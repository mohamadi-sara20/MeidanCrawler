یک‌شنبه ۲ آبان ۱۳۹۵
-----------------------------------------
type_unknown
-----------------------------------------
ناگفته های خیریه امام رضا
-----------------------------------------

                    گروه جامعه: خیریه امام رضا(ع) در یکی از بزرگ ترین اقداماتش تصمیم گرفت به یکی از معروف ترین پزشکان ایرانی در دنیا کمک کند تا مرکز تخصصی مغز و اعصاب را در تهران راه اندازی کند. برای این کار در شورای شهر مصوبه می گیرد و خیلی از اعضای شورای شهر هم پایش را امضا می کنند. خیریه امام رضا (ع) طبق آنچه در روزنامه رسمی ثبت شده است، در فروردین سال 93 به ثبت رسیده و به جز زهرا مشیر - همسر شهردار تهران که در 10 سال اخیر با هیچ رسانه ای گفت وگو نداشته است- دیگر اعضا عموما چهره های رسانه ای نیستند. زهراسادات مشیراستخاره، همسر محمدباقر قالیباف است. فرهاد یعقوبی قزوینی که در روزنامه رسمی سمت رئیس هیات مدیره را برای او آورده اند.او سال ها قبل وقتی قالیباف فرمانده نیروی انتظامی بود، معاون هماهنگی در نیروی انتظامی تهران بزرگ بود. عضو دیگر هیات مدیره این خیریه رضا شیران خراسانی است که گفته می شود به عنوان یکی از دوستان قدیمی شهردار تهران در برنامه های انتخاباتی او نقش موثری داشته است. محمدباقر ضمیرخرسندی یکی دیگر از اعضای هیات مدیره است که فردی رسانه ای نیست؛ اما در همان سال 93 اسمش در هیات مدیره «شرکت توسعه بازرگانی بین المللی شهر» که بی ارتباط با شهرداری تهران هم نیست، ثبت شده است. نفر دیگر این خیریه مصطفی غفاری، دستیار پرفسور سمیعی است. سیدعباس متولی عنبرانی هم به عنوان مدیر پروژه ساخت بزرگ ترین بیمارستان فوق تخصصی مغز و اعصاب جهان معرفی شده است. محمدتقی کشاورز نیز در هیات مدیره این خیریه حضور دارد؛ اما اطلاعات بیشتری از او وجود ندارد. این خیریه قبل از تاسیس هم فعالیت های زیادی داشته و بسیاری از اقدامات حوزه زنان بی سرپرست را که در حیطه کاری خانم مشیر بوده پوشش می داده و بخشی از این اقدامات هم به سال 92 برمی گردد. بسیاری از این اقدامات که شکلی مردمی و نیکوکارانه فراگیر دارد، نمودی خداپسندانه در جامعه پیدا کرده و در لایه اول همان نگاه خداپسندانه را هم القا می کند؛ اما ازآنجایی که شهردار تهران از سال 84 تاکنون در حال ساختن یک اتاق شیشه ای است که همه عملکرد شهرداری تهران در آن دیده شود و هنوز این وعده محقق نشده، آمارهای این خیریه با هم نمی خواند. خیریه ای که در این سال ها طرح هایی مانند «همه با هم برای هبه» و «باشگاه نیکوکاری» را اجرا کرده و جمع زیادی از مردم را به زیرمجموعه هایش اضافه کرده است، باید درباره بسیاری از حوزه های خود شفافیت بیشتری داشته باشد. طرح های ریز و درشت و موفق و متوقف مانده ای که در این سال ها در معاونت امور زنان و دفتر مشاوره خانم مشیر در شهرداری تهران برای زنان و محرومان انجام می شد، پس از تاسیس موسسه خیریه امام رضا یکجا به این موسسه واگذار شد. نمونه های کمک شهرداری به این خیریه و البته زنان سرپرست خانوار کم نبوده است. به عنوان نمونه در همان روزهایی که توافق برای مرکز بین المللی مغز و اعصاب پرفسور سمیعی نهایی می شد و درعین حال اعضای شورای شهر در حال مذاکره برای رفتن به فرمانداری و ثبت نام دوره بعدی شورای شهر تهران بودند، شهرداری تهران لایحه «مجوز اهدای وسایل و اثاثیه اسقاط و مستهلک مازاد بر نیاز شهرداری تهران به زنان سرپرست خانوار، بدسرپرست و خودسرپرست نیازمند و موسسات خیریه مرتبط» را به شورا آورد که اعضای شورا این لایحه را در شان خانواده های نیازمند ندانسته و درعین حال آن را دارای اشکال حقوقی دانستند. حبیب کاشانی دراین باره گفت «در این لایحه شانی برای خانواده ها در نظر گرفته نشده است». خسرو دانشجو، سخنگوی شورای سوم هم تاکید کرد: «در شهرداری تهران یک آیین نامه مالی وجود دارد که می توانند تمام اثاث هایی را که مازاد بر نیازشان است در تشریفاتی بفروشند و براساس ماده 16 و 17 به هر کسی که می خواهند، کمک کنند»؛ اما رسول خادم، رئیس کمیسیون برنامه و بودجه شورای شهر تهران نیز در این باره گفت: «امکان کنترل هبه بسیار محدود است و به همین خاطر بهتر است به عنوان کمک به ردیف های مربوط به زنان سرپرست خانوار اجازه فروش اثاثیه و لوازم اسقاط و مستهلک مازاد تا سقف دو میلیارد تومان داده شود». در نهایت هم اعضا با همین تغییر مدنظر خادم سقف را تا سه میلیارد بالابردند و لایحه را تصویب کردند. ابهاماتی که حل نشده ادامه داردخیریه امام رضا مدتی بعد بالاخره سنگ بزرگ خود را برداشت و با پشتوانه مردمی و نیکوکارانه و البته همراهی نام یک پزشک معتبر، بنای پروژه ای را گذاشت که تا امروز درباره جزئیات آن حتی اعضای شورای شهر هم به طور کامل اطلاعی ندارند. بنای این پروژه از سال 89 با زیربنای 79هزار و 670 مترمربع در منطقه ای بالای دریاچه چیتگر و در غرب تهران آغاز شد؛ اما این مختصات در بهمن ماه سال 91 به یک ساختمان 11طبقه با زیربنای 35هزارو 620 مترمربع تغییر کرد. درباره این پروژه هم که کلنگ آن را شهردار تهران با حضور میهمانان خارجی بر زمین زد، اعضای شورای شهر تهران در جریان نبودند و این بی اطلاعی را بارها اعلام کردند. روند اعتراض اعضای شورا درباره این خیریه و عملکردش به ویژه در پروژه مرکز تخصصی مغز و اعصاب از همان سال 91 ادامه دارد. مهدی چمران اردیبهشت سال گذشته در ادامه ابهامات درباره کمک شهرداری تهران به خیریه امام رضا(ع) در توضیحی به خبرنگاران درباره پرداخت دومیلیاردو 500 میلیون تومانی به خیریه امام رضا(ع) که در بند 9 تبصره 23 قانون بودجه سال 94 شهرداری تهران آمده است، توضیح داد و گفت: «این مسئله مربوط به سازمان خیریه ای است که برای ساختن بیمارستان مغز و اعصاب جناب آقای پروفسور سمیعی بیان شده.جمعی خیریه ای درست کرده اند به نام خیریه امام رضا(ع) و عده ای به عنوان کار خیر رفته اند و عضو هیات امنای این خیریه شده اند و بیش از 70،60 میلیارد تومان کمک از مردم جمع کردند. (مراسم گلریزان خیرین برای تکمیل اولین مرکز تحقیقات علوم مغز و اعصاب ایران). این مسئله ربطی به افراد و اعضای شورای شهر ندارند». اما این توضیحات، آن توضیح اصلی درباره این خیریه و این پروژه پرابهام نبود و در ادامه اعضای شورا و افکار عمومی باز هم اعتراض داشتند. اسفند سال 94 هم در جریان بررسی بودجه سال 95 سقف اعتبار کمک 35 میلیاردی به احداث بیمارستان مغز و اعصاب وابسته به موسسه خیریه امام رضا(ع) که مهدی چمران بر اصلاح اساسنامه آن تاکید کرد، فاطمه دانشور، عضو کمیسیون فرهنگی شورای شهر تهران در صحن علنی شورا بر شفافیت نداشتن مسائل این خیریه و پروژه اش تاکید کرد و گفت: «دو سال قبل به اتفاق آقای تندگویان بازدیدی از این بیمارستان داشتیم، اما با نامه نگاری های زیادی که انجام شد مستندات این موسسه خیریه برای من ارسال نشد.در آن جلسه کپی بدون مهر و امضای اساسنامه به ما داده شد که حتی همان کپی اساسنامه مطابق استانداردهای خیریه نیست. با وجود بازبودن موضوع اساسنامه و نداشتن چارچوب، ابهام بزرگی درباره این بیمارستان، بدون پاسخ وجود دارد. اگر این ابهامات به صورت روشن برطرف نشود، کمک به این بیمارستان قانونی نیست». این عضو شورا درعین حال سوالاتی را درباره موسسه خیریه امام رضا(ع) مطرح کرد و گفت: اوراق مربوط به این موسسه مبهم است و در هیچ کجای اساسنامه، اسم پروفسور سمیعی وجود ندارد. اسم ایشان به عنوان نماد است که به صورت قانونی در اسناد وجود ندارد. دانشور تاکید کرد سازمان های وابسته به شهرداری، روش های سهلی را درباره این موسسه خیریه به کار گرفته اند که جای سوال دارد. او با طرح این سوال در صحن شورای شهر که چرا این موسسه خیریه نباید مراحل تشریفات را طی کند؟ چرا طرح هبه را به عنوان ساده ترین کاری که در مقایسه با احداث بیمارستان بسیار کوچک است و به درد اقشار مختلف جامعه می خورد، با این همه اما و اگر اجرا می کند؟ ادامه داد: امیدواریم حسابرس، اسناد مربوط به این موسسه را تهیه کند و به ما بدهد.البته به این درخواست دانشور که بعدها از سوی تعدادی دیگر از اعضا خواسته شد، هیچ گاه از سوی شهرداری توجه نشد و به آن جواب داده نشد. در این باره علیرضا دبیر، رئیس کمیسیون برنامه و بودجه شهرداری تهران که این روزها سکوتی قابل توجه در پرونده مربوط به شهرداری دارد، پیشنهاد کرد قدرالسهم مردم تهران از موسسه خیریه امام رضا(ع) مشخص شود. او با بیان اینکه این خیریه از سال 91 در بودجه شهرداری تهران ردیف اعتباری جداگانه داشته است، گفت: باید مشخص شود مردم تهران در سال های اخیر چقدر به این موسسه خیریه کمک کرده اند و مهم تر اینکه باید مشخص شود این موسسه خیریه وقف عام، خاص یا ولی فقیه است. یک برنامه تلویزیونی و بلند شدن صدای اعتراضدهم مهر که پروفسور سمیعی میهمان برنامه تلویزیونی «دورهمی» بود، در کنار توضیحات مفصلی که درباره مرکز مغز و اعصاب داد، در جمله ای که همه جا پخش شد، گفت: «شخص شهردار نهایت همدلی و کمک را به بنده کرد و همیشه می گفت من به عنوان شهروند کمک می کنم، نه شهردار». بعد هم مهران مدیری – مجری برنامه – در میان این برنامه که جهتی تبلیغاتی به خود گرفته بود، از شهردار تهران برای حضور در برنامه اش دعوت کرد. همین چند دقیقه برنامه تلویزیونی همان اتفاقی بود که شمشیر دولبه برای شهردار تهران شد و صدای اعتراض را دوباره بلند کرد. جلسه علنی همان هفته اعضای شورا در صحن علنی برای کمک های شهرداری تهران به این مرکز و شفافیت نداشتن آن، مجددا اعتراض کردند. رحمت الله حافظی، رئیس کمیسیون سلامت، محیط زیست و خدمات شهری شورای شهر تهران به همین جمله پروفسور سمیعی درباره کمک قالیباف به این بیمارستان اشاره کرد و گفت: «شهردار تهران گفته است من به عنوان یک شهروند و نه شهردار به این خیریه و پروژه کمک می کنم، اما در چند سال گذشته چند ده میلیارد تومان از منابع شهر برای این خیریه در شورای شهر مصوب شده است». حافظی با بیان اینکه از سال 91 به این خیریه کمک می شود، افزود: این کمک ها برای چه کسی است و چگونه هزینه می شود، باید این موارد مشخص شود. حرف اصلی حافظی این بود که چنین بیمارستانی که با پول مردم شهر تهران و پول خیران ساخته شده، پس از احداث و بهره برداری چقدر برای مردم شهر تهران است!؟ او تاکید کرد: حدود پنج ماه پیش اعلام شد تفاهم نامه ای با این خیریه انعقاد می شود تا پس از اتمام ساخت بیمارستان، خدماتی به شهروندان ارائه شود که تاکنون این تفاهم نامه نهایی و مبادله نشده است.در همان جلسه حجت الاسلام ناصحی، رئیس کمیسیون فرهنگی و عضو اصولگرا و همیشه ساکت شورا صدای اعتراضش بلند شد و خطاب به امانی، معاون شهردار که در جلسه بود، گفت: شما برای این خیریه 25 میلیارد تومان گذاشته اید، اما برای پروژه یادگار امام که سال هاست روی زمین مانده 13 میلیارد را هم اختصاص نداده اید! این برخورد، برخورد سلیقه ای است. امانی هم به او جواب داد که ما درباره خیریه امام رضا زمینی را تهاتر کردیم به قیمت 25 میلیارد تومان و پولی ردوبدل نکردیم. محسن سرخو، عضو دیگر شورا هم بیان کرد: برای هر پروژه ای در شهر که اعتباری دارد، بالاخره در گزارش سالانه یا پایان سال گزارشی می آوردند اما در مورد این خیریه تاکنون هیچ گزارش عملکردی نداشته ایم و این اصلاتوجیه ندارد. اعتراضات به این خیریه در این چند روز هم ادامه داشت تا اینکه رحمت الله حافظی که این روزها به جبران سکوت 30 عضو دیگر درباره گزارش های حسابرسی و تفریغ بودجه، دست روی جزئیاتی از گزارش تفریغ بودجه سال 90 گذاشته است، روز جمعه در توییتر خود نوشت: «واگذاری 49هزارو 608 متر زمین در منطقه 22 به خیریه ای که همسر قالیباف عضو هیات امنای آنجاست، به قیمت هر متر 149 هزار تومان از مصادیق خدمت به شهدا!» این توییت در همین چند روز بازخوردهای فراوانی داشت و بسیاری از منتقدان به او و طرفداران شهردار تهران می گفتند، بسیاری از اعضای شورا از جمله خود حافظی پای چنین مجوزهایی را برای احداث این بیمارستان و کمک ها به این خیریه امضا کرده اند اما نکته اصلی اینجاست که آیا اعضای شورا می دانستند قرار است زمین های شهر تهران با قیمت 149 هزار تومان به فروش برسد؟ و آیا شهردار تهران چنین موضوعی را در توضیحاتش به آنها گفته بود!؟ البته شهرداری تهران در کانال سخنگویی یک طرفه خود روز شنبه اعلام کرد که زمین خیریه امام رضا(ع) به نرخ کارشناسی روز از شهرداری تهران خریداری شده و امتیاز مالکیت این بیمارستان متعلق به هیچ شخص حقیقی و حقوقی نیست. چرا شهرداری تهران به ابهاماتی که در این سال ها برای اعضای شورای شهر تهران (افراد حقوقی و نماینده مردم) روشن نشده و همچنان باقی مانده، پاسخ نداده است و حالادرباره یک توییت از یک عضو توضیحاتی اجمالی می دهد!؟
                