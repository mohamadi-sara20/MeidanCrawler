پنج‌شنبه ۲۸ بهمن ۱۳۹۵
-----------------------------------------
سر مقاله
-----------------------------------------
اوبامای احمدی نژاد ترامپ روحانی
-----------------------------------------

                    در سال هایی که بیان برخی مواضع نادرست از سوی رئیس دولت وقت، موجب سودجویی و شادمانی اسرائیل و شرکا می شد، مذاکرات بی حاصلی نیز در جریان بود. شورای امنیت به دلیل همان شعارهای زیان بخش، ایران را تهدیدی برای صلح و امنیت جهان تشخیص داده بود و قطع نامه های متوالی صادر می شد. همان قطع نامه هایی که کاغذپاره نامیده شد و موجب شده بود که هنگام پایان دوره ریاست جمهوری و تحویل مسند، دولت منتخب با خزانه ای روبیده و زیر صفر در شرایطی بی رابطه و محدود، به حسن روحانی واگذار شود!اگر تماس های مقدماتی در مسقط -که با نظر مقامات ارشد نظام صورت گرفت- نبود، همان زمان شرایطی پرهزینه برای کشور ایجاد می شد و البته برای گشودن باب مذاکرات، دادن امتیازات بیشتر اجتناب ناپذیر بود. با روی کارآمدن دولت روحانی، فضا برگشت. مذاکراتی آغاز شد که از آن بوی صلح و سازگاری به مشام می رسید؛ امری که برای دشمنان منطقه ای و افراطیون داخلی آمریکا خوشایند نبود و دیدیم که چگونه عربستان و اسرائیل خواهان مقابله با ایران بودند. برخی از دلواپسان داخلی هم آب بر آسیاب دشمنان منطقه ای می ریختند. ترامپ از همان آغاز مبارزه انتخاباتی برجام را «زیان بارترین قرارداد برای دولت آمریکا» نامید و خواهان ابطال آن بود. اکنون او رئیس جمهوری آمریکاست. اطراف وی را مشاوران حقوقی و سیاسی و اقتصادی و امنیتی گرفته اند. به او می گویند که هر کاری دلش بخواهد، نمی تواند انجام دهد. حتی دیدیم که قضات محافظه کار نیز در ابطال فرمان آپارتایدی و غیرقانونی او درنگ نکردند. او با برجام که توافقی جمعی با تضمین قطع نامه شورای امنیت است که تحریم های سازمان ملل را لغو کرده است، کاری نمی تواند بکند؛ اما می کوشد با سلاح تحریم های یک جانبه، با بهره برداری از برخی شعارهای تهدیدآمیز و بهانه جویی از برخی اقدامات ایران، تحریم را توجیه و با تهدیدهای روی میز آن را تشدید کند. برای اینکه ببینیم «برای مقابله با ترامپ، وجود یک دولت معتدل در ایران که به ابزار برجام مسلح است، چقدر کاربردی است»، باید به این نکته توجه داشته باشیم که اصولامبنای خصومت دیرپای ایران و آمریکا چیست؟ آیا ماجرا واقعا به حمایت دولت 60 سال پیش آمریکا از سرنگونی دولت مصدق و جانشینی دولتی هوادار غرب بازمی گردد؟ آیا به پذیرش شاه بیمار پس از انقلاب بازمی گردد؟ یا واقعیت این است که به حمایت کامل از امنیت و بقای اسرائیل از سوی آمریکا و مخالفت ایران نسبت به امنیت و بقای اسرائیل بازمی گردد؟ شرایط سیاسی در منطقه در آستانه و پس از انقلاب تغییر بسیار کرده است و مخالفت آغازین ایران با قرارداد کمپ دیوید و صلح «سادات و بگین» بود که اردن نیز به آن پیوست؛ اما مجموعه عرب ها و اتحادیه عرب در برابرش موضع گرفتند. اکنون بعد از 40 سال آن موضع گیری ها علیه اسرائیل، جای خود را به سازش با آن و موضع گیری علیه دشمن فرضی مشترک یعنی ایران داده است. دولت های عرب از اینکه از شعارهای تند و تیز خود علیه اسرائیل دست برداشته و به سازش و برقراری رابطه تن داده اند، از ملت های خود شرمسارند. از این رو هر بار که گرد هم جمع می شوند همگی با تحریک ناسیونالیسم ساختگی و توسعه طلبی عربی درباره ادعاهایشان نسبت به جزایر ایران و نام خلیج فارس شعار می دهند و قطع نامه صادر می کنند. هدف آنان محدودکردن ایران و عراق است و کوشیده اند با تحریک اختلافات مذهبی و حمله گسترده و موتوریزه نظامی، دولت متکی به بخشی از اقلیت 15 درصدی عربی بعثی را زیر نام «داعش» بر آن کشور حاکم کنند. مذاکره کننده ارشد دولت اعتدالی حسن روحانی در آغاز تفاهم برجام در پاسخ نگرانی شخصی از نزدیکان حاکمان وقت آمریکا درباره «پرسش اصلی»، پاسخ داد: «آن کسی که آن شعارها را می داد، اکنون رفته است». اگر اعتدال بر آن منوال ادامه داشته باشد و بتواند برخی مخالفان داخلی برجام و طرفداران آن گونه شعارها را به حمایت از حقوق مردم فلسطین و جبران خسارات تاریخی آنان در قالب حمایت از اقدام دسته جمعی اعراب و اتحادیه عرب و تبعیت از قطع نامه های مغفول مانده شورای امنیت ترغیب کند، امکان مصالحه و رفع خطر و ایجاد آرامش و امنیتی که لازمه توسعه روابط اقتصادی و توسعه اقتصاد و رفاه ملی است، وجود دارد؛ اما موضوعاتی مانند ریزگردها و مسائلی طبیعی که واقعیت های رفع شدنی هم در دل دارند، ناگهان رنگ سیاسی به خود می گیرند که برخوردنکردن با آن تبعاتی دارد و برخوردکردن هم عواقب بدتر. به تازگی اردوغان در بحرین سخنانی بر زبان رانده و حتی پاکستان همراه با آمریکا نیز مانند دوران اوباما نیست. روسیه هم به سازش برای بی طرف ماندن به بهای تثبیت دستاوردهای خود در کریمه و شرق اوکراین تن خواهد داد. احمدی نژاد با اوباما طرف بود که با شعار دیپلماسی و مذاکره آغاز کرده بود و اکنون، ترامپ و کابینه جنگی و ژنرال های آن چنانی وی که «جنگ، کسب وکارشان است» در کاخ سفید مستقر هستند. «حق» در سیاست ابزاری برای رسیدن به منافع است. هدف سیاست حفظ منافع ملی است. ایران در دوران اخیر بارها تکرار کرده است که در حمله به هیچ کشوری پیش قدم نخواهد شد و به هیچ کشوری موشک پرتاب نخواهد کرد؛ مگر آنکه مورد تهاجم قرار بگیرد. 
                