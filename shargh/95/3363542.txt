سه‌شنبه ۴ خرداد ۱۳۹۵
-----------------------------------------
حرف اول
-----------------------------------------
اصول مشترک برای فرهنگ مشترک
-----------------------------------------

                    یکی از محورهای اساسی فعالیت رایزنی فرهنگی در هر کشوری، توجه داشتن به معرفی ظرفیت های زبان ملی کشور خود است. حال اگر در میان جامعه مخاطب، اقلیت هایی از هم وطنان یا هم زبانانی غیرهم وطن نیز حضور داشته باشند، دیگر این برنامه تنها یک محور برای معرفی فرهنگ به شمار نخواهد آمد. در این شرایط، موضوع ماموریتی خواهد شد مقدس برای ایفای یک وظیفه در قبال انتظارات مخاطبانی که فراگیری زبان نیاکان خود را در جمله وظایف حاکمیتی می دانند که آن زبان را به عنوان زبان رسمی پذیرفته است.آنها در حقیقت استمرار حفظ میراث زبان نیاکان را در وجه گفتاری و نوشتاری برای فرزندان خود از جمله حقوق و هویت شهروندی هم زبان تصور کرده و حتی اگر رابطه تابعیتی با کشور حامی این زبان، به مصداق فارسی زبانان افغان با جمهوری اسلامی ایران، نداشته باشند اما چون در بعد هویتی واجد قرابت های تمدنی و فرهنگی متعدد هستند، پس ضروری است تا به انتظاراتشان پاسخی مناسب داده شود. با این مقدمه کوتاه می توان به بررسی اصل موضوع آن هم در کشور محل ماموریت، جمهوری فدرال آلمان، توجه مصداقی کرد.با پذیرفته شدن امکان فراگیری زبان فارسی در برخی مدارس دو ایالت از میان 16 ایالت این کشور به عنوان زبان مکمل و درج نتیجه فراگیری این زبان در کارنامه آموزشی دانش آموزان می توان چنین تصویری را داشت که دیگر کمتر زبان و ادبیات فارسی برای نظام آموزشی آلمان بیگانه باشد. اینجا نقش مهاجران و پناه جویانی از کشورهای فارسی زبان حائز کمال توجه است که در ترکیب جمعیتی این زبان طی سال های اخیر تغییراتی را سبب شده است. اکنون در این فضا، فرض شود روزی قانون آموزش های فدرال، این مصوبه را به همه مدارس ابلاغ کند. در چنان شرایطی آیا ظرفیت ها و ماموریت های ما امکان آن را دارد که مخاطبان خود را با ارائه مواد آموزشی و روش های فراگیری قانع کنید؟این پرسش در دو هفته گذشته توجه را معطوف به خود کرده است. شاید در نگاه نخست برای هم وطنان ایرانی ساکن در جغرافیای ایران کنونی بیان چنین پرسشی معنا نداشته باشد، اما دقت در چند عامل مهم می تواند نگرشی تازه را در درک و تصور ما ایجاد کند:الف- می دانیم فارسی زبانان مقیم آلمان، الزاما هم وطنان ایرانی ما را شامل نمی شوند که به راحتی مواد آموزشی و سرفصل های کتب درسی ما را، آن گونه که در جمهوری اسلامی ایران تدریس می شود، پذیرا باشند. در حقیقت آنها نیز اگر فارسی را به شکل سازمان یافته بخواهند فراگیرند، نیاز دارند برای معادل سازی مدارک آموزشی خود به نظام ارزش گذاری کشورهایشان مثلاافغانستان و تاجیکستان رجوع کنند. در چنین وضعیتی آیا مسئولان و مروجان زبان فارسی توانسته اند در رایزنی با کشورهای دیگر فارسی زبان معیاری واحد و کتبی همسان را تدوین و عرضه کنند؟ب- از آنجایی که در تدوین منابع و روش های آموزشی ما برای تنوع های موجود همچون: خانواده های ایرانیان مقیم، جامعه ایرانی تبار، فرزندانی دارای پدر یا مادری آلمانی – ایرانی، نسل های دوم و سوم و نیز مهاجران کمتر دقت نظر حاصل شده است، دور نیست به این متون نگاه هایی مختلف انداخته شود. گرچه نیک است اگر امکان همسان سازی روشمند این متون را در نیز در نظر آوریم.ج- اگر روزی اقبالی بیشتر از زبان آموزان خارجی زبان نسل دوم و سوم یا هم زبانان تاجیک و افغان، حتی کردهای مقیم برای فراگیری زبان فارسی به وجود آید، به عبارتی در این جوامع غربی که بعضا یک پدیده «مد» می شود، فارسی آموزی هم «مد» شود، آیا ما توان مهندسی عملیات و پشتیبانی از این فرصت های گذرا اما چه بسا پرحاصل را خواهیم داشت؟د- شاید دردناک ترین پدیده در این زمینه عدم امکان مدیریت فراگیر فعالیت های خودجوش، گاه از سر ایفای وظیفه ملی و گاه در تعارض طلبی با ساختارهای حاکمیتی توسط برخی جوامع مقیم فارسی زبان با نظامات خود در ایران و افغانستان و تاجیکستان است. به این معنا که حتی اگر این سه کشور فارسی زبان نیز در تدوین یک برنامه جهانی و استاندارد سازی روش ها و متون به قناعت برسند و مکانیسم واحدی را برگزینند، هستند مقیمانی از فارسی زبانان هر سه کشور که به دلیل رویکردهای سیاسی، صنفی، قومی و... به ویژه در آلمان که قدرت تمکن مالی مقیمان اجازه می دهد، دست به تکاپو برداشته و با ایجاد مدارس و کلاس های مختلف از این بازار برای خود کلاهی ساخته و بر سر گیرند؛ امری که به یقین به اتلاف هزینه ها خواهد انجامید. باری؛ اندیشیدن درباره زبان فارسی با نگاهی بیشتر از حمایت ترویجی اندک اندک و با پذیرش پناه جویان جدید فارسی زبان از منطقه ما که الزاما همه آنها نیز ایرانی نیستند، بر کمیت جمعیت فارسی گوی - و نه شاید فارسی خوان- ناگهان خواهد افزود. اینکه در آلمان یا اروپا فارسی مد شود یا به صورت رسمی پذیرفته شود یا مطلوب، سخن اصلی نیست بلکه در این وضعیت لزوم استاندارد سازی روش های آموزشی و متون ما با سایر جوامع هم زبان فارسی زبان و تدوین اصول مشترک باید مورد اهتمام جدی اهل نظر واقع شود.
                