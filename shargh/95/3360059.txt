سه‌شنبه ۲۸ اردیبهشت ۱۳۹۵
-----------------------------------------
حرف اول
-----------------------------------------
ایران و شاخص های جهانی توسعه
-----------------------------------------

                    هم زمان با برگزاری نمایشگاه کتاب، در مراسم رونمایی از کتاب استثنایی «ایران و شاخص های توسعه» اثر بسیار ارزشمند مهندس احمد آل یاسین، از برجسته ترین و نخبه ترین مهندسان نسل های پیشین و از فارغ التحصیلان دانشکده فنی دانشگاه تهران حضور یافتم. در این مراسم که با سخنرانی آقای سیدمحمدکاظم موسوی بجنوردی در سالن همایش های مرکز دایره المعارف بزرگ اسلامی برپا شد، چندنفر از برجسته ترین مهندسان و کارشناسان کشور سخنرانی کردند.اما جالب ترین بخش، سخنرانی نویسنده کتاب بود که بیش از نیم قرن تجربه کاری و پژوهشی و مدیریتی در امور برنامه ریزی و توسعه دارد. مهندس آل یاسین را گذشته از کتاب «تاریخچه برنامه ریزی» که بیشتر نشان دهنده نظم فکری و عشق حرفه ای و متعهدانه به برنامه ریزی برای توسعه ایران و لزوم اجرای مدون آن برنامه هاست، از مقالات و نوشته هایشان خصوصا در زمینه های بحران آب و مسائل زیست محیطی می شناسم که نشان می دهد فقط تکنوکرات و کارشناس حرفه ای ساده نیست.یعنی چنان که در شان یک پزشک، اقتصاددان، مهندس، وکیل و هر انسان فرهیخته ای است، «فرهنگ مدار» است.یعنی چنانکه در شان یک پزشک، اقتصاددان، مهندس، وکیل و هر انسان فرهیخته ای است، «فرهنگ مدار» است. فرهنگی جامع تر و فراتر از رشته تخصصی، با بینش و رویکردی به دانش روزآمد با درک مشکلات و مسائل جهانی و منطقه ای و ایرانی؛ از تاثیرگذاری های سیاسی و اقتصادی و مهندسی گرفته تا مقولات عدالت و آزادی و محیط زیست که از یکدیگر جدا هم نیستند. کتاب ایران و شاخص های جهانی توسعه نیز نشان از این فرزانگی و تنوع هویتی و فرهنگی او دارد. وقتی سخن از توسعه به میان می آید ممکن است آن را مقوله ای صرفا اقتصادی بپنداریم، اما توسعه از مهندسی و احداث و عمران جدا نیست. اینها همه از مسائل انسانی و عدالت اجتماعی و محیط زیست جدا نیستند. این کتاب برایم یادآور آثار آمارتیا سن، استاد هندی برجسته دانشکده اقتصاد دانشگاه هاروارد و برنده جایزه نوبل رشته اقتصاد، بود. او در کتاب هایش دیدگاه اقتصادی خاصی را مطرح می کند که آن را اقتصاد انسانی می داند. یعنی اقتصادی انسان محور، در اندیشه انسان و برای انسان. اتفاقا ستودن انسان فکور چندهویتی از اندیشه های اوست که در کتاب هویت و خشونت مطرح کرده است. سن این کتاب را در رد نظر ستیزانگیز ساموئل هانتینگتون در باب برخورد تمدن ها نوشته است. در کتاب شاخص های جهانی توسعه نیز معیارهای رشد اقتصادی و پیشرفت از بعد اقتصادی انسانی برآمده از ذهن نویسنده ای فرهیخته با هویتی متکثر بررسی شده است؛ توسعه ای که نشانه آن فقط کارخانه و صنعت و برج و شاهراه نیست. برای «اصولی جهان شمول» مانند: سطح زندگی، کیفیت نظام آموزشی، سلامت و بهداشت، خدمات اجتماعی، رضایت شغلی، مشارکت اجتماعی، آزادی های فردی و حق انتخاب، پایداری محیط زیست و تغییرات اقلیمی، حکمرانی خوب و عدالت اجتماعی، شفافیت دولت و سرکوب فساد، نگرانی از مهاجرت های جوانان و گریز مغزها، دسترسی آزاد به اطلاعات و مردم سالاری و سلامت سیاسی نگران است. عجیب نیست اگر رهیافت های اقتصادی و توسعه سرانجام به سیاست گره می خورد.دلیلش این است که اصولامبارزات آزادی خواهانه سیاسی از مطالبات اقتصادی یا مبتنی بر اقتصاد سرچشمه گرفته است. شعار جنبش جمهوری خواهی انگلستان در قرن 17 به رهبری کرامول در مقابل کینگ چارلز اول این بود که ما صاحبان مالیات هستیم و باید در مجلس خودمان بر هزینه شدن آن نظارت کنیم. یعنی شاه مالک مالیات نیست، امانتدار آن است.شعار 13 ایالت آمریکا در شورش علیه سلطه انگلیس و انقلاب استقلال نیز این بود که پرداخت مالیات را منوط به داشتن نماینده در پارلمان کرده بودند(No taxation without representation) و شعار گاندی در مقابل بریتانیا نیز همین بود.به عبارت دیگر اگر قرار بود نمایندگان جمعیت هند متناسبا در پارلمان بریتانیا حضور یابند، درواقع سلطه دموکراتیک اکثریت وارونه می شد. درواقع ظرافت مهندس آل یاسین در نوشتن کتابی مستدل درباره وضعیت ایران در جهان با استناد به شاخص های گوناگون توسعه، اعم از اجتماعی، فرهنگی، اقتصادی و سیاسی از منابع معتبر بین المللی و دولتی و دانشگاهی، در این است که شاید بشود تلاشی برای یافتن راه حل در پی داشته باشد. اگر این کتاب را غم انگیز نامیدم عجیب نیست.وقتی به استناد جدیدترین آمارها که تا فروردین 1395 هم به روز شده، دیده می شود که ایران در شاخص توسعه انسانی مقام هفتادوپنجم، در رابطه مردم با زیست بومشان مقام هفتادوهفتم، از لحاظ کیفیت زندگی پنجاه وهشتم، از لحاظ آزادی اقتصادی صدوهفتادویکم و از لحاظ شاخص فلاکت پس از ونزوئلامقام پنجم را احراز کرده، غم انگیز است. البته می توان گفت که تنظیم برخی از این جدول ها به دور از ملاحظات سیاسی مراجع تهیه کننده خارجی نیست. به همین دلیل است که مسافران غربی که به ایران می آیند و چهره ها و دیدگاه ها و منش های عمومی را با آنچه در تبلیغات دیده اند متفاوت می یابند، حیرت می کنند.اما، به هرحال و قطعا، با لاف زنی های فلان رئیس پیشین درباره پاکدست ترین و آزادترین دولت تاریخ هم خوانی ندارد. نویسنده پس از شرحی درباره محیط زیست و مسئله آب که البته متاثر از افزایش جمعیت جهانی و ایران است که از امکانات و ظرفیت های منابع طبیعی برای توسعه پایدار فراتر رفته است و با اشاره به فساد و ضعف تعهد اجتماعی دیوان سالاران و تزلزل اخلاق حرفه ای، فرازهایی از کتاب سیاست نامه خواجه نظام المک طوسی را از حدود 900 سال پیش می آورد. نگاه دلواپسانه به تعهد برآمده از دانش و فرزانگی و وظیفه شناسی، نگارنده را به یاد مدیریتی بخردانه در موزه ایران می اندازد که امانتدار ثروت فرهنگی و دیرین کشور بود و الواح زرین و سیمین داریوش کبیر را که زمانی در کاوش های باستان شناسان در پی بنای پارسه در تخت جمشید کشف شده بودند ربوده و به خانه برده بود. ای کاش آن اسناد مالکیت ملی را به مالخران و دلالان سپرده بود که سر از موزه یا کلکسیونی در خارج برآورد و بماند اما، او مدعی شد که لوح طلارا ذوب و لابد تبدیل به النگو و زنجیر کرده است یا آن مدیر متظاهر بانک کشور که امانت نقدی ملت را ربود و گریخت. نویسنده در بخش نهایی به آسیب شناسی توسعه می پردازد که جنبه های گوناگون تاریخی و اجتماعی و تمرکز دولتی یا دولت متمرکز را برمی شمارد. بدیهی است که توسعه نیاز به آرامش و صلح و اعتدال و ثبات دارد، به عبارت دیگر محیط پرورش اقتصاد، محیطی استوار و نامغشوش و امیدبخش است. «چه باید کرد» بخش نهایی کتاب است که نشان دادن راه حل است و فقط به شرح مصیبت اکتفا نکرده. اما توفیق در پیمودن آن راه حل ها نیز منوط به فراهم آوردن محیط و پیش زمینه سیاسی مسالمت آمیز است. به عبارت دیگر نیاز به کمک در ایجاد آرامش و اعتدال نه فقط در داخل کشور بلکه در منطقه دارد که عرصه اصلی تعامل و توسعه اقتصادی و راهگشای توسعه سیاسی است. نگارنده که زمانی دانشجوی درس توسعه اقتصادی بوده است، خواندن این کتاب را به اقشار دانشگاهی، خدماتی و مدیریتی کشور پیشنهاد می کند تا در جلسات کاری و پژوهشی مورد بحث های کارشناسانه قرار گیرد، شاید اثر کند.
                