یک‌شنبه ۲۶ دی ۱۳۹۵
-----------------------------------------
یادداشت
-----------------------------------------
برجام؛ افزایش قدرت بازدارندگی هسته ای
-----------------------------------------

                    آیا ایران قصد ندارد از توان بازدارندگی هسته ای در صحنه بین الملل استفاده کند؟ این پرسشی است که در بیش از یک دهه فرازونشیب مذاکرات هسته ای در ایران و جهان مطرح بوده است. برخی از ناظران سیاسی و امنیتی در سال های گذشته، همیشه بر این باور بودند که واقعیت های سیاست بین المللی، ایران را ناگزیر خواهد کرد سلاح های اتمی را در دکترین امنیتی خود بگنجاند. بااین حال، دولت های جمهوری اسلامی ایران در همه این سال ها با اصرار بر ماهیت صلح آمیزبودن برنامه هسته ای ایران، چنین گمانه هایی را تکذیب کرده اند. به ویژه اینکه فتوای رهبری انقلاب اسلامی مبنی بر حرمت استفاده از سلاح های کشتار جمعی، به ویژه سلاح های هسته ای، این مباحثه درون ایران را به پایان رساند. حضرت آیت الله خامنه ای در فروردین 1389 در پیامی به نخستین کنفرانس بین المللی خلع سلاح هسته ای و عدم اشاعه تصریح کردند: «هرگونه استفاده و حتی تهدید به استفاده از این سلاح، نقض جدی مسلم ترین قواعد بشردوستانه و مصداق بارز جنایت جنگی به شمار می آید... ما کاربرد این سلاح ها را حرام و تلاش برای مصونیت بخشیدن ابنای بشر از این بلای بزرگ را وظیفه همگان می دانیم». بر مبنای همین فتوا و در واقع اعلام بخش مهمی از دکترین امنیتی جمهوری اسلامی از سوی رهبری معظم، مذاکره کنندگان هسته ای برخی محدودیت ها در برنامه هسته ای ایران را به صورت موقت یا همیشگی اعلام کردند. تعیین سقف 300 کیلوگرم هگزافلوراید اورانیوم غنی شده تا 3،67 درصد، برای ذخایر اورانیوم در بازه زمانی 15 ساله، تعیین سقف برای میزان انباشت آب سنگین درون کشور و همچنین اعلام اینکه رآکتور باز طراحی شده و بازسازی شده اراک، در سطح تسلیحاتی، پلوتونیوم تولید نخواهد کرد، بخشی از همین روشنگری در زمینه برنامه هسته ای ایران بود که در چارچوب سیاست های کلی و دکترین امنیتی در نظر گرفته شده، از سوی مقام معظم رهبری در برنامه جامع اقدام مشترک (برجام) گنجانده شدند؛ بنابراین ایران قبل از مذاکرات هسته ای به صورت یک سیاست اعلامی و سپس در چارچوب مذاکرات هسته ای و در نهایت در قالب گام های مورد توافق در برنامه جامع اقدام مشترک، دکترین امنیتی اش را اعلام و گام های اجرائی آن را آغاز کرده است. دشواری این تصمیمات و سپس گام های مقتضی، نه فقط در صحنه بین المللی، بلکه درون کشور و با آغاز برخی انتقادها از برجام ادامه داشتند. پرسش از اینکه چرا ایران با تعهد به اجرای برجام، توان بازدارندگی هسته ای خود را محدود کرده، محور برخی از این انتقادها هستند. همچنان که گفته شد دولت جمهوری اسلامی ایران در پاسخ به چنین اتهاماتی از سوی برخی کشورهای متخاصم و همچنین انتقادهای مشابه از سوی برخی منتقدان داخلی، با صدای بلند اعلام کرده است قصدی برای استفاده تسلیحاتی از فناوری صلح آمیز هسته ای خود ندارد.... اما واقعیت این است که بازدارندگی هسته ای صرفا به استفاده یا تهدید به استفاده از سلاح های هسته ای محدود نمی شود.ابعاد استراتژیک و امنیتی دستور دولت درباره پیشران های هسته ایدستور رئیس محترم جمهور به سازمان انرژی اتمی برای آغاز طراحی و ساخت پیشران هسته ای و طراحی «تولید سوخت» مصرفی پیشران هسته ای را باید تصمیمی استراتژیک در چارچوب دکترین امنیتی جمهوری اسلامی ایران در نظر گرفت. البته تحلیل ها در روزهای گذشته درباره ابعاد تجاری اجرائی شدن چنین فناوری ای بیراه نیست. بیش از 90 درصد تجارت بین المللی ایران از طریق مسیرهای دریایی انجام می شود؛ بنابراین تردیدی نیست که تجهیز برخی شناورهای تجاری ایرانی به موتورهای بهره مند از فناوری پیشرانه های اتمی در سال های آینده، سود کشور از تجارت بین المللی اش را به میزان درخور توجهی افزایش می دهد. اما این تصمیم رئیس جمهور که پیرو تصمیمات شورای عالی امنیت ملی و هیئت نظارت بر برجام گرفته شده، ابعاد امنیتی بیشتر و مهم تری دارد. استفاده از موتورهای مجهز به پیشرانه های اتمی در زیردریایی های هسته ای، ناوهای هواپیمابر، زیردریایی های مسلح و حامل موشک های تهاجمی بالستیک، یکی از مبانی مهم گرفتن چنین تصمیمی بوده است.پس از اعلام دستور رئیس جمهور و اعلام برنامه استراتژیک جمهوری اسلامی برای گرفتن این تصمیم، دو دولت روسیه و ایالات متحده صراحتا اعلام کردند ایران با این تصمیم برجام را نقض نکرده است. از سوی دیگر این واقعیت نیز وجود دارد که طرح هایی شامل این تصمیم، از جمله طرح نوسازی تولید سوخت های هسته ای که از سال 1391 در کمیسیون های مختلف مجلس شورای اسلامی مطرح است، پیشینه این تصمیم را به پیش از حصول برجام و حتی پیش از آغاز به کار دولت کنونی بازمی گرداند. اما پرسش مهم این است که چرا پیش از این و در روزهایی که باید ابزارهای مذاکراتی ایران برای حصول توافق هسته ای تقویت می شد، کشور چنین تصمیمی نگرفته بود؟ پاسخ را باید در برجام و قطع نامه 2231 جست. برجام و قطع نامه 2231 شورای امنیت سازمان ملل نقطه شکست پروژه ایران هراسی در صحنه بین المللی بودند که راه کشور برای توسعه برنامه های امنیت استراتژیک را محدود کرده بود.آنچه اعلام این تصمیم استراتژیک را عملی کرد و کمترین هزینه ای برای کشور ایجاد نکرد، وجود توافق هسته ای و همچنین گزارش های آژانس بین المللی انرژی اتمی درباره عمل ایران به تعهداتش ذیل برجام بوده است. به عبارت دیگر، در صورت نبود برجام، اعلام و اجرای چنین تصمیمی بدون شک می توانست با واکنش شدید جامعه بین المللی روبه رو شود. فضای ایران هراسی ایجادشده قبل از توافق ژنو و قبل از توافق نهایی هسته ای، به گونه ای بود که کمترین رفتارهای متعارف از سوی ایران به بدترین نحو ممکن بزرگ نمایی می شد، اما وجود توافق هسته ای و تصمیم هوشمندانه نظام برای بهره برداری از مصوبه کنگره آمریکا برای تمدید مجدد قانون ISA در عمل راه را برای پیشبرد برنامه های امنیتی کشور هموار کرد.تصمیم برای استفاده از این تکنولوژی هسته ای اگرچه در قالب کلیشه، استفاده تسلیحاتی از فناوری هسته ای نیست، اما در عمل میدان فعالیت استراتژیک نیروی دریایی ارتش جمهوری اسلامی ایران و دیگر نیروهای نظامی کشور را به شدت توسعه داده است. حضور طولانی مدت و استراتژیک ایران در آب های بین المللی یک عامل جدی برای بازدارندگی نظامی است که با استفاده از این فناوری هسته ای شدنی خواهد شد؛ بنابراین دستور رئیس محترم جمهور برای آغاز طراحی و ساخت پیشران هسته ای و طراحی «تولید سوخت» مصرفی پیشران هسته ای را باید گواه این واقعیت در نظر گرفت که دولت جمهوری اسلامی ایران نه دولت حرف، بلکه دولت عمل است.
                