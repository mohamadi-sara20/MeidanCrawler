یک‌شنبه ۲۰ تیر ۱۳۹۵
-----------------------------------------
یادداشت
-----------------------------------------
شاعر عاشق
-----------------------------------------

                    وقتی که آمد، آمد/ وقتی که بود، بود/ وقتی که رفت، بود. «عباس کیارستمی»سر خیابان جم، بیمارستان جم است؛ همان جا که شعله شمع جانش رو به خاموشی گذاشت، تن خسته اش تسلیم شد؛ تسلیم آنان که او را نمی شناختند. بنا بود پدری پزشک عمل و درمانش کند، پدر وقت نداشت! این مهم به پسر سپرده شد.با کمی فاصله، ساختمان بلند کانون پرورش فکری کودکان و نوجوانان بود که حالاکانون زبان شده است. از سال50 با هم همکار و همراه بودیم. او در بخش سینمایی کارش را آغاز کرد و من ویراستاری در انتشارات.... همیشه عینک تیره ای به چشم داشت، از پس آن شیشه تار و تیره، از دیده و دلش نور می تابید، زیبایی زندگی را می دید و می نمایاند.... بچه اختیاریه نقاشی خوانده بود، به گرافیک روی آورده بود، به مکتب و مدرسه سنیمایی نرفته بود؛ اما به غمزه مسئله آموز صد مدرس شده بود...و گدار گفته بود سینما با کیارستمی تمام شد... و نام نامی وی در زندگی اش بر قله سینما گران قرن قرار گرفت... چراغش در این خانه می سوخت و نقش بر این بوم می زد... با همه بی مهری ها که دیده بود، دل و مهر به این خاک پاک بسته بود.... پس از انقلاب، دست کم هفته ای یک بار با هم بودیم، در شورای تولید کانون. او بود و سیدمحمد بهشتی، مهدی حجت و غریب پور و من.... می خواستیم آن مرغک بخواند و خوش بخواند.... دو سالی سخت کوشیدیم، من به رم رفتم. او ماند.... چند سال بعد در رم دیدمش.... گفتم عباس جان کانون برای تو آغاز بود، دریاچه ای بود که در آن شنا آموختی. دنیا بزرگ است و در دریای زندگی تو نهنگی.... لبخندی زد وگفت؛ اما من از آن چشمه می نوشم. خرسندم که این سال ها مدیران فعلی کانون به دیدارش رفتند و پیمان و پیوند مهر گسسته را پیوستند. عباس، به بسیار هنرها آراسته بود، فیلم ساز، شاعر، نجار، نقاش و عکاس بود. در او مهارت و معنا، شعر و شعور و شیدایی آمیخته شده بود. شاعر بود و شعردوست. همیشه طنزی در بیان داشت و شعری بر زبان. حافظه شگفتی داشت. در نوجوانی تمام دیوان حمیدی شیرازی را به خاطر سپرده بود و در گذر سال ها از یاد نبرده بود.... هم سروده های سعدی و مولانا و حافظ را از حفظ می خواند و هم شعرهای نیما و سهراب و احمدی را. فیلم هایش به شعر می ماند، شعر مجسم یا شعر مصور.... سال گذشته از نوشته ها و ترجمه های تازه ام پرسید. به او گفتم قصه بلندی نوشته ام با نام «پرنده و دیوار» که دلم می خواهد عکس های دیوار های تو همراه قصه ام درآید، قصه را برایش گفتم؛ به مهربانی و گرمی با لبخندی گفت: حتما. حرفی ندارم کار تازه ای است، کار ها را به بهمن پور داده ام، بگو که موافقم... عباس ساده بود، مثل کارهایش، مثل سخن سعدی، سهل و ممتنع.... دقیق بود، رفیق بود. به زندگی دلبسته بود و زیبایی را می ستود، شادی را برای همه می خواست و بر سفره گسترده دوستی، همه را به میهمانی صلح فرا می خواند.... از نفرت و خشم و خشونت بیزار بود. باوقار بود، هوشمند بود و فرزانه و فروتن.... آرام بود؛ اما در پس این آرامش شوری پنهان بود و بی قرار بود. بازیگران فیلم هایش مردم معمولی بودند، نمی خواست از شهرت هنرپیشه های نامی بهره ببرد و فروش فیلم هایش بالارود. به فکر جلب جیب مشتری و گیشه نبود. به فکر تلنگری بود بر دل و پرسشی در اندیشه.... سودایی بلند در سر داشت. واقع گرایی بود در پی شناخت. می خواست پلی بزند از تعبیری در واقعیت و گشودن راهی برای تغییر واقعیت و گذر از واقعیت به حقیقت.... در این سیر و سفر مرز زمان و مکان را درنوردید و به ابدیت و جاودانگی ره سپرد. پر شور و شوق بود.... می خواست رازها گشاید و راه ها نماید و یک جا نماند. می دانم که مرگ پایان کبوتر نیست.... او تمام نشد، ادامه می یابد در فیلم هایی که ساخت. گیلاس ها نمی میرند، دوباره به بهاران شکوفه می دهند و به تیر ماه می رسند.او را می بینم که پیوسته در راه و مشغول رفتن بود.... به سوی خانه دوست و زیر سایه درختان زیتون مثل یک عاشق راند، مثل یک عاشق ماند. تیرماه زادروزش بود و پروازش.... بی گمان در ماه گیلاس، طعم خوش گیلاس را بر زبان داشت.... بادها در گذرند؛ اما او ماند، او را می بینم که عاشقانه می رود، عاشقانه می خواند و خوش می خواند:باید عاشق شد و خواندباید اندیشه کنان پنجره را بست و نشستپشت دیوار کسی می گذرد، می خواندباید عاشق شد و رفت.
                