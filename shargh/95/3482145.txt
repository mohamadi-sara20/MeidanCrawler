یک‌شنبه ۲۸ آذر ۱۳۹۵
-----------------------------------------
سرمقاله
-----------------------------------------
افزایش نرخ ارز انعکاس طبیعی اقتصاد ایران
-----------------------------------------

                    اقتصاد ایران از نظر درجه توسعه یافتگی، اقتصاد در حال گذار از اتکا بر منابع، به کارایی است. ترکیب تولید و صادرات چنین اقتصادی بیشتر بر مواد اولیه، محصولات معدنی و کالاهای با ارزش افزوده نسبتا پایین استوار است؛ بنابراین درجه پیچیدگی تولید و صادرات نسبتا پایین است و چنین اقتصادی اهرم های متنوعی برای توسعه بهره وری و اتکا بر آن و همچنین تولید مبتنی بر نوآوری و فناوری های جدید ندارد. از طرف دیگر وضعیت کنونی اقتصاد ایران به نوعی است که دیگر ابزارهایی که می تواند به حفظ و تقویت رقابت پذیری تولید کمک کند، وجود ندارد. اقتصاد ایران مشخصا اقتصادی است که نرخ سود بانکی آن بسیار بالاست و نرخ تورم با وجود کاهشی که در چند سال گذشته پیدا کرده، هنوز هم از متوسط جهانی بالاتر است؛ اقتصادی که وضعیت پیچیده ای از نظر مقررات و شرایط نامطلوبی در کسب وکار دارد؛ بنابراین در شرایطی که از اهرم های رقابت پذیری محروم یا در حداقل ممکن از آن بهره مند هستیم، مجبوریم به ابزارهای دیگر بیشتر توجه کنیم که یکی از این ابزارها نرخ ارز است. نرخ ارز و به عبارتی تغییر نرخ ارز به سمت بالابه نوعی که اثرات تورم و نرخ سود بالاو محیط کسب وکار نامطلوب را بتواند تا حدی جبران کند، در شرایط فعلی برای اقتصاد ایران اجتناب ناپذیر است.تا زمانی که دولت با استفاده از ارز پرقدرت حاصل از فروش نفت به هر دلیلی نرخ ارز را کنترل می کند، این نرخ بعد از مدتی سرکوب و در نتیجه ثبات ناشی از آن در یک بازه زمانی چندساله، افزایش پیدا می کند. در چنین شرایطی تقریبا اکثر بخش های تولیدی از این تغییر بیش از آنکه متضرر شوند، سود می برند؛ زیرا رقابت پذیری آنها حفظ می شود. از آنجا که ترکیب اقتصاد ایران بیشتر با تولید محصولات با ارزش افزوده پایین یا مواد خام است، عموما از تغییر نرخ ارز، مجالی برای حفظ رقابت پذیری و صادرات بیشتر پیدا می کنند.به این نکته باید توجه کرد که افزایش نرخ ارز اگر به صورت جهشی و در مقاطع زمانی کوتاه مدت و به صورت نوسان های شدید کاهشی- افزایشی باشد، کمکی به هیچ بخش اقتصادی نمی کند؛ بنابراین مقصود، افزایش ملایم نرخ ارز در مسیر پوشش هزینه های ناشی از نرخ تورم، نامطلوب بودن محیط کسب وکار و نرخ سود بالای بانکی است. این افزایش ملایم موجب ایجاد تعادل در بازار می شود.چنین سیاستی را نمی توان به صورت مداوم پیگیری کرد. اگر موفق شویم پس از دهه ها نرخ تورم را زیر پنج درصد نگه داریم، اگر نرخ سود بانکی را تک رقمی کنیم و اگر بتوانیم انقلابی در محیط کسب وکار پدید بیاوریم، دیگر ابزار نرخ ارز کارایی کنونی خود را نخواهد داشت؛ اما چون در این شرایط نیستیم و به شرایط متناسب با رقبای خارجی و متوسط نرخ جهانی نرسیده ایم، نرخ ارز جزء محدود اهرم ها و ابزارهایی است که می تواند اقتصاد ایران را رقابت پذیر نگه دارد و رکود و کسادی بخش تولید را تا حدی جبران کند.از سوی دیگر، اثر افزایش نرخ ارز روی معیشت مردم نیز موضوعی است که همواره مدنظر سیاست گذاران اقتصادی کشور بوده است. معیشت مردم بیش از هر چیز و هر اتفاق، زمانی آسیب می بیند که درآمدی در آن خانواده نباشد و مشخصا نان آور خانواده بی کار باشد. این بالاترین میزان آسیب پذیری است که می تواند بر اقشار متوسط و فرودست تحمیل شود. این حالت زمانی به وجود می آید که اقتصاد در وضعیت رکود یا رشد مستمر پایین و شرایط واحدهای تولیدی و اشتغال زا نامطلوب باشد.در نتیجه مهم ترین کمکی که می توان به اقشار آسیب پذیر کرد، آن است که شرایطی را فراهم کرد تا بهبودی در اقتصاد کشور حاصل شود و نرخ بی کاری کاهش یابد. برای ایجاد اشتغال، باید وضعیت عمومی تولید با استفاده از ابزارهایی که به آنها اشاره کردم، در وضعیت حفظ اشتغال موجود و در ادامه ایجاد اشتغال جدید قرار بگیرد. البته شرایط مطلوب شرایط ایجاد اشتغال جدید است که نرخ بالای بی کاری را بتوان از آن طریق جبران کرد. با فرض ثبات اشتغال، افزایش نرخ ارز اثر محدودی روی بخشی از سبد خانوار می گذارد که وابستگی مستقیم به نرخ ارز دارد. به طور مشخص کالاهای مصرفی یا کالاهای سرمایه ای وارداتی خانوار. درباره کالاهای مصرفی باید گفت عموم کالاهای مصرفی وارداتی کالاهای لوکس یا نیمه لوکس هستند که معمولادر سبد خانوارهای متوسط بسیار سهم کمی را به خود اختصاص می دهند؛ بنابراین سبد خانوار تاثیر جدی و بالایی از افزایش نرخ ارز نخواهد گرفت. اگر نرخ ارز به صورت جهشی افزایش یابد، آنچه موجب فشار بر اقشار آسیب پذیر خواهد بود، افزایش نرخ تورم است که می تواند اثر خود را به صورت عمومی بر تمام کالاها بگذارد؛ اما تا زمانی که تورم حاصل از سیاست های پولی بانک مرکزی و بودجه ای دولت کنترل شود، افزایش نرخ ارز اثر چشمگیری بر تورم و نهایتا معیشت خانوار نخواهد گذاشت. اظهارنظر رئیس کل محترم بانک مرکزی مبنی بر کاهش نرخ ارز در سه ماه آینده، به عقیده نگارنده بدون توجه به وضعیت اقتصاد کشور انجام شده است. تجربه نشان داده است که هیچ گاه، با وجود اظهارنظرهای روسای بانک مرکزی، افزایش نرخ ارز براساس واکنش واقعی اقتصاد، به بازه های قبلی بازنخواهد گشت. اگر دولت بخواهد با توسل به ارز نفتی دست به چنین عملی بزند، لطمات آن به اقتصاد بیشتر خواهد بود. به همین دلیل این اظهارنظر را بیشتر نوعی اطمینان بخشی از سوی این نهاد به بازار و ایجاد ثبات و توقف افزایش نرخ ارز می دانم. در غیر این صورت اگر این تصمیم در بانک مرکزی به صورت جدی مطرح باشد، صرفا آثار منفی بیشتری را برای آن می توان پیش بینی کرد. افزایش نرخ ارز در وضعیت کنونی، انعکاس طبیعی اقتصاد ایران و تعادلی درست و اصولی است و کاهش آن قطعا نمی تواند اثر مثبتی داشته باشد. در واقع، اگر این نهاد در ماه های آینده موفق شود نرخ ارز را در همین محدوده نگه دارد، بهترین تصمیم را گرفته است.در شرایطی که نرخ ارز از سطح اول خود برای رسیدن به سطح تعادل جدید حرکت می کند، ممکن است سوداگری ها و تصمیمات هیجانی در آن بازه تغییرات غیرواقعی را به نرخ ارز تحمیل کند؛ اما زمانی که نرخ ارز به سطح جدیدی از تعادل می رسد، سوداگری رخ نمی دهد و اگر مسئولان بانک مرکزی سوداگری را دلیل افزایش نرخ ارز اعلام کنند، هیجان بیشتری را در بازار ایجاد خواهند کرد. اگر به گذشته نگاهی داشته باشیم، در چند سال قبل که نرخ ارز یکباره افزایش شدیدی را تجربه کرد، اظهارات مسئولان مبنی بر دلالی و سوداگری در بازار، تنش بیشتری را در بازار ایجاد کرد؛ اما خوشبختانه در این دوره چنین اظهارنظرهایی کمتر به چشم می خورد که نوعی حرفه ای گری در اظهارنظرهای مقامات محسوب می شود.
                