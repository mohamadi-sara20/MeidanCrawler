چهار‌شنبه ۶ مرداد ۱۳۹۵
-----------------------------------------
type_unknown
-----------------------------------------
عاملان به سزای اعمالشان برسند
-----------------------------------------

                    شرق: نشست خبری سه شنبه های سخنگوی دولت، روز گذشته در ساختمان کوثر برگزار شد. «محمدباقر نوبخت»، ابتدای ورودش به سالن، توضیحات مفصلی درباره چند اقدام دولت ارائه کرد. پس از این توضیحات، او به سوالاتی درباره دادگاه متهمان حمله به سفارت عربستان، نقض برجام، اتهام زنی به «حسین فریدون»، دستیار ویژه رئیس جمهوری و... پاسخ گفت. او درباره صحبت هایی مبنی بر تخفیف مجازات عاملان حمله به سفارت عربستان، گفت: «نظر دولت درباره تقبیح و محکومیت این رفتارهای اشتباه در سطح بین المللی بارها اعلام شده است. حمله و آتش زدن سفارتخانه غیر از اینکه در شان ملت ایران نبود، باعث شد عربستان از زیر فشار افکار عمومی به خاطر مدیریت نکردن برگزاری حج و فاجعه منا خارج شود و ما زیر فشار قرار بگیریم. این کارها باعث خسارت ملی و لطمه به منافع کشور است و مسببان آن در مقابل قانون و خداوند مسئول اند. با چنین کارهایی به کسانی که به صورت غیرمعمول و غیرمنطقی و بی محابا به یک ملت بی دفاع مثل یمن حمله می کنند، فرصت می دهیم در عرصه های مختلف منافع ایران را هدف قرار بدهند». او ادامه داد: «ببینید الان که مثلاچند ده میلیارد در برابر 297 هزار میلیارد تومان بودجه جابه جا شود، چقدر وا اسلاما و وامصیبتا سر می دهند که این روزها همه تریبون های مقدس و عادی به آن می پردازند. آیا خساراتی که این اشخاص به منافع ملی زدند، از خسارت چند میلیاردی حقوق های نامتعارف کمتر است؟». نوبخت افزود: «به همین دلایل دولت معتقد است این افراد باید به سزای اعمالشان برسند». فقط فریدون نیست که مشمول لطف برخی منتقدان می شودنوبخت درباره افزایش هجمه ها و اتهامات به دولت به ویژه حسین فریدون دستیار ویژه رئیس جمهوری، گفت: «فقط ایشان نیست که مشمول الطاف برخی از منتقدان می شود، بلکه همه ما را شامل می شود. بنده فکر می کنم آن بخش از انتقادات منصفانه ای که رسانه ها می کنند، حق آنان است و ما موظفیم اگر این اشکال در ما هست، خودمان را اصلاح کنیم و نسبت به وجود آن اشکال عذرخواه باشیم». او ادامه داد: «در جاهایی هم که اگر تهمت باشد، خودم را موظف می دانم که اخیرا یکی از رسانه ها مطلبی منتشر کرده بودند که جوابشان را دادم؛ چون تشویش اذهان عمومی بود، مایل نبودم این کار را کنم و تکرار هم شده بود، بلافاصله به قوه قضائیه شکایت کردم و اگر اثبات شد، مشخص شود و اگر نشد هم باید خودشان را اصلاح کنند». سخنگوی دولت افزود: «عمده مباحثی هم که این روزها مطرح می کنند، مربوط به بحث ادامه تحصیل ایشان (حسین فریدون) است. وزارت علوم خود را موظف به ارائه گزارش مشروح کرد و چگونگی مباحث را تشریح کرد و جواب داد. موارد دیگری هم که گمانه زنی می شود و می توانند به هم ربط دهند، مراجع نظارتی، قضائی، امنیتی همه مسائل را کنترل می کنند و هرچه نتیجه آن باشد، ما همه تابع آن هستیم». نوبخت گفت: «ایشان چندروزی برای همین مسئله تحصیلات در منظر عموم نبود و دیدید که چه داستانی به پا شد، بنده فکر می کنم باید منصفانه عمل کنیم؛ چون تشویش اذهان عمومی درست نیست». همه استثنائات تحت قانون خدمات کشوری قرار گرفتندنوبخت در ابتدای توضیحات خود، درباره پرداخت های غیرمتعارف، از تجمیع همه پرداخت ها زیر قانون خدمات کشوری خبر داد. او با اشاره به اینکه حقوق های غیرمتعارف بازستانی شده، گفت: «دولت بر سر پیمان خود با مردم است. ابتدا بررسی شد که حجم و کمیت مدیران و کارکنانی که این دریافت ها را داشتند، چند نفر بودند؛ حدود هزار نفر یعنی حدود سه درصد پرداخت ها بین 30 تا 40 نفر غیرمتعارف بوده که این عام همه مدیران نبود».او با اشاره به اینکه در سال های گذشته برخی دستگاه های اجرائی با اخذ اجازه از مجلس با استفاده از قوانین و مقرراتی خاص توانستند از قانون مدیریت خدمات کشوری مستثنا شوند، گفت: «طبق آن برخی نهادها و دستگاه ها مثل شورای نگهبان، مجلس خبرگان، وزارت اطلاعات، کادر سیاسی وزارت خارجه، قضات، موسسات پژوهشی و فرهنگستان ها، اعضای هیات های علمی و ستادی، وزارت نفت و شرکت ها و موسسات و سازمان های تابعه، سازمان انرژی اتمی، صندوق توسعه ملی، سازمان گسترش صنایع، سازمان توسعه و نوسازی، شرکت شهرک های کشاورزی و... مشمول این استثنائات بودند». سخنگوی دولت افزود: «چنین مستندات قانونی ای وجود داشته که آنها را از قانون مدیریت خدمات کشوری مستثنا کرد. البته حتی اگر قانونی هم در این زمینه بوده، نباید بعضی ها از این تساهل قانونی، به نفع خود این گونه استفاده می کردند».سخنگوی دولت با بیان اینکه عمده پرداخت های نامتعارف در بنگاه های اقتصادی مرتبط یا بی ارتباط با دولت بوده، گفت: «شورای حقوق و دستمزد از اختیارات خود استفاده کرد و همه دستگاه های خارج از شمول را ذیل قانون خدمات مدیریت کشوری قرار داد. بنابراین هیات های علمی، قضات، نمایندگان مجلس، مرکز پژوهش های مجلس، تمام سازمان ها و شرکت های زیر نظر مقام معظم رهبری از جمله بنیاد مستضعفان، همچنین کمیته امداد، شهرداری ها، مجمع تشخیص مصلحت نظام، مجلس خبرگان و تمام سازمان ها و نظام ها مانند قوه قضائیه، دیوان محاسبات، بانک مرکزی، بیمه های مرکزی و ایران، کلیه شرکت ها و سازمان های دولتی تحت شمول مواد پرداخت حقوق در قانون خدمات کشوری شدند». او ادامه داد: «برای مقابله با آن ابتدا 13 مدیر عزل شدند و با استعفای بعضی از کسانی که دریافت غیرقانونی داشتند، موافقت شد. این مسئله برای ما پذیرفتنی نبود و مبالغ اضافی را بازستانی کردیم و خواهیم کرد».نوبخت با اشاره به اینکه نباید این مسئله تکرار شود، تاکید کرد: «تلاش کردیم به جای تعدد قوانین و مقررات، قانونی را ذیل قانون مدیریت خدمات کشوری بیاوریم که تا ماه آینده در مجلس اصلاح خواهد شد؛ اما دولت منتظر این مسئله هم نماند و در ماده 74 اختیاراتی به شورای حقوق و دستمزد داد که بتواند هرگونه افزایش حقوق را کنترل کند و دستگاه هایی که خارج از شمول بودند، زیرمجموعه قرار گرفتند و همه نهادهایی که مستثنا شده بودند از این به بعد تحت این قانون هستند». سقف حقوق روسای 3 قوه 10 میلیون توماناو سقف حقوق تعیین شده برای مقامات سیاسی را هم اعلام کرد: «مقامات سیاسی یعنی روسای سه قوه، معاون اول رئیس جمهوری، اعضای شورای نگهبان، وزیران، نواب رئیس مجلس، نمایندگان مجلس، معاونان رئیس جمهوری و مقامات هم تراز دریافت های شان باید زیر 10 میلیون باشد». نوبخت افزود: «سایر مدیران که سیاسی نیستند، مانند بنگاه ها و کارخانه ها سقف خالص پرداختی به آنها بعد از کسورات نباید از سه برابر سقف حقوق تعیین شده در ماده 76 بیشتر باشد؛ یعنی 18 میلیون و 900 هزار تومان». نوبخت درباره پرداخت های دولت تا ابتدای مردادماه سال جاری هم گفت: «دولت از بابت ترمیم حقوق اعم از افزایش حقوق شاغلان و بازنشستگان پنج هزارو 500 میلیارد تومان پرداخت کرده است و ماهانه هزارو 200 تا هزارو 300 میلیارد تومان اضافه بر آنچه در سقف حقوق های جاری متناسب با سال گذشته صورت می گرفته، پرداخت می کند». او افزود: «دولت پرداخت پاداش بازنشستگان را آغاز کرده و مقرر شد چهار هزارو 500 میلیارد تومان از این ماه پرداخت شود که اولین مرحله آن در ماه جاری پرداخت خواهد شد». او همچنین در پاسخ به سوالی درباره ادعای برخی نمایندگان مجلس نسبت به کلی بودن گزارش برجام گفت: «بخشی از موضوعات برجام که در ارتباط با محتوای گزارش است، در کمیسیون های مجلس مطرح شده و بخشی را که به تشخیص خود صلاح بدانند رسانه ای خواهند کرد». نوبخت با بیان اینکه در جلسات داخلی کمیسیون ها حد و مرزی برای پرسش درباره مفاد برجام وجود ندارد، گفت: «در موضوع برجام، به جز مجلس در شورای عالی امنیت ملی به صورت دقیق در حال نظارت است و نمایندگان مجلس اگر به استدلال بیشتر نیاز دارند، می توانند از مسئولان وزارت امور خارجه گزارش بخواهند».
                