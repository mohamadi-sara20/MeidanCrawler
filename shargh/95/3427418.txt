پنج‌شنبه ۱۸‌شهریور ۱۳۹۵
-----------------------------------------
حرف اول
-----------------------------------------
سالی که نکوست
-----------------------------------------

                    از عمر حضور زنان نماینده مجلس دهم هنوز یک سال نگذشته است و در واقع هنوز در آغاز راه هستند؛ اما براساس یک ضرب المثل قدیمی ایرانی نگرانیم که؛ «سالی که نکوست، از بهارش پیداست». یکی از زنانی که برای اعطای موقعیت والای نمایندگی و مسئولیت خطیر تصمیم گیری های سرنوشت ساز برای زنان و مردان جامعه به پای صندوق رای رفته، به عنوان نگارنده این یادداشت نگرانی هایی دارد که ذکر آن در همین ابتدای راه ضروری است؛ وگرنه در پایان چهار سال بر پشت دست زدن و تاسف خوردن به حال اشتباهات، مشکلی را چاره نخواهد کرد. دلیل این ضرورت و احساس نگرانی، رفتار یکی از نمایندگان مرد مجلس با خبرنگار محترمی است که گویا (براساس شنیده ها) چون دغدغه اتحاد و همبستگی ملی داشته، پرسشی را مطرح کرده است که با ضرب وشتم نماینده مجلس مواجه شده است؛ اما چرا پرداختن به دلایل پیداشدن چنین برخورد ناشایستی بیش از آنکه بر دوش آقایان نماینده مجلس گذاشته شود، خانم های نماینده را خطاب قرار می دهد؟ زیرا زمانی که این نماینده در جریان تبلیغات انتخاباتی به همه زنان جامعه توهین کرد، حداقل زنان نماینده دور پیشین مجلس اعتراض کردند؛ ولی متاسفانه زنان نماینده ای که در این دوره به مجلس راه یافته اند...با اعتراض نکردن به اعتبارنامه و دادن رای اعتماد به این نماینده، نه تنها توهین های ایشان را خود به عنوان زنان حاضر در مجلس به جان خریدند؛ بلکه این توهین ها را سزاوار همه زنان جامعه دانستند. اینجاست که مسئولیت اخلاقی و قانونی زنان نماینده مجلس سنگین تر می شود؛ زیرا زنان وقتی وارد جناح های سیاسی می شوند، با این پرسش مهم مواجه هستند که «آیا نماینده زنان جامعه هستند و هر جا که به زنان توهین می شود یا حقی از زنان ضایع می شود، باید به نفع زنان به مباحثه و دفاع بپردازند یا به نفع جناح سیاسی وارد میدان عمل شوند؟». به نظر می رسد کم تجربگی زنان نماینده در این دوره از مجلس، تا اینجا سبب شده که رای زنان برای ورود آنها به مجلس در جریان های سیاسی نادیده گرفته شود و زنان نماینده خود را بیشتر نماینده همه (شامل مردان و زنان) بدانند و حاضر نیستند در مقابل توهین هایی که به جامعه زنان و به خود آنها می شود یا تصمیماتی که زنان را از برخورداری از عدالت اجتماعی محروم می کند، ایستادگی و دفاع کنند. دست کم می توان هشدار داد که آغاز این بهار، زمستان چندان امیدوارکننده ای را به دنبال نخواهد داشت.
                