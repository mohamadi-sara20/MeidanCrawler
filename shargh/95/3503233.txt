یک‌شنبه ۳ بهمن ۱۳۹۵
-----------------------------------------
سرمقاله
-----------------------------------------
اخطار به پلاسکو برای رفع تکلیف
-----------------------------------------

                    برای بررسی فاجعه ساختمان پلاسکو که باعث جان باختن و مجروح شدن آتش نشانان ایثارگر و مردم شد، باید به دو موضوع، یکی قانون و دیگری اقدامات شهرداری پرداخته شود. ماده 55 قانون شهرداری در شرح وظایف شهرداری هاست. تبصره 14 ماده 55 این قانون مقرر می کند: «اتخاذ تدابیر موثر و اقدام لازم برای حفظ شهر از خطر سیل و همچنین رفع خطر از بناها و دیوارهای شکسته و خطرناک واقع در معابر عمومی و کوچه ها و خا نه های عمومی و دالان های عمومی و پرکردن و پوشاندن چاه ها و چاله های واقع در معابر و جلوگیری و گذاشتن هر نوع اشیا در بالکن ها و ایوان ها مشرف و مجاور به معابر عمومی که افتادن آنها موجب خطر برای عابرین است و جلوگیری از ناودان ها و دودکش های ساختمان ها که باعث زحمت و خسارت ساکنین شهرها باشد». تبصره: «در کلیه موارد مربوط به رفع خطر از بناها و رفع مزاحمت های مندرج در ماده فوق، شهرداری پس از کسب نظر مامور فنی خود به مالکین یا صاحبان اماکن یا صاحبان ادوات منصوب ابلاغ مهلت دار مناسبی صادر می نماید. اگر دستور شهرداری در مهلت معین به موقع به اجرا گذاشته نشود، شهرداری راسا با مراقبت مامورین خود اقدام به رفع خطر یا مزاحمت خواهد نمود و هزینه مصروف را به اضافه صدی پانزده خسارت از طرف دریافت خواهد کرد. مقررات فوق شامل کلیه اماکن عمومی مانند سینماها، گرمابه ها، میهمان خانه ها، دکاکین، قهوه خانه ها، رستوران ها، پاساژها و امثال آن که محل رفت وآمد و مراجعه عمومی است، نیز می باشد». شهرداری مدعی است بارها برای ساکنان پاساژ پلاسکو اخطار دستورالعمل ایمنی صادر کرده است. جای تعجب است که شهرداری مدعی است بیش از 30 بار اخطار داده و ظاهرا خود را مبرا از مسئولیت می داند. پرسش این است که آیا شهرداری برای صدور هر بار اخطار خود با تکیه بر تبصره 14 ماده 55 قانون شهرداری، برای خود اثر قانونی قائل بوده و با این اعتبار اخطار را صادر کرده اند که اثر وضعی داشته باشد؟ یا با تاسف صدور اخطاریه هایی از این دست، وسیله چانه زنی با واحد متخلف است؟ اگر مدیریت شهری، قانون حاکم بر روابط خود با شهر و نحوه مدیریت شهری را برگرفته از این قانون می دانند، باید بعد از اولین اخطار حسب مفاد تبصره 14 ذیل ماده 55 که به صراحت اعلام می دارد «باید مهلت متناسبی اعطا و پس از انقضای مهلت و مدت اگر متصرف راسا نسبت به رفع خطر ایمنی و موانع آن اقدام ننمود، شهرداری راسا با مراقبت مامورین خود اقدام به رفع خطر یا مزاحمت خواهد نمود و هزینه مصروف را به اضافه صدی پانزده خسارت از طرف دریافت خواهد کرد»، اقدام می کرد. ممکن است گفته شود امکان چنین سرمایه گذاری ای از طرف شهرداری با توجه به گستردگی اماکنی همانند پاساژ پلاسکو میسر نیست. آیا امکان توقف فعالیت در واحدهایی که مخاطره آمیز هستند، با تکیه بر همین ماده و با استفاده از حدود اختیارات وزارت کار و دیگر مواد قانونی و همچنین درخواست دستور از مقام قضائی میسر نیست؟متاسفانه در روزهای گذشته بارها از صفت پاساژ و ساختمان قدیمی یاد شده است و تلاش شده این قدیمی بودن را دلیل بر ریزش ساختمان پلاسکو قلمداد کنند. عمر مفید ساختمان ها به لحاظ نظارت نداشتن شهرداری متاسفانه در ایران کم است؛ والاساختمانی مانند «امپایر استیت» در نیویورک، عمری دو، سه برابر پاساژ پلاسکو دارد و هرکس که به نیویورک می رود، با پرداخت بیش از صد دلار در صف می ایستد تا با آسانسورهای این ساختمان خود را به بلندترین نقطه نیویورک برساند و از بالاشاهد رویش آسمان خراش ها باشد. متاسفانه ساختمان هایی که همین چند سال پیش و در دوره مدیریت شهردار فعلی هم ساخته شده اند، با تاسف با نبود ایمنی روبه رو هستند. پاساژ علاءالدین که ماجرای درگیری مالکان آن با شهرداری به فضاهای مجازی هم کشیده شد و در یکی از سایت ها در دوره مذاکرات برجام آمده بود «... حال که آقای ظریف و جان کری موفق به امضای برجام شدند، دو کار باقی مانده؛ یکی درگیری شهرداری با پاساژ علاءالدین و دیگری درگیری شهرداری با پاساژ تجارت جهانی فردوسی»! شهرداری به صراحت اعلام کرد این بنا استحکام لازم را ندارد و چندین بلوک سیمانی جلوی این ساختمان عظیم خطرآفرین گذاشته شد و مدتی ساختمان تعطیل شد. مدت ها جنگ ساکنان و متصرفان با شهرداری نقل محافل بود. نمی دانم کدام ساحر عصای موسایی خود را از آستین به در آورد و ناگهان ساختمان خطرآفرین تجارت جهانی فردوسی شد ساختمان عادی و امن و امروزه فعال است! از ساختمان پاساژ آلومینیوم نمی گویم که خطری به همین اندازه دارد. از منظر حقوقی، به هر حیله در دل شهرداری نسبت به پاساژ پلاسکو می شد رهی جست؛ اما اینکه چرا بعد از صدور اخطارها صبر کردند و اخطار بعدی را فرستادند، واقعا محل سوال است. شهرداری مدعی است بیش از 30 بار به مدیریت و مالکان پاساژ اخطار ایمنی فرستاده است. به یکی از اخطاریه ها اشاره می کنم تا بدانیم صدور این اخطاریه ها صرفا برای رفع تکلیف بوده است.«موضوع- اخطار ایمنی/ با سلام؛ با توجه به اعلام سازمان آتش نشانی و خدمات ایمنی مبنی بر خطرناک بودن محل در جهت کاهش ناایمنی مشهود مقتضی است در اسرع وقت با دردست داشتن سند مالکیت و آخرین برگ عوارض نوسازی شهر و پروانه اشتغال به سازمان آتش نشانی و خدمات ایمنی واقع در میدان حسن آباد (واحد پیشگیری و حفاظت از حریق) مراجعه و برابر دستورالعمل ایمنی نسبت به ایمن سازی واحد خود و اخذ تاییدیه اقدام نمایند. بدیهی است در صورت عدم پیگیری مسئولیت عواقب هرگونه خطر احتمالی متوجه آن شخص می باشد. رونوشت این نامه به ده ها مرجع من جمله یگان حفاظت شهرداری منطقه 12- معاونت پیشگیری از وقوع جرم قوه قضائیه ارسال شده است»؛ اما کسی نپرسیده به استناد کدام قانون نوشته شده «مسئولیت عواقب هرگونه خطر احتمالی متوجه آن شخص می باشد». می دانیم پاساژ پلاسکو که در سال 41 ساخته شد و امثال من که از شهرستان به تهران می آمدیم دو سوغاتی یکی سوارشدن بر اتوبوس های دوطبقه و دیگری عکس گرفتن جلوی پاساژ پلاسکو را در خاطر خود داریم. این برج متعلق به حبیب القانیان معروف به حاج حبیب بود که در اردیبهشت سال 58 یعنی سه ماه بعد از انقلاب اعدام و مالکیت پاساژ به بنیاد مستضعفان واگذار شد و 600 واحدی که در این پاساژ فعال بودند، در واقع مستاجر بنیاد مستضعفان هستند. اینکه در اخطاریه آمده است: «در اسرع وقت با دردست داشتن سند مالکیت و آخرین برگ عوارض نوسازی شهرداری و پروانه اشتغال به آتش نشانی مراجعه شود»، در واقع فرافکنی است و به باور من سندی است برای روز مبادا؛ یعنی امروز که در بوق وکرنا کنند که 30 بار اخطار دادیم و دریغ از یک بار اقدام. نگارنده معتقد است مدیریت شهری تهران رها شده و شهر در کماست.کمیسیون ماده 5 به عنوان قلک شهرداری، نفس شهر را بریده است و باغات یکی بعد از دیگری شبانه تخریب می شوند؛ مانند همین مورد اخیر باغ خیابان فرشته جنب باغ سفارت روسیه و ایتالیا که شبانه درخت های صدساله چنار آن را از بیخ و بن کندند و آن را مهیای برج سازی کردند. از منظر حقوقی، جنایت این است که برای درختان قطور بالای صد سال، در مقابل دریافت مبلغی خواه رسمی یا غیررسمی و با چشم پوشی اجازه قطع صادر شود. بافت فرسوده تهران به مدیریتی توانمند نیاز دارد که از حوادثی از قبیل آتش سوزی پلاسکو پیشگیری شود. خیابان جمهوری دو، سه سال قبل شاهد بود که دو زن نگون بخت جلوی چشم ماموران آتش نشانی که وسایل لازم را نداشتند سقوط کردند و پنجشنبه هم خیابان شاهد بود که قهرمانان آتش نشان با وسائل ابتدایی، به جنگ آتش افروخته در دریای آهن ساختمان پلاسکو رفتند و جان بر سر حفاظت از مردم گذاشتند. در شورای شهر که دو دوره در اختیار اصولگرایان بود، این بار اصلاح طلبان مدعی حقوق مردم هم رسما وارد فاز انتخاباتی شده اند و دریغ از احساس مسئولیت. تهران شهر بی دفاع مانند رم باستان در مصاف با خطرات فراوان مانده که یکی از آنها آتش سوزی است، شهرداری هم در کماست.
                