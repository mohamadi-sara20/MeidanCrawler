شنبه ۲۳ مرداد ۱۳۹۵
-----------------------------------------
type_unknown
-----------------------------------------
زندگی خصوصی آقای وزیر
-----------------------------------------

                    گروه سیاست: سه سال از آن روزی که کابینه روحانی از مجلس نهم رای اعتماد گرفت و محمدجواد ظریف راهی وزارت امور خارجه شد، گذشته است.دیپلمات کارکشته ای که آن روز بیش از مردم ایران برای خارجی ها شناخته شده بود و حالایکی از محبوب ترین چهره های سیاسی کشور به حساب می آید. این سه سال سخت و مذاکرات هسته ای از او یک چهره نام آشنا ساخت؛ زیرا همان طور که در نطق آن روز خود تاکید داشت «دفاع عزت مند، خودباورانه و هوشمندانه از منافع و مصالح کشور با زبانی متقاعد کننده و با رفتاری متین و حکمت آمیز و تدبیر» را هدف قرار داد و آن قدر پیش رفت که گره از کار مهم ترین پرونده سیاست خارجی کشور باز کرد. در این مدت پیرامون روش کار او و تیم مذاکره کننده اش بسیار گفته و نوشته شده است؛ بنابراین سعی داریم در این نوشتار او را «منهای سیاست» ببینیم و بررسی کنیم.از پشت باغ شاه تا مدرسه علویاحتمالاخانواده مذهبی و تاجرپیشه او تصور نمی کردند پسری که در هفدهم دی 1338 به جمع آنها اضافه شد، سال ها بعد از سوی مردم با چهره های برجسته تاریخ ایران مقایسه شود؛ اما شد.مادرش «عفت کاشانی» که چند ماه بعد از به عهده گرفتن وزارت از سوی ظریف درگذشت، دختر حاج میرزا علی نقی کاشانی، از تجار بزرگ تهران بود و درحالی که از ازدواج اول خود یک دختر و پسر داشت، به عقد یکی از تجار معروف اصفهان که او نیز یک دختر داشت، درآمد. حاصل آن ازدواج فرزندی بود که او را محمدجواد نامیدند.ظریف در گفت وگو با سالنامه سال 94 «شرق» گفته بود، فردی برایش تعریف کرده که مادر 90 ساله مریضش در جریان مذاکرات ژنو به او می گفته تلویزیون را روشن کن، بچه هایمان در ژنو هستند. او در خانه ای بزرگ و قدیمی پشت «باغ شاه» سابق بچگی کرد و به نوجوانی رسید.باغ شاه که می دانید کجاست؟ از باغ های معروف تهران که در غرب و خارج از تهران واقع بود. بعدها با بزرگ شدن پایتخت به محدوده شهر افزوده و پادگان نظامی شد. اکنون میدان حر در محدوده قدیم این باغ قرار دارد و خیابان های امام خمینی و کارگر از آن می گذرند.پشت باغ شاه، یعنی هما ن جایی که خانه پدری ظریف در آن واقع بود نیز محدوده بین خیابان های کاشان و کمالی است. کوچه هایی که هنوز هم درختان بلند و شاخه های درهم فرورفته آن از اصالت محله خبر می دهد. چند قدم آن طرف تر نیز - از خیابان کمالی به سمت خیابان مخصوص- خانه ای است که از روزهای به توپ بستن مجلس به یادگار مانده و محل دفن میرزا جهانگیرخان صوراسرافیل، مدیر روزنامه صوراسرافیل و میرزا نصرا... بهشتی، معروف به ملک المتکلمین است.ظریف مدرسه علوی می رفت. از پشت باغ شاه تا آن مدرسه در حوالی دروازه شمیران راه زیادی نیست و این روزها با احتساب ترافیک حدود نیم ساعت فاصله زمانی دارد، اما پدر او، باغبانشان را مامور کرده بود تا آقای وزیر این روزها را به مدرسه برساند؛ چون نگران بودند او با هرکسی معاشرت نکند و احتمالامثل اغلب دانش آموختگان این مدرسه، به یک فرد تند سیاسی بدل نشود. او یک مبارز سیاسی نشد، اما سال هاست که به عنوان دیپلمات ارشد و اکنون وزیر جمهوری اسلامی فعالیت می کند.درحالی که پدر و مادرش - براساس آنچه در کتاب آقای سفیر می گوید- باوجود مذهبی بودن، مخالف انقلابیون بودند.مسافر سانفرانسیسکواز خانواده مذهبی ظریف جز این انتظار نمی رفت که فرزندشان را به جای البرز و خوارزمی و هدف به مدرسه علوی بفرستند. مدرسه ای که سه سال قبل از تولد او -1335- توسط علی اصغر کرباسچیان، معروف به علامه کرباسچیان تاسیس شد تا همان طور که از نامش مشخص است، «متدینین متخصص» تربیت کند. گویا مرحوم ظریف، حتی تمایل داشته که او را به حوزه علمیه قم بفرستد؛ اما مخالفت مادر نهایتا کار را به جایی رساند که محمدجواد صبح ها قبل از مدرسه نزد دو نفر از آقایان، مبانی اولیه حوزوی را بخواند.از کلاس دوم دبستان تا پایان دبیرستان همیشه شاگرد اول بود. خارج از مدرسه نیز آن قدر مطالعه می کرد که در 13 سالگی به چشم درد و میگرن مبتلاشد، دردی که بعد از سال ها هنوز هم او را رها نکرده است. به این ترتیب روزها و شب های او به مطالعه و درس و مشق می گذشت و شاید اگر مادرش به کمردرد و سل استخوانی مبتلانشده و ناگزیر نبود که چند ماهی را برای عمل جراحی به انگلیس برود؛ غیر از اصفهان سفری نرفته بود.در همین روزها برخلاف آنچه خانواده اش می خواستند، به مطالعه کتاب های افراد سیاسی تری مانند شریعتی گرایش پیدا کرده بود. بااین حال از معدود شاگردان مدرسه بود که هم در جلسات انجمن حجتیه شرکت می کرد هم در جلسات انقلابیون. جو سیاسی زمان و شاید هشدارهایی که برخی مدرسان مدرسه به او داده بودند، موجب شد احساس خطر کند و با اصرار، رضایت همان خانواده ای را که اجازه نمی دادند با کسی معاشرت کند، برای مهاجرت به آمریکا بگیرد. عمویش در نیویورک زندگی می کرد، اما عجله برای رفتن باعث شد منتظر پذیرش تحصیلی از آنجا نماند و به محض اینکه یکی از اقوام مادری ترتیب پذیرش از سانفرانسیسکو را داد، بار سفر ببندد. خارج از مدرسه زبان انگلیسی نخوانده بود، اما همان چیزی که در مدرسه یاد گرفته بود برای گرفتن نمره 540 تافل کافی بود و مشکل زبان نداشت.16ساله بود و سربازی نیز نرفته بود، به همین خاطر، یکی از دوستان مرحوم ظریف مقدمات خروج او از کشور را فراهم کرد. به دانشگاه سانفرانسیسکو رفت و رشته کامپیوتر را انتخاب کرد. هم زمان با انقلاب اسلامی در ایران با بچه های انجمن اسلامی در برکلی آشنا شد و بیشتر وقت خود را در جلسات و تظاهرات می گذراند. تحت تاثیر صحبت های حسین شیخ الاسلام که آن روزها عضو انجمن اسلامی برکلی بود و به ظریف می گفت «همه می توانند متخصص کامپیوتر شوند، اما کسی نمی تواند برای جمهوری اسلامی یک سیاست مدار خوب باشد» تغییر رشته داد و روابط بین الملل را انتخاب کرد. حتی دانشگاهش را هم عوض کرد. به دانشگاه دنور رفت و با کندولیزا رایس، هم دانشگاهی شد. در سال های تحصیل با کنسولگری ایران در آمریکا و نمایندگی ایران در سازمان ملل مرتبط شد. در ابتدا به صورت کارمند محلی و بعدا رسمی در آنجا کار کرد، اما هزینه تحصیلش را به صورت شخصی و گاه با دلار آزاد می پرداخت. هم زمان درس خواند و آرام آرام عضوی از خانواده وزارت خارجه شد، حتی دوران سربازی اش نیز در این نهاد گذشت. سال 67 که به تهران آمده بود، بحث معرفی او به عنوان سرپرست موقت نمایندگی ایران در سازمان ملل مطرح شد؛ اما ظریف که بعد از 13سال زندگی در آمریکا به وطن بازگشته بود، تمایلی به این ماموریت نداشت. پدرش تازه فوت کرده و مادرش تنها بود. همسرش نیز میلی به این سفر نداشت؛ اما تصمیم مقامات چیز دیگری بود به همین خاطر، علی اکبر ولایتی به او گفت تو در حکم سرباز ما هستی و می توانستیم تو را به جیرفت بفرستیم، ولی تصمیم این است که به نیویورک اعزام شوی. او برای مذاکرات مربوط به قطع نامه 598 به نیویورک رفت، اما آن حکم در اوایل پاییز 67 لغو شد و به تهران بازگشت.دعای ابوحمزه در دوران نامزدیتابستان 58 و تقریبا در 19 سالگی به فکر ازدواج افتاد. اگرچه کسی را در نظر نداشت اما با مادرش تماس گرفت و خبر داد قصد دارد به تهران بیاید و ازدواج کند. یک هفته بعد از رسیدن به تهران به تنهایی راهی اصفهان شد تا هم خواهرش و هم دختر متدینی را که برای ازدواج به او معرفی کرده بود، ببیند. برای اولین بار مریم ایمانیه 17 ساله و خواهرش را در منزل خواهر خود دید و آن طور که قبلاگفته است، حتی متوجه نشد کدام یک از خانم ها برای ازدواج به او معرفی شده اند.با خواهر و شوهر خواهرش برای خواستگاری رفت و مادر را فقط برای تشریفات خبر کرد. سفر سه هفته ای به ایران برای انتخاب همسر، ازدواج و دوران نامزدی بسیار کوتاه بود، اما او از همان فرصت اندک خوب استفاده کرد. در کتاب آقای سفیر این طور تعریف می کند: «نامزدی مان مصادف با شب های احیا بود و در اصفهان آقایی به اسم آ شیخ مهدی مظاهری دعای ابوحمزه ثمالی می خواند. ما به همراه خواهر همسرم به دعای ابوحمزه می رفتیم و این نامزدبازی ما بود». یکی از اقوام مرحوم ظریف، به تازگی از سوی گروه فرقان ترور شده بود و به همین خاطر ازدواج آقای وزیر با یک عقد مختصر و سفر مشهد آغاز شد. از همانجا نیز مریم خانم را نزد خانواده اش به اصفهان فرستاد و خود به آمریکا برگشت. بعد از آنکه خانم ایمانیه برای گرفتن ویزا به سفارت رفت و در نوبت هزارم قرار گرفت، فهمیدند باید برای رفتن او به آمریکا و شروع زندگی مشترک راه دیگری پیدا کنند. شنیده بود که در دانمارک یک روزه ویزای آمریکا می دهند و همین کار را کردند. تازه عروس جوان به دانمارک رفت و نهایتا به همسرش پیوست. آنها روزهای نسبتا سخت و پرکاری را گذراندند و حالاصاحب دو فرزند به نام های مهسا و مهدی هستند. فرزندانشان را هم در همان جوانی راهی خانه بخت کرده و حالاخانواده بزرگ تری دارند. مریم ایمانیه رشته خود، یعنی تغذیه را رها کرد و سال ها نزد محمداسماعیل دولابی، عارف و واعظ مشهور، شاگردی کرد. او سخنران خوبی (خصوصا به زبان انگلیسی) است و همسرش سخنرانی های او در حوزه عرفان را بسیار موثر می داند. ظریف می گوید مرحوم دولابی اثرگذارترین فرد در زندگی همسرش و با واسطه در زندگی او بوده است. مطالعه و کار در حوزه عرفان و مولاناپژوهی از او زنی ساخته که از مصاحبت چند دقیقه ای اش هم لذت می بری. آن قدر خون گرم و صمیمی است که در سفرها وقتی دیرتر از ظریف به میز صبحانه می رسد، کنار خبرنگاران خانم نشسته و گرم صحبت شود. بااین حال، همسر یک دیپلمات است و در میان این صحبت ها به هیچ پرسشی جواب نمی دهد. تقریبا سیاست گریز است و به هیچ وجه راضی به مصاحبه نمی شود. می گوید کار سیاسی سخت و دنیای آن کثیف است. از کارشکنی هایی که می کنند و موانعی که در مسیر همسرش (به عنوان فردی که قصد خدمت دارد) ایجاد می کنند، گلایه دارد و تا می پرسی، دکتر واقعا به ریاست جمهوری فکر نمی کنند؟ می گوید: «نه، نه، اصلا». آن قدر هول می گوید «نه» که «خدانکنه» را در دلش می شنونی.در اغلب سفرها و حتی چند دور از مذاکرات هسته ای نیز همراه ظریف بود و بنا به گفته آقای وزیر، به خاطر آن است که از فرصت سفر هم برای بودن در کنار خانواده استفاده شود، اما خانم ایمانیه صرفا سختی سفر را به جان نمی خرد که تنها مایه آرامش همسرش در سفر باشد. ظریف که دنبال جلسات می رود او هم بی کار نمی ماند و پشت سر هم جلسه دارد. همسران دیپلمات های کشور میزبان را ملاقات می کند. با گروه های غیردولتی مختلف مراوده دارد و در حوزه فعالیت های خود، می کوشد. در تهران هم که هست، روزهای دوشنبه در کتابخانه ملی کلاس هایی با عنوان «وجود از نظرگاه عرفان» برگزار می کند.خوش تیپ ترین عضو کابینهمحمدجواد ظریف را به جرئت می توان خوش تیپ ترین دیپلمات ایران دانست. همیشه آراسته و مرتب است و حتی اهمیت دادن به این آراستگی و لباس هایش چندین بار خبرساز شده است؛ برای مثال دکمه سردست ها و گلدوزی دو حرف jz روی آستین پیراهنش. او حتی در گفت وگو با برنامه «دید در شب» نیز در این مورد صحبت کرد و توضیح داد که لباس هایش را خودش با همفکری دوستی که در نیویورک بوتیک دارد انتخاب می کند. آقای وزیر می گوید که آن دوستش طراح معروف ایرانی «بیژن» نیست، زیرا از این پول ها ندارند که لباس مارک بیژن بخرند.او به گفته خودش از همان وقتی که در نیویورک بوده است از دوست خوش سلیقه ای که به ظریف تخفیف هم می دهد، خرید می کند. jz را هم همان کسی که پیراهن را سفارش می گیرد، می نویسد و می دوزد. او برخلاف بسیاری از متدینان انگشتر عقیق به دست نمی کند و در عوض از دکمه سردست های از جنس عقیق یا فیروزه استفاده می کند. خودش این را نزدیک شدن سنت به مدرنیته می خواند و اغلب از دکمه سردست هایی استفاده می کند که دخترش آن را طراحی کرده است.نمی توان در مورد لباس و ظاهر ظریف حرف زد و اشاره ای به آن ریش پرفسوری که اوایل داشت، نکرد. شیوه آرایش محاسن شاید موضوع ساده ای باشد، اما وقتی از یک دیپلمات حرف می زنی همه جزئیات مهم می شود. به خصوص اگر او وزیر خارجه ازفرنگ برگشته ای باشد که همواره عده ای او را آمریکایی و لیبرال خوانده اند. او مدل ریشی را انتخاب کرده بود که تصویر متفاوتی از یک مقام رسمی در جمهوری اسلامی ایران ارائه می داد و از قضا خوشایند مردم نیز بود. به همین خاطر وقتی یکباره مدل ریش خود را تغییر داد و پست های فیس بوکی خود را تعطیل کرد؛ به نظر می رسید که کسی یا جایی از او خواسته باشد چنین کند، اما آن طور که خودش به «شرق» گفت علت این تغییر فقط میل به تنوع بود.ناگفته نماند که توجه ظریف به ظاهر و لباس فقط به دوران وزارت او مربوط نیست و از سال ها قبل که در سازمان ملل و نمایندگی ایران رفت وآمد می کرد، همین حساسیت را داشت. او یکی از ضعف های ایرانیان در سازمان ملل را علاوه بر تسلط نداشتن به زبان انگلیسی، ظاهر نامناسب می دانست. در کتاب آقای سفیر در این خصوص می گوید: «حتی خود من روز اول با کاپشن به نمایندگی نیویورک رفتم و واقعا کت نداشتم. افرادی بودند که با کت سربازی به سازمان ملل متحد می رفتند. پس از اینکه کت سربازی را کنار گذاشتند، کت و شلوارهای کثیف، بی حساب وکتاب و با یقه باز می پوشیدند. خاطرم هست به تازگی یقه سه سانتی یا به اصطلاح آخوندی در وزارت خارجه مرسوم شده بود. در نیویورک هم که از آن پیراهن ها پیدا نمی شد. بنابراین از همسرم خواهش کردم تا یقه پیراهنم را بشکافد و آن قسمت بالایی اش را دربیاورد. به همین صورت یقه دیپلماتیک درست کردیم. روز اولی که این کار را انجام دادم و به سازمان ملل متحد رفتم، خانم موخرجی، نماینده هند کنار من نشسته بود. آن خانم به من گفت امروز اولین باری است که با ظاهری مرتب به اینجا آمده ای...»تفکراتی که ثابت ماندساختار فکری و اعتقادی او خصوصا در حوزه سیاست از ابتدای کار تا کنون تغییر زیادی نداشته است و اگر هم در جایی احساس پشیمانی می کند، به دلیل اشتباهات در حوزه اجرا است. اشتباهاتی که به گفته او به دلیل بی تجربگی در ساختار سیاست خارجی کشور بعد از انقلاب انجام شد و متاسفانه مردم هزینه این کم تجربگی ها و اشتباهات را می دهند.در همان سال های اول دانشجویی از سوی برخی برچسب لیبرالی خورد و بعدها به باند نیویورک منصوب شد. او شیوه خود را دارد و با تکیه بر تخصص در روابط بین الملل به کارش ادامه می دهد. معتقد است که «مقابله با امپریالیسم، روش خاصی دارد. روش مقابله با نظام سلطه این نیست که شما با رفتار و عملکردتان مبانی نظام سلطه را تقویت کنید. اگر می خواهید با نظام سلطه برخورد کنید، باید مبانی سلطه را به هم بزنید». اعتقاد دارد که «کار دیپلماسی بسیار سخت است. در دیپلماسی باید واقع بین باشید و نباید کسی را دوست قلمداد کنید. ضمن اینکه باید در مقابل همه تظاهر به دوستی کنید».سه سال وزارت در دولت یازدهم برای او با بیشترین فشارها از سوی تندروهای داخلی و خارجی همراه بود و او فکر می کند که «تندروها در همه جای دنیا ندانسته با یکدیگر متحد هستند. اما نه در ظاهر و روش بلکه در هدف».گفتنی است که او در همه دوران کاری خود تاکید داشته که سیاست خارجی به دنبال منافع ملی است و باید فارغ از نگاه جناحی و حزبی، با یکپارچگی و وحدت رویه پیگیری شود. در همین راستا همواره با هماهنگی مقامات ارشد کشور، خصوصا مقام معظم رهبری عمل کرده و در پاسخ به انتقادات تندروها نیز به همین هماهنگی اشاره کرده است. بنابراین از همان وقتی که کیهان ایستگاه C.T.B.T چاران را پروژه مشکوک می نامید، تا انتقاداتی که در جریان مذاکرات هسته ای شنید، فقط پاسخ می داد که اقدامی بدون هماهنگی با بالاترین مقام کشور انجام نداده است.سخنران مسلط به انگلیسیوقتی حرف از علایق و توانمندی های ظریف باشد، نخستین چیزی که به ذهن می آید، تسلط بر زبان انگلیسی است؛ توانایی که از علایق او ناشی شده و دیده ایم که بارها و بارها در مصاحبه های مختلف بر ضرورت داشتن این توانمندی تاکید شده است. خودش هم وقتی انگلیسی سخنرانی می کند کمتر تپق می زند. دومین توانمندی ظریف که در نگاه نخست به چشم می آید، قدرت او در سخنوری است. خودش اعتقاد دارد که این را از دوران تحصیل در مدرسه علوی و به واسطه این دارد که مربیان به خاطر لطف به دانش آموز شاگرد اول، او را مسئول سخنرانی در مراسم ها می کردند. سخنرانی را از هرجا و هرطور که یاد گرفته باشد، نتیجه آن وزیر خارجه هوشمندی است که وقتی بعد از اجتماع دلواپسان به مجلس فراخوانده می شود با اقتدار سخنرانی می کند و آن جمله به یادماندنی «ما ملت دلاوریم نه دلواپس» را می گوید.توانایی یا علاقه مندی دیگر نیز همان رشته تحصیلی اولیه او در دانشگاه، یعنی کامپیوتر است. از همان سال های اول حضور در آمریکا کامپیوتر شخصی داشت و بعد ها برای اولین بار کامپیوتر را به وزارت خارجه آورد.از آنجایی که اخیرا در کنسرت حسام الدین سراج شرکت کرد یا اینکه هر دو فرزندش نوازندگی آموخته اند، به ذهن می آید که به موسیقی نیز علاقه مند است. این در حالی است که در 15 سال اول زندگی اش موسیقی را حرام می دانسته و در خانواده ای زندگی می کرده که با وجود وضعیت مالی خوب تلویزیون نمی خریدند و رادیو را نیز تنها برای شنیدن دعای سحر ماه رمضان روشن می کردند. همان طور که مشخص است، نظر او به مرور زمان درباره موسیقی تغییر کرده است.خوش بین اما اهل گله گذاریروحیات ظریف را نیز مثل هر فرد دیگری باید از لابه لای حرف و عملش شناخت. او هم ویژگی ها و عاداتی دارد که بعد از آن لبخند همیشگی، به نظر می رسد بارزترین آن سخت کوشی و پرکاری است. این را از همان سال هایی می توان فهمید که شب در نمایندگی ایران می خوابید تا کاری روی زمین نماند. یا همان وقتی که نشستن روی ویلچر از جدیت او در مذاکرات هسته ای نکاست. نمونه دیگر نیز شرکت در دیدار رسمی با رئیس مجلس عراق با پای شکسته بود. خودش هم چندی قبل در برنامه «دید در شب» می گفت همیشه دیر می خوابد و حدود چهار صبح بیدار می شود البته نه برای نماز شب بلکه برای خواندن اخبار و انجام کارهایش.خوش بینی و امیدواری را نیز می توان یکی از مهم ترین ویژگی های او دانست. مصداق این خصلت او نیز پاسخی است که در برابر خبرنگاری که از او پرسید شیرید یا روباه؟ گفت: «ما همیشه شیریم. ایرانیان همیشه شیر اند. به خصوص شیر شب عید». صبر را هم باید به خصوصیات اخلاقی او افزود. این را هم می توان از حوصله ای که وقتی مردم از او می خواهند با آنها عکس بگیرند، به خرج می دهد، فهمید. فروردین ماه گذشته بود که موقع صرف صبحانه در هتل بام رامسر تقریبا 20 بار از سر میز بلند شد و با لبخند کنار یکی از کارکنان رستوران که متقاضی عکس یادگاری گرفتن با او بود، ایستاد.یکی دیگر از ویژگی های ظریف عرق ایرانی است که بیشتر از همه، آن وقتی به چشم آمد که در جریان مذاکرات به خانم موگرینی گفته بود: «هرگز یک ایرانی را تهدید نکنید» اما همین وزیر مقتدر گاهی هم خیلی دل نازک می شود، آن قدر که وقتی بعد از حصول توافق به وطن رسیده و مورد استقبال قرار گرفت با شنیدن شعارهایی مثل «وزیر اهل منطق یادآور مصدق» بغض کرد.گلایه کردن نیز یکی دیگر از ویژگی های ظریف است. این را از آنجا می توان فهمید که بازنشستگی زودهنگام در دوران احمدی نژاد باعث نمی شود او از رئیس دولت اصلاحات به خاطر اینکه از او و صادق خرازی برای برگزاری اجلاس سران کنفرانس اسلامی تقدیر نکرده است، گلایه نداشته باشد. او حتی وقتی از پخش مصاحبه او با عادل فردوسی پور جلوگیری شد نیز از آنتن برنامه «نگاه یک» استفاده کرد تا در این خصوص کنایه ای زده باشد. همین تازگی ها نیز در مصاحبه ای با گلایه از برخی که از نام او برای کارهای تجاری خود سوءاستفاده می کنند، گفته بود که نه شریک و شرکتی دارد و نه کسی از خانواده او فعالیت اقتصادی می کند.وقتی این روحیه ظریف در کنار حساسیتی که بر متهم شدن به آمریکایی بودن دارد قرار می گیرد؛ کار به جایی می رسد که به صراحت بگوید از فلانی نمی گذرم. خودش در کتاب آقای سفیر می گوید: «آقای ولایتی تصمیم گرفت که من را به عنوان سرپرست نمایندگی بفرستد اما آقای محتشمی پور که در آن زمان وزیر کشور بودند، با رفتن بنده مخالفت کردند. ایشان در هیات دولت گفته بود که این فرد آمریکایی است و نمی تواند برود. من به آقای محتشمی پور پیغام دادم که در این دنیا نمی توانم کاری انجام دهم اما در آن دنیا از شما نخواهم گذشت».درباره عادات او نیز می توان به کشیدن روزی سه سیگار برگی اشاره کرد که از ذوق بازنشستگی و بازگشت به ایران ترک شد. خودش در این خصوص گفته است «یک سال بود که بنده بیش از چهار سال ماموریت در آنجا مامور بودم؛ بنابراین جانشین بنده مشخص شد. من بسیار استقبال کردم و خوشحال شدم. حتی یکی از نشانه های خوشحالی این است که من که به شدت سیگار می کشیدم، از خوشحالی این جابه جایی از روزی که جانشینم ویزا گرفت تا امروز، سیگار نکشیده ام».تحقق یک افسانهجداکردن ظریف از سیاست ممکن نیست و نمی توان از او صحبت کرد اما به آنچه تاکنون انجام داده، اشاره نکرد. کارش را به عنوان کارمند محلی در دفتر نمایندگی ایران در سازمان ملل و به عنوان مشاور سفیر شروع کرد اما حقوقش از راننده هم کمتر بود. کارت ورود به سازمان ملل او نیز مثل کارت راننده و نگهبان بود و او را در انجام کارها به دردسر می انداخت. به هرحال با وجود همه سختی ها کار را ادامه داد و کاردار شد؛ حتی بعدها وقتی زمزمه خانه نشینی او در دوران احمدی نژاد شنیده می شد، از سوی کوفی عنان برای فعالیت در دبیرخانه سازمان ملل پیشنهاد کاری داشت که نپذیرفت تا مورد سوءاستفاده سیاسی قرار نگیرد.در همان سال ها وقتی آیت الله خامنه ای رئیس جمهور وقت برای شرکت در مجمع عمومی به نیویورک رفتند، مسئول هماهنگی سفر ایشان بود و به گفته خودش از همان زمان مورد محبت ایشان قرار گرفت.بین سال های 1371 تا 1381 را در تهران گذراند و با وجود مخالفت هایی که در ابتدا شده بود معاون بین الملل وزارت خارجه بود. پس از آن دوباره سفیر ایران در سازمان ملل شد. بازنشستگی موقت و تدریس را در دوران احمدی نژاد تجربه کرد و با روی کارآمدن حسن روحانی که پیش تر در جریان مذاکرات هسته ای با او کار کرده بود، وزیر شد. تا پیش از توافق هسته ای، بزرگ ترین موفقیت و افتخار خود را به سرانجام رساندن مذاکراتی می دانست که بر مبنای آن عراق رسما مسئول تجاوز به ایران شناسایی شد. او علاوه بر مذاکرات عراق، مذاکرات ژنو درباره افغانستان و مذاکرات هسته ای را نیز در کارنامه دارد. شاید اینکه روحانی او را به عنوان وزیر خارجه برگزید و مسئولیت پرونده هسته ای که پیش تر بر عهده شورای عالی امنیت ملی بود را به او سپرد به این دلیل بود. در سال های 81 و 82 تنها کسی بود که برخلاف دیگرانی که می گفتند «همه چیز تحت کنترل است»، هشدار می داد که موضوع در حال جدی شدن است.یکی دیگر از کارهای ظریف که می توان به عنوان موفقیت از آن نام برد، محقق کردن افسانه وجود شعر سعدی در سازمان ملل است. خودش در این مورد می گوید «زمانی که در سن 21 یا 22سالگی وارد سازمان ملل متحد شدم، به دنبال این بیت می گشتم اما هیچ کجا نبود تا اینکه یک هنرمند اصفهانی از طریق خانم من به بنده اطلاع داد که من یک فرش پنج متر در پنج متر بافته ام و در وسط این فرش شعر سعدی را با نخ طلانوشته ام... تنها دو دیوار در سازمان ملل بود که این فرش در آن جا می گرفت. یک دیواری که فرش دکتر مصدق روی آن نصب و دیگری دیواری که فرشی از دیوار چین آنجا نصب شده بود... در حد دبیرکل وارد مذاکره شدیم و با کمال تواضع باید عرض کنم که شاید اگر فرد دیگری بود که به اندازه بنده به سازمان ملل دسترسی نداشت، نمی توانست این کار را انجام دهد... پیشنهاد کردند جای فرش مرحوم مصدق بگذارید که من گفتم به هیچ وجه این کار را نمی کنیم... خبردار شدم که می خواهند فرش چینی را برای شست وشو پایین بیاورند. در آن دیوار جای دو فرش بود و فرش چینی وسط دیوار قرار داشت... اگر از وسط دیوار کمی کنار می رفت جا برای ما باز می شد... ما توانستیم چهارمین هدیه ایران به سازمان ملل متحد را در معرض دید عموم قرار دهیم».اکنون می توان به همه این سوابق و موفقیت ها، حل وفصل پرونده هسته ای و به توافق رسیدن با شش قدرت جهانی را نیز افزود. کاری که بی شک شایسته همان نشان لیاقتی است که روحانی پیشاپیش به او داد.ظریف، عکس ها و تیترها او قبل از اینکه وزیر خارجه باشد و مهم ترین مذاکرات سیاست خارجی کشور را در دستور کار داشته باشد نیز به مصاحبه و مقاله نوشتن و عکس روزنامه ها شدن عادت داشت. زمانی «نیوزدی» عکس او را چاپ کرد و او را چهره عمومی فهمیده و ملایم ایران (irans suave public face) خواند و یک وقت هم وطن امروز عکس او را با تیتر «ضعیف!» منتشر کرد. به هرحال او به رسانه و تاثیر آن اعتقاد دارد. تیم خبری همراه او در سفرها حتی از رسانه های مخالف او نیز نماینده می برند و آن قدر برای خبرنگاران همراهش احترام قائل است که وقتی در امارات برای او هتلی جدا از گروه خبری در نظر گرفته بودند، دستور داد خبرنگاران نیز در هتل خودش مستقر شوند.بااین حال او نیز مانند بسیاری دیگر از سیاست مداران بارها مورد بی مهری برخی از رسانه ها قرار گرفته است. بی مهری ای که کار امروز و دیروز هم نیست. مثالش همان وقتی است که او قبل از سفر به نیویورک، مقام معظم رهبری را ملاقات کرده اما فردای آن روز کیهان در صفحه اول خود نوشته بود که برخی سعی دارند با وجود مخالفت مقامات عالی نظام، ظریف را به نیویورک بفرستند. این همان کیهانی است که تیتر یک آن وزیر خارجه را به کمردرد می اندازد و راهی بیمارستان می کند. وزیر خارجه ای که چند سال قبل در کتاب آقای سفیر گفته است «کیهان در دو مورد نسبت به من تهمت زده و من همیشه می گویم که از مسئول آن نمی گذرم».به هرحال وزیر اهل منطق به رسانه از دو نوع مکتوب و غیرمکتوب آن اعتقاد دارد. خودش از فضای مجازی، فیس بوک یا توییتر بهره می گیرد تا مردم را در جریان کار خود قرار دهد و حتی وقتی لازم می شود با وزیر خارجه جوان سعودی نیز در همان فضا جدل می کند.آماده بازنشستگیصحبت از کسی است که قبلایک بار بازنشستگی را تجربه کرده است. بعد از یک دوره پرطمطراق به عنوان دستیار ارشد وزیر خارجه صرفا به تدریس در دانشگاه تهران و دانشکده وزارت خارجه پرداخت. دو کتاب منتشر کرد و زمانی هم که لازم بود دوباره آستین ها را بالازد و مشغول به کار شد. نتیجه ای که در مذاکرات هسته ای گرفت بزرگ ترین موفقیت او و سیاست خارجی کشور به حساب می آید و به همین دلیل در ذهن مردم این تصور را ایجاد کرد که شاید او رئیس جمهور بعدی باشد اما خودش بارها تاکید کرده که چنین قصدی ندارد. اتفاقا از حرف هایش می توان فهمید که برای بازنشستگی دوباره آماده تر است. او یک بار در مصاحبه ای و در پاسخ به هاله اسفندیاری وقتی که پرسید نتیجه توافق چه اثری بر سیاست داخلی ایران دارد، گفته بود: «مردم با انتخاب رئیس جمهوری متفاوت (احمدی نژاد) به دلیل شکست (در مذاکرات) در واقع به ما پاداش دادند که مرا هم زود بازنشسته کرد! حالامن بار دیگر زنده شده ام.... من فکر می کنم مردم ایران پاسخ خود را در صندوق های رای نشان خواهند داد».چند ماه قبل نیز به «شرق» گفته بود «امیدوارم تا جایی که بتوانم خدمت کنم و بعد هم که خدمتی از دستم برنیامد، شجاعت داشته باشم کنار بکشم». او گفته بود که بنا دارد در 10 سال آینده هم همان کاری که بلد است را انجام دهد، یعنی یا در حوزه سیاست خارجی فعال باشد یا تدریس کند و البته تدریس برایش در اولویت است. به این ترتیب خوش به حال دانشجویان روابط بین الملل خواهد بود که هم از کلاس های ظریف بهره خواهند برند و هم نمره های خوب خواهند گرفت چراکه ظریف هفته قبل در گفت وگویی با باشگاه خبرنگاران جوان، هم به برجام نمره 20 داده بود و هم گفته بود در دوره تدریس به دانشجویان نمره خوب می داده و برخی به همین دلیل با او کلاس می گرفتند!
                