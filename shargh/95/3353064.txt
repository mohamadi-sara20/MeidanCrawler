چهار‌شنبه ۱۵ اردیبهشت ۱۳۹۵
-----------------------------------------
حرف اول
-----------------------------------------
نفی خشونت در اخلاق پیامبری
-----------------------------------------

                    پیامبران زیادی واسطه میان انسان و آفریدگار بوده اند و در قرآن نام، صفات و دلیل شایستگی برخی از آنان برای دریافت مقام رسالت بیان شده است. در مقایسه صفات فرستادگان خداوند با حضرت محمد(ص)، معلوم می شود ایشان همه صفات و شایستگی های آنان را نیز دارد. شاید به این دلیل مولوی نام «احمد» را نام همه پیامبران دانسته، سنایی زبان در نعت فردی جز پیامبر را خطا می داند و سعدی نیز عشق به پیامبر و خاندان ایشان را بی نیاز کننده از سایر عشق ها لقب داده است. بی شماری فضایل و صفات نیکوی پیامبر، هنرمندان اسلامی را توانا کرده است تا هر روز طرحی زیبا از زندگی ایشان را به مردم نشان دهند. البته جامعیت رسول خدا(ص) معرفی ایشان به وسیله متفکران اسلامی را دشوار و حتی ناممکن کرده است. ازاین رو هرکدام او را نمونه کامل فضیلتی که خود در پی آن روان بوده اند، دانسته اند. برای نمونه فیلسوفان او را «عقل کامل» و عارفان نیز او را «انسان کامل» نامیده اند. نگارنده نیز مانند همه پژوهشگران زندگی پیامبر مهر و محبت، همیشه در مقابل بزرگی ایشان به احترام ایستاده و خواهد ایستاد. یکی از نکته های زندگی پیامبر اسلام که شیفته آن هستم، جدیت در ابلاغ کامل رسالت بود. قرآن و اهل بیت پیامبر(ص) بهترین منبع برای شناخت ایشان هستند که احساسات پیامبر و تلاش ایشان برای پیگیری وظیفه اش را شرح داده اند.رسول خدا(ص) برای دعوت انسان ها و نشر پیام آسمانی، زمان و مکان خاصی را معین نمی کرد. به تعبیر امیرالمومنین در نهج البلاغه (خطبه 108): «پیامبر طبیبی است که برای درمان بیماران، سیار است، مرهم های شفابخش او آماده و ابزار داغ کردن زخم ها را گداخته، برای شفای قلب های کور و گوش های ناشنوا و زبان های لال آماده است و با داروی خود در پی یافتن بیماران فراموش شده و سرگردان است». امام علی(ع) به خوبی مسئولیت پذیری پیامبر برای ابلاغ رسالت را نشان داده است. در قرآن کریم نیز تعبیری کامل از تلاش پیامبر برای هدایت انسان ها بیان شده است. در سوره کهف آیه 6 می فرماید:«شاید اگر به این سخن ایمان نیاورند، تو جان خود را از اندوه در پیگیری [کار]شان تباه کنی». بدون تردید در کتاب های تاریخی و سیره پیامبر هیچ گونه برافروختگی و پرخاش از پیامبر در مقابل کسانی که حرف او را نمی شنیدند یا آن را مسخره می کردند، بیان نشده است. اهمیت و عظمت پیام الهی و دلسوزی شدید برای هدایت انسان ها هیچ وقت باعث نشد ایشان به خشونت در کلام و رفتار برای هدایت مردم متوسل شود. این ویژگی پیامبر اسلام(ص) با توجه به وضعیت ما در جهان اسلام و حتی در وضعیت کل دنیا، بیشتر جلوه می کند. متاسفانه امت اسلام با مشکلاتی مانند بی عدالتی، تبعیض جنسیتی، تحمل نکردن مخالف، رشوه، اختلاس، محترم نبودن آبروی افراد و.... روبه روست و با ابزاری که برای حل آنها استفاده می کند، توانایی رهایی از مشکلات را ندارد. وضعیت امت اسلام مانند افراد گرفتار در مرداب است و با دست وپازدن مشکل خود را چند برابر می کند. برای حل این مشکلات، دیگر نیازی به فرستادن پیامبر و آیین جدید نیست. تنها مرهم و دارو برای درمان این مشکلات یادگرفتن «اخلاق پیامبری» است. دلسوزی برای انسان ها و ساختن جامعه خوب، تنها اندکی از راه حل مشکلات است. بخش بزرگ تر برای داشتن فرد ایده آل و جامعه ایده آل، یادگرفتن «اخلاق دلسوزی» است. باید دوباره زندگی پیامبر را بررسی کنیم و ویژگی هایی که جامعه اسلام به آن نیاز دارد را در سیره پیامبر کشف کنیم.
                