پنج‌شنبه ۴‌شهریور ۱۳۹۵
-----------------------------------------
type_unknown
-----------------------------------------
جدال سخنگو با مدعی
-----------------------------------------

                    شرق: روز گذشته سخنگوی وزارت امور خارجه سخنان منتشرشده به نقل از کریمی قدوسی مبنی بر دستگیری یکی از اعضای هیات همراه وزیر امور خارجه در سفر اخیر به کشور ترکیه را «ادعای بی پایه و اساس، بی ربط، کذب محض و قولی غلط» عنوان کرد.به گزارش «ایرنا»، بهرام قاسمی گفت: «چگونه ممکن است آقای قدوسی که نمایندگی مردم محترم و صادق مشهد مقدس را در مجلس محترم شورای اسلامی برعهده دارند، در عصر ارتباطات گسترده که دسترسی به اطلاعات صحیح پیرامون یک سفر سیاسی بسیار سهل و آسان است به خود اجازه می دهد مطالبی غلط را عجولانه و بدون هیچ گونه بررسی اولیه بیان کند». قاسمی تصریح کرد: «بی شک علل و انگیزه های آشکار و نهان اظهار چنین سخنان بی اصل واساسی کاملاواضح و روشن است. وزارت امور خارجه با مدنظر قراردادن مصالح و منافع ملی جمهوری اسلامی ایران قصد ورود به این گونه دروغ پردازی های واهی و بازی های سیاسی ناصواب را ندارد و تاکید می کند که عده ای معدود نباید منافع و امنیت ملی را قربانی اهداف و اغراض زودگذر جناحی و شخصی خود کنند»، اما این تمام ماجرا نیست. تلاش اینستاگرامی رسایی برای افشاگریسه شنبه، 26 مرداد بود که دادستان تهران از دستگیری و بازداشت یک متهم ایرانی دوتابعیتی در تهران و مرتبط با سرویس جاسوسی انگلیس خبر داد و گفت متهم در حوزه اقتصادی و مرتبط با ایران فعالیت می کرده است. کشمکش بر سر این خبر و ادعاهای مختلف درباره آن تا به امروز ادامه دارد. روز دوشنبه یک کانال تلگرامی با عنوان «قرارگاه سایبری عمار» ادعا کرد فردی که دادستان، خبر از بازداشت او داده، یکی از اعضای تیم مذاکره کننده هسته ای بوده است. این کانال تلگرامی همچنین ادعا کرد فرد بازداشتی، تحت مدیریت عباس عراقچی فعالیت می کرده است. عصر همان روز یک منبع آگاه در وزارت امور خارجه، خبر بازداشت یکی از اعضای ستاد برجام به اتهام جاسوسی را رد کرد. پس از تکذیب خبر از سوی وزارت خارجه، یاسر جبرائیلی، معاون پژوهشی خبرگزاری «فارس»، در کانال تلگرامی خود، نام فرد بازداشت شده را عبدالرسول دری اصفهانی، مسئول بانکی تیم مذاکره کننده و تبعه انگلیس عنوان کرد که به نوشته او، به اتهام جاسوسی در بازداشت است. صبح سه شنبه هم، حمید رسایی در صفحه اینستاگرام خود ضمن انتشار تصویری، مدعی شد از فرد بازداشت شده رونمایی کرده است. نماینده سابق مجلس در اینستاگرام خود نوشت: «راه حل، راحت است. وزارت خارجه به جای اینکه تکذیب کند، به این فرد که تصویر آن را در ذیل این پست قرار داده ام، تریبون بدهد تا با خبرنگاران مصاحبه کند. وی عضو تیم مذاکره کننده بوده و اطلاعات دقیقی در این باره دارد که این تصویر سلفی را هم به عنوان سند از حاشیه حضور خود در مذاکرات هسته ای منتشر کرده است. توضیحات وی می تواند آبی بر این آتش باشد». نماینده سابق مجلس که نزدیک به جبهه پایداری است، در ادامه این فرد را معرفی کرد: «این شخص دری اصفهانی است؛ فردی غیربانکی با سابقه حسابداری در نهادهای انگلیسی و کانادایی! وی فارغ التحصیل کارشناسی ارشد حسابداری از دانشگاه نفت است. دری، البته سابقه عضویت در جامعه و انجمن حسابداران خبره ایران، عضویت پیوسته در انجمن حسابداران خبره انگلستان و ولز (ICAEW) و عضویت در انجمن حسابداران خبره انتاریو در کانادا (CICA) را در رزومه دارد و اکنون مدتی است که عضو هیات مدیره بانک سامان است! وی در دوره تحریم های بانک سامان، در حوزه پرداخت های کالاهای اساسی و دارو نقش اساسی پیدا کرد. این البته به لطف ارتباطات ویژه خارجی هیات مدیره بانک سامان است. دری اصفهانی دارای پاسپورت کاناداست و درحال حاضر مدیر شرکت دارویی UNIVERSAL HEALTH AND PHARMA PRIVATE LIMITED در تورنتو است». ادعاهای جواد کریمی قدوسی درباره همراهی فرد بازداشتی با ظریفعصر روز سه شنبه، یکی دیگر از مخالفان سرسخت برجام هم به صف افشاگران پیوست. جواد کریمی قدوسی، نماینده مشهد در مجلس، در گفت وگو با ماهنامه «رمز عبور» درباره جزئیات دستگیری جاسوس و نفوذی آمریکا در تیم مذاکره کننده مدعی شد: «این جاسوس 10 روز پیش در سفر محمدجواد ظریف به ترکیه جزء تیم سفر بوده، اما از همان داخل هواپیما دستور بازداشت او صادر می شود و او از داخل هواپیما در ترکیه پیاده نمی شود و به ایران بازگردانده می شود». در ادامه ادعاهای قدوسی آمده بود: «او در جریان مذاکرات و برجام، در تیم مذاکرات نفوذ کرده و به عنوان زیرمجموعه تیم بعیدی نژاد، رئیس تیم ایرانی در مذاکرات کارشناسی، فعالیت می کرده است. این جاسوس علاوه بر بانک مرکزی، از بانک سامان هم حقوق می گرفت؛ چون به عنوان عضو هیات مدیره این بانک هم بود. آمریکا به این جاسوس به دلیل فعالیت در کمیته برجام، ماهانه هفت هزارو 500 پوند حقوق می داد. این جاسوس علاوه بر دریافت حقوق از جاهای مختلف ایران، از آمریکا و انگلیس هم حقوق می گرفت». دری اصفهانی: بازداشت نشده ام، آزادمپس از این کش وقوس ها اما پایگاه خبری «بانک مردم» گفت وگویی از دری اصفهانی که ادعای بازداشتش مطرح شده بود، روی خروجی خود قرار داد. او در این گفت وگو تمامی اخبار مبنی بر بازداشت خود را تکذیب کرد و ادامه داد: «من که دارم با شما صحبت می کنم، در بانک مرکزی هستم و بازداشت نشده ام. من تمام وجودم را برای اعتلای ایران تقدیم کرده ام. تمام تلاش من در طول عمر، خدمت به ایران و اعتلای کشورم بوده و خواهد بود! تمام این مطالبی که در سایت ها و رسانه ها منتشر شده، کذب محض است و نمی دانم این خبررسانی ها چرا و با چه هدفی انجام می شود». نکته عجیب تر از اصل این گفت وگو و سخنان این بود که ساعاتی پس از این سخنان، متن گفت وگوی دری اصفهانی از خروجی سایت «بانک مردم» حذف شد. البته تا لحظه تنظیم این خبر، گفت وگوی دری اصفهانی در برخی رسانه ها وجود دارد. بازداشت شده بود، با قرار آزاد استسخنان منتشرشده از دری اصفهانی باعث شد تا کریمی قدوسی مجددا در این خصوص صحبت کند. او به «دانا» گفت: «خبر دستگیری عبدالرسول دری اصفهانی، عضو تیم مذاکره کننده هسته ای ایران، موثق است». نماینده مشهد افزود: «این موضوع را چند وقت پیش کارشناسان امنیتی در کمیسیون اقتصادی که حدود 60 نفر از نمایندگان هم در آن حضور داشتند مطرح کردند. ممکن است که این فرد با قید وثیقه آزاد شده باشد». کریمی قدوسی همچنین به بسیج نیوز گفت: «دونفر از نزدیکان آقای ظریف مرتبط با جیسون رضاییان بودند و آقای ظریف قبل از اینکه به هر مذاکره‎ای برود، اخبار جمع بندی این مذاکره از سوی این دو جاسوس در کنار آقای ظریف در اختیار آمریکایی‎ها قرار می‎گرفت و قبل از اینکه آقای ظریف به پشت میز مذاکره برود، آمریکایی‎ها می‎دانستند مواضع او در مذاکرات چیست، احتمالایکی از آنها همین دری اصفهانی بوده است». وی ادامه داد: «بعد از آن اتفاقی که رخ داده، الان بخشی از اطلاعات دیگر در اختیار نمایندگان در کمیسیون اقتصادی قرار گرفت که مسئولان اطلاعات سپاه به مجلس آمده و دو پرونده را باز کردند که یکی پرونده بانک ملت بود که برخی از سیاسیون در این فساد نقش داشتند و یک مورد هم پرونده دری اصفهانی؛ فرد نفوذی در تیم مذاکره کننده هسته‎ای بوده است». او درخصوص نحوه دستگیری دری اصفهانی نیز بیان کرد: «طبق اخبار موثق ما، این فرد در پرواز ترکیه آقای ظریف بوده که زمانی که به ترکیه می‎رسند، مسئولان اطلاعاتی در هواپیما او را دستگیر می‎کنند». فرد بازداشتی عضویتی در ستاد برجام ندارد عصر روز گذشته خبرگزاری «ایسنا» نوشت که در پیگیری هایش درباره موضوع بازداشت این فرد به نتایجی دست یافته است. این خبرگزاری به نقل از یک منبع آگاه نوشت: «فرد مورداشاره عضویتی در ستاد برجام و وزارت خارجه نداشته و فقط در مقاطعی از طرف یکی از بخش های اقتصادی کشور برحسب نیاز در تیم مذاکره کننده و مسائل مربوط به برجام حضور داشته است». این منابع مطلع با اشاره به اینکه چندی پیش مطرح شده بود که فرد بازداشت شده از ستاد برجام است، اعلام کرد: «دبیر ستاد برجام و اعضای آن کاملامشخص هستند و او هیچ عضویتی در این ستاد ندارد. با توجه به اینکه این موضوع، یک پرونده امنیتی و قضائی است، احتمالامسئولان مربوطه در زمان مقرر و در صورت لزوم در این ارتباط اطلاع رسانی بیشتری خواهند کرد».
                