چهار‌شنبه ۱۹ خرداد ۱۳۹۵
-----------------------------------------
حرف اول
-----------------------------------------
ماه خدا و نوید آزادی انسان
-----------------------------------------

                    در فضای عطرآگین ماه خدا قرار گرفته ایم؛ ماهی که در آن عطر خوش حضور خدا به مشام می رسد و شوق خواندن پروردگار مهربان با مناجات «ربنا» و «جوشن کبیر» در جان و دل بندگان احساس می شود. ماهی که به فرموده رسول مهربانی، حضرت خاتم (ص) ابتدایش رحمت، میانه اش مغفرت و پایانش اجابت است. ماهی که می تواند پلکانی شود تا هرکدام از ایمان داران، به مرتبه ای فراتر از تصور راهی شوند. در طول سال معمولامجال گفت وگو با خود به دلیل مشغله های خودساخته فراهم نمی شود، اما در این مجال، اگر با خود خلوتی داشته باشیم، درمی یابیم که پرسش هایی همواره بی جواب در وجودمان حبس می شوند و در این ماه پالایش است که پاسخ آنها امکان بروز پیدا می کند.ابهام هایی که اغلب از جنس غل وزنجیرند. پرسش هایی که بر شانه های آدمی سنگینی می کنند، ازجمله آنکه چه چیزی باعث می شود انسان در حصر تمایلات غریزی باقی بماند و به همین اندک، راضی شود و خود را از محبوب ازلی جدا کند؟ خیلی وقت ها یادمان می رود که تمایلات صرفا مادی، محدود و منحصر به خواسته های غریزی و فارغ شدن از درد دیگران است که به اسارت نفس می انجامد و فرمایش مولای متقیان، علی علیه السلام، در اینجا معنای خود را می یابد که: «بنده هوای نفس خوارتر از بردگان زرخرید است». راه حل این است: باید نگاهمان را تغییر دهیم تا بتوانیم تفسیری واقعی و آزاد از جهان به دست آوریم. باور به اینکه عالم، باطنی بسی وسیع تر از آنچه می بینیم دارد، باعث می شود شاهد اتفاقاتی از جنس آزادی درونی باشیم که اصطلاحا به آن تجربه دینی گفته می شود. اگر آدمی به این واقعه عظیم برسد که چشم دلش باز شود، می تواند حقایقی از عالم را مشاهده کند و نغمه هایی از موجودات عالم بشنود که تاکنون نسبت به آنها بی تفاوت بوده است. هرچند به طور معمول طبع بشر بر این است که به همین مقدار اندک دنیا رضایت دهد و با دست خویش، بند تاریک و انفرادی خود را بسازد و شاید امید رهایی فقط از مواجهه با ماه خدا و تمرین بندگی حضرت حق است که می تواند نوید آزادی انسان را بدهد. به قول زنده یاد اقبال لاهوری: «دیدن دگر آموز و شنودن دگر آموز». محی الدین عربی در کتاب مهم «فتوحات» نکته ای قیمتی نقل می کند: «در روایت است که هر تر و خشکی که صدای موذن به آن رسد، در قیامت به نفع او شهادت دهد. اخبار و روایات دراین باره زیاد است و ما علاوه بر ایمانی که به صحت اخبار داریم، از کشف و شهود نیز در اثبات این موضوع بهره مند هستیم. چه ما به عیان می بینیم که سنگ ها سخن می گویند و گوش های ما آن را می شنوند و ما را با خطاب عارف به جلال خدا خطاب می کنند؛ که البته هر انسانی توان درکش را ندارد. اما نطق کلام بعضی از موجودات مخفی است، چون آمادگی و زمینه بروز و ظهور آن فراهم نیست. پس آن صدا را هرکسی نتواند شنید، در نتیجه نطقش باطنی و محجوب می ماند، به صورتی که گمان می شود نطقی نیست، اما شخص کامل از آنجا که برایش رفع حجاب شده است، قادر به مشاهده روحانیت هر شیئی است و نطق هر حی و زنده ای را، چه باطنی باشد و چه ظاهری، تواند شنید». مسلما هیچ یک از آدمیان راضی به این نیستند که در سطحی پست متوقف شوند. آنچه هم اکنون حس می کنیم، هرکسی از هر طبقه اجتماعی به اندازه آگاهی درونی خود احساس محدودیت می کند و شوق دارد به درک بالاتری از آدمیت دست یابد و شعوری نسبت به ماورای آنچه می بیند یا می شنود، کسب کند. حقیقتا عنصر تردید در زندگی فعلی می تواند چراغ راه ما قلمداد شود. آیا توانسته ایم به این عنصر اعتراضی نگاهی جدی بیفکنیم؟ اگر تحمل هستی بر روح ما گران آمده باشد، خود این درد، فال فرخنده ای است تا سبب شود به این ماه آزادی در سایه بندگی حضرت حق، توجه خاصی نشان دهیم. به کتابی اشاره می کنم که شاید در نظر اول بر این نوشتار مناسبتی غریب بنماید، اما از باب آنکه به مشکلات درون پرداختیم، لازم است به مسائلی که در بیرون بر آدمی حادث و سبب تغییر در رفتار ایمانی او می شود نیز اشاره داشته باشیم تا هرچند اندک به نگاه جامعی از انسان دست پیدا کنیم. «ژولین فروند»، نویسنده فرانسوی، در کتاب ارزشمند «جامعه شناسی ماکس وبر» به نکته های جالبی از نگاه این جامعه شناس بزرگ پرداخته است و از آنجا که در این اثر به حوزه رفتار دینی در سده های میانی اروپا توجه شده، تاثیر عملکرد کارگزاران دین در آن جوامع را بررسی کرده و نتایج مهمی به دست آورده است. حیف بود در تکمیل این مبحث به این برداشت های آزاد اشاره نشود. پیش درآمدی که این نویسنده براساس آموخته هایش از ماکس وبر با خوانندگان کتاب در میان می نهد، به اجمال این است که کار جامعه شناسی دینی، براساس مطالعه رفتارهای دینی است. یعنی اگر رفتار معناداری از انسان دین دار سر بزند، می تواند نظر یک جامعه شناس را برانگیزد و نکته دیگر آنکه این علم اجتماعی به تاثیر این رفتار معنادار دینی بر رفتارهای دیگر انسان مانند رفتارهای سیاسی یا اقتصادی هم توجه نشان می دهد. وبر معتقد است یکی از مهم ترین علت های خدشه پذیری جامعه های دینی در اروپای مدرن این بود که در جنگ های میان ملت های مسیحی، هر قوم، ملت و لشکری، خدا را حامی خود و دشمن طرف مقابل قلمداد می کرد و تبعات فاجعه بار این قضیه می تواند بسیار فراتر از کشتن و خرابی های به بارآمده باشد و آن خدشه پذیری ایمان مذهبی و ریزش باورهای دینی است. در تکمیل سخن ماکس وبر، تعبیر بجای دکتر ابوالفضل آقابابا، استاد درس مخاطب شناسی و تلویزیون، به یادم آمد که به «افت مقام خدا در میان این ملت ها» اشاره درستی کردند؛ اتفاق نامیمونی که امروزه میان ملت های مسلمان درگیر با یکدیگر افتاده است و ما با افسوس فراوان شاهد آتشی هستیم که با فتواهای نادرست و سکوت برخی دیگر افروخته شده و سبب کشتار هم کیشان به دست یکدیگر با ندای الله اکبر شده است. به هرروی امید از خدا داریم که در این ماه، وصل به معبود از هر وابستگی و تعلقی که پایمان را در بند می کند، رهایی یابیم و به چنان آزادی حقیقی ای دست یابیم که لوح دلمان، منزلگاه کلام نورانی و نجات بخش حق شود.
                