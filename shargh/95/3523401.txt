یک‌شنبه ۸ اسفند ۱۳۹۵
-----------------------------------------
سرمقاله
-----------------------------------------
میراث هاشمی رفسنجانی
-----------------------------------------

                    کم نیستند کسانی که در احصای میراث مرحوم آیت الله هاشمی رفسنجانی به سروقت سازندگی، پایان بخشیدن به جنگ تحمیلی، تلاش برای از قوه به فعل درآوردن امیال و آرزوهای میرزاتقی خان امیرکبیر و شاید بالاتر از همه، به سروقت انقلاب و نقش او در تاسیس نظام جمهوری اسلامی ایران می روند. اینها قطعا جزء میراث ماندگار وی هستند. در عین حال او تلاش های بزرگ و مهم دیگری هم داشت که چندان به بار ننشستند. یکی از بزرگ ترین ناکامی های وی تلاشش در اصلاح بنیادی اقتصاد ایران بود. او به درستی تشخیص داده بود که کلید رشد و توسعه، پیشرفت و سازندگی کشور در گرو کنارگذاشتن اقتصاد ناکارآمد دولتی ایران است و از همان ابتدای ریاست جمهوری خود مصمم بود الگوی اقتصاد آزاد «آدام اسمیت» را جایگزین اقتصاد دولتی رانتی- نفتی کشور کند. تصورش آن بود که با پایان یافتن جنگ با عراق، ثبات و آرامش سیاسی و اجتماعی جایگزین تنش ها، درگیری ها و منازعات سال های نخست انقلاب شده بود و این یعنی راه برای اصلاحات بزرگ اقتصادی در ایران هموار شده است. این احساس وی را که همه چیز برای رفتن به سمت سازندگی و اصلاح ساختار اقتصاد دولتی کشور و تبدیل آن به اقتصاد آزاد آماده است، می توان در بیان آن گزاره معروفش هنگام معرفی کابینه خود در تیرماه سال 68 سراغ گرفت که گفت: «بعضی از آقایان در بحث هایشان خواهند گفت این کابینه به اندازه کافی سیاسی نیست. شما هرچه می خواهید من خودم سیاسی هستم.»با وجود آرزو و عزم جدی ای که مرحوم هاشمی رفسنجانی برای رفرم بزرگ اقتصادی ایران در سر داشت، اقتصاد ما همچنان دولتی و وابسته به نفت باقی ماند. با این تفاوت که امروزه بعد از گذشت قریب به دو دهه بعد از پایان ریاست جمهوری وی، فساد را هم باید به ناکارآمدی اقتصاد دولتی ایران بیفزاییم. او قریب به سه دهه پیش با تمام وجود باور داشت که مسیر پیشرفت در ایران در گرو رفتن به سمت اقتصاد باز و آزاد است. درستی دیدگاه وی را امروزه موفقیت یک، دوجین از کشورهای دیگر که مانند ایران به دنبال جهش اقتصادی بودند، به نمایش گذاشته اند. اقتصادهای موفق هند، مالزی، اندونزی، مکزیک، برزیل، آرژانتین، ترکیه، چین (مناطق ویژه) و بسیاری از کشورهای دیگر، درستی مسیری را که آقای هاشمی رفسنجانی در پایان جنگ و آغاز دوران سازندگی به دنبال آن بود، به نمایش گذاشته اند. میراث ارزشمند هاشمی رفسنجانی نه در اقتصاد و سازندگی که اتفاقا در حوزه سیاسی و اجتماعی است. او تندروی را تهدیدی به مراتب جدی تر از خشک سالی، کم آبی، آلودگی محیط زیست، فرسایش خاک، دشمنان خارجی و سایر خطرات این چنینی برای بقای نظام می پنداشت. خودش معتقد بود که او همواره از این شیوه فاصله داشته و به میانه روی نزدیک تر بوده است. رگه هایی از این ادعا را البته می توان در مقاطع مختلف زندگی سیاسی وی مشاهده کرد. در جریان مبارزات قبل از انقلاب، او مواضعی معتدل داشت. کم اتفاق نیفتاده بود که چه درون زندان و چه بیرون از آن موضع گیری های ایشان با انتقاد و اعتراض مبارزان تندرو مواجه شده بود. در جریان بحران عمیقی که نیروهای اسلام گرا بعد از اعلام مواضع رهبری سازمان مجاهدین مبنی بر مارکسیست شدن شان در تابستان 1354 با آن مواجه می شوند، نقش مرحوم هاشمی رفسنجانی درون زندان و در کنار مرحوم آیت الله طالقانی و منتظری در کاهش لطمات آن بحران سرنوشت ساز، حیاتی بود. برقراری ارتباط با آمریکایی ها در دوران جنگ که به «جریان مک فارلین» معروف شد، نشان دیگری از میانه روی او بود. تلاش در مجاب کردن امام خمینی(ره) که پیروزی در جنگ با عراق را برای ایران متصور نیست و در نتیجه پذیرش قطع نامه 598 از سوی ایران و پایان دادن به جنگ، حجت دیگری بر میانه روی ایشان است. کم نبودند کسانی که همچنان خواهان ادامه جنگ بودند و تا امروز هم ایشان را به واسطه پایان بخشیدن به جنگ «نبخشیده اند».سیاست خارجی حوزه دیگری بود که میانه روی وی را نشان می دهد. او بعد از جنگ تلاش کرد سیاست تنش زدایی را دنبال کند؛ اما در آنجا هم ناکام ماند؛ اما درباره بهبود روابط با همسایگان در خلیج فارس به ویژه عربستان سعودی ایشان توانست گام های بلندی بردارد. ترکیب کابینه اش می تواند حجت دیگری بر تمایل وی به اعتدال باشد. خاتمی وزیر ارشادش بود و ولایتی وزیر خارجه اش. هم عبدالله نوری در دولتش بود، هم مصطفی میرسلیم؛ هم مصطفی معین و هم سیدمحمد غرضی؛ هم حسین کمالی چپ و هم علی محمد بشارتی راست. او بیش از خط و مرام وزرایش، به کارآمدی شان نظر داشت. بسیاری از منتقدان مرحوم آقای هاشمی رفسنجانی، با اشاره به شماری از سیاست ها، تصمیمات و موضع گیری های ایشان بعد از انقلاب، ادعای «اعتدال و میانه روی» را درباره ایشان درست نمی دانند. بدون تردید بخشی از این انتقادات به مرحوم آقای هاشمی رفسنجانی وارد است. از آن ملاحظه کلی که بگذریم، میانه روی آقای هاشمی هرقدر که جلوتر آمدیم، بارزتر شد. اختلافات آن مرحوم با جریان نیرومندی که ما امروزه آنها را به نام اصولگرایان می شناسیم، آشکارا از همان نخستین دوره ریاست جمهوری شان رو به ظاهرشدن بود. دوم خرداد 76 را باید جدایی رسمی وی با جناح راست که در برهه ای به نام محافظه کاران و امروزه هم به نام اصولگرایان شناخته می شوند، دانست. روی کارآمدن اصلاح طلبان، اختلافات میان آقای هاشمی رفسنجانی با اصولگرایان را عمیق تر کرد. شکافی که میان وی با محافظه کاران در دوران ریاست جمهوری اش پیدا شده بود، در دوران اصلاحات بدل به جدایی کامل شد. در پایان دوره هشت ساله اصلاح طلبان همه پل های میان آقای هاشمی و محافظه کاران یا فروریخته یا درحال ریزش بودند. انتخابات تیر 84 عملامرحوم هاشمی رفسنجانی را از هیبت یک هم پیمان سابق برای اصولگرایان به یک مخالف جدید بدل کرد. رای سنگینی که در انتخابات خبرگان در اسفند 94 به دست آورد و نفر اول تهران شد، حکایت از آن داشت که سرانجام موفق به جلب اعتماد عمومی شده است. موفقیت در صندوق رای و تشییع جنازه باشکوه او و حضور صدها هزار متولدان بعد از انقلاب، گواه آشکاری بود بر اینکه در پیکار نابرابری که بر سر اعتدال و میانه روی با رادیکالیسم در دهه های پایانی حیات سیاسی وی به راه افتاد، هاشمی رفسنجانی موفق شد با دست خالی طرف مقابل خود را شکست دهد. او موفق شد اعتدال و میانه روی را سرانجام در قالب یک گفتمان نیرومند و پایدار در ایران اسلامی به پا دارد. اگرچه رنج و زجر بسیاری در سال های پایانی حیاتش کشید، اما حضور خیل عظیم جوانان دهه شصتی و هفتادی در تشییع جنازه اش نشان داد که آن زجرها خیلی هم بی حاصل نبوده اند و او موفق شد تا سرانجام اعتدال و میانه روی را در ایران اسلامی نهادینه کند.
                