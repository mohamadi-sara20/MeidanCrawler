دو‌شنبه ۲۱ تیر ۱۳۹۵
-----------------------------------------
سرمقاله
-----------------------------------------
احترام به مردم به جای «خط قرمز» سازی
-----------------------------------------

                    هاروکی موراکامی، نویسنده نامدار ژاپنی، در کتاب کافکا در کرانه «Kafka on the Shor» می گوید: «توفان که تمام شد، همان شخص قبل از توفان نیستیم. ما قدرت زیادی به دست آورده ایم. معنای توفان همین است». شاید این عبارت گزاره ای مناسب برای توصیف شرایط دولت روحانی پس از توفان ایجاد شده درباره فیش های حقوقی باشد. موضوع پرداخت های نامتعارف و حقوق های غیرمنصفانه که در همین مدت اخیر، جامعه شناسان از آن به عنوان تهدید و زمینه ساز تضعیف سرمایه اجتماعی ساختار رسمی کشور نام بردند، با واکنش هوشمندانه، مصلحانه و عدالت جویانه رئیس جمهوری و دولت یازدهم تبدیل به یک فرصت برای ارتقای پایگاه اجتماعی دولت، انجام اصلاحات در نظام اداری و ازبین بردن نقاط فساد خیز نهادینه شده در دهه های گذشته در بدنه دولت شده است. دولت تدبیر و امید در موضوع مواجهه با فیش های حقوقی از چندین آزمون مانند پایبندی به اصول حکمرانی خوب، از جمله شفافیت و پاسخ گویی، رعایت حقوق و آزادی های مدنی شهروندان (به ویژه منتقدان) و مبارزه با فساد-تا اینجا- سربلند بیرون آمد. رئیس جمهوری، روحانی، به جای آنکه برای «کابینه» خود «خط قرمز» تعریف کند، «یکشنبه سیاه» پدید آورد یا روش های «مافیایی» علیه مطرح کنندگان موضوع فیش ها به کار بگیرد، توصیه مقام معظم رهبری و حساسیت موثر افکارعمومی درباره فیش های حقوقی را مبنای یک تصمیم بزرگ و تاریخی برای پاسخ گویی به یکی از مطالبات اساسی مردم، یعنی داشتن دولت پاک و نظام اداری سالم قرار داد. این همان عملکردی است که سبب شد نه تنها اهداف سیاسی در راستای زمین گیر کردن دولت محقق نشود؛ بلکه فرصتی برای رسیدگی به مسائل مشابه در سایر دستگاه های عمومی و نهادهای خارج از قوه مجریه برای رفع تبعیض های مالی در پرداخت ها فراهم شده و مردم منتظر دیدن «عمل» در مسئولان آن هستند. «ژان نکر»، وزیر لویی شانزدهم، افکار عمومی را قدرت ناپیدایی می داند که وضع قانون می کند. آبراهام لینکلن هم می گوید: «افکار عمومی همه چیز است؛ با آن هیچ چیز شکست نمی خورد و بدون آن هم هیچ چیز موفق نمی شود». واقعیت هم همین است که یکی از اصول بنیادی در سیستم های مردم سالار پاسخ گو ارتباط تنگاتنگ بین سیاست گذاری عمومی و افکار عمومی است. یک بعد مهم موضوع فیش های حقوقی را باید در این واقعیت جست وجو کرد که دولت و رئیس جمهوری، پایبندی متعهدانه خود به وعده های انتخاباتی به ویژه احترام به مطالبات جامعه، خواست افکار عمومی و درک اقدام عمومی و باور جمعی مردم را به نمایش گذاشت و متعهد شد «مبارزه با فساد و رانت در نظام اداری و اقتصادی کشور را تعمیق بخشیده و این جرثومه پلید را که میراث ساختار معیوب به جامانده از گذشته است، از ساحت مقدس خدمتگزاری کشور ریشه کن کند». در همین راستا چندین مدیر ارشد دولت تغییر کردند (اتفاقی که دست کم در چند دهه اخیر بی سابقه بوده است) تا مشخص شود نه در مقام حرف، بلکه در عمل هم «این دولت با کسی عهد اخوت نبسته است». به تعبیر فردریک نیچه که می گوید «آنچه تو را نکشد، تو را قوی تر می کند»؛ باید اذعان کرد دولت روحانی پس از موضوع فیش های حقوقی، قوی تر شده است؛ بنابراین ضروری است فارغ از تحلیل انگیزه ها و نیت ها، از طراحان و مطرح کنندگان موضوع فیش های حقوقی صمیمانه تشکر کرد.
                