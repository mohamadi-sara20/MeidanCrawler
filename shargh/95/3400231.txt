سه‌شنبه ۵ مرداد ۱۳۹۵
-----------------------------------------
یادداشت
-----------------------------------------
محافظه کاران در محاق برجام
-----------------------------------------

                    پیمودن راه پرپیچ وخم و امضای برجام، تصمیم خوب نظام برای سبکبال کردن سیاست خارجی و به بن بست کشاندن پروژه ایران هراسی بود. برجام، نهاد سازی در سیاست خارجی و روابط بین المللی جمهوری اسلامی ایران با عناصر موثر دنیاست که می تواند فضای تنفسی برای سیاست خارجی ایجاد و وزنه های سنگین را از پای سیاست خارجی کشور باز کند تا بتواند به کمک اقتصاد کشور بشتابد. تلاش مدیران و سیاست مداران ایرانی در همه سطوح برای به موفقیت رساندن روند مذاکرات برجام و امضای این قرارداد، نشان از زنده بودن و کارکرد نظام سیاسی کشور داشت و نشان داد که می توان مصالح، منافع و اولویت های پیش روی مملکت را به خوبی تشخیص داد. استقبال مردم و رضایت عمومی از این اقدام دولت نیز نشان از درستی و حقانیت این تصمیم و راه طی شده دولت بود؛ اما محافظه کاران اصیل کشور به جناح سیاسی مقابل خود بابت حمایت و همکاری شان با دولت مهرورز محافظه کار، یک عذرخواهی بزرگ بدهکار هستند. ای کاش با تحقق ساختار حزبی در کشور، همه شناسنامه دار شوند و مسئولیت پذیر و پاسخ گو باشند و در قبال اشتباهات خود هزینه بپردازند؛ نه آنکه ابتدا سر خم کنند تا توفان عبور کند و بعد هم طلبکار شوند! در تاریخ هشت ساله اخیر ایران، کارکرد و عملکرد دولت محافظه کاران از 1384 تا 1392 از این جهت که سیاست خارجی کشور را به محاق برد و اجازه داد رقبای منطقه ای ایران رفتاری تهاجمی در پیش بگیرند، غم انگیز و پرخسارت بود. خوشبختانه با درایت و موقعیت شناسی مسئولان کشور و با درخواست آنها از مردم برای بازگشتشان به پای صندوق های رای و نقش آفرینی رهبران اصلاح طلب و اعتماد و اطمینان نسبی بخشی از مردم به آنها، سرنوشت انتخابات به گونه ای رقم خورد که روش جدیدی در تعامل با دنیا پیش گرفته شد.این امر به نوبه خود پروژه ایران هراسی را که از داخل و خارج هدایت می شد، به بن بست کشاند و مردم از هم اکنون امیدوارانه و مشتاقانه منتظرند حتی شکوفه های سرما زده برجام را بر درخت یک ساله اش ببینند. برای پاسخ گویی به این انتظار حداقلی مردم از این مدل رفتاری با دنیا به منظور کسب منافع حداکثری ملت بزرگ و فهیم ایران برای استمرار و توفیق به دو مولفه دیگر نیازمند است:1- از طریق توجه به حقوق شهروندی، کرامت انسانی مردم و نقش آنان در استقرار و تداوم سیاست و حکومت در ایران در داخل نیز دنبال شود و 2- ظرفیت و تاثیر واقعی برجام بر مشکلات کشور بررسی کارشناسانه شود و از تاثیر سایر عوامل و مخصوصا سیستم پوسیده نظام اداری و مدیریتی کشور غافل نباشیم.اما هم مخالفان سیاسی – اقتصادی دولت راهبرد و سیاست های نادرستی را برای به چالش کشیدن دولت انتخاب کرده اند و تلاش خود را برای تخریب هم زمان دولت به کار می گیرند و هم دولت از ابتدا راهبرد و سیاست های نامعقولی را برای تبیین صحیح و کارکرد برجام به کار گرفت. محافظه کاران که روزی رئیس دولت مهرورز و پاک دستشان بعد از نامه نگاری با بوش و ارسال هدیه پیش از سفر آخرش به نیویوریک، یک هفته در این شهر اقامت کرد تا بتواند ارتباط مستقیمی با رئیس جمهوری آمریکا برقرار کند، تلاش بیهوده می کنند و سرنا را از سر گشادش می نوازند و حاصل مخالفت های غیرمنطقی شان چیزی جز بدبینی بیشتر مردم نیست.محافظه کاران که در نظریه پردازی ضعیف هستند و تصویر درازمدتی هم از اقدامات خود ندارند، به خوبی دریافته اند که دیگر اندیشه محافظه کاری برای پاسخ گویی به مشکلات مردم کافی نیست. بنابراین چون صحنه سیاسی را به طور کامل باخته اند، نه تنها نعل وارونه می زنند بلکه صداقت لازم برای ابراز دلایل و اهداف مخالفت خود را هم ندارند و متوجه هم نیستند که دیگر در بر پاشنه قبلی نمی چرخد و باید سازی دیگر کوک کنند و با مردم صادق باشند. اما متاسفانه دولت نیز در کنار دستگاه های تبلیغاتی و رسانه ای رقیب با سرازیرکردن حجم وسیعی از اطلاعات اعم از گزارش، مصاحبه، شخصیت سازی و حتی بازی در زمین مخالفان و سایر رقبا به انتظارات نادرست عمومی از نقش و میزان تحریم ها و چگونگی روند رفع آنها و نادیده انگاشتن سایر عوامل ازجمله مشکلات ساختاری سیاسی- اجتماعی و استخوان بندی سازمان اداری و مدیریتی کشور دامن زد و هم اکنون نیز دیگر «گفتاردرمانی» جواب نخواهد داد.
                