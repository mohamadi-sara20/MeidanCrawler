شنبه ۱۳ آذر ۱۳۹۵
-----------------------------------------
یادداشت
-----------------------------------------
انسان محوری به جای خودرومحوری
-----------------------------------------

                    آلودگی شدید هوای کلان شهرها به ویژه کلان شهر تهران در روزهای پایانی آبان سال جاری که به عنوان یکی از آلوده ترین شهرهای جهان (با شاخص 163) شناخته می شود، با واکنش های گسترده ای از سوی مقامات دولتی، شهرداری تهران و صاحب نظران در رسانه ها روبه رو شد. دکتر معصومه ابتکار، معاون محترم رئیس جمهور و رئیس سازمان محیط زیست، با اشاره به اقداماتی که در سه سال اخیر برای مشکل آلودگی هوا انجام شده است که باعث بهبود شاخص های کیفیت هوا نسبت به هشت سال دولت گذشته بوده؛ تصریح کرده اند که: «دولت دقیقا می داند برای آلودگی هوا در کلان شهرها باید چه کار کند، اما مشکل آلودگی هوا زمان بر است». دکتر روحانی، رئیس جمهور محترم، نیز ضمن سخنرانی های خود در استان البرز درباره برنامه های دولت در زمینه «بحران آلودگی هوا» اظهار کرده اند که باید با عوامل آلوده کننده هوا مقابله و آنها را مهار کرد و در این راستا به اقدامات زیر اشاره کرده اند:- تبدیل سوخت مایع بسیاری از صنایع و نیروگاه ها به گاز؛- خارج کردن 809 هزار خودرو فرسوده از چرخه حمل ونقل؛- تحول در ساخت خودروهای داخلی و ارتقای آنها با کیفیت یورو 5 و 6؛- تولید سه نوع خودرو جدید به وسیله ایران خودرو و پژو با سرمایه گذاری 400 میلیون یورو با استاندارد یورو 5 و 6 که تا پایان سال به بازار می آیند؛- تولید 150 هزار خودرو با سرمایه گذاری 300 میلیون یورو به وسیله سایپا و سیتروئن؛- ارتقای کیفیت بنزین توزیعی به یورو 4 در جایگاه های کلان شهرها و ادامه این روند در کل کشور.اگرچه این اقدامات هر یک می تواند برای کاهش آلودگی هوا مفید و در چارچوب یک برنامه کلان راهبردی لازم باشد، اما آیا به لحاظ کارشناسی و تجربه سایر کشورهای توسعه یافته تداوم چنین اقداماتی بدون برنامه راهبردی، مشکل آلودگی هوا و معضل ترافیک کلان شهرها را حل خواهد کرد؟ به نظر صاحب این قلم که با دانش حمل ونقل و تجربه کشورهای توسعه یافته آشنایی دارد و در چهار دهه گذشته در عرصه های مختلف به آنها در مدیریت شهر تهران عمل کرده و به صورت آیین نامه های ملی و یادداشت های متعدد در معرض نشر عمومی قرار داده است؛ این نگاه «خودرومحور» و توسعه عرضه تسهیلات و خدمات برای خودرو سواری با بنزین ارزان، هرگز مشکل آلودگی هوا و معضل ترافیک کلان شهر ها را حل نخواهد کرد. زیرا تجربه جهانی بعد از سال های 1970 با نگاه «انسان محور»، که سلامت و نیاز واقعی انسان را مدنظر قرار می دهد، نشان می دهد استفاده از خودرو سواری و موتورسیکلت در برنامه ریزی های حمل ونقل شهری در کشورهای توسعه یافته محدود و در مواردی حذف شده است و نگاه راهبردی متمرکز بر تقویت حمل ونقل عمومی (شامل اتوبوس رانی، قطار سبک شهری و مترو) برای سفر های متوسط و طولانی و استفاده از تسهیلات دوچرخه سواری برای سفرهای کوتاه و متوسط و پیاده روی برای سفرهای کوتاه شهری بوده است. نگاهی اجمالی به سیستم حمل ونقل شهری کشورهای توسعه یافته ازجمله آلمان و فرانسه که شهرهای ما میزبان بازار و مصرف خودروهای لوکس آنهاست، این تجربه را به وضوح نشان می دهد. شبکه مترو شهر پاریس چنان در سطح شهر پوشش دارد که فاصله ایستگاه های مترو از هم، حداکثر 300 متر است و 45 درصد سفرهای شهری با مترو انجام می شود (در تهران 16 درصد). علاوه بر این، شبکه گسترده اتوبوس رانی و دوچرخه سواری و پیاده روی بخش عمده ای از سفرهای شهری را تامین می کند؛ به طوری که سفرهای با خودرو سواری فقط حدود 12 درصد کل سفرهای روزانه را به خود اختصاص می دهد (در تهران 42 درصد شخصی به علاوه 22 درصد تاکسی). در شهرهای آلمان نیز حمل ونقل عمومی شامل مترو و قطار شهری و اتوبوس رانی بخش عمده ای از سفرهای شهری را بر عهده دارند و به طور متوسط در تمام شهرهای آلمان 12 درصد از سفرها با دوچرخه انجام می شود. در برخی از شهرهای شمالی اروپا تا 80 درصد سفرها با دوچرخه انجام می شود. در شهرهای آمریکا نیز برنامه ریزی برای کاهش استفاده از خودرو سواری و تقویت حمل ونقل عمومی و دوچرخه سواری در برنامه های راهبردی دولت فدرال پیش بینی شده و به آنها عمل می شود. دکتر روحانی رئیس جمهور محترم در سخنرانی خود همچنین به درستی تصریح کرده اند که ما حداقل با سه بحران روبه رو هستیم؛ بحران اقتصادی، بحران محیط زیست و بحران آب. آیا اعتبارات موجود کشور متناسب با این بحران ها، در بودجه لحاظ شده است؟ در کلان شهر تهران در برنامه های توسعه مترو قرار بوده است تا پایان سال 94 خط 3 مترو به بهره برداری برسد اما تاکنون به علت تخصیص ندادن اعتبارات هنوز کامل نشده و بهره برداری سایر خطوط مترو نیز با تاخیر زیاد روبه رو بوده است. نظر به اینکه سیاست گذاری در برنامه ریزی برای رفع معضل آلودگی هوا و تامین محیط زیست سالم برای شهروندان منوط به عزم ملی و مسئولیت اصلی آن برعهده دولت و مدیریت اجرائی کشور است همکاری نزدیک بسیاری از وزارتخانه ها مانند نفت، صنایع، راه و شهرسازی، وزارت کشور، شهرداری ها و در راس آنها سازمان محیط زیست و همچنین رسانه ها، سمن ها، نهادهای مدنی و احزاب سیاسی و همه شهروندان در اجرای چنین برنامه ای ضروری است. می توان قیمت بنزین را به صورت مالیات به تدریج تا سطح قیمت جهانی افزایش داد.مابه التفاوت آن را با همکاری و نظارت خود مردم (شوراهای شهری) فقط صرف توسعه حمل ونقل عمومی و مترو و زیرساخت های دوچرخه سواری در شهرها کرد. با عرضه امکانات حمل ونقل عمومی برای جابه جایی ارزان و ایمن شهروندان و افزایش قیمت سوخت، عملاجابه جایی با خودرو سواری محدود خواهد شد و علاوه بر کاهش آلودگی هوای کلان شهرها و صرفه جویی چشمگیر دولت به علت کاهش مصرف سوخت و حفظ سلامتی شهروندان، یکی از موانع اجرای برنامه های توسعه پایدار کشور برطرف خواهد شد.
                