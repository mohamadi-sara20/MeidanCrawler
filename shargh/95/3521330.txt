چهار‌شنبه ۴ اسفند ۱۳۹۵
-----------------------------------------
type_unknown
-----------------------------------------
مجادله با ابتکار مقابله با گرد وغبار
-----------------------------------------

                    گروه جامعه:چرا هیچ کاری نمی کنید؟ پس ابتکارتان کجاست؟ چرا گرد و غبار فقط در کشور ما می آید؟ تمامش حرف و حرف، پس نتیجه کو؟ چرا گرد و غبارها تمام نمی شود؟ چرا خوزستان را فراموش کرده اید؟ هیچ کس به فکر خوزستان نیست و.... اینها و سوالاتی دیگر بخشی از اصلی ترین دغدغه های منتقدان و مخالفان سازمان محیط زیست در زمینه گرد و غبارهای خوزستان است. با رصد بسیاری از نظرات و مطالب منتشر شده در رسانه ها - چه بخش اخبار و چه بخش نظرات مردمی- و همچنین شبکه های اجتماعی، بیشترین موضوعاتی که هرازگاه با داغ شدن موضوع گردوغبارها مطرح می شود، سوالات و انتقاداتی از این جنس است.بسیاری از سر دلسوزی و دل نگرانی برای مردم خوزستان و برخی هم برای انتقاد و مخالفت با دولت، محیط زیست و رئیس این سازمان، این سوالات را هر از گاه مطرح کرده و سپس نتیجه گیری می کنند و حکم هم می دهند. برخی صرفا سوال می پرسند و دغدغه جواب دارند؛ اما برخی در پی اهدافی دیگرند. به همین دلیل، سراغ معصومه ابتکار، رئیس سازمان محیط زیست، رفتم تا از منظر همین دلسوزان برای خوزستان، یا منتقدان و مخالفان او و سازمان تحت امرش، این سوالات را بپرسم. گفت وگویی که در ادامه آمده است، ماحصل پرسش و پاسخ هایی است که روز گذشته مطرح شد و اینک مشروح آن پیش روی شماست. خانم ابتکار از وضعیت خوزستان خبر دارید؟ می دانید آنجا گردوغبار آمده است؟ شما مگر رئیس محیط زیست نیستید؟ چرا نمی روید خوزستان و برای آنجا کاری نمی کنید؟بیشترین سفرهای استانی کاری من و معاونان و مدیران سازمان حفاظت از محیط زیست در دوره دولت یازدهم، به استان خوزستان بوده است. بیشترین توجه از نظر وقت، اعتبارات، تجهیزات و مسئولیت هایی هم که در این دوره ما داشتیم، در مسائل مربوط به آلودگی هوا، مسائل مربوط به مقابله و پایش گردوغبار و مسائل مرتبط با احیای تالاب ها بیشترین میزانش متوجه استان خوزستان بوده است. مثلاچند بار به خوزستان رفتید؟من از ابتدای شروع به کارم در دولت یازدهم تا امروز 9 سفر به استان خوزستان داشتم. بعضی از استان ها خیلی کمتر رفته ام؛ مثلاهمین همدان که به تازگی آنجا بودم، این دومین سفرم بود. آخرین بار همین بهمن ماه گذشته در خوزستان بودم؛ یعنی کمتر از 20 روز قبل فکر کنم پانزدهم یا شانزدهم بهمن ماه بود که تقریبا می شود شش، هفت روز بعد از یک دور موقع گردوغبار در این استان که بعد از بازگشت هم گزارش آن جلسه و وقایعی را که من دیده بودم، بردم دولت و روز بعدش آقای رئیس جمهور که گزارش را شنیدند، دستور دادند و گفتند آقای مهندس حجتی شما از فردا ماموریت دارید که بروید برنامه عملیات اجرائی را برای حل مشکل گردوغبار خوزستان انجام دهید؛ چون گزارش دادم که چه پیشرفت هایی شده، چه کارهایی شده و چه کمبود و کاستی هایی هم وجود دارد. بعد از خوزستان استان هایی که بیشترین سفر استانی را به آنجا داشتید، کجا بودند؟استان های اصفهان و سیستان وبلوچستان که هر کدام پنج یا شش بار رفته ام. هر دو این استان ها هم مشکلات زیست محیطی بسیار زیادی دارند. گفتید که گزارش پیشرفت ها و کم و کاستی ها برای حل مشکل خوزستان را به دولت ارائه دادید، این کم و کاستی ها چه چیزهایی بوده و تقصیر کیست؟کار ما چند بعد دارد. یک بعد تبیین سیاست ها و برنامه و نهادسازی است که این در سال 92 که کار را شروع کردیم، ستاد ملی مقابله با گردوغبار را فعال سازی کردیم. دوباره آیین نامه هایش را شورای عالی محیط زیست تصویب کرد؛ این بخش نهادسازی. از آن موقع تا به حال این ستاد بسیار فعال است. یک کارگروه ملی را دولت در وزارت کشور تصویب کرد به عنوان بخش مقابله با بحران که آن بخش هم در وزارت کشور خیلی فعال است؛ در این ستاد دستگاه های مسئول عضو هستند. ستاد، مطالعات کانون های گردوغبار را در این سه سال گذشته تکمیل کرده است؛ یعنی ما الان تمام ایران را می دانیم که کانون های اصلی، بحرانی و فوق بحرانی مان کجاست. درباره خوزستان روی این کانون ها که می گویید، چه کاری انجام شده است؟در خوزستان سه گروه کانون ها، کانون های بحرانی و کانون های فوق بحرانی وجود دارد. اینها را شناسایی کرده ایم. این کاری که الان مسئولان با دستور رئیس جمهور و معاون اول رفتند و عملیات را شروع کردند، روی کانون های فوق بحرانی استان است. اینها را ما آمدیم در ستاد ملی مقابله با گردوغبار بررسی کردیم که چه اقداماتی باید روی آنها انجام داده شود که بتوانیم از زوایای مختلف برای حل مشکل اقدام کنیم؛ چون این مسئله، مسئله خیلی پیچیده ای است و ابعاد مختلفی دارد؛ مثلاصرف کاشتن نهال ممکن است همه جا جواب ندهد. یک جا ممکن است پخش سیلاب لازم باشد، یک جا ممکن است بحث شن های روان باشد و نیاز به مالچ پاشی باشد. اتفاقا به گفته کارشناسان یکی از راهکارهای حل مشکل گردوغبار همین مالچ پاشی است. چرا کانون های گردوغباری را مالچ پاشی نمی کنید که مشکل حل شود؟اتفاقا در همین زمینه کارگروهی تشکیل دادیم برای بررسی انواع مالچ هایی که ممکن است برای حل این بخش از مشکل به درد بخورد و تاکنون 73 یا 74 مورد مالچ اختراعی، بیولوژیک و نوآورانه را که شرکت ها، موسسات و دانشگاه ها پیشنهاد داده اند ما در آن کارگروه مورد بررسی قرار دادیم. مشکلات این مالچ ها این است که تا الان متاسفانه هیچ کدام آنها به اندازه ای که مالچ نفتی کاربرد دارد کاربری ندارد. می دانید که مالچ نفتی مشکلات محیط زیستی خودش را دارد و ما به عنوان سازمان محیط زیست درباره آن محدودیت هایی داریم؛ اما هیچ کدام از این مالچ های جدید پیشنهادی نتوانسته اند به عنوان گزینه نهایی برگزیده شوند، برخی مشکل ماندگاری دارند و اکثرا بعد از یک دوره ای از تابش آفتاب، باد و بارندگی کارایی خودشان را از دست می دهند و بعضا شش ماه بیشتر عمرشان نیست. طبیعتا نمی توان کار غیرکارشناسی و عجله ای کرد، فرض کنید که این همه خرج شود و زحمت کشیده شود و یک نوع مالچ انتخاب شود و از آن استفاده کنیم اما کارایی لازم را نداشته باشد؛ بنابراین موضوع خیلی موضوع فنی و تخصصی است و ما بسیار روی این به صورت گسترده در سازمان حفاظت محیط زیست با همکاری سازمان جنگل ها و بخش های دانشگاه های کشور کار کردیم. همین سال گذشته یک نشست بین المللی در اهواز برگزار کردیم که این بحث های فنی، تجربه کشورهای مختلف دنیا درمورد مقابله با گردوغبار آنجا مطرح شد، مثلااز چین آمدند و تجربه خودشان را دراین زمینه مطرح کردند. با همه اینها شما هنوز نگفته اید برای خوزستان چه کار عملی ای کرده اید؟برای استان خوزستان، ما در سال 93 که اتفاق مشابه گردوغبار امسال رخ داد، آمدیم مصوبه دولت را گرفتیم و گفتیم چه کارهایی باید انجام بشود که یک بخشی از مصوبه دولت تاکنون اجرا شده که نهال کاری در هفت هزار هکتار بود که منابع طبیعی در حد امکاناتی که داشت این کار را انجام داد و من هم رفتم بازدید کردم این نهال کاری در شمال اهواز بود، در جاهای دیگر هم یک مقداری تثبیت خاک انجام داده بودند. کارهای پخش سیلاب هم در بخشی از مناطق انجام شد که از آنها هم رفتیم بازدید کردیم، اینها همه کار اداره منابع طبیعی بود. یک بخشی از این مسئله هم احیای تالاب ها بود که پیگیری آن وظیفه ما بود. این تالاب که در سال 92 بخش های زیادی از آن خشک شده بود حالاپرآب شده است، ما هم تصاویر ماهواره ای را داریم و نشان می دهیم و می توانید مقایسه کنید که در سال 92 که خشک شده بوده، در آن جاده کشیده بودند، چاه زده بودند و... با پیگیری های ما در سازمان حفاظت محیط زیست و دستور من که گفتم به هیچ عنوان حق ندارید تالاب را خشک کنید، از سال 93 آب کرخه روی تالاب باز شد و تا همین الان هم ادامه دارد وضع آن تغییر کرده است. این حرف شماست، ولی من شنیده ام که تالاب همچنان خشک است و آبی در آن نیست.از هورالعظیم، هم فیلم هست و هم عکس و همین امروز هم من از انجمن متخصصان محیط زیست ایران دعوت کردم و گفتم شما یک هیئت حقیقت یاب تشکیل بدهید و بروید هورالعظیم را ببینید، گزارش بدهید که آیا تالاب خشک است یا آب در آن وجود دارد و زنده شده است، برخلاف سال های قبل از 92 که خشک شده بود. در صحبت هایتان گفتید که آقای حجتی، وزیر جهاد کشاورزی، مسئول رسیدگی و حل مشکل گردوغبار شده و رئیس جمهور و معاون اول به او دستور داده اند، مگر شما رئیس سازمان حفاظت محیط زیست نیستید؟ این کار به آقای حجتی چه ربطی دارد؟ چرا شما مسئول کار نشدید؟برای اینکه براساس قانون و شرح وظایف، بحث گردوغبار به عهده جهاد کشاورزی و سازمان جنگل ها و مراتع است و ما هیچ مسئولیتی در اجرای طرح های تثبیت خاک، کاشت نهال و... هیچ وقت نداشته ایم. ما فقط مسئولیت ستاد ملی مقابله با گردوغبار را داریم آن هم به عنوان دبیرخانه ستاد که برای هماهنگی بین دستگاه ها، تدوین سیاست ها و برنامه ها که انجام دادیم، وظیفه داریم این را بررسی کنیم آیا برنامه ها آماده است، مصوبات دولت را باید می گرفتیم که گرفتیم، دستگاه های دولتی را باید به طور منظم فعالیت هایشان را رصد می کردیم و کمی ها و کاستی هایشان را باید می گفتیم که گفتیم، همه گزارش ها موجود است و باید می گفتیم اینجا اعتبار نرسیده و اینجا دستگاهی فعالیت نکرده؛ به اندازه کافی و هر جایی کمبود بوده، پیگیری کنیم و گزارش بدهیم. بحث عملیات اجرائی به عهده وزارت جهاد کشاورزی است؛ موضوع پیش بینی وضعیت هوا و طوفان های گردوغبار هم به عهده سازمان هواشناسی است که زیرمجموعه وزارت راه و شهرسازی است. درزمینه تجهیز مراکز بیمارستانی و اورژانس برای رسیدگی به آسیب دیدگان گردوغبار هم وظیفه وزارت بهداشت است که دراین زمینه اقدامات خوبی انجام داده شد. مسئله پیشگیری و توان افزایی یا تاب آوری شهرها در مقابل گردوغبار که در قالب آن یک تسهیلاتی در مصوبه پیش بینی شده بود اجرای آن بر عهده بانک هاست. این بودجه تاب آوری که می گویید یعنی چه و برای چه کاری بود؟یعنی مثلابودجه هایی تخصیص داده شود که می توانند با عایق بندی منازل و اماکن عمومی، ورود گردوغبار داخل منازلشان به حداقل برسانند. می توانند از طریق سیستم های تهویه خوب، مانع ورود گردوغبار به اماکن عمومی، اتوبوس ها و... شوند. در این راستا تا الان کاری هم شده است؟گام هایی برداشته شده، اما کافی نبوده؛ یعنی اگر آن تسهیلات تامین می شد، بهتر می توانست به این مشکل کمک کند. آموزش هایی داده شده است؛ در سیستان وبلوچستان دراین زمینه کارهای خوبی شده است اما در خوزستان خیلی روی این مسئله کار نشده است. مشکل از کجا بود و چرا روی این مسئله کار نشد؟ما پیگیری می کردیم؛ ولی مسئولیتش به عهده بانک ها بود، چون دولت ابلاغ کرده بود اما بانک ها آن طور که انتظار می رفت همکاری نکردند. بر فرض که شما گزارش بگیرید و بگویید بانک ها بودجه ندادند، دولت چه تصمیمی می گیرد؟دولت قاعدتا باید رسیدگی کند که چرا اعتبارش تامین نشده، چرا این بخش دچار مشکل شده است. یعنی امکان دارد یک دستگاه و وزارتخانه از دولت تذکر بگیرد و توبیخ شود؟بله صد درصد. بالاخره راه حل این مشکل چیست؟ نمی شود فقط درباره آن حرف زد، مردم باید چه کاری انجام دهند؟الان نمی توانیم راه حل عاجل و آنی برای این مسئله ارائه دهیم، هیچ کس نمی تواند، مهم ترین کاری که می شود کرد، این است که در کوتاه مدت مواجهه مردم با گردوغبار را به حداقل برسانیم، برای همین است که باید مردم را آموزش داد که شما الان در مقابله با گردوغبار باید تماس و مواجهه خودتان را به حداقل برسانید و کاری که می توان کرد، این است مدارس و ادارات تعطیل شود و بعد ساختمان ها در مقابل این آسیب گردوغبار عایق بندی شود و مقاوم سازی در مقابل گردوغبار صورت بگیرد. اما همین کار هم هنوز نشده است، چرا؟بخش هایی شده است، نه اینکه هیچی نشده باشد، ولی آن چیزی که انتظار می رفت و هدف گذاری شده، نشده است. شما مدام می گویید این کار شد، آن کار شد، پس چرا هنوز گردوغبار می آید؟سوال خیلی خوبی بود، به دلیل اینکه اولاهنوز عملیات اجرائی اش کامل نشده، زیرا کانون ها و منشا گردوغبار خیلی وسیع است، توان سازمان جنگل ها و مراتع و در کل توان کشور برای مقابله با این کانون ها محدودیت هایی داشته. بالاخره سازمان جنگل ها در این زمینه تجارب خوبی دارد؛ اما در این زمینه توانش محدود بوده است. این توان محدود علتش بودجه بوده است؟هم بودجه بوده و هم توان اجرائی، توان کار گروهی و... اما اگر توان باشد، باز نمی توانند یکجا مشکل 350 تا 400 هزار هکتار منطقه کانونی گردوغبار را به سرعت حل کنند.ما متاسفانه در آنجا خشک سالی های پی در پی داریم؛ یعنی جنوب خوزستان وضعیت خشک سالی اش بسیاربسیار وخیم است. سوال دیگری که هست این بوده که چرا شما مجوز انتقال آب داده اید، زیرا این کار ممکن است مشکل خوزستان را بیشتر کند؟من با صراحت تاکید می کنم تاکنون هیچ مجوزی برای انتقال آب جدید صادر نشده و هرچه هم تابه حال ما اجازه دادیم که بررسی آن انجام شود، فقط و فقط برای آب شرب بوده است. هیچ چیز دیگری غیر از آب شرب را حتی ما اجازه بررسی هم نداده ایم؛ یعنی گفتیم اصلاکسی حتی حرفش را هم نزند. این را من بارها گفته ام، ولی گوش شنوا نیست و همچنان خبرهای دروغ منتشر می کنند، انگار نمی خواهند این چیزها را بشنوند. شما نوشته اینستاگرامی و کامنت آقای علی کریمی فوتبالیست را در حمایت از مردم خوزستان و انتقاد از خودتان دیده اید؟بله. نمی خواهید برای قانع کردن آقای علی کریمی و افراد دیگری مثل او از جمله هنرمندان و دیگر چهره های شناخته شده که در این زمینه سوال برایشان پیش آمده است، کاری انجام دهید؟چرا، خیلی هم استقبال می کنیم و از همین جا اعلام می کنیم ما آمادگی میزبانی از این عزیزان را داریم و دعوت شان می کنیم آنها را ببریم خوزستان، مناطق مختلف را به آنها نشان بدهیم، کارهایی که انجام شده و تالاب های احیا شده را ببینند و همین طور وضعیت را از نزدیک مشاهده کنند. ما مایل هستیم آنها بیایند و ببینند تالابی که خشک بوده و کانون گردوغبار شده بود، با پیگیری ها درست شده است. با یک برنامه ریزی و یک سیاست مشخص و یک اراده که در دولت شکل گرفت، این موضوع پیگیری شد و به نتیجه رسید. یک سوال دیگر این است که چرا گردوغبار فقط در ایران می آید و در جاهای دیگر خبری از آن نیست؟گردوغبار یک مسئله جهانی است و اصلااین گفته درست نیست که فقط در ایران رخ می دهد، در چین همین مشکل بوده، در آفریقا گردوغبار بیداد می کند. کشورهای عربی مانند امارات، دوبی و کویت به شدت تحت تاثیر گردوغبار هستند. آیا گردوغبار آنها با ما فرق دارد؟ممکن است اندازه ذرات غبار آنها فرق کند. گردوغباری که از یک قاره یا یک منطقه دیگر می آید در اندازه متفاوت است؛ مثلاگردوغبار عربی که از عراق می آید، ریزتر است و وقتی می آید در ارتفاع قرار می گیرد که گاهی تا هشت کیلومتر ارتفاع گردوغبار است وقتی هم می آید آن قدر حرکت می کند که در نقاط مختلف کشور ما می نشیند. این اندازه ذراتش خیلی کوچک تر از آن گردوغباری است که در داخل بلند می شود. چرا در زمینه همین گردوغبارهای خارجی که می گویید به ایران می آید، هیچ کاری نمی کنید؟ما حتی از همان روزهای اول شروع به کار دولت سراغ کانون های خارجی گردوغبار هم رفتیم. همان اول دولت در سال 92 وقتی من تازه کارم را شروع کرده بودم، رفتیم عراق مذاکرات را پیگیری کردیم و در عراق نهال کاشتیم و اعلام آمادگی کردیم برای اینکه بخش های نهال کاری و اجرائی شدنش را دنبال کنیم. همان جا آقای نوری مالکی، نخست وزیر وقت عراق، به ما گفت خانم ابتکار سلفی ها دارند می آید و به 70 کیلومتری بغداد رسیده اند و گفت من هم قبول دارم که موضوع محیط زیست مهم است و گردوغبار برای شما هم اهمیت دارد؛ اما الان برای ما مسئله و مشکل بودن یا نبودن است، خب این وضع عراق است، متاسفانه اراضی رها شده کشاورزی در شمال عراق در مرز مشترک و در جاهای مختلف بسیار زیاد است، کانون های گردوغبار عراق اگرچه شناسایی شده و این کشور هم برای مقابله با کانون هایش طرح هایی دارد، اما آنها هم چند مصیبت دارند؛ یکی بحث عدم امنیت است، مصیبت بعدی مسئله کاهش حقابه این کشور از رودخانه های دجله و فرات است که با سدسازی های ترکیه این مشکل بروز پیدا کرده است. همه اینها دست به دست هم داده و نمی شود شکل کانون های بحرانی گردوغبار در منطقه را به راحتی حل کرد. در این مدت خبرگزاری فارس بسیار به شما انتقاد کرده است. برخی از انتقادات هم بیشتر به حمله و دشمنی شبیه است، نمی خواهید به آنها جوابی بدهید؟چرا ما واکنش نشان دادیم. تاکنون آنها 437 مورد تخریب عامدانه علیه سازمان و علیه شخص بنده، دروغ، تهمت و تخریب انجام داده اند و مواردی هم بوده که تهمت های آشکار زده اند و ما شکایت کرده ایم، ولی خیلی از کارهایی که کردند واقعا از چارچوب خبرگزاری خارج بود. من واقعا تعجب می کنم و می گویم این همه ما برای حل مشکلات محیط زیستی کشور کمبود اعتبار و بودجه و... داریم، چطور اینها این قدر توان و بودجه دارند؛ هم در بحث شبکه هایشان و هم در جاهای دیگر و چقدر وقت و انرژی می گذارند و کلیپ می سازند صرفا برای تخریب من و سازمان. این کارها واقعا چه نتیجه ای دارد؟ البته باید به شما بگویم این کاملاسناریو است و برای الان هم نیست و سه سال است ادامه دارد.
                