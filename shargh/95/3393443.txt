شنبه ۲۶ تیر ۱۳۹۵
-----------------------------------------
یادداشت. جهان
-----------------------------------------
تروریسم کور در پاریس
-----------------------------------------

                    دروکردن مردم در خیابان با کامیون، مدل وحشیگری جدیدی است که فقط از تفکر منحط داعش برمی آید؛ باوری که نه فلسفه دارد، نه اصول و نه منطق که بتوان روی آن حساب کرد و نه ارزش. کشتار مردم بی گناه با چه فلسفه ای و مطابق با کدام اصول و براساس چه منطقی؟ آنهایی که خود را مسلمان می دانند، در جواب قرآن چه خواهند گفت که می فرماید: «بای ذنب قتلت»؟ این مردم بی گناه و از همه جا بی خبر به چه علت کشته شده اند و تاوان چه گناهی را پس می دهند؟ آنهایی که مردم را به این گونه درو می کنند، می خواهند چه چیزی را ثابت کنند؟ آیا می خواهند طرز زیستن را به غربی ها بیاموزند؟ آیا می خواهند از دول غربی مثلاانتقام بگیرند؟ آیا می خواهند وجود خود را به عنوان دولت به اصطلاح اسلامی در جهان تثبیت کنند؟ اینها که هیچ کدام با کشتار مردم بی گناه حل نمی شود. مردم عموما با تکیه بر دین خود تلاش می کنند آخرت رستگارگونه ای را رقم بزنند. آیا اینها راه رستگاری را طی می کنند درحالی که برخلاف نظر حضرت باری تعالی به کشتار مردم مشغول اند؟ به هرحال، آنچه در پاریس اتفاق افتاده، یک طرف آن مردم بی گناه و طرف دیگر آن افرادی مسخ شده قرار دارند که هدف و فلسفه خداوند و دین و اسلام را نشناخته اند یا گم کرده اند. طبیعتا این اقدام ضدانسانی، محکومیت همه مردم جهان و به ویژه مسلمانان را به دنبال خواهد داشت و جای هیچ گونه تردیدی در اظهار همدردی با آنان باقی نخواهد گذاشت.این اقدام نه ارزش معنوی دارد، نه ارزش نظامی و نه ارزش سیاسی. این تفکرات از مغزهایی معیوب برمی آید که به قول معروف به سیم آخر زده اند و هرچه تلاش می کنند، محکومیت بیشتر و محبوبیت کمتری به دست می آورند. جهان نباید به این پدیده از منظر مذهبی و از منظر سیاسی بنگرد، بلکه باید از یک سو به فکر معدوم کردن این افراد به خاطر نجات بشریت باشد و از سوی دیگر، دسترسی نامحدود به افراد منتسب به آنها پیدا کند و تحت مراقبت های شدید کلینیک های روان شناسی و روان کاوی قرار دهد تا این تفکرات معیوبی که نه ربطی به اسلام دارد و نه ربطی به مبارزات آزادی خواهانه، ریشه یابی و مداوا شود. این اقدام موهن و موحش اثبات کرد دیگر جای هیچ تاملی نیست و باید همه از مسلمان و مسیحی و یهودی و از اروپایی، آسیایی، آمریکایی و آفریقایی دست به دست یکدیگر داده جبهه مستحکم و واحدی علیه این بلای بشریت تشکیل دهند و با کنارگذاشتن اختلافات سیاسی و موضوعات فرعی فقط به معدوم کردن داعش و همه تروریست های تکفیری بیندیشند؛ آنها که روزی در سوریه، روز دیگر در عراق و افغانستان و روز سوم در یمن و لیبی هویدا می شوند و سپس تا قلب اروپا پیش می روند. همچنین باید ملاحظات سیاسی را با کشورهایی نظیر عربستان کنار گذاشت...سعودی ها موسس گروه های تکفیری وهابی بودند و هنوز هم در قالب نهادهای مردمی به ارسال سلاح و پول برای این نیروها ادامه می دهند و حتی در حد اعزام 35 هزار نیروی افراطی به صحنه سوریه، قصد دارند دولت سوریه را به بهانه های واهی سرنگون کرده و تندروهای طرفدار خودشان را بر سر قدرت بیاورند. عربستان به این جنایات بسنده نکرده، در یمن هم مرتکب جنایت جنگی شده و اکنون با سایر گروه های تروریستی عهد اخوت می بندد که علاوه بر دولت های سوریه و عراق، به خیال خود دولت ایران را نیز سرنگون کند. تا هنگامی که فرانسه و مجموعه اروپا و حتی آمریکا و غرب در قبال عملکرد شوم عربستان و کشورهای حامی وی از خود واکنش جدی نشان ندهند، در روی همین پاشنه خواهد چرخید و پاریس، یمن، دمشق، کابل و دیگر کشورهای جهان شاهد ترورهای کور خواهند بود. فرانسه همه تلاش خود را به کار برد تا با مجموعه نیروهای نظامی و انتظامی خود امنیت بازی های اروپایی را تامین کند، زیرا آخرین خطری که این کشور را تهدید می کرد، حضور تروریست ها با جلیقه انفجاری بود که به خوبی از عهده این مهم برآمد. ولی نه فرانسه و نه هیچ کشور دیگری فکر نمی کرد فردی با کامیون، د یوانه وار به خیل عظیم مردم در خیابان حمله ور شود و 90 نفر را از دم تیغ بگذراند و آن وقت داعش، وقیحانه مسئولیت آن را بپذیرد. اینک قبل از هر کشور دیگری، این رهبران کشورهای اسلامی هستند که باید بدون تامل در صف اول محکومیت این اقدام ضدانسانی قرار گیرند و به جهانیان ثابت کنند این افراد معیوب فکری نه از مسلمانان هستند و نه درد عدالت خواهی و آزادی دارند. همچنین کشورهای اسلامی در یک جهاد واقعی در صحنه های سوریه، افغانستان، عراق و دیگر نقاط، در کنار بقیه جهانیان قرار گیرند و در نابودی گروه های تروریستی داعش، طالبان، جبهه النصره، احرار الشام و... همگامی کنند.
                