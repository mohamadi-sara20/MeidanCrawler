دو‌شنبه ۱۵‌شهریور ۱۳۹۵
-----------------------------------------
type_unknown
-----------------------------------------
از سوی پزشکان صورت گرفت: جمع آوری امضا برای محاکمه مهرجویی
-----------------------------------------

                    گروه جامعه: پس از درگذشت مرحوم عباس کیارستمی و حواشی پیرامون آن بود که داریوش مهرجویی در مراسم بزرگداشت این کارگردان، سخنانی را علیه پزشکان بیمارستانی که کیارستمی در آن بستری بود، به زبان آورد. مسئله ای که از همان ابتدا واکنش جامعه پزشکی را به همراه داشت. هرچند مهرجویی بارها تاکید کرد روی سخنانش با همه پزشکان نبوده و خطاب او پزشکان بی مسئولیت هستند؛ اما این دلگیری ها ادامه پیدا کرد. تا جایی که یکی از پزشکان بیمارستان جم که کیارستمی در آن بستری بود، پلاکاردهایی اعتراضی خطاب به مهرجویی در دست گرفت و جلوی بیمارستان ایستاد. البته ماجرا به همین جا ختم نشد و موضوع با اظهارات تند حامد بهداد، ادامه پیدا کرد. بهداد در نامه ای خطاب به پزشکان نوشت: اینکه شما ما را دشمن خود فرض کرده اید، ناشی از نگاهی پر از ترس و تبعیض است و اینکه آن را سازمان یافته خوانده اید، احساس خطری است که قدرت طلبی و اقتدارگرایی، در پشت نقاب هر پزشک می کند و همه این تلقی ها از سر بی رحمی و عافیت طلبی و خودپسندی است و همه سراسر قصور. اینکه اسرار پزشکی را در اختیار خانواده کیارستمی یا هر خانواده دیگری قرار نمی د هید یا اینکه مهرجویی را در حدی نمی دانید که چه و چه... از نگاه خودپسندانه و طبقاتی شماست. حال در آخرین واکنش، جامعه پزشکی اقدام به برپایی کمپینی برای مقابله با این گونه رفتار ها کرده است. پزشکان با جمع آوری امضا و نوشتن نامه ای به علیرضا زالی، رئیس سازمان نظام پزشکی، خواستار پیگیری و برخورد قضائی با داریوش مهرجویی شده اند.در بخشی از این نامه آمده است: «این جانبان، جمعی از پزشکان و دندانپزشکان ایران عزیز اسلامی، از جناب عالی تقاضا داریم به عنوان متولی سازمانی که نماینده جامعه فرهیخته پزشکی است؛ علاوه بر فعال نمودن واحد حقوقی سازمان نظام پزشکی جهت برخورد اصولی و هدفمند با کلیه توهین کنندگان حقیقی، حقوقی و رسانه های مجازی و غیرمجازی؛ درخصوص اظهارات جناب آقای داریوش مهرجویی در مراسم ختم مرحوم عباس کیارستمی خطاب به جامعه پزشکی، به جرم توهین، تشویش اذهان عمومی، افترا و نشر اکاذیب، اقدام قضائی مناسب را در دستور کار قرار دهید. جامعه پزشکی کشور به رغم هجمه های انبوه عرصه های رسانه ای ضمن درک تاثرات عمومی ناشی از ازدست دادن کارگردان فقید و به احترام آن مرحوم و برای جلوگیری از اخلال در امر کارشناسی پرونده ایشان و دادن فرصتی مناسب به جناب مهرجویی جهت عذرخواهی از جامعه خدوم پزشکی پس از فروکش نمودن تالمات روحی احتمالی آن واقعه، تاکنون سکوت اختیار نموده بود؛ منتها رسیدگی به عناوین مجرمانه در سیستم عادل قضائی جمهوری اسلامی ایران که همگان را در برابر قانون یکسان محسوب می شمارد، به یک هنرمند هرچند باتجربه و مشهور، این اجازه را نمی دهد که به بهانه درگذشت عزیزی دیگر، به جامعه پزشکی کشور با چنان الفاظی تند و بی سابقه حمله نماید».در بخش دیگری از این نامه آمده است: «لذا کمترین انتظار جامعه پزشکی از جناب عالی آن است که همان گونه که سازمان نظام پزشکی به صورتی ویژه و سریع روند رسیدگی کارشناسی به پرونده مرحوم کیارستمی را آغاز نموده است، برای اقدام قضائی مناسب و عادلانه نسبت به اظهارات هتاکانه و به دور از اخلاق جناب داریوش مهرجویی، اقدامی عاجل و درخور را آغاز نماید.بدیهی است در صورت عدم اقدامی مناسب در این خصوص توسط تنها نهاد صنفی جامعه پزشکی، این حق جهت یکایک امضاکنندگان این نامه به عنوان یک شهروند محفوظ خواهد بود... تا در نزدیک ترین دادسرای محل اقامت خویش، حضور به هم رسانده تا با طرح شکایت نسبت به جناب مهرجویی از حیثیت حرفه ای و حقوق حقه و قانونی خود دفاع نمایند».گفتنی است درحالی که نزدیک به دو ماه از درگذشت کیارستمی می گذرد و پرونده بررسی علت مرگ وی در مراجع مربوطه در حال رسیدگی است؛ برخی واکنش ها و اظهارنظر های گاه وبی گاه باعث تشدید اختلاف بین جامعه هنری و پزشکی کشور شده است.فرهنگ سروری، وکیل داریوش مهرجویی، در گفت وگو با آی. سینما از وجود این نامه اظهار بی اطلاعی کرده و گفته است: «بعد از توهین یکی از پزشکان بیمارستان جم، قطع به یقین ما نخواستیم علیه او شکایت کنیم، چون به نظر می رسید تنها می خواهد جلب توجه کند و به دنبال بزرگ کردن خودش است، اما هشدار دادیم که پس از این سروکار توهین کنندگان با قوه قضائیه خواهد بود. علاوه بر اینها کسانی که در آن جمع حاضر بودند می دانند که آقای مهرجویی شخص خاصی را خطاب قرار نداده و اسمی هم نیاورده و شکایت کیفری باید قائم به شخص باشد. مگر اینکه اتحادیه یا همان سازمان نظام پزشکی درصورتی که آقای مهرجویی خدای ناکرده صحبت خاصی کرده باشند به این موضوع واکنش نشان دهند، اما حرف های ایشان کلی گویی بوده و کلی گویی جرم نیست». این وکیل دادگستری افزود: «اتفاقا ما هم می خواستیم در صورت بروز چنین اتفاقاتی شکایت قبلی آقای مهرجویی را به نوعی دنبال کنیم، با این اتفاق صددرصد ما نیز شکایتی را که در آن زمان نکردیم و در آن زمان به طور واضح به موکل من توهین شده بود، پیگیری خواهیم کرد».
                