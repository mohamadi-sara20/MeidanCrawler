دو‌شنبه ۱۱ مرداد ۱۳۹۵
-----------------------------------------
گزارش فرهنگی
-----------------------------------------
از چاله به چاه
-----------------------------------------

                    گروه فرهنگ: سازوکار ممیزی کتاب هم چنان خبرساز است. تفویض ممیزی به ناشران یا همان طرح «خودتنظیمی»، این بار از پس سه سال که از روی کار آمدن دولت روحانی می گذرد، باز در دستور کار وزارت ارشاد قرار گرفته و این بار وارد فاز اجرائی شده است. حسن روحانی در آستانه ریاست جمهوری خود در بحث فرهنگ، بارها درباره سانسور یا ممیزی کتاب موضع گیری کرد و همان سال 92، در خرداد منتهی به انتخابات چنین گفت: «مگر فرهنگ چیزی است که دولت به تنهایی بتواند آن را کنترل کند. آیا مقدسات ما را آن کارمندی می شناسد که می خواهد ممیزی کند یا پیش کسوتانی که در این زمینه کار کرده اند. آیا نباید این بخش را به آنها واگذار کنیم؟» چندی بعد که او بر مسند ریاست جمهوری نشست این اظهارات به قامت طرحی درآمد که «خودتنظیمی» خوانده شد. وزیر ارشاد، علی جنتی نیز آن روزها از «وضعیت نگران کننده فرهنگ» گفت و اینکه «مصائب حوزه نشر بر کسی پوشیده نیست.» او معتقد بود «چاره ای جز سهل کردن ممیزی وجود ندارد.» بنا بر این شد که در قالب طرح «خودتنظیمی»، ممیزی کتاب به «خود»ها سپرده شود و خودها کسانی نبودند جز ناشران، که بیش از همه در پروسه مجوز و طبع کتاب با اداره کتاب حشرونشر داشتند. البته طبق این طرح در مرحله پخش یا اعلام وصول، هم چنان دولت یا همان کارمند ممیز، کتاب ها را بررسی و مجوز صادر می کرد، ازاین رو در میان ناشران بحث ها و جدل های بسیار راه افتاد و موافقان و مخالفانی داشت. دبیر اتحادیه ناشران و کتابفروشان آن روزها موضع اتحادیه را چنین اعلام کرد: «ناشران نمی خواهند مسئولیت سانسور کتاب به آنها سپرده شود.» تا اینجا همه به روال قبل رضایت دادند و به اصطلاح آب از آب تکان نخورد. گرچه روند اخذ مجوز در مواردی از چندین وچند ماه به حدود یک ماه رسید. بحث وفحص های آن روز که بین ناشران و وزارت ارشاد درگرفت، خروجی معینی نداشت. مخالفان از قلب ماهیت ناشر به ممیز سخن گفتند و موافقان روند کار را منطقی تر دانستند. دراین میان صداهایی خفیف هم از غیاب مولف- نویسنده و مترجم- گفت. آن روز گویا بدیل دیگری به ذهن منتفعان و متضرران بحث نرسید یا رسید و بر زبان نرفت. به هر تقدیر بعد از دوسال واندی طرح همان طرح و طراح همان. هنوز کسی یا نهادی مولف را چندان به رسمیت نشناخته تا خود سرنوشت حاصل سالیان قلم زدن و نوشتن اش -کتاب ها- را رقم بزند.اظهارات دو روز پیش محمد سلگی، مدیر اداره کتاب وزارت ارشاد مبنی بر قطعیت تفویض ممیزی به ناشران، نشان داد هم چنان در بر همان پاشنه می گردد و گویا انتقادات نیز تاکنون بی پاسخ مانده است. شاید به همین دلیل سلگی از اجرای محدود این طرح می گوید: «برای تفویض ممیزی به ناشران به وسیله کارگروه هایی، ابهامات قوانین نشر را برای ناشران مشخص می کنیم تا به نوعی وحدت در ممیزی برسیم. البته این تفویض مادام العمر نیست.»این طرح در گام اول ناشران دولتی و عمومی را دربر می گیرد، و ناشرانی را که در طول فعالیت خود دارای هیات علمی و کادر مجرب بوده اند.سلگی به مخالفت برخی ناشران اشاره می کند و به ایلنا می گوید: «کلیت این بحث از گذشته مطرح بود و سال گذشته به تصویب رسید. بعضی از ناشران با این مسئله موافق و برخی دیگر مخالف هستند یا معتقدند این اتفاق، کارشان را سخت می کند.» البته او این مخالفت را چندان نمی پذیرد: «ما هنوز تحقیقی در این باره نکردیم یا گزارش جامعی ارائه نشده که بدانیم ناشران موافق یا مخالف هستند» و گزارش ها را «موردی» خواند. شاید به همین دلیل اداره کتاب یکباره اجرایی شدن طرح دو سال پیش را اعلام کرد. سلگی با اشاره به اینکه بخشی از کار دولت تفویض است، گفت: «کار ممیزی بسیار سخت و پیچیده است اما برخی از ناشران، خود دارای هیات علمی هستند. مثلاتعدادی از ناشران دانشگاهی مانند دانشگاه تهران، دارای کمیته های مختلفی هستند. این کمیته ها زیر نظر اساتید مختلف به ارزیابی کتاب ها می پردازند. قطعا این اقدامات گام به گام انجام می شود و مشکلات و موانع آن به تدریج خود را نشان می دهد.» کار تفویض ممیزی بر اساس اعلام مدیر اداره کتاب از ناشران دولتی و عمومی آغاز می شود و ناشرانی که هیات علمی دارند. «هر هیاتی که تشکیل می شود، زیرنظر هیات نظارت خواهد بود. در بحث تفویض ممیزی به استان ها هم به همین شکل برخورد شده. در یک ماه گذشته کار ممیزی به استان یزد، استان خوزستان و دیروز هم به استان همدان واگذار شد.» بناست کارگروه های نظارت بر ناشران را هم همین هیات ها معرفی کنند.البته ممیزی به طور تمام وکمال به ناشران احاله نمی شود. «بررسی تفویض ها را به صورت آزمایشی و دوره ای انجام می دهیم و این دوره چیزی بین شش ماه تا یک سال خواهد بود. اگر عملکرد ناشران در این دوره مثبت بود به فعالیت خود ادامه خواهند داد و در غیر این صورت برنامه های دیگری وجود خواهد داشت.» و البته سلگی از برنامه های احتمالی دیگر حرفی به میان نیاورد. قانون اول در روند ممیزی نیز قانون خود نشر اعلام شد و مصوب شورای عالی انقلاب فرهنگی در سال 1389. «ما در توضیح این قانون سربرگ هایی تهیه کرده ایم تا ابهامات موجود در آن را رفع کنیم.» او به رفع ابهامات قانون و مصوبات این حوزه نیز اشاره کرد. «به دنبال وحدت رویه در ممیزی هستیم، باید قانون اول را به خوبی اجرا کنیم و برای رفع ابهامات از هیات نظارت کمک بگیریم.» پیش از این در اواخر تیرماه امسال حسین نوش آبادی گفته بود که «ناشران مسئولیت سنگین ممیزی کتاب را نمی پذیرند. چون ریسک بالایی دارد. وقتی قرار است کتابی چاپ شود و ما در وزارت ارشاد پس از انتشار روی آن ممیزی اعمال کنیم، احتمالامسئولیت هایی برای ناشران پیش خواهد آمد که آنان را از پذیرش اعمال ممیزی از سوی خودشان بازمی دارد.» محمود آموزگار، رئیس اتحادیه ناشران در واکنش به خبر تفویض ممیزی به ناشران به «شرق» گفت: «در وهله اول به نظر می رسد وزارت ارشاد می خواهد از ظرفیت موجود در ناشران استفاده کند و ممیزی را به نوعی به آنها انتقال دهد. آقای صالحی چندی پیش از اجرائی شدن این طرح گفتند و به انتشار آیین نامه آن اشاره کردند، بنابراین اگر موضع اتحادیه را خواسته باشید ابتدا باید جزئیات و آیین نامه ها منتشر شود تا در هیئت مدیره مطرح شده و تصمیم گیری شود.» آن طور که آموزگار می گوید چند سال پیش که این بحث مطرح شد و اتحادیه ناشران درنهایت با آن مخالفت کرد، دلایل مشخصی وجود داشت. اینکه روند ممیزی دوپاره می شد. زیرا صدور مجوز کتاب را به ناشران واگذار می کرد اما مجوز پخش و توزیع یا همان اعلام وصول در همان نهاد ممیزی ارشاد می ماند. «این امر ابهاماتی را در پی داشت که به مخالفت برخی ناشران ازجمله من انجامید. آقای جنتی گفته بودند که بررسی کتاب به ناشر سپرده می شود، اما مسئله ما این بود که اگر من ناشر بر اساس تشخیصم اقدام به انتشار کتابی کنم، بعد ارشاد مجوز پخش ندهد، تکلیف سرمایه ای که صرف شده چیست؟ بنابراین باید جزئیات ماجرا روشن شود تا اتحادیه بتواند موضع رسمی خود را اعلام کند».اما طرف غایب این بحث ها که همانا مولفان هستند، در وجه غالب منتقد این طرح اند. امیرحسن چهلتن، نویسنده مطرح این طرح را مصداق از چاله به چاه افتادن می خواند و به «شرق» می گوید: «این اتفاق نویسندگان را از چاله درمی آورد و به چاه می اندازد. این نویسنده است که باید در برابر اثرش پاسخگو باشد. این طرح مشکلات ما را بیشتر خواهد کرد، زیرا ناشران از چاپ آثار برخی نویسندگان به اصطلاح مسئله دار، اجتناب خواهند کرد و این ما را دچار نوعی سانسور پیچیده تر خواهد کرد. طبعا خالق اثر مسئول است و نه ناشر. ناشران هم نباید بپذیرند که عامل سانسور باشند. این مشکلات را پیچیده تر و عمیق تر خواهد کرد. با این سیاست ادبیات جدی ما یک قدم عقب تر خواهد نشست.»فرزانه طاهری، مترجم نیز به «شرق» می گوید: «در شیوه جدید ممیزی گویا قرار است هر ناشری هئیت کارشناسی داشته باشد که باید صلاحیت شان مورد تایید قرار بگیرد و در هر انتشاراتی این هیات مسئول ممیزی کتاب ها خواهند بود. درواقع با این شیوه، ممیزی به بخش خصوصی واگذار شده، اما من همیشه گفته ام که کتاب باید با مسئولیت خود نویسنده منتشر شود. با طرح جدید وزارت ارشاد، مسئولیت انتشار کتاب و عواقب آن بر عهده ناشر است و به رغم اینکه هر نشری یک هیئت دارد، اما درنهایت خود ناشر مسئول عواقب انتشار کتاب هاست. یعنی افراد موردنظر ناشران باید به تایید یک نهاد دولتی برسند، اما آن نهاد مسئول عواقب چاپ کتاب نیست و این شیوه ممیزی مسائل متعددی در پی خواهد داشت.»تا اینجای کار روال ممیزی تغییر چندانی نکرده و تنها با یک چرخش نمادین از نهاد ممیزی در ارشاد به ناشران احاله شده است. این تغییر به روایت راویان کتاب ها، جز با خطاب قراردادن و مسئول دانستن مولف یا منشا اثر ممکن نخواهد بود. تا انتشار جزئیات و آیین نامه های این طرح، طبعا صداهای بیشتری از این به شمارنیامدگان صحنه فرهنگ خواهیم شنید.
                