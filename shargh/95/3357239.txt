پنج‌شنبه ۲۳ اردیبهشت ۱۳۹۵
-----------------------------------------
گزارش اجتماعی
-----------------------------------------
باران نمایشگاه کتاب را آب بندی کرد
-----------------------------------------

                    باران های بهاری در چندسال اخیر برای شهرداری تهران و شهروندانش خاطرات خوبی برجای نگذاشته است. مرگ چندین نفر از شهروندان تهرانی در بالازدن روددره ها، شکستن کانال غرب تهران و ورود آب به مترو تهران نمونه های اخیری است که به یاد مانده است. دیروز هم باران یکباره و شدید اردیبهشتی که از اول هفته، ورودش را مدیریت بحران و هواشناسی بارها اعلام کرده بود، فضای داخلی غرفه ها و فضای بیرونی و محوطه نمایشگاه فعال کتاب امسال را غرق آب کرد. عصر روز گذشته بلافاصله شبکه های اجتماعی پر شد از فیلم و عکس هایی که مردم از آب گرفتگی در غرفه های مختلف این نمایشگاه گرفته بودند. بارانی که از دو روز پیش هوای تهران را خنک و مطبوع کرده، دیروز بازدیدکنندگان نمایشگاه کتاب را غافلگیر و محاصره کرد. در فیلم ها و عکس های منتشرشده مشخص است که غرفه های داخلی و خارجی ازجمله غرفه کشور روسیه - که میهمان ویژه نمایشگاه امسال است - در سالن ملل را آب گرفته و شهروندان و غرفه داران در گوشه ای پناه گرفته اند. در فاصله زمان کوتاه این باران شدید بازدیدکنندگان برای فرار از باران شدید به فضاهای مسقف پناه آوردند غافل از اینکه این فضاها خودشان بارانی دیگر دارند و ریزش آب از سقف ها در بسیاری از غرفه ها در طول ریزش باران ادامه داشت.بخشی دیگر از عکس ها و فیلم های این ماجرا سالن های انتشارات دانشگاهی را نشان می داد که حجم زیادی آب تا داخل راهروها و برخی غرفه ها رفته است. برای پیگیری همین موضوع «شرق» با مجتبی عبداللهی، معاون خدمات شهری شهردار تهران که اندکی بعد از این حادثه در نمایشگاه کتاب حاضر بود، تماس گرفت و نظر او را جویا شد. او در پاسخ به «شرق» گفت: یکی از سالن هایی که آب گرفتگی داشته مربوط به چادر کودکان و نوجوانان بوده که به دلیل قرارداشتن در شیب، از یک طرف دچار آب گرفتگی شده است. در مورد سالن ملل هم، جداره های مربوط به ستون ها و سقف باز بوده و زمینه نفوذ آب را فراهم کرده است. عبداللهی در پاسخ به اینکه به جز این موارد، در غرفه انتشارات دانشگاهی هم آب گرفتگی رخ داده است، گفت: به این وضعیت آب گرفتگی نمی گویند، آبی در این غرفه ها جمع نشده است. وی با بیان اینکه باران شدید همه را غافلگیر کرد، گفت: ساختمان های نمایشگاه «نو» است و در بسیاری از فضاها «آب بندی» نشده، درعین حال قوس های فلزی شیبدار این سقف ها جداره های باز داشته که موجب نفوذ آب شده است. معاون خدمات شهری شهردار تهران درحالی که نوبودن این مجموعه را یکی از دلایل این اتفاق می دانست، گفت: «حالابا این اتفاق، عیب های این مجموعه مشخص و نمایشگاه آب بندی می شود و می توانیم آنها را برطرف کنیم». عبداللهی ادامه سوراخ بودن سقف سالن ملل نمایشگاه کتاب در شهر آفتاب و ورود آب به سالن را با سوراخ بودن سقف سالن اجلاس سران در خلال یکی از برنامه ها و نفوذ آب به سالن در سال 1386 مقایسه کرد و گفت: «حدود 200 هزارنفر بازدیدکننده نمایشگاه بعد از باران به بازدید خود ادامه داده اند و مشکلی پیش نیامد و شرایط به حالت اولیه برگشت». رویدادی که عبداللهی برای مقایسه آن با وضعیت آب گرفتگی روز گذشته نمایشگاه کتاب مثال زد، در زمان دولت اول محمود احمدی نژاد در سالن همایش اجلاس سران کنفرانس اسلامی رخ داد که ریزش آب از سقف سالن موجب توقف سخنرانی معاون اول وقت احمدی نژاد شد. آن روز در این سالن همایشی با عنوان ژنومیکس و بیوتکنولوژی در حال برگزاری بود. این اولین بار است که منطقه نمایشگاهی شهر آفتاب میزبان نمایشگاه کتاب تهران است. اتفاق روز گذشته در شرایطی رخ داد که بهمن ماه سال گذشته خبرگزاری ایسنا در گزارشی در رابطه با این نمایشگاه نوشت: «فضای مسقف شهر آفتاب حدود 55هزارمترمربع است. این در حالی است که به گفته خود مسئولان شهرداری، 60 هزارمترمربع فضای مورد نیاز نمایشگاه کتاب دقیقا مثل مصلاقرار است از طریق برپایی چادر و سازه های موقتی در فضای باز تامین شود؛ مسئله ای که با توجه به قرارداشتن «شهر آفتاب» در وسط زمین های خاکی و بدون حفاظ امن حاشیه شهر، موضوعی د رخور تامل است و حتما مصائبی دارد؛ چراکه اگر هم غرفه داران شانس بیاورند و در آن مقطع باران نبارد، حتما وزیدن اندک نسیمی کتاب هایشان را پر از خاک و احتمالابازدیدکنندگانشان را از نمایشگاه گریزان می کند». این پیش بینی سه ماه پیش نویسنده این گزارش، روز گذشته با بارش باران بهاری در شهر آفتاب رقم خورد.
                