پنج‌شنبه ۵ اسفند ۱۳۹۵
-----------------------------------------
type_unknown
-----------------------------------------
7 توصیه ناطق به اصلاح طلبان
-----------------------------------------

                    شرق: چپی های سابق عصر دوشنبه گذشته به دیدار روحانی راست گرایی رفتند که این روزها در دفترش در خیابان دانشگاه نشسته و خود را از چالش های درونی جناح اصولگرا کنار کشیده و با آنکه بسیار در ضرورت تحزب سخن گفته، مدت هاست که خود را از خط و ربط های سیاسی به دور نگهه داشته است. علی اکبر ناطق نوری در نخستین دیدار رسمی با یک تشکل اصلاح طلب، یعنی مجمع ایثار گران اصلاح طلب، موعظه های خود را بر موضوع لزوم حضور احزاب در حکومت داری مدرن قرار داده است. محمد پروازی می گوید ناطق نوری با آغوش باز پذیرای اعضای هیئت موسس مجمع شده است. حدودا دو ساعت را برای گوش دادن و البته سخن گفتن با اعضای هیئت موسس یک تشکل اصلاح طلب گذاشته که در میان آنها چهره هایی مانند جواد امام، فیض الله عرب سرخی، کیانی و مقدم دیده می شدند. ناطق نوری این روزها در بازرسی دفتر مقام معظم رهبری در خیابان دانشگاه مشغول است. چندسالی است، دقیق تر از 90 به این سو، بار دیگر سخنرانی مراسم احیای حرم امام خمینی(ره) را ایراد می کند. لحنش همواره منتقدانه است.هنوز به جامعه روحانیت بازنگشته است. هنوز اصولگرایان نتوانسته اند او را راضی کنند که بار دیگر به جمع آنها بازگردد. از میانه های انتخابات 84، آن روزها که از حل اختلافات اصولگرایان با ریش سفیدی ناامید شد، از جمع آنها برید و به نور، زادگاهش پناه برد. اختلافاتی که دقیقا بر سر حمایت شورای هماهنگی نیروهای انقلاب از احمدی نژاد یا قالیباف آغاز شده بود. ناطق خودش دو بار با احمدی نژاد جلسه داشته و در مصاحبه ای گفته بود تحلیل هایی که احمدی نژاد ارائه داده بود، فضایی بوده است. بازگشت به نور، اما آغاز راه جدیدی برای ناطق بود. آغاز فصل جدایی از آنچه به آن تعلق داشت، مثل جامعه روحانیت مبارز. تشکلی که بر سر فعالیت حزب گونه آن بارها با مهدوی کنی مباحثه داشته است. آیت الله مهدوی کنی، دبیرکل فقید تشکل، معتقد بود روحانیت باید حالت پدری برای جامعه داشته باشد و ناطق اما معتقد به فعالیت حزبی بود. سال 88 وقتی احمدی نژاد در همان مناظره های کذایی، انگشت اتهامش را از شیشه تلویزیون به ناطق و پسرش نشانه رفت، از جامعه هم برید، همان طور که چهار سال پیش تر از آن از اصولگرایان بریده بود. دیگر در جلسات جامعه روحانیت هم شرکت نکرد. مصباحی مقدم از اعضای این تشکل گفته بود که علت شرکت نکردن ناطق در جلسات جامعه، دلخوری او از اصولگرایانی است که از او در برابر حملات احمدی نژاد حمایت نکرده اند.از 88 به این سو، فاصله بین ناطق و عقبه راستی او روزبه روز بیشتر شد. برای آخرین بار در مراسم احیای حرم امام خمینی در آن سال حاضر شد و از سیاست هایی که همه چیز را به امام زمان پیوند می زند، انتقاد کرد. چند سال بعد اما اصولگرایان دیگر این لحن نقادانه او را تاب نیاوردند. تا جایی که در مراسم احیای حرم امام رضا، علیه او شعار داده و به سمتش بطری آب پرتاب کردند. برنامه که از تلویزیون در حال پخش مستقیم بود، برای لحظاتی قطع شد.ناطق نوری به گفته علی یونسی از جمله چهار چهره اثرگذاری بود که از حضور روحانی و ائتلافی که در سال 92 شکل گرفته بود، حمایت کرده بود. اولین نشانه های این حمایت را هم می توان در همان سال 92 دید. وقتی ناطق نوری در رمضان سال 92، حضور در افطاری محمدرضا عارف را بر حضور در افطاری محمدرضا باهنر ترجیح داده بود. آنجا که کنار رقیب خود در انتخابات سال 76 نشست. ناطق بعد از آن بار دیگر به احیاهای حرم امام خمینی بازگشت. افطاری هایی را هم در حوزه علمیه امام حسن مجتبی (ع) در لواسان برگزار می کند.هنوز نسبت به اصولگرایان بی میل است، اما با اصلاح طلبان دیدار می کند و در اولین میزبانی رسمی پذیرای مجمع ایثارگران اصلاح طلب شده است. اعضای این تشکل چهره هایی هستند که علاوه بر سابقه حضور در جبهه و جنگ، از اعضای معروف و بنام جریان چپ خط امامی در دهه 60 بوده اند. از جواد امام گرفته تا فیض الله عرب سرخی و پروازی. هرکدام قبل از تاسیس این تشکل سابقه عضویت در دیگر احزاب با سابقه جریان چپ را در کارنامه خود دارند.حالاهم به گفته پروازی بنای خود را گذاشته اند تا با بزرگان کشور دیدار کنند و یکی از این بزرگان هم ناطق نوری بوده است. با محمد پروازی دو روز بعد از انجام دیدار گفت وگویی انجام دادم. می گوید که «بچه های ما این تشخیص را دادند که ایشان از جمله مسئولان انقلاب هستند که از ابتدا تا امروز در فاز تقنین و اجرا حضور داشتند و امروز منصف بودن ایشان در بعد سیاسی، اقتصادی و حکومتی برای ما اثبات شده است. مستند به این مدعی تصمیم گرفتیم با ایشان هم در ادامه دیدارهایی که با سایر بزرگان داشتیم، ملاقاتی داشته باشیم». 7 بند تحزب که ناطق گفتناطق در این دیدار دوساعته، درباره ضرورت تحزب سخن بسیار گفته است. پروازی این سخنان را به هفت بند تقسیم کرده: «اول؛ ایشان بر لزوم نگاه مدرن به حکومت تاکید داشت و گفت حکومت بدون نگاه مدرن امروزی در دنیا، بعید است موفقیت های قابل ارائه ای در دنیا داشته باشد و ایران هم از این قاعده مستثنا نیست.دوم؛ ایشان معتقد بود سامان حکومت ها به طور سیستماتیک نیازمند احزاب است. نبود احزاب حکومت را از نظر سیستماتیک با عیب و ایراد و نقص مواجه خواهد کرد. برای این است که حکومت نیازمند به احزاب است.سوم؛ ایشان تاکید کرد احزاب عامل ایجاد شفافیت در عملکرد حکومت هستند. اگر احزاب و نظارت آنها نباشد، پنهان کاری زیاد خواهد بود و وجود احزاب منجر به روشن شدن نحوه حرکت و عمل حکومت خواهد شد.چهارم؛ ایشان گفت احزاب هیچ گاه در ایران نتوانستند نقش خود را به خوبی ایفا کنند. یکی از علل جدی ایفانکردن نقش جدی و درست، ضعف خود احزاب بوده است و ضعف آنها به عوامل متعددی برمی گردد که آنها را برشمرد.پنجم؛ آقای ناطق تاکید داشت که احزاب باید پشتوانه مالی داشته باشند. گفت اولین پرچمی که احزاب باید بر در تشکل خود بزنند، این است که وضعیت مالی خود را شفاف کنند و بگویند که از کجا تغذیه می شوند، از کجا به آنها کمک می شود و چگونه موضوعات اقتصادی را درون خود حل می کنند.ششم؛ آقای ناطق گفت موفقیت احزاب در گرو جذب نخبگان است؛ یعنی اگر درون احزاب نخبگان وارد نشوند، معارف سیاسی تولید نکنند و نتوانند به سیستم حکومتی برنامه بدهند، معمولاموفقیتی ندارند. هفتم؛ ایشان به ما گفت شما که در حال تشکیل حزب هستید، درباره این مسئله کار کنید که کشوری که مبنای آن ولایت فقیه است، اگر بخواهد حزب داشته باشد، باید نسبت خود را با ولایت فقیه روشن کند. احزاب باید این موضوع را به بحث و نقد گذاشته و نتیجه آن را بیرون از حزب نشر دهند». درخواست های مجمع ایثاگران از ناطقاعضایی که به دیدار ناطق رفته بودند از او دو درخواست داشته اند؛ پروازی می گوید: «یک درخواست این بود که اجازه بدهد ما به طور مستمر با ایشان مرتبط باشیم که آقای ناطق با روی باز پذیرفتند و نکته دوم اینکه ما از ناطق خواستیم برای ما فرصت ملاقات را با رهبری فراهم کند که در این باره وارد بحث شدیم و جلسه ما به پایان رسید». طرح درخواست ملاقات با رهبریچندی است میان اصلاح طلبان بحث نحوه ارتباط و تعامل با دفتر رهبری مطرح است. حالاهم این درخواست را اعضای مجمع با ناطق طرح کرده اند. پروازی می گوید: «من احساس می کنم ایشان این مطلب را نگه داشتند تا یا ما اعضای مجمع در جلسه بعدی با ایشان بیشتر درباره آن حرف بزنیم، یا ایشان اقدامی بکند و بعد به ما پاسخ بدهد. در این زمینه خیلی وارد نشد. چون ایشان می خواستند به جلسه دیگری بروند. من احساسم این است که نحوه موضع گیری ایشان درباره درخواست ما به نحوی بود که راه را باز گذاشتند تا در جلسه دیگری بتوانیم دراین باره بحث کنیم».از او درباره موضوع تعیین رابط مجمع با ناطق نوری سوال می کنم که در جواب می گوید: از آقای ناطق خواستیم یک نفر به نمایندگی از مجمع با ایشان در ارتباط باشد و او هم گفت: «حتما این کار را بکنید و هر وقت هم خواستید چه یک نفر و چه چند نفر، با هم تبادل اطلاعات کنیم». بزرگ ترین لطمه بعد از فوت امامدر گفت وگو با پروازی این موضوع به ذهنم رسید که ناطق همیشه در سخنرانی های خود به شرایط روز کشور هم اشاره می کند. پس باید درباره رحلت هاشمی، انتخابات 96 و شرایطی که کشور الان با آن روبه روست هم حرفی زده باشد که پروازی گفت: بله درباره هاشمی صحبت کرد و گفت: «انقلاب چنین لطمه ای بعد از فوت امام خمینی به خود ندیده بود. چنین خلایی را احساس نکرده بودیم. هاشمی از بزرگان انقلاب بود که ازدست دادن او برای ما علاوه بر غم و اندوه شخصی ای که برجای گذاشت، یک نقطه خالی هم در حکومت ایجاد کرده است». پروازی ادامه می دهد: «اما ناطق بلافاصله بعد از آن بحث، وارد موضوع لزوم امیدواری به آینده شد و با مقایسه فوت امام و هاشمی گفت: چه کسی فکر می کرد امام خمینی از دنیا برود یا اینکه اگر از دنیا رفت وضعیت چگونه خواهد شد. ما به هرحال تحمل کردیم و خدا هم کمک کرد و راه را ادامه دادیم». پروازی با تاکید بر نگرانی و امیدواری هم زمان ناطق به نقل از او ادامه می دهد: «ناطق بعد از آن گفت خدا به هرحال کمک خواهد کرد». امیدوارم اتفاقی جدی در انتخابات نیفتداز او پرسیدم با توجه به نزدیکی انتخابات، آقای ناطق در این باره سخنی نگفت؟ پروازی پاسخ داد: «خیلی خلاصه در این باره صحبت کرد. او معتقد بود اقدام و کارکرد روحانی قابل قبول بوده است و امیدوار هستیم که در انتخابات بعدی اتفاقی جدی نیفتد. بیشتر از این وارد نشد». از پروازی درباره نگاه ناطق به جریان اصلاح طلب سوال کردم که می گوید: «ایشان به آن شکلی که منتقد اصولگرایان است، به همان شکل هم منتقد اصلاح طلبان است. از جمله نکاتی که به آن اشاره کرد، این بود که هرکدام از جناح های موجود کشور اعم از چپ و راست، وقتی وارد قدرت می شوند از صدر تا ذیل حکومت را دست کاری می کنند».پروازی ادامه می دهد: بعد مثال ریاست جمهوری را زد و گفت از جمله رئیس جمهور که عوض می شود، وزرا و معاونان و مدیران کل و همه تغییر می کنند تا برسد به بخشدار. درحالی که در دنیا چنین چیزی نیست؛ یعنی هر حزبی که نخست وزیری یا رئیس جمهور را انتخاب کرد، تنها در رده وزیر، تغییر انجام می دهند».گلایه ناطق از حذف شدن هاپروازی در ادامه صحبت خود به گلایه ناطق اشاره می کند و می گوید: «ایشان گفت من در بعضی جلسات افرادی را می بینم که در مسئله اداره حکومت بسیار قدرتمند هستند ولی صرف اینکه در جناح مقابل خود نیستند یا منتقد جناح مقابل هستند، از حکومت به دور نگه داشته شده اند و این خسران است برای کشور ما. ناطق گفت اگر احزاب ما این قدر پیشرفت کنند و بفهمند که سیستم حکومت را باید به دور از اخراج افراد ارائه بدهند، به موفقیت رسیده اند».از پروازی می پرسم نکته ای باقی مانده است که می گوید: «ناطق بر مسئله ضرورت تحزب با تاکید خاصی حرف زدند و اجازه بدهید نقد حزب جمهوری را برای فرصت بعدی بگذاریم».پرسیدم که یعنی درباره حزب جمهوری اسلامی صحبت کردند که می گوید: «بله به طور مفصل. ما می خواهیم در یک نشست دراین باره به طور مجزا صحبت کنیم. ایشان گفت مقامات ارشد نباید به یک حزب گرایش داشته باشند. بعد هم گفتند که ما رفتیم پیش امام خمینی و گفتیم که فلانی و فلانی حزبی هستند، در نهایت امام به جایی رسید که 12 نفر را اسم برد و گفت که این افراد نباید عضو حزب باشند؛ بعد که رفتیم جلو، گفتند امام جمعه ها هم نباید عضو حزب باشند و کم کم که فهمیدیم نخبگان دارند از احزاب خارج می شوند و احزاب درحال تضعیف شدن هستند». پروازی به اینجا که رسید گفت قرار است در جلسات بعد دراین باره بیشتر صحبت کنیم و مکالمه ما درباره اولین دیدار رسمی یک تشکل اصلاح طلب با ناطق خاتمه یافت.
                