سه‌شنبه ۲۶ مرداد ۱۳۹۵
-----------------------------------------
سرمقاله
-----------------------------------------
با دوستان مروت با روس ها مدارا
-----------------------------------------

                    اگر نسل های جوان تر ندانند نسل من می داند که ترکیه در چه وضعی بود و چگونه از زمان «تورگوت اوزال» و با بهره جویی از ماجرای سفارت آمریکا در ایران و تحریم ایران توانست از باند توسعه برخیزد و به سرعت اوج گیرد. ترکیه با چنان سرعتی به بلندپروازی های فراتر از توان خود دست زد که امروز در دام ماجراجویی های عربستان در رقه و موصل گرفتار شده و زمانی به خود آمد که آسیب ها و زیان های بسیار دیده است. ترکیه در عراق و سوریه منافع تجاری بسیار داشت. بازار سوریه در انحصار ترکیه بود و در بازارهای شمال و جنوب عراق ثروتمند و نفت خیز نیز از مزایای تقریبا انحصاری برخوردار بود. ماجراجویی های داعشی این بازارها را ویران کرد و ارتباطات سودمند میان آنکارا و این کشورها را قطع کرد و هزینه های بسیار به بار آورد. حادثه سقوط جنگنده روسیه موجب شد میلیون ها توریست روسی به ترکیه نروند و بازار بزرگ صادرات انواع وسائل صنعتی و خانگی و میوه و محصولات کشاورزی ترکیه به روسیه تعطیل شود. این اختلال، منحصر به روسیه نبود. شاهد بودیم که ایرانی های کمتری به این کشور سفر کردند و تورهای مسافرتی سفرهای خود را به حال تعلیق درآوردند. کودتای شتاب زده نظامیان که احتمالااز تدارک برنامه وسیع تصفیه ارتش آگاه شده بودند و خیال پیش دستی داشتند ضربه حیثیتی دیگری به ترکیه وارد کرد. هتل ها که با وجود نصف کردن هزینه اقامت، خالی مانده و وبال گردن صاحبانشان شده بودند خبر از رکود و بی کاری گسترده ای داشتند. تشدید جنگ در مناطق کردنشین و گسترش انفجارها از سوی مارهای در آستین پرورده داعشی در استانبول و آنکارا مزید بر علت شده است. بااین حال، ترک ها حسابگرند. منافع ملی ترکیه حکم می کرد که اردوغان مجددا روابط کشورش را با این همسایگان رنجیده، ترمیم کند و به حالت عادی بازگرداند و به آن ماجراجویی های زیان بخش پایان دهد و اجازه دهد همان شرایط متعارفی که زمینه ساز «معجزه توسعه» بود به کشور بازگردد. ترکیه شاهد بود که چگونه روسیه به بازارهای رقیب همسایه روی آورده بود و ایران به دنبال گشودن و توسعه راه های جاده ای و ریلی و دریایی جایگزین به سمت اروپا از طرق قفقاز و دریای سیاه بود. کودتای گروهی از نظامیان ترکیه که با واکنش منفی ایران و روسیه مواجه شد هرچه بود بهانه ای دست داد تا اردوغان به ترمیم فوری روابط آسیب دیده بپردازد. برای دلجویی به دیدار «دوست عزیزش ولادیمیر» برود، و ظریف را به ترکیه دعوت کند. موضوع این است که این همسایگان آگاه شدند که رانت همسایگی تا چه اندازه مهم است و تا چه اندازه به همکاری اقتصادی با یکدیگر نیاز دارند. آنها دانستند که بهتر است موانع سیاسی و رقابت های نظامی در عراق و سوریه را از میان بردارند و سرانجام به تفاهمی سازنده برسند. روسیه با وجود رنجش از ترکیه و ایران با وجود نارضایی از عملکرد ترکیه در سوریه، دست دوستی درازشده به سوی خود را فشردند و با سرعتی بیش از آنچه انتظار می رفت برخی موانع ایجاد شده را برطرف کردند. به تورهای ایرانی و به گردشگران روس اجازه سفر داده شد و شرایط به سرعت به روال عادی بازمی گردد؛ اما واقعیت این است که ترکیه متحد غرب است و هرچه دارد و به دست آورده از اتحاد با غرب بوده است. ترک ها از شرق آمده اند و از همان آغاز نظر به غرب داشته اند! ترک ها و ایرانی ها به سادگی نمی توانند روابط تاریخی و عملکردهای سلطه جویانه روس های سرخ و سفید را فراموش کنند. روس ها طبیعتا بیش از هر چیز به فکر منافع ملی و استراتژیک خودشان هستند و در سیاست جهانی این منافع در رابطه با کشورهای بزرگ و مقتدر مانند آمریکا، چین، ژاپن، اروپا و کره جنوبی بیشتر تامین می شود تا با ایران و ترکیه. هر زمان هم اقتضا کند مانند رای محکومیت ایران در شورای امنیت، یا تاخیر در راه اندازی نیروگاه بوشهر یا آنچه در گرجستان و اوکراین شاهد بودیم، در قربانی کردن منافع دیگران تردید نمی کنند. ایران و ترکیه نیز به شریک بازرگانی نیاز دارند اما نمی توانند بپذیرند این رابطه رنگ اتحاد با آقابالاسر یا به قول فرنگی ها رابطه با برادر بزرگ تر را پیدا کند و خودشان را مانند اروپای شرقی پیشین مطیع و اسیر منافع و تمایلات روسیه کنند. درباره ایران اولویت استراتژیک، حمایت از حقوق فلسطین است که الزاما با منافع ملی روسیه و ترکیه که هردو دارای رابطه سیاسی با اسرائیل هستند سازگاری ندارد. اکنون که داعش نیز قدم به قدم رو به افول می رود، ترک ها کسانی نیستند که روی اسب بازنده شرط بندی کنند.ترک ها می دانند اگر اتحاد با غرب را رها کنند شانس عضویت در اتحادیه اروپا و منافع آن را از دست خواهند داد. ناتو نیز بلافاصله پایگاه خود را به کشور رقیب ترکیه یعنی یونان منتقل خواهد کرد که کمک بزرگی هم به حل مشکلات مالی و اشتغال کنونی در آن کشور خواهد بود. ترک ها بعد از این تجربه تلخ خواهان بازگشت به شرایط متعارف پیشین هستند. بازگشت به شرایط متعارف یعنی همان تعادلی که قبلاوجود داشت و در آن جولان می دادند؛ یعنی بهره مندی از بازارهای ایران و روسیه و استقبال از میلیون ها گردشگر سخاوتمند آنان، تلاش به ترمیم اوضاع و دستیابی به بازارهای ویران شده در عراق و سوریه و درعین حال ادامه بهره مندی از اتحاد استراتژیک به غرب؛ همچنین ادامه دوستی با اعراب و فلسطین، ضمن داشتن روابط دوستانه با اسرائیل! طبیعتا ایران نیز باید با تشخیص منطقی منافع ملی خودش بکوشد از امکاناتی که پدید می آید منتفع شود، بی آنکه خودش را مقید و وابسته به دیگران یا سپر بلای آنان کند.
                