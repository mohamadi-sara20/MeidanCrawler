پنج‌شنبه ۱۱‌شهریور ۱۳۹۵
-----------------------------------------
یادداشت
-----------------------------------------
شادی، دین و سیاست
-----------------------------------------

                    موضوع لغو کنسرت ها گرچه در ظاهر، تقابل دو جناح سیاسی است؛ اما گویا در باطن هدف دیگری را نشانه گرفته است. به خوبی می دانیم نسبت بین دین و شادی ریشه در احادیث دارد و نخستین کتابی که در این زمینه دراختیار ماست، کتاب «الکافی» شیخ کلینی است که جلد دوم کتاب، بابی با عنوان شوخ طبعی و خندیدن دارد؛ در این باب روایت های فراوانی وجود دارد که همگی تایید شادی است. مفهوم شادی مجموعا 25 بار با الفاظ مختلف (فرح و سرور) در قرآن آمده است. «فرح» با الفاظی مانند فرح، فرحوا، تفرحوا، یفرحوا، تفرحون، یفرحون، یفرح، تفرح، فرحون و فرحین، 22 بار و «سرور» با الفاظی مانند سرور و مسرور، سه بار در قرآن و به تعداد زیادتری در اقوال اولیای دین آمده است  . فرح در لغت، مخالف حزن و اندوه است و عبارت است از لذت قلب و روح از رسیدن به آنچه میل دارد.هر انسانی در کنار فطرت ذاتی خویش نیاز به شادی و غلبه بر رنج دارد که این در اکثر ادیان، مشترک است. امروزه شادی با نگاهی متفاوت و در سایر ادیان ازجمله رهبران بودایی، به معنای نشاط و فرحناک بودن است. دالایی لاما، این واژه زیبا را با روایتی جدید و بیانی زیبا به صحنه آورد. او که رهبر بوداییان تبت است، براساس آموزه ها و تعالیم معنوی بودا، مفهوم شادمانه زیستن و باشگاه خنده را به عنوان امری معنوی که حتما می تواند هدف زندگی باشد، پیش روی بشریت قرار داد.نکته مهم اینکه دالایی لاما، این مطلب مهم را - که در جهان معاصر، طرفداران بسیاری نیز دارد - از دل مکتبی کهن و باستانی، یعنی آیین بودا، استخراج کرده و این نشان دهنده هنرمندی اوست. وی می گوید: از این روست که بودا، سومین «راستی شریف» را آموزش داده و گفته که «رنج با رسیدن به نیروانا» با حالت نیک بختی سرشار از سرور، به پایان می رسد. او همچنین از راهی سخن گفت که با پیمودن آن، می توان حالت بازایستادن رنج را هویدا کرد؛ راهی که همان راه راستین است. همانا این کلام او، به خوبی برداشت جدید دالایی لاما را نشان می دهد که چگونه از میان مطالبی کهن، می توان در راستای نیازهای انسان جدید، موضوعاتی را مناسب مردم امروز برداشت کرد و به دست داد؛ بنابراین به نظر می رسد دالایی لاما هدف نهایی زندگی را شادزیستن قرار داده است. همچنین در تنهاترین قسمت اوستا که منتسب به خود زرتشت است و می توان به آن اطمینان داشت، شادی به این مفهوم است:«... در گاتاها آمده که مردمان نیک در این جهان، فضای بهشتی و سرزمین راستی ایجاد می کنند و سرزمین بهشت یا سرود، دنباله این سرزمین است. آنچه در گاتاها می بینیم عمدتا همین است؛ شادی بی پایان برای اشوان [نیکوکاران] و بدی و ناراحتی و زجر برای بدکاران». ردپای شادی اما در مسیحیت به شکل دیگری است و در آن به نقش رنج، بسیار تاکید شده است تاجایی که بعضی فرقه های مسیحی این تاکید بر درک و تجربه «رنج های مسیح» را این طور تفسیر کرده اند که آدمی باید به دست خویش، خود را به رنج و حقارت درافکند و با تنبیه خویش و کارهایی از قبیل شلاق زدن به خود یا کوبیدن میخ بر کف دست، رنج های مسیح را دریابد و به سعادت برسد و این همان شادی کردن برای رسیدن به اوج عبادت و خوشبختی است که آن را به اشکالی دیگر در باور برخی از گروه های مذهبی در اسلام نیز می توان یافت. تعریفی که سایر حوزه ها و شخصیت ها از جمله ارسطو از شادی بیان کرده اند نیز درخورتامل است: شادی، فعالیت روح با تقوا و پرهیزکار انسان براساس شعور و استدلال است. شادی از دید ارسطو، تنها با به کارگیری عقل و منطق در کنار تلاش برای گام نهادن در طریقت معنوی، امکان پذیر می شود. افلاطون نیز شادی را حالت تعادل میان سه عنصر استدلال، هیجان و امیال می داند. آنچه از این منظر عاید می شود، وجه مشترک «شادی» است که پیروان ادیان به باورها و گونه های مختلف، در بروز احساس و امیال از خود نشان داده و تقریبا در تاریخ این ادیان به عنوان شیوه «خود ابرازی احساسی و شادی» در بین آنان رواج دارد و این امر کاملابا بطن زندگی آنان عجین شده و تقریبا جداناشدنی است و هرگونه تخطی از آن، در شکل زندگی آنان نتیجه معکوس دارد. در ایران با وجود آموزه های فراوان دینی و فرهنگی شاید تا حدودی این واقعیت به گونه دیگری است؛ تاجایی که برمبنای شاخص جهانی شادی (WHI) که براساس ویژگی هایی مانند حمایت اجتماعی، رفاه، امید به زندگی، آزادی انتخاب، احساس کم فساد، احساس بخشش و خیرخواهی و مواردی از این دست است، ایران در سال 2014 و 2015 در میان 156 کشور در رتبه 115 قرار دارد. آمارهای ارائه شده از سوی نهادهای مختلف بین المللی، حکایت از مشکلات شادبودن در ایران دارد که در تجربه روزمره نیز این را تا حدی احساس می کنیم. این در حالی است که امروزه در دنیا از سرانه تولید ناخالص شادی (GNH)، فراتر از سرانه تولید ناخالص ملی (GNP) بحث می شود. سرانه تولید ناخالص شادی، ابعاد مختلفی دارد مانند قدرت خرید، فقدان شکاف های اجتماعی، ثبات و دموکراسی، حقوق و آزادی های فردی، فقدان تبعیض، مصونیت در برابر آسیب ها، سلامت، ساختار کسب وکار و پایداری محیط زیست.
                