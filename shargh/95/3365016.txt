پنج‌شنبه ۶ خرداد ۱۳۹۵
-----------------------------------------
یادداشت
-----------------------------------------
«هولوکاست» چیست؟
-----------------------------------------

                    این روزها با برگزاری نمایشگاه کاریکاتور هولوکاست و بحث های مربوط به آن، این سوال در اذهان عمومی مطرح می شود که «هولوکاست چیست؟» آیا هرکس بنابر برداشت، عقاید و نظرات خود می تواند تعریفی برای هولوکاست داشته باشد و آن را حقیقت محض بداند؟ آیا قبول یا انکار هولوکاست، صورتی از فجایع و جنگ هایی را که امروزه در کشورهای هم جوار و سایر نقاط جهان می گذرد، تعریف و توجیه می کند؟ و اما هولوکاست جنایت و آدم کشی سازمان یافته ای بود که براساس تفکر بیمارگونه و خشن نژادپرستی به ویژه درباره یهودیان و کولی های اروپا شکل گرفته بود و عمل می کرد، هولوکاست در مقطعی از جنگ دوم جهانی سال های 1945-1943 در جغرافیایی مشخص عموما در لهستان، آلمان و فرانسه اتفاق افتاد و بخشی از ارتش آلمان هیتلری (گروه اس اس) مسئولیت اجرای آن را عهده دار بوده است. هولوکاست یک اقدام جنگی نیست، هولوکاست در حاشیه جنگ است و نه در متن آن و اصولاپنهان از آنچه در جبهه های جنگ می گذشت، به وقوع پیوسته است. آقای شجاعی طباطبایی مدیرکل خانه کاریکاتور و دبیر جشنواره گفته اند: «ما نگران هولوکاست های دیگر معاصر هستیم، هولوکاست فقط مربوط به آن دوره نمی شود و به معنی کشتار دسته جمعی است که در یمن، سوریه و مهم تر از همه در فلسطین انجام می شود؛ یعنی هر نوع کشتار جمعی که باعث نسل کشی شود، هولوکاست است». روشن است که تعریف آقای طباطبایی از هولوکاست گویای حقیقت اشغالگری نظامی، جنایات جنگی و کشتار زنان و کودکان فلسطینی در غزه به وسیله بمب افکن های ارتش اسرائیل در مناطق مسکونی نیست. آنچه در عراق، سوریه، یمن و فلسطین می گذرد در ابتدایی ترین تحلیل، یک درگیری فرقه ای- قومی و مذهبی است که به وسیله افراد ناآگاه و متعصب و با حمایت پنهان و پیدای صاحبان قدرت در منطقه و باندهای سیاسی عملیاتی امپریالیستی انجام می گیرد و با آنچه درباره هولوکاست گفته اند شباهتی ندارد. در جریان و بعد از جنگ دوم جهانی رهبران صهیونیست ها از فاجعه هولوکاست بهره برداری ظالمانه کرده و می کنند، اما اگر بخواهیم هولوکاست را دلیل موجودیت کشور اسرائیل بدانیم، از واقعیات تاریخی دور افتاده ایم. موجودیت کشور اسرائیل از سال 1917 به بعد با توافق و قراردادی بین وزیر امور خارجه انگلستان (لرد بالفور) با رهبران کنگره صهیونیست ها شکل گرفته و این نزدیک به 30 سال قبل از فاجعه هولوکاست بوده است.ولی به نظر می رسد سوژه هولوکاست در اشکال مختلف هنوز از سوی دولتمردان صهیونیست استفاده می شود و از آن بهره برداری می کنند. اینک پیداست که تکیه بر کشته شدن یهودیان به وسیله ارتش نازی و نشان دادن کوره های آدم سوزی و دریافت غرامت و... جذابیت خود را از دست داده است. آنچه امروز دستاویز تبلیغات فریب کارانه صهیونیست هاست، نه هولوکاست که «انکار هولوکاست» است، برپانگاه داشتن غبار هولوکاست در قامت رد یا قبول آن پوششی است برای پنهان کردن فجایع ارتش اسرائیل در تجاوز به غزه و سایر مناطق فلسطین در حال و گذشته. در شرایط کنونی که دولت اسرائیل و نخست وزیر آن، نتانیاهو از چشم مردم جهان و طرفدارانشان افتاده اند و آخرین تجاوز ارتش اسرائیل به نوار غزه به عنوان جنایت جنگی شناخته شده و نزدیک است که منجر به محاکمه سردمداران ارتش اسرائیل در دادگاه های جهانی بشود، در چنین شرایطی گروه های صهیونیستی و طرفداران نتانیاهو که در استفاده از رسانه های مختلف جهانی ید طولانی دارند، بر بدنه اتوبوس های شهری تل آویو، نیویورک، لوس آنجلس و لندن بیلبوردهای بزرگ از عکس های مربوط بازداشتگاه های نازی و آدم های مرده یا زنده آن چسبانده اند و در آن نوشته اند: «این هولوکاست است و ما منتظر هولوکاست دیگری نمی مانیم». به این ترتیب به خیال خود پوششی فریب کارانه بر جنایات خود در غزه به وجود می آورند تا محکومیت خود را در برابر افکار عمومی جهانیان لاپوشانی کنند؛ به این ترتیب است که انکارکنندگان هولوکاست خواسته یا نخواسته آب بر آسیاب صهیونیست ها می ریزند.
                