شنبه ۱ آبان ۱۳۹۵
-----------------------------------------
گزارش روز
-----------------------------------------
5 کیلومتر تا مرکز شهر
-----------------------------------------

                    گروه جهان: عملیات آزادسازی موصل در حالی وارد پنجمین روز خود شد که نیروهای پیشمرگه اقلیم کردستان عراق در روز چهارم، عملیات خود را از سه محور «باشیک»، «ناوران» و «تلسقف» ادامه دادند. در همان آغاز حمله نیروهای پیشمرگه تعداد زیادی از روستاهای تحت کنترل داعش در این سه محور را در محاصره خود درآوردند و هم زمان با پرواز هواپیماهای ائتلاف، داعش با سوزاندن نفت سیاه، حوزه دید هواپیماها و توپخانه های پیشمرگه را مختل کرد. در اوایل صبح پنجشنبه در محور ناوران نیروهای پیشمرگه توانسته اند با کنترل این روستا تونل 800متری داعش را که برخی از روستاهای منطقه را به هم متصل می کرد، منهدم کنند. سرهنگ هلگورد، فرمانده رسانه ای نیروهای پیشمرگه، در گفت وگویی بیان کرد: داعش توانایی جنگیدن خود را از دست داده و به وسیله خمپاره اقدام به شلیک های سرگردان می کند. در محور تلسقف، نیروهای پیشمرگه در عملیاتی روستای «کانی شیرین» یکی از مناطق استراتژیک و تعدادی دیگر از روستاهای این منطقه را از داعش پاک سازی کردند. نیروهای پیشمرگه را گروهی از نظامیان آمریکایی همراهی می کردند که به هواپیماهای ائتلاف گرا می دادند.در محور باشیک بر اثر انفجار خمپاره و چند ماشین انتحاری، تعدادی از نیروهای پیشمرگه جان خود را از دست دادند. باشیک 12 کیلومتر از موصل دور است و با کنترل کردن این ناحیه دسترسی به دروازه موصل آسان شد. باشیک به دلیل اینکه برخی محله های موصل بدان چسبیده، برای نیروهای پیشمرگه بسیار مهم بود. 90 درصد از جمعیت این ناحیه متشکل از کردهاست و بقیه روستاها جمعیتی از مسیحی ها و اعراب هستند.آنچه از خبرهای داخل موصل به گوش می رسد، داعش نیروهای ویژه ای با عنوان سپاه «اسره» را در آماده باش قرار داده و در غرب موصل برای جنگ خیابانی آماده کرده است. تعداد این نیروها هزارو 200 نفر تخمین زده می شود. داعش همچنین غیرنظامیان و نظامیانی که قصد فرار از این شهر را دارند، تیرباران می کند. در محور ناوران هم جنگ در همان روز پنجم آغاز شد و در ابتدای صبح با آزادسازی این روستا، روستاهای ناوران، دیرکی، فاضلیه و باریمه پاک سازی شدند. «ویسی» یکی از فرماندهان محور ناوران، گفت: شما خود شاهد هستید در این محور داعش تمایلی برای جنگیدن از خود نشان نداده؛ اما در برخورد با نیروها با شدت مقاومت می کند. این در حالی است که صدای خمپاره و توپ از هر گوشه به گوش می رسد و هواپیماهای ائتلاف بمب های خود را بر سر داعش می ریزند.به گفته سرهنگ هلگورد، مسئول رسانه ای نیروهای پیشمرگه، این نیروها توانستند به همه اهدف خود در این مرحله از عملیات برسند و تعداد زیادی از روستاهای نزدیک به موصل را آزاد کنند. درحال حاضر، فاصله نیروهای پیشمرگه تا شهر موصل در برخی از نقاط به پنج کیلومتر رسیده است. فرمانده رسانه ای نیروهای پیشمرگه همچنین گفت: نیروهای پیشمرگه به اهداف خود در کنترل مواضعی که در اختیار داعش بود، دست پیدا کردند، اما این احتمال وجود دارد در برخی نقاط اشخاص انتحاری خود را مخفی کرده باشند و این به زمان نیاز دارد تا پاک سازی شود. او ادامه داد: داعش هر روستایی را که ترک می کند به وسیله وسایل بمب گذاری روستاها را آلوده می کند. امروز در عملیاتی منسجم توانستیم چندین روستا را از تصرف داعش خارج کنیم تا داعش هرچه بیشتر به داخل شهر موصل عقب نشینی کند.توافق پیشمرگه ها با دولت بغداددرهمین حال، وزارت پیشمرگه از دستیابی به توافق با دولت عراق درباره عدم ورود نیروهای کرد به مرکز موصل خبر داد. «بختیار محمد»، مشاور وزارت پیشمرگه در سخنانی اظهار کرد: طرح کامل و بسیار خوبی وجود دارد که مورد توافق پیشمرگه ها و دولت فدرال و ائتلاف قرار گرفته است. این طرح طبق جدول بندی های تعیین شده در حال اجراست. او گفت: پیشمرگه های کرد وارد مرکز موصل نخواهند شد، چراکه آنها با دولت عراق و ائتلاف به توافقی دست یافته اند مبنی بر اینکه فقط ارتش عراق و پلیس فدرال اجازه ورود به این منطقه را دارند.سرهنگ دیدوان، فرمانده عملیات محور «خازر» در شرق نینوا در شمال عراق، با بیان این مطلب که همه اهداف نظامی خود را در این محور در چارچوب عملیات موصل کنترل کرده اند، هرگونه تحرک نیروهای پیشمرگه به سمت موصل را منوط به دستور فرماندهی اقلیم کردستان دانست. او در پاسخ به این سوال که نیروهای پیشمرگه برنامه ای برای ادامه حمله به مواضع داعش دارند، توضیح داد: هنوز برنامه ای دراین باره در دست نیست و ما منتظر فرمان از فرماندهی اقلیم کردستان هستیم. سرهنگ دیدوان با اشاره به اینکه نیروهای پیشمرگه قصد رفتن به داخل موصل را ندارند، اذعان کرد: با توجه به نشست های چندجانبه بین اقلیم، نیروهای ائتلاف و دولت عراق و همچنین سفر ریاست اقلیم کردستان به بغداد، قرار بر این است نیروهای پیشمرگه در عملیات اطراف موصل حضور داشته باشند و وارد شهر نشوند.500 خانواده اسیر داعشدرهمین حال، به گزارش بی بی سی، بسیاری از ساکنان روستاهای اطراف موصل با شروع عملیات پس گرفتن این شهر آواره شده اند. دفتر حقوق بشر سازمان ملل متحد می گوید گروه داعش، در عراق 550 خانواده را از روستاهای اطراف موصل به داخل این شهر منتقل کرده و احتمالاقصد دارد از آنها به عنوان سپر انسانی در برابر عملیات نیروهای عراقی استفاده کند. بنا بر این گزارش، داعش این خانواده ها را در اطراف پایگاه های خود در شهر موصل اسکان داده است. یکی از فرماندهان ارتش عراق به بی بی سی گفت: زمانی که نیروهای ارتش وارد روستای «باشمانا» در مسیر موصل شدند، این روستا خالی بود که نشان می داد ساکنان آن به گروگان گرفته شده اند. «راوینا شامداسانی»، سخنگوی دفتر حقوق بشر سازمان ملل، گفته است این دفتر همچنین در حال تحقیق درباره گزارش های حاکی از کشته شدن 40 نفر از ساکنان یک روستا به دست داعش است. پیش تر گزارش ها حاکی از آن بود که داعش مانع از فرار ساکنان شهر شده است. گزارش‎ها از داخل شهر نیز حاکی از آن است مایحتاج اساسی و روزانه ساکنان موصل به سرعت رو به پایان است. ارتش آمریکا پیش تر گفته بود نشانه ها حاکی است با پیشروی نیروهای عراقی به سوی موصل، رهبران داعش در حال فرار از این شهر هستند.
                