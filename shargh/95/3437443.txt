سه‌شنبه ۶ مهر ۱۳۹۵
-----------------------------------------
سرمقاله
-----------------------------------------
الزامات گشایش در اقتصاد
-----------------------------------------

                    یکی از محورهای مشترک و سنگین نقد های اقتصاددانان در دولت های نهم و دهم، بی توجهی رئیس دولت به قانونمندی ها و اصول اقتصادی بود. به دنبال این آسیب، در مسئولیت های اقتصادی بعضا افراد کم تجربه یا غیرمرتبط اقتصادی به کار گرفته شدند. قطعا بخشی از بحران و رکود اقتصادی کشور در زمان تحویل به دولت دکتر روحانی نیز ثمره همان سیاست های دوران محمود احمدی نژاد است. در دولت یازدهم، برای حل مشکلات اقتصادی، توجهی جدی به دیدگاه های علمی اقتصادی شد و افراد صاحب نظر و شناخته شده اقتصادی بیشتری در مصادر کلیدی اقتصاد کشور قرار گرفتند. ازاین رو با گذشت سه سال از عمر دولت یازدهم شاید این پرسش برای فعالان اقتصادی، مردم و حتی خود اقتصاددانان بجا باشد که نقش اقتصاد دانان کشور در عملکرد اقتصادی کشور در دولت یازدهم تا چه اندازه بوده است و آیا نمی توانستند با حضور موثرتر بالفعل خود در سطوح اجرائی، سیاست گذاری و پژوهشی بر شرایط عمومی اقتصاد کشور اثر بیشتری داشته باشند؟ به بیان صریح تر اگر در زمینه سیاسی به مدد اهل سیاست و حقوق، در سال 94 موفقیت بزرگ برجام حاصل شد و ضمن حفظ حقوق ملت ایران، شش قطع نامه شورای امنیت لغو شد، درزمینه اقتصادی نمی شد به مدد اقتصاددانان، اقتصاد کشور عملکرد بهتری به ویژه درباره رشد اقتصادی داشته باشد. تحقق تورم یک رقمی 8،7 در صد در مرداد سال جاری براساس گزارش مرکز آمار موفقیت بزرگی است. پیش بینی های خوشبینانه برای برنامه ششم از چهار درصد فراتر نمی رود. توفیق نسبی دو سال اخیر نیز به مدد رفع تحریم های نفتی است که اثر آن درزمینه رشد، گذراست و نمی تواند پایدار باشد. نرخ بی کاری سیر صعودی دارد و از 11 درصد سال 94 براساس پیش بینی صندوق بین المللی پول به 11.3 درصد خواهد رسید. درست است که با وجود کمتر از نصف شدن قیمت نفت، جریان سقوط آزاد اقتصاد متوقف شده است اما آیا با توصیه های اقتصاددانان که کم و بیش در فرایند تصمیم گیری ها و کارهای اجرائی قرار دارند نمی توانیم موفق تر باشیم؟ آیا این گروه نباید به اندازه سهم خود پاسخ گو باشند؟ توده مردم می گویند رونق و اشتغال کجاست؟ افزایش رفاه کجاست و چه زمانی تحقق خواهد یافت؟ چه زمانی اثر آن بر سفره ها احساس خواهد شد؟ پاسخ چیست؟ اقتصاددانان اقتصاد آزاد می گویند عجله نکنید، صبر کنید، اوضاع دارد درست می شود. نیرو های خودکار بازار به زودی به اقتصاد، رونق و اشتغال بیشتری هدیه خواهد داد. در طرف دیگر طیف، اقتصاددانان دستوری و با عرض پوزش در کنار آنان نهادگرایان می گویند همه باید گوش به فرمان نظام تصمیم گیری باشند. نظام ها، نهادها و مردم و حتی دنیا باید یکپارچه گوش به فرمان باشند تا اقتصاد بتواند نان بیشتری سر سفره ها ببرد. هر دو گروه تحلیل های خود را دارند و سخنان نغز می گویند؛ اما توصیه محتوم هر دو گروه بی عملی و تسلیم شدن در قبال شرایط حاکم است. اقتصاددانان عملگرا نیز با الگوها و توصیه های سراسر مشروط و محتمل نوع دیگری از فرار از تصمیم گیری و توصیه صریح را اختیار کرده اند. چگونه است که در آمریکا با وجود بحران مالی 2008 که بعد از بحران بزرگ اقتصادی دهه 1930 بزرگ ترین بحران جهانی است به سرعت مقابله می شود و ما با بحران بانکی خود نمی خواهیم روبه رو شویم و با قبول شرایط حاکم آن، نرخ بهره بالارا به اقتصاد دیکته کرده و تقاضا و عرضه کل اقتصاد و در نهایت سرمایه گذاری، رشد اقتصادی، اشتغال و بهره وری را به گروگان گرفته ایم؟ در سایر بخش های اقتصادی مانند نفت و گاز، خدمات، کشاورزی، صنعت، ساختمان، آب و برق... نیز گرچه حوزه تخصصی نگارنده نیست، این تعلل به شکل های گوناگون حاکم است. این در حالی است که به گزارش منابع بین المللی در سال 2015 در سطح جهانی به لحاظ تولید سرانه در رتبه 90 از 216 کشور و به لحاظ آزادی اقتصادی در رتبه های بسیار پایین قرار داریم. رشد بسیار بالای چین و هند -بعضا دورقمی- را در نظر بگیریم. اگر در ایران در یک دوره پنج ساله فقط سالانه دو درصد رشد اقتصادی بیشتری می داشتیم، با جمع انباشته 30 درصدی و 400 میلیارد دلار تولید ناخالص داخلی فعلی، حدود 120 میلیارد دلار تولید از دست رفته است که با 10 میلیارد دلار یارانه نقدی سالانه، اثرات بدی برای مردم دارد. راه محتوم رفاه، استقلال و عزت، فعالیت و تولید بیشتر است. در صورت استفاده از روش برابری قدرت خرید برای تعیین میزان تولید ناخالص داخلی، رفاه ازدست رفته بیش از دوبرابر خواهد بود؛ اما سوال اصلی این است که چه باید کرد؟ در طرف عرضه، افزایش سرمایه گذاری ها با استفاده از پس اندازهای داخلی و خارجی برای رشد اقتصادی ضروری است. نظر به محدودبودن پس اندازهای داخلی، استفاده از منابع خارجی گریزناپذیر خواهد بود که این خود مستلزم رفع مشکلات روابط سیاسی و اقتصادی کشور با کشورهای خارجی است. مشارکت بیشتر مردم و فعالان اقتصادی همراه با بهبود انتظارات آنان از آینده فعالیت های اقتصادی، عنصر کلیدی در رشد اقتصادی به جهت سرمایه گذاری بیشتر و افزایش بهره وری است. نقش دولت و مسئولان به جهت رفع مشکلات تولید و فرایند تصمیم گیری ها بستر مناسب را برای تولید بیشتر فراهم می کند. شفافیت تصمیمات، پذیرش واقعیات و قبول مسئولیت تصمیمات اتخاذشده نیز در این راستاست. یکپارچگی و هماهنگی ارکان نظام به ویژه درزمینه منافع ملی از دیگر ضرورت های طرف عرضه است. در طرف تقاضا درزمینه پولی و بانکی، کاهش نرخ بهره به جهت افزایش سرعت گردش پول و رفع محدودیت ها و تنگنای اعتباری بسیار کارساز است. این سیاست نیاز به افزایش نقدینگی را نیز مرتفع خواهد کرد. کاهش نرخ بهره موجب افزایش تقاضای سرمایه گذاری و مصرفی خواهد شد. کاهش نرخ بهره در تحریک تقاضای اقتصاد برای رفع مازاد عرضه مستغلات و سرمایه گذاری در این رشته بسیار موثر خواهد بود. به علاوه کاهش نرخ بهره مانعی در جهت بروز بیماری هلندی در اقتصاد خواهد بود. در زمینه پولی و بانکی، اصلاحات ساختاری نظام بانکی، حل معضل بدهی های غیرجاری بانک ها، رعایت کفایت سرمایه بانک ها، تطبیق با مقررات مالی بین المللی و نظارت بانک مرکزی مستقل و قدرتمند بر فعالیت های مالی الزامی است. متاسفانه حفظ تورم یک رقمی که از اولویت های اقتصاد است، با افزایش مستمر فعلی حجم نقدینگی تناقض دارد. ارائه کارت های اعتباری به صاحبان درآمد های مشخص و مستمر نیز برای تحریک تقاضا بدون افزایش حجم نقدینگی از نوع متعارف آن توصیه پذیر است. در طرف تقاضا به لحاظ سیاست های مالی و بودجه ای، شاید اکنون زمان گشاده دستی های مشخص و تعریف شده فرا رسیده باشد. افزایش هزینه های عمرانی، تسهیلات ساخت وساز، سرمایه گذاری در حمل ونقل و ارتباطات، هزینه های خدماتی، تسهیلات سفرهای داخلی، فراهم کردن زمینه حضور بیشتر گردشگران خارجی و... مواردی است که می تواند در رفع رکود در فاصله زمانی کوتاه مدت موثر واقع شود. پرسش گریزناپذیر چگونگی تامین منابع است. در این مورد به زبان کنایه، نگرانی نیست چراکه دولتمردان ما با نظر به تجربه طولانی در اداره کسر بودجه های مستمر، راه حل ها را خوب می شناسند! اما راه حل های افزایش بودجه متوازن به مفهوم تامین هزینه از محل دریافتی های مالیاتی در عین انبساطی بودن و افزایش تقاضا، خطر تورمی کمتری دارد. می دانیم فرارهای مالیاتی گسترده است. تلاش در جهت بستن راه های گریز، منابع بیشتری برای دولت تامین خواهد کرد. مالیات سالانه بر مستغلات در جهت عدالت اجتماعی بوده و سهل الوصول است. حذف یارانه های گروه های مرفه و توزیع آن میان گروه های کم درآمد که بارها توصیه شده است نیز کارساز است. اصلاحات پلکانی حامل های انرژی که ضرورت اصلاحات ساختاری است، تامین کننده آسانی برای منابع مالی است. استقراض و انتشار اوراق مشارکت هم به دلیل فراهم شدن تنخواه اولیه در اولویت نهایی می تواند موردتوجه قرار گیرد. باشد که با عزم و تلاش و وفاق ملی، گروگان گیری رشد اقتصادی پایان یابد.
                