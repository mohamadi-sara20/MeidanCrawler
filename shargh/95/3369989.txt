یک‌شنبه ۱۶ خرداد ۱۳۹۵
-----------------------------------------
یادداشت. ورزش
-----------------------------------------
با محمدعلی در آن زمستان سرد سرد
-----------------------------------------

                    مرگ محمدعلی (کلی) در 74سالگی، ما را به زمستان 1349 بازگرداند؛ به نبرد تاریخی اش با جو فریزر در مربع رینگ... آن روزها را دوره می کنیم و دوره.... هفته سوم اسفند 1349 است و یک هفته به نوروز 1350 مانده؛ محمدعلی مشت زن سیاه پوست آمریکایی مبهوت تان کرده. میخ کوب تان کرده. نامش را از «کاسیوس» که یادگار تبار بردگی سیاهان بوده، به «محمدعلی» تغییر داده. او با گرویدنش به اسلام، یکی از چند صد میلیون مسیحی آمریکایی کم کرده و یکی به جمعیت مسلمانان اضافه. او یک «نومسلمان» تاریخ ساز شده. می گویند 30 میلیون سیاه آمریکایی را پشت سرش قرار داده. این سیاه خوش سیما و خوش سخن آمده از کنتاکی، کاتولیک ها را دست انداخته، روشنفکران لامذهب را به خنده واداشته، رسانه ها را عاشق خود کرده و سرمایه دارها را به ریخت وپاش در مشت زنی فراخوانده.این سیاه بامزه کمی پیش تر کنار مارتین لوترکینگ ایستاده و مالکوم ایکس. ریچارد نیکسون را به هیچ گرفته. به رئیس جمهور آمریکا دهن کجی کرده. با ترمز بریده رجزخوانی کرده. به دولتمردان گردن کلفت آمریکایی گفته «بروید پی کارتان». گفته «حاضر نیستم ده هزار مایل سفر کنم و به ویتنام بروم تا به برده فروشان سپیدپوست کمک کنم». گفته «حاضر نیستم ویت کنگ ها را بکشم. آنها هیچ وقت من را کاکاسیاه صدا نکردند». او حاضر نشده راهی جنگ ویتنام شود. حاضر نشده جامه سربازی بپوشد و مسلسل در دست بگیرد. به همین دلیل عنوان قهرمانی مشت زنی جهان را از او گرفته بودند. چهار سالی را با محرومیت سپری کرده و حالادوباره به میدان بازگشته. چالاکی گذشته را ندارد ولی بازگشته تا عنوانش را از جو فریزر پس بگیرد؛ از یک سیاه دیگر با لقب «اسموکینگ جو» که از فیلادلفیا آمده و مثل محمدعلی پرحرف نیست. مثل محمدعلی خوش سیما نیست و دماغش مثل او زیر باران مشت ها کوچک نمانده.حالاما در این گوشه دنیا طرفدار محمدعلی هستیم. ما می خواهیم محمدعلی، فریزر را در رینگ خرد و له کند. می گویند این نبرد، بزرگ ترین و پرتب وتاب ترین رویارویی قرن است. آمریکایی ها استاد استفاده از پسوند «ترین» هستند و از محمدعلی باآب وتاب حرف می زنند. القاب «خوش تیپ ترین مشت زن»، «مهارناپذیرترین مشت زن»، «سلطان رینگ» و «کوه خشم»، شما را به هیجان آورده. در برزخ احساس و عاطفه از یک سو و واقعیت و حقیقت از سوی دیگر گیر کرده اید، قدرت رسانه شما را مات کرده. تلویزیون برای اولین بار همه تان را بلعیده. هضم تان کرده. تب کرده اید. می گویند شده اید یکی از آن آدم های تک ساحتی.می گویند چهارتاخت به سوی گرداب «یکسان قضاوت کردن»، «یکسان احساس کردن» و «یکسان واکنش نشان دادن» رفته اید. می گویند محمدعلی موجود تک یاخته ای معترضی است که برای فریادهایش، شما را عاشق خود کرده، می گویند تصور می کنید به سیستم گفته نه، می گویند مردی است که آگاهانه یا غریزی یا تصادفی پریده روی ستون های رسانه و از ورزش یک اسلحه بزرگ ساخته، می گویند مراوده ورزش و رسانه و مردم را «بازتعریف» کرده.نبرد محمدعلی و فریزر در مدیسون اسکوئر گاردن نیویورک. در این زمستان برفی با اعتصاب ها و اعتراض های سیاسی تهران گره خورده. پخش مستقیم تلویزیونی نبرد دو گلادیاتور سیاه پوست آمریکایی در ساعت هفت صبح به وقت تهران یعنی چشیدن طعم پخش زنده یک دیدار ورزشی بین المللی در تلویزیون ایران، یعنی نرفتن سر کار و حاضرنشدن سر کلاس درس، یعنی دل سپردن به تصاویر سیاه وسفید این جعبه کوچولو. یعنی آنهایی که تلویزیون ندارند، راهی منزل آنهایی که تلویزیون دارند، شده اند، یعنی خیلی ها در این صبح زمستانی به قهوه خانه هایی که تلویزیون دارند، پناه برده اند.پیش از آغاز نبرد برت لنکستر، فرانک سیناترا، وودی آلن و داستین هافمن برابر دوربین آمده اند، خودی نشان داده و حرفی زده اند. مبارزه شروع شده و شما برای محمدعلی هورا کشیده اید. برای او دست زده اید. نبرد تمام شده. دل ها می خواستند محمدعلی دوست داشتنی ببرد، ولی فریزر بدترکیب بهتر مشت زده و خستگی ناپذیرتر. محکم تر و جانانه تر. فریزر بدترکیب، محمدعلی دوست داشتنی را در راند پانزدهم ناک داون کرده. او را شکست داده. سلطان رینگ را با آرواره شکسته راهی بیمارستان کرده. توانسته پوزه شماها را به خاک بمالد؛ همه تان را که برابر تلویزیون ها حرص خورده اید، بی تابی کرده اید و اشک ریخته اید.کارمندان و دانش آموزان نتوانسته اند در محل کار و کلاس هایشان حاضر شوند. شما با لب ولوچه های آویزان دنبال یافتن اتوبوس یا تاکسی برای سوارشدن و رسیدن به مدرسه پرپر زده اید. سرگردان در طول خیابان ها صف کشیده اید. کارگران شرکت واحد اعتصاب کرده اند و پشت فرمان ننشسته اند. اتوبوس های شرکت واحد بی راننده و بدون شاگرد مانده اند. راننده های ارتش و شهربانی که در چند مسیر پشت فرمان نشسته اند، ناآزموده هستند و بیگانه با رانندگی در خیابان های شهر. جابه جایی در تهران دشوار شده. رسیدن به مدرسه خیلی سخت. دبیرستان البرز در مجاورت دانشکده پلی تکنیک قرار دارد. تظاهرات دانشجویان به بهانه گران شدن بلیت دوریالی اتوبوس ها بالاگرفته. آنها با پلیس ضدشورش درگیر شده اند و با پریدن از روی دیوار پلی تکنیک، به حیاط بزرگ دبیرستان شما پناه آورده اند. میان دانش آموزان گم شده اند. گاز اشک آور شلیک شده. چشم ها را سوزانده و اشک ها را سرازیر کرده. دو هفته پیش تر دانشجویان دانشگاه ملی با اعتراض به شهریه بالا، دانشگاه شان را به تعطیلی کشانده اند. یک ماه پیش حمله مسلحانه ای به پاسگاه ژاندارمری سیاهکل انجام شده. اصطلاح «مبارزه مسلحانه چریکی» به گوش ها خورده.ولی در آن آخرین روزهای اسفند سرد 1349 از محمدعلی حرف می زنید؛ از پخش زنده تلویزیونی یک مسابقه ورزشی در ایران به صورت زنده از تلویزیون، از مشت زن سیاه پوست دوست داشتنی، از کسی که چند سال بعد عنوان قهرمانی اش را پس می گرفت، از کسی که خیلی بعدها به ایران می آمد، وقتی که پارکینسون گرفته بود؛ وقتی که سایه ای از خودش شده بود، وقتی که رسانه همه تان را بلعیده بود.
                