پنج‌شنبه ۲۳ اردیبهشت ۱۳۹۵
-----------------------------------------
type_unknown
-----------------------------------------
واکنش آیت الله جنتی به ماجرای «خالقی»
-----------------------------------------

                    گروه سیاست: دبیر شورای نگهبان تفسیر آخر را ارائه کرد و گفت نظارت استصوابی شورای نگهبان عام و در تمام مراحل است. درحالی که شنیده ها هم حاکی از این است که هیات حل اختلاف قوا، رای شورای نگهبان را تایید کرده و «مینو خالقی»، منتخب سوم مردم اصفهان در انتخابات اسفندماه، از راه یافتن به مجلس باز خواهد ماند؛ در دعوای بین دولت و شورای نگهبان درباره گستره دامنه نظارت استصوابی، آیت الله احمد جنتی دیروز گفت: «نظارت استصوابی شورای نگهبان عام و در تمام مراحل است و این اقدام سابقه هم داشته درباره فردی که بعد از رای آوردن معلوم شد مدرک تحصیلی اش بی اعتبار است و انتخابات را شورای نگهبان ابطال کرد. بعضی ادعا می کنند بعد از رای گیری فقط مجلس است که می تواند اعتبارنامه فرد فاقد صلاحیت را تایید نکند. این ادعا علاوه بر اینکه خلاف نظارت استصوابی قبل از ورود به مجلس است، تاریخ هم نشان نمی دهد که در مجلس اعتبارنامه ای را به جز یک مورد رد کرده باشند و به شهادت تاریخ این جای معامله و بده وبستان است».احتمالاروی سخن آیت الله جنتی به «حسن روحانی» است که گفته بود: «بعد از رای مردم و صحت انتخابات، مرحله بعد دیگر اعتبارنامه باید در مجلس شورای اسلامی بررسی شود و هیچ نهاد دیگری نمی تواند مداخله کند». «روحانی» دیروز هم در جمع مردم کرمان دوباره به این ماجرا پرداخت و از بدعتی جدید سخن به میان آورد. او گفت: «درباره برخی موارد که در اختیار من نبوده، دولت نظر خود را مطرح کرده است و در سخنرانی عمومی نیز اعلام کرده ام که روند قانونی باید دنبال شود و هنوز ناامید نیستیم و وزارت کشور در این زمینه کار خود را انجام می دهد. نباید اجازه دهیم بدعتی در این زمینه در جامعه ایجاد شود، زیرا مردم ما امید به آینده دارند و اگر قانون قرار باشد نقض شود، امید مردم از بین می رود».در روزهای آغازین سال جاری خبری منتشر شد مبنی بر اینکه آرای منتخب سوم مردم اصفهان از سوی شورای نگهبان باطل شده است؛ اما دولت با آن مخالفت کرد و گفت بعد از تایید انتخابات یک حوزه از سوی شورای نگهبان، تایید یا رد یک نماینده بر عهده مجلس و از طریق رد یا تایید اعتبارنامه اوست. «علی مطهری» هم از این ایده دفاع کرد و در نامه ای حتی وزیر کشور را در صورت صادرنشدن اعتبار نامه «خالقی» تهدید به استیضاح کرد. مطهری در نامه دیگری خبر از این داد که سابقه داشته بدون تایید شورای نگهبان، وزارت کشور، راسا اقدام به صدور اعتبارنامه کرده است.کشاکش دولت و شورای نگهبان در ماجرای «مینو خالقی» به مراسم میهمانی عارف، دولت و لاریجانی هم کشید تا جایی که مشخص شد اصلاح طلبان و اعتدالیون، حامی آمدن «خالقی» به مجلس و اصولگرایان مخالف آمدن او هستند. تا جایی که «خالقی» به نشست هم اندیشی فراکسیون امید و ضیافت شام منتخبان مجلس که به ترتیب از سوی عارف و دولت برگزار شده بود دعوت شد اما به همایش فرایند قانون گذاری که از سوی رئیس مجلس فعلی برای منتخبان جدید ترتیب داده شده بود دعوت نشد.در نهایت لاینحل ماندن مشکل باعث شد برخی نمایندگان از ایده ارجاع پرونده به شورای حل اختلاف قوا خبر دهند. نخستین بار «احمد توکلی»، نماینده اصولگرای فعلی مجلس، روز جمعه از آن سخن گفت. توکلی گفته بود: «در این باره برخلاف نظر برخی نمایندگان محترم، کار را نمی توان به مجلس واگذار کرد؛ زیرا با این نظر شورا، اساسا صدور اعتبارنامه فرد منتخب در وزارت کشور غیرقانونی است، بنابراین مجلس دهم محملی برای ورود نخواهد داشت. در واقع اختلاف بین شورای نگهبان که بخشی از قوه مقننه و وزارت کشور که بخشی از قوه مجریه است، اختلاف بین قوای مقننه و مجریه است». «علی مطهری» هم از این ایده دفاع کرد و سپس یک منبع آگاه در دبیرخانه هیات عالی حل اختلاف و تنظیم روابط قوای سه گانه به ایسنا گفت: «موضوع ابطال آرای یکی از داوطلبان انتخابات دوره دهم مجلس شورای اسلامی در اصفهان هفته گذشته به این هیات ارجاع شده است که نتایج بررسی ها ان شاءالله به زودی جهت استحضار مقام معظم رهبری مدظله العالی تقدیم خواهد شد». «فارس» دو روز قبل به نقل از یک نماینده مجلس که نامش را منتشر نکرد، مدعی شد هیات حل اختلاف قوا نظر خود را درباره پرونده خانم مینو خالقی، منتخب سوم حوزه انتخابیه اصفهان، اعلام کرده است. او گفته «هیات حل اختلاف قوا در بررسی های خود درباره خانم مینو خالقی نظر شورای نگهبان مبنی بر رد صلاحیت و ابطال آرای وی را تایید کرده و حق را به شورای نگهبان داده است». این در حالی است که «حسینعلی امیری»، سخنگوی وزارت کشور، به «شرق» گفت: «هنوز هیچ چیز به طور رسمی به وزارت کشور اعلام نشده است». دستگیری عامل انتشار عکس هادرباره ابطال آرای «مینو خالقی» از سوی شورای نگهبان، شایعات مختلفی مطرح بود، از جمله بحث انتشار تعدادی از عکس های خصوصی او؛ اما هیچ وقت خبری رسمی منتشر نشد تا اینکه هفته قبل عکس هایی در فضای مجازی به نقل از کانال تلگرامی قیچی منتشر شد. عکس هایی که گفته شد منسوب به مینو خالقی است. بعد از انتشار این عکس ها «خالقی» آنها را جعلی خواند و گفت از انتشار دهنده آن شکایت می کند. دو روز قبل هم وزیر کشور دستور مستقیم پیگیری و برخورد با منتشر کنندگان عکس ها را که منجر به شکسته شدن حریم خصوصی «مینو خالقی» شده بود، صادر کرد. عکس ها برای نخستین بار در کانال تلگرامی«قیچی» منتشر شده بودند. دیروز گروه فضای مجازی خبرگزاری فارس به نقل از تسنیم، نوشت: «حامد طالبی»، خبرنگار سابق فارس که گفته می شود مدیریت کانال قیچی را برعهده داشته، شب گذشته بازداشت شده است؛ فارس عکس «حامد طالبی» را هم منتشر کرد. دستگیری «طالبی» در میان اصولگرایان با واکنش هایی روبه رو شده است. «یاسر جبرئیلی» در کانال تلگرامی خود خطاب به وزیر کشور نوشت: «در ماجرای احضار ادمین کانال قیچی پس از دستور وزیر کشور که عکس های عمومی یک فرد لاقید (مینو خالقی) را به نقل از فیس بوک شخصی وی منتشر کرد، یک نکته بسیار مهم وجود دارد: دستگاه امنیتی و انتظامی مسئول، نشان داد که «می تواند» ادمین یک کانال در تلگرام را به راحتی شناسایی و بازداشت کند؛ اما «نمی خواهد» با ادمین کانال های شناخته شده ای که بام تا شام علیه خدا و پیامبر و انقلاب و اخلاق و ارکان نظام ناسزا می گویند، برخورد کند. می تواند، لکن نمی خواهد...».دیروز همچنین جمعی از طلاب حوزه علمیه قم در نامه ای به «عبدالرضا رحمانی فضلی»، وزیر کشور، خواستار مسدودشدن کانال های فساد و برخورد با مدیران این کانال ها در شبکه های مجازی شدند. در نامه طلاب به وزیر کشور آمده است: «اکنون که جناب عالی دستور به بازداشت ادمین کانال هایی که متهم به ترویج فساد هستند را داده اید بدین معناست که دستگاه های اطلاعاتی و امنیتی به راحتی می توانند ادمین کانال هایی که علنا مروج فساد و مروج مطالبی علیه نظام و انقلاب هستند را شناسایی کنند، لذا از شما درخواست می کنیم که این رویه به هیچ وجه متوقف نشود».
                