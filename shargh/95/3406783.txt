یک‌شنبه ۱۷ مرداد ۱۳۹۵
-----------------------------------------
type_unknown
-----------------------------------------
سناریوهای حذف روحانی
-----------------------------------------

                    گروه سیاست: یک سال از برجام گذشته و موج حملات به دولت و شخص رئیس جمهوری به شکل بی سابقه ای افزایش یافته است.اگر تا پیش از این شکل سخنان مخالفان رئیس جمهوری صرفا نقد و انتقاد بود این انتقادات هم اکنون شکل خط و نشان به خود گرفته است. صریح ترین آنها از زبان حمید روحانی مطرح شد. حمید روحانی که عنوان تاریخ پژوهی انقلاب اسلامی را یدک می کشد، در نشستی با موضوع سالگرد مشروطه گویا از پروژه ای رونمایی کرد که دست کم به عنوان گزینه روی میز، در حال بحث است. او در این سخنان، رئیس جمهوری قانونی کشور را به خیانت متهم کرده و گفته بود باید بنا بر این جرم دادگاهی شود. حمید روحانی از لزوم عبور از «احمدی نژاد» و «روحانی» به صورت هم زمان در انتخابات 96 صحبت کرده است. به نظر این فعال اصولگرا، «روحانی» به دلیل آنچه «خیانت» خوانده و «احمدی نژاد» به دلیل «مکاتب ناسیونالیستی و شبهه ناک، شایسته مملکت داری اسلامی نیستند و باید رد صلاحیت شوند». حجت الاسلام علم الهدی، امام جمعه معروف مشهد هم در سخنانی تند در تازه ترین خطبه اش گفته بود: «آقای ساده لوحی می گوید ما با برجام عزت پیدا کردیم! چه عزتی؟ اینکه شرکت مدلینگ ایتالیایی بیاید عزت است؟ این را در برجام پیش بردید؟ چرا دستگاه های دانش بنیان خارجی حاضر نیستند سرمایه گذاری کنند؟ این عزت است؟»این عبارات شاید تندوتیزترین سخنان و البته صریح ترینشان علیه رئیس جمهوری باشد. سخنانی که ناظر به آینده سیاسی رئیس جمهوری است که بنابر روال معمول باید در انتخابات آینده ریاست جمهوری هم دوباره نامزد شود. پیش تر البته اکثریت قریب به اتفاق فعالان اصلاح طلب بر حمایت همه جانبه از نامزدی دوباره روحانی تاکید کرده اند. حالابا این سخنان این احتمال مطرح می شود که آیا اصالتا کار روحانی قرار است به دور دوم کشیده شود؟ نگاهی به موج حملاتی که علیه دولت روحانی در همین چند ماه گذشته به راه افتاده است، نشان می دهد سیل انتقادات و حملات علیه رئیس جمهوری از حالت معمول و طبیعی خارج شده و شکل بی سابقه ای یافته است، آن هم در دور اول یک رئیس جمهور. به نظر می رسد آنچه در حال وقوع است، از جنس فشارهایی است که دولت ها اغلب در سال های پایانی دور دوم خود با آن مواجه بوده اند. پروژه «مشایی سازی» برای روحانی با برادرش به نام حسین فریدون، پرونده فیش های حقوقی و البته حملات همه جانبه به توافق هسته ای. روحانی که در همه فیلم های تبلیغاتی و انتقادات به واسطه قرارداد سعدآباد و تعلیق فعالیت های هسته ای از سوی اصولگرایان هدف انتقاد قرار می گرفت، اکنون شدیدتر از گذشته با نقد منتقدانش مواجه است؛ تا جایی که او را به خیانت متهم می کنند. به نظر می رسد داستان ریاست جمهوری 96 پیچیده تر از آن است که در ابتدا به نظر می رسید. پرسش این است، آیا تلاش برای تخریب دولت روحانی و یک دوره ای شدن دولت او به نتیجه می رسد؟ این پرسش را با فعالان سیاسی در میان گذاشتیم که پاسخ آنها را در پی می خوانید.سناریوهای مختلف انتخابات 96 از زبان حق شناسمحمدجواد حق شناس از اعضای شورای مرکزی اعتماد ملی در گفت وگو با «شرق» دراین باره چند سناریو را مطرح کرد. او می گوید: سناریوی اول به عنوان پروژه خودانصرافی روحانی مدنظر جریان مقابل است. آنها در تلاش هستند تا عرصه را برای ایشان تنگ کنند که این خود در دو فاز تعریف می شود.یعنی فضا را به گونه ای برای او یاس آور و غیرقابل تحمل کنند که روحانی خود به این نتیجه برسد که حضورش در انتخابات به مصلحت خود، کشور و جامعه نیست و بر این اساس داوطلبانه از عرصه کنار برود. این سناریوی کم هزینه است.او در توضیح فاز دوم سناریوی اول هم گفت: «در این سناریو هم روحانی باید انصراف بدهد. اما عملامجبور به انصراف می شود. نشانه های پروژه تلاش برای این اجبار را از طریق فشار به نزدیکان رئیس جمهوری شاهد هستیم. پروژه ای که سال گذشته شکل گرفت و تعدادی از خبرنگاران را بازداشت کردند. از طرف دیگر پروژه هایی مثل ادعای دست داشتن نزدیکان رئیس جمهور در برخی انتصابات مثل همین انتصاب مدیرعامل بانک ملت و کلیدزدن پروژه سرخه ای ها. حق شناس اضافه کرد: «همچنین طرح برخی ادعاها درباره شرایط تحصیل برادر رئیس جمهور هم در همین راستا صورت می گیرد». او سناریوی دوم را پروژه ردصلاحیت روحانی اعلام کرد و گفت که اگر پروژه خودانصرافی به نتیجه نرسد، این امکان وجود دارد که بحث عدم صلاحیت روحانی را مطرح کنند که این موضوع هم قبلاکلید خورده است. مثلادر انتخابات گذشته آقای هاشمی رفسنجانی حذف شد. ردصلاحیت حجت الاسلام سیدحسین خمینی هم گام دوم این پروژه بود. او اضافه کرد: در همین حال برای آنکه هزینه حذف روحانی را هم کم جلوه بدهند، امکان دارد که محمود احمدی نژاد را هم حذف کنند تا به افکار عمومی بگویند که هم رئیس جمهور قبلی حذف شده و هم رئیس جمهور فعلی. او ادامه داد: مشابه همان کاری که در انتخابات گذشته با حذف هم زمان هاشمی رفسنجانی و اسفندیار رحیم مشایی انجام شد. اگرچه این چهره ها متوازن نبودند، اما به نظر می رسد برای حذف هم به دنبال چنین توازنی باشند. حق شناس در ادامه ابراز عقیده کرد: اگر سناریوی اول و دوم به نتیجه نرسد، ممکن است که از طریق ورود رقبایی که شانس پیروزی روحانی را کاهش می دهند، احتمال برد او را کم کنند. در این مرحله جریان مقابل، اشتباهات سال 92 را تکرار نخواهد کرد و مثلابا شش نامزد وارد عرصه نخواهد شد. در اینجا حضور احمدی نژاد اگرچه در زمره اصولگرایان نمی گنجد، اما یک منتقد جدی است که می تواند فضا را به سمتی ببرد که رای آوری روحانی را کم کند. هجمه ها را با هدف یک دوره ای شدن آغاز کردندعبدالله ناصری، فعال سیاسی اصلاح طلب، هم در پاسخ به این پرسش «شرق» که آیا موج تخریب ها علیه روحانی می تواند یک دوره ای شدن او را رقم بزند، گفت: جریان تندرو رقیب به طور طبیعی این هجمه را شروع کرده بود، به این امید که آقای روحانی برای اولین بار در تاریخ جمهوری اسلامی رئیس جمهوری تک دوره ای شود؛ بنابراین حملات را شروع کرده بودند؛ اما نکته مهم این بود که سخن آقای حمید روحانی به نظر من خیلی اهمیت نداشته و در کشور جایگاهی ندارد.او اضافه کرد: اما نکته مهم این است که نقد و انتقادات به ویژه در موضوع برجام، از برخی تریبون های نماز جمعه شروع شد. طبیعی است که برجام یک برگ برنده برای دولت آقای روحانی است؛ ولی نکته ای که شاید حمله کنندگان به آن توجه نکردند و به این دلیل باید به افکار عمومی پاسخ گو باشند، این است که پرونده مذاکرات هسته ای و برجام متعلق به دولت است؟ یا متعلق به حاکمیت؟ این در حالی است که مقام معظم رهبری بارها خودشان گفتند که روند کلی مذاکرات با هماهنگی و نظر ایشان از آغاز شکل گیری پرونده تا به سرانجام رسیدن برجام صورت گرفته است. ناصری افزود: اما نهایتا چون منتقدان یک هدف داشتند و آن این بود که شرایطی را پدید آوردند که آقای روحانی را یک دوره ای کنند یا افکارعمومی از آقای روحانی برگردد یا اینکه سازمان رای آقای روحانی مختل شود یا در نهایت خود آقای روحانی در شرایطی قرار بگیرد تا در دوره دوم نامزد نشود؛ بنابراین هجمه ها را شروع کردند.ناصری افزود: به نظر من این انتقادات ادامه یافته و افزایش خواهد داشت؛ اما قطعا مصداق آب در هاون کوبیدن است و برجام یک دستاورد بزرگ است و آثار ملموس آن برای جامعه ما کوتاه مدت نیست؛ بلکه میان مدت و درازمدت است. از طرفی آقای روحانی باید از این امتحان خود را خارج و فضای ایجادشده را به نحوی بتواند مدیریت کرده و رای خود را دچار اخلال نکند. این فعال اصلاح طلب گفت: ستاد رسانه ای آقای روحانی باید پیش ازاین برای تبیین ابعاد مختلف برجام برنامه ریزی می کرد. این موضوع را خیلی از کنشگران تذکر دادند و عنوان کردند که صرف امضای قرارداد الزاما نباید یک دستاورد کامل محسوب شود؛ بلکه پیچیدگی های این پرونده مهم بود که باید بیان می شد و این در حالی است که بخش درخور توجهی از جامعه آن را درک نکردند که به نظر من این هم ناشی از ضعف خود دولت بود. دولت باید سازوکار رسانه ای، اطلاع رسانی و اعتمادسازی افکار عمومی را در خود را سامان بدهد و سخنگوی دولت با قدرت بیان بیشتری ظاهر شود. درواقع سخنگوی دولت این مسائل را باید بیان کند. او باید به این فضاسازی ها پاسخ بدهد. اگر خواهان محاکمه رئیس جمهوری هستند، ایرادی نداردمرتضی حاجی، از فعالان اصلاح طلب، هم دراین باره به «شرق» گفت: انتقاد که مانعی نداشته و سازنده است؛ ولی عیب کار زمانی است که تهمت و توهین را با انتقاد همراه می کنند و نگران این موضوع هستند که مردم از آقای روحانی برای بار دوم استقبال کنند؛ آن هم بیش از دوره اول. به همین دلیل در یک اقدام پیشگیرانه، در تلاش هستند که چهره ایشان را تخریب کنند.حاجی اضافه کرد: ظاهرا آن چیزی که برای برخی از افراد مطرح نیست، نظر مردم است که چقدر از رئیس جمهوری خود راضی هستند و تا چه اندازه امیدوار هستند که مسائل آنها حل شود و یک زندگی نسبتا آرام و روبه رشد داشته باشند. این شایعات از قبل هم مطرح بود که ایشان یک دوره ای خواهند بود، اینها در واقع بر آن هستند که زمینه یک دوره ای شدن او را فراهم کنند؛ اگرچه به نظر من خیلی بعید است در این کار موفق شوند؛ چراکه درحال حاضر همچنان مردم از روحانی حمایت می کنند و به طرح ها و راهکارهای آقای روحانی امیدوار هستند. حاجی اضافه کرد: ایشان موفق شدند که تورم را تک رقمی کنند و برای اقتصاد هم رشد اقتصادی پنج درصد را پیش بینی کرده اند. تحقق این موارد رضایتمندی مردم را به دنبال دارد؛ اما این افراد نمی خواهند این موفقیت ها به کام مردم شیرین شود و درعین حال باعث توفیق مجدد آقای روحانی در انتخابات دوره بعد شود. به همین خاطر این شیوه را شروع کردند. بااین حال از این نکته غافل هستند که این تریبون ها و سخنرانی ها و نیز برخی مطالب در برخی رسانه ها بر علیه ایشان، محبوبیت آقای روحانی را افزایش می دهد و ضریب موفقیت ایشان را برای دور بعد بالاتر خواهد برد.حاجی در ادامه سخنانش گفت: چیزی که مهم است، رعایت اخلاق در نقد است. دادن نسبت های ناروا به یکدیگر، دشمنی و نگرانی امنیتی ایجاد می کند. به نظر من همه حق انتقاد دارند؛ ولی باید اخلاق و ادب را در آن رعایت کنند. اگر خواهان محاکمه رئیس جمهوری هستند، هیچ ایرادی ندارد؛ فقط اتهام او را بیان کنند؛ ولی اینکه او را تهدید کنند و نسبت ناروا به او بدهند، درست نیست. همچنین، مقایسه رئیس جمهوری با برخی از شخصیت های منفور تاریخی کاری ناروا، زشت و غیراخلاقی است. ایده حذف روحانی اجماع نداردآذر منصوری، از اعضای حزب اتحاد ملت، هم در واکنش به شدت گرفتن حملات علیه روحانی گفت: «تحلیلم این است که با توجه به اینکه کمتر از یک سال به پایان دور اول ریاست جمهوری روحانی باقی مانده است، اتاق فکر رقیبان جدی دولت که طیف تندرو اصولگرا هستند، دستور کار جدیدی را عملیاتی کرده اند و هرچه به انتخابات نزدیک تر بشویم، این حملات و تخریب ها شدت خواهد گرفت؛ اگرچه تجربه انتخابات قبلی نشان می دهد که آنها با مشکلات زیادی روبه رو هستند و احتمال اینکه بتوانند به راحتی موفق شوند، چندان زیاد نیست. به نظر می رسد که طیف مخالفان دولت برای انتخابات 96 رقیب جدی ای در برابر روحانی ندارند و اتکایشان بر روش هایی است که در دوره های گذشته هم استفاده می کردند. اولین کار، تخریب بی امان دولت و دستاوردهای دولت است، با این شیوه که آن را در مقابل منافع کشور قرار دهند. دوم اینکه همه تلاششان را برای ایجاد یک دوقطبی خواهند کرد. دوقطبی ای که یک سر آن تندروهای اصولگرا و سر دیگر دولت و حامیانش خواهند بود. رقیب تراشی در طیف اصلاح طلب برای تضعیف دولت، روش دیگرشان خواهد بود. بخشی از رویکرد این جریان هم رویکرد حذفی نسبت به رقیب خود است و اینکه اساسا امکان حضور و رقابت به روحانی در انتخابات آینده داده نشود. این مطالبه طیفی از اصولگرایان است که به نظر می رسد هنوز به یک مطالبه که بیانگر اجماع بین اصولگرایان باشد، نرسیده است. چون براساس تحلیل های خودشان نامزد بخش زیادی از آنها همچنان روحانی است». منافع برخی به خطر افتاده استمرتضی مبلغ که سابقه حضور در وزارت کشور دولت اصلاحات را دارد، هم درباره هجمه ها به دولت روحانی گفت: این موضوع امر جدیدی نیست. از همان ابتدای دولت آقای روحانی، انتقادات تندروها شروع شد و از انتخابات هفتم اسفند، این موج اوج گرفت و البته قابل پیش بینی بود که در آستانه انتخابات دور دوم این موضوع اوج خواهد گرفت. دلیل آن هم روشن است. در گذشته منافع بسیار گسترده ای برای این جریان ها تامین شده بود که در آن سوءاستفاده ها و اختلاس ها و فسادهای هزاران میلیارد تومانی مشاهده می کردید و در همه زمینه های دیگر مضاف بر مسائل اقتصادی این روند ادامه داشت؛ این منافع با رویکرد و انتخاب آقای روحانی توسط مردم متوقف شد. از سویی، کسانی که از این منافع بهره مند بودند نمی توانستند ساکت بنشینند. پس باید هم مردم را به خاطر تغییر رویکردشان تنبیه کنند و هم اینکه فضای سیاهی را درست کنند که از یک طرف دولت زمین گیر شود و نتواند کار کند و به اهداف خود برسد از طرف دیگر برای دوره آینده با زمین گیرکردن دولت و سیاه نمایی افکار عمومی نتوانند به بازتولید گذشته پرداخته و به اصطلاح خود دولت را یک دوره ای کنند.مبلغ اضافه کرد: این حرکت هایی که در چند روز گذشته شاهد آن بودیم، اینکه اهانت و توهین به اوج خود رسیده است و همه مرزهای اخلاقی را درنوردیده اند، به خوبی تحلیل گذشته را نشان می دهد که به خطر افتادن منافع یک عده در کشور چقدر جدی است و برخی هم در تلاش هستند که به بازتولید جریان ها و روند گذشته دست بزنند.این فعال سیاسی اصلاح طلب افزود: به نظر من به حدی سطح آگاهی مردم افزایش پیدا کرده و به حدی با خسارت های عمیق و گسترده ای که در سال های گذشته برای کشور توسط تندروها ایجاد شده؛ آشنا شدند که این عملیات های جریان های تندرو در مردم نمی تواند تاثیر چندانی داشته باشد و موفق نخواهد بود. منتها دائما این حرکت ها به جامعه خسارت وارد می کند و فرصت ها را از خدمت گزاران کشور می گیرد، فضای جامعه را مخدوش می کند و این اتفاقات مضر و خطرناک برای جامعه می افتد. دولت در هفته دولت شفاف سازی کندشهربانو امانی، عضو شورای مرکزی حزب کارگزاران هم در این رابطه به «شرق» گفت: اشخاصی که امروزه دولت را مورد انتقاد قرار می دهند، در واقع خود را صاحبان اصلی مملکت و حتی بعضا مردم فهیم، آزاده و بزرگوار ایران می دانند و هرگاه فرصت پیش آمده و به طور رایگان تریبون های مختلف در اختیار داشتند، هیچ گاه در مقابل صحبت های خود و هزینه هایی که بر کشور وارد می کنند پاسخ گو نیستند. درواقع با توجه به فرصت های پیش آمده سعی می کنند بیشتر از گذشته خودنمایی کنند.امانی اضافه کرد: از زمان شروع به کار دولت یازدهم تلاش کردند که موانع بسیاربلند و سختی را پیش روی آقای روحانی قرار دهند. آن هم در حالی که باتلاقی را تحویل دولت دادند و هر قدمی که آقای روحانی بر می دارد، ابعاد و مشکلاتی که به وجود آمده و به دولت ایشان تحمیل شده است، بیشتر خود را نشان می دهد.او ادامه داد: آقای روحانی در این سه سال دیکته ای را نوشته است که قابل دسترسی و نقد برای مردم است و منتقدانی که از همان روز اول در حال انتقام گیری از رای مردم بودند، دولت را زیر ذره بین داشتند و مشکلات بسیار عدیده ای برای دولت به وجود آوردند. این افراد باید جواب دهند که مسئولیت آنها چیست و چه کاره مملکت هستند. جای تعجب است که فقط یک قوه را نقد می کنند و به جای پاسخ گویی و روان سازی و کمک به قوه مجریه در واقع فقط رئیس جمهور را مسئول پاسخ گویی و نقد می دانند.امانی اضافه کرد: متاسفانه انگار برخی هیچ مسئولیتی ندارند به جز تخریب دولت و تضعیف دولت. من معتقد هستم که آقای روحانی کارنامه خود را به مردم ارائه خواهد داد و یکی از مظلومیت های دولت روحانی این است که حتی تیم اطلاع رسانی دولت وظایف خطیر خود را انجام نداده است. به نظر من تمامی ارکان دولت باید در هفته دولت موظف شوند گزارش عملکرد خود را به مردم ارائه دهند و تا جایی که امکان دارد موانع پیش پای داخلی و بین المللی را بیان کنند. دولت باید در هفته دولت شفاف سازی کند. احتمال تک دوره ای بودن دولت روحانی زیاد نیستامیر محبیان تحلیلگر اصولگرا هم با اشاره به شانس روحانی در مقابل گزینه های احتمالی اصولگرا و فرضیه تک دوره ای بودن دولت روحانی به ایلنا گفت: «به دلایلی که می توان بازشکافت و زیاد هم پنهان نیست؛ احتمال تک دوره ای شدن که هر بار در دور دوم انتخابات ریاست جمهوری مطرح می شد؛ در این دوره شدت بیشتری گرفت. اما احتمال عقلی هرچند وجود دارد، اما احتمال وقوعی آن با شرایط فعلی خیلی زیاد نیست». طرح دادگاهی کردن روحانی حاشیه ای استعباس سلیمی نمین، فعال سیاسی اصولگرا هم با طرح این ادعا که بحث یک دوره ای کردن روحانی را اصلاح طلبان برای نخستین بار مطرح کردند، افزود: «آنها گفتند که برای دور بعد بهتر است ظریف و جهانگیری نامزد شوند و آقای روحانی نیاید. آقای زیباکلام هم این بحث را مطرح کردند. آنها تصور کردند آرا و محبوبیت آقای روحانی کاهش یافته است؛ بنابراین این بحث را پیش کشیدند. اگرچه من با وضعیت امروز این قضیه را خیلی ممکن نمی دانم؛ چون در واقع اگر خطاهای رئیس جمهوری کنونی آن قدر زیاد شود که لازم شود مراجع قانونی وارد شوند اصلابحث دیگری است و الان در این حد، چنین بحثی مطرح نیست. نمی دانم این بحث های سیاسی با چه هدفی مطرح می شود. نیروهای یک طیف احساس می کنند روحانی به لحاظ اقتصادی نتوانسته اقدام موثری صورت دهد برای همین با برخی مسائل سیاسی دارند این مسئله را جبران می کنند. تصور دیگری هم دارم و آن اینکه آقای روحانی برخی منابع مالی را که بعد از برجام به دست آورده ذخیره سازی کرده است تا در آستانه انتخابات آزاد کند. الان هم به نظر می رسد برخی اصولگراها آن را پی گرفته اند و ظاهرا مسئله جدی شده است، اما از سویی اظهارنظر یک نفر درباره درخواست دادگاهی کردن رئیس جمهوری، نباید شما را به واکنش وادار کند. آقای حمید روحانی یک نظری داده است. نظرش طبیعتا نظر یک فرد است. فضاسازی رسانه ای استناصر ایمانی، روزنامه نگار اصولگرا هم با اشاره به این که «فردی اظهار نظر شخصی کرده و حملات تندی که از نظر من کاملاغلط است متوجه رئیس جمهوری کرده» افزود: «اینکه کسی بخواهد راجع به رئیس جمهور قانونی کشور که ازسوی مردم انتخاب شده است چنین اظهارنظرهایی بکند، محکوم است. قانون اساسی کشور ما این اجازه را به مردم داده است که رئیس جمهور دیگری را انتخاب یا ایشان را ابقا کنند. کسی حق ندارد روی رای مردم تاثیر بگذارد و مردم حق دارند به هرکس که می خواهند رای بدهند. البته در 35 سال گذشته مردم همیشه در دو دوره انتخاباتی، یک رئیس جمهور را انتخاب کردند اما قرار نیست فکر کنیم این داستان تا سالیان سال ادامه پیدا می کند. به نظر من این صحبت هایی که درباره دادگاهی کردن رئیس جمهور مطرح می شود، هیچ تاثیری بر نظر شورای محترم نگهبان در تایید یا رد صلاحیت ها ندارد. قانون اساسی ما برای همه یکسان است و اگر قرار شود رئیس جمهوری به دادگاه برود مانند سایر افراد عادی، خواهد بود فرقی نخواهد داشت، اما به معنای این نیست اگر چنین اتفاقی بیفتد، ایشان رد صلاحیت می شود؛ ضمن اینکه اصلاهیچ موردی هم نیست که رئیس جمهور ما، آقای روحانی بخواهند دادگاه بروند. اینها بیشتر فضاسازی سیاسی است که یکی، دو نفر ایجاد می کنند.
                