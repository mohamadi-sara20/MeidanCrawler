سه‌شنبه ۱۱ آبان ۱۳۹۵
-----------------------------------------
سرمقاله
-----------------------------------------
اتحاد بر سر اشتراکات
-----------------------------------------

                    رای مثبت نمایندگان پارلمان لبنان به ریاست جمهوری ژنرال میشل عون، علاوه بر شکستن بن بست دوونیم ساله انتخاب رئیس جمهوری گامی مثبت به سود وحدت داخلی لبنان در مقطع بسیار حساس امروز خاورمیانه به شمار می رود. براساس قانون اساسی لبنان، ریاست جمهوری در اختیار مسیحیان، نخست وزیری متعلق به اهل تسنن و ریاست مجلس در دست شیعیان است. شرایط قومی، طایفه ای و سیاسی این کشور نیز ایجاب می کند تصمیمات به صورت جمعی گرفته شود و هیچ جریانی نمی تواند بدون جلب نظر بقیه جریانات، به اداره کشور فکر کند. توافق روی گزینه ریاست جمهوری این کشور، نشان داد جریان المستقبل و سعد حریری نیز اهمیت تصمیم گیری برای لبنان در خود لبنان و توجه به رای و نظر مردم را پذیرفته اند. اگرچه ژنرال عون، کاندیدای حزب الله لبنان، به عنوان جریانی ریشه دار و حمایت شده قاطبه لبنانی ها بود، اما فردی خوش نام در لبنان به شمار می رود که دیگر گروه ها نیز از انتخاب او سود می برند. این گام نخست برای حرکت دوباره لبنان به سوی پیشرفت به شمار می رود؛ اما اینکه باعث حل همه مشکلات شود، موضوع دیگری است. در همین ابتدای امر، سعودی ها در ادامه کارشکنی های خود در منطقه اعلام کرده اند از لبنان خارج شده یا روابط خود را به پایین ترین سطح خواهند رساند. با وجود انتخاب حریری به عنوان نخست وزیر، باز هم سعودی ها و هم پیمانان ایشان به اعلام نارضایتی مشغول هستند؛ چراکه در شرایط فعلی عراق و سوریه، لبنان می تواند با ثبات خود، تقویت کننده محور مقاومت باشد. به هرتقدیر همراهی سعد حریری در این انتخاب نیز امیدواری به بازگشت او به میان نیروهای لبنانی و فاصله گرفتن از نقش مخرب کشورهای منطقه را بیشتر می کند؛ زیرا برخی مسائل مالی او با سعودی ها نیز چاره ای برای رهبر جریان المستقبل باقی نگذاشته بود. او پیش ازاین نیز سمت نخست وزیری را در اختیار داشت و به هرحال با بازگشت به میز تفاهم، کار شایسته ای صورت داد. دکتر ظریف، وزیر خارجه کشورمان، نیز در پیام کوتاهی که در صفحه اجتماعی خود منتشر کرد، اشاره مستقیمی به تصمیم گیری از سوی خود لبنانی ها داشت که کنایه مستتر به برخی کشورهای منطقه را در خود دارد. این انتخاب نشان داد در سیاست باید تعامل و تفاهم را سرلوحه قرار داد؛ در غیراین صورت، هیچ قدرت خارجی برای مردم یک کشور دل نمی سوزاند.سخنان اخیر سعد حریری درباره ماموریت های خارجی حزب الله را نیز باید یک موضع صرفا رسانه ای برای راضی نگه داشتن برخی طرف های دیگر در معادلات لبنان ارزیابی کرد؛ وگرنه همه می دانند حزب الله به عنوان یک نیروی مقاومت، به طور صریح به اعزام نیرو به سوریه پرداخت و اعلام کرد تا به دست آوردن پیروزی از آن کشور خارج نخواهد شد. این مسئله هیچ ارتباطی به مسائل داخلی لبنان ندارد و آنچه مشخص است، سیدحسن نصرالله برای تشکیل دولت در لبنان، به همکاری مستقیم با دیگر نیروهای درون لبنان پرداخته است. حسن البنا، بنیان گذار اخوان المسلمین مصر، جمله ای خطاب به مذاهب اسلامی و احزاب سیاسی دارد، به این معنا که «درباره آنچه اتفاق نظر داریم؛ متحد شویم اما در آنچه اختلاف داریم؛ همدیگر را معذور بداریم». امید که در لبنان، گروه های مختلف بتوانند بر سر این موضع، تفاهمی بلندمدت را شکل دهند.
                