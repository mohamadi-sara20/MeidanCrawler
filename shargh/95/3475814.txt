سه‌شنبه ۱۶ آذر ۱۳۹۵
-----------------------------------------
یادداشت
-----------------------------------------
فراکسیون قومی یعنی مجلس در مجلس
-----------------------------------------

                    تاسیس فراکسیون های قومی در مجلس ایران، احتمالارویدادی کم نظیر است و تجربه مشخصی از آن در سایر کشورها ملاحظه نشده است. احتمالادر سال های آخر امپراتوری تزاری و سپس شوروی، افراد و لابی هایی بودند که درصدد «افراز» سهم خود از ماترک مشاعات به جامانده از عثمانی و روسیه برمی آمدند ولی حتی در آنها نیز با این صراحت در نام و هدف از اهداف واگرایانه صحبت نمی شد. در میان کشورهای موجود که به لحاظ وحدت و حاکمیت ملی اصطلاحا «شکننده» توصیف می شوند (مانند نیجریه، پاکستان و افغانستان) نیز پارلمان هنوز ماموریت ملی خود را انجام می دهد و خبری از فراکسیون های قومی نیست. تقریبا هیچ کشور معتبری سراغ نداریم که مجلسش به گروه ها و فراکسیون های غیرملی یا ضدملی تقسیم شده باشد. ایران یک دموکراسی انجمنی مانند لبنان و آنچه عملادر عراق می بینیم، نیست و هیچ گاه نیز چنین نبوده است حتی در دوران قاجار آن میزان از تدبیر سیاسی بود که زمینه تقسیم جامعه به بلوکات و اصناف مختلف، فراهم نشود. اصل سی ام متمم قانون اساسی مشروطه دراین باره صراحت داشت:«وکلای مجلس شورای ملی و مجلس سنا از طرف تمام ملت وکالت دارند نه فقط از طرف طبقات مردم یا ایالات و ولایات و بلوکاتی که آنها را انتخاب نموده اند». بازتاب این اصل را در قانون اساسی جدید می توان در اصل 84 ملاحظه کرد که مقرر داشته است: «هر نماینده در برابر تمام ملت مسئول است». تاسیس فراکسیون به اصطلاح مناطق ترک نشین، شاید نخستین گام جدی در راستای انحراف مشروطیت و ماموریت ملی پارلمان است، گامی که در صورت تثبتش، موج اول دومینوی قومی را به راه خواهد انداخت.کسانی که هرگز مفهوم مشروطه را درک نکرده و پارلمان را صرفا در صندلی و کرسی خلاصه کرده اند، به راحتی می توانند دفاع از حاکمیت ملی را به دفاع از حاکمیت قومی و فرقه ای تقلیل دهند بدون آنکه به اصل 84 و سوگند نمایندگی که آنها را موظف به دفاع از «استقلال و حاکمیت ایران» می کند، توجه داشته باشند.به نظر می رسد نمایندگان مجلس شورای اسلامی پیش از هرکس دیگری نیازمند فهم درست از مجلس و علت وجودی آن هستند. در غیر این صورت جامعه ایرانی، در آستانه قرن جدید خود و چشم انداز 1400 و همچنین 90 سال پس از امضای فرمان مشروطیت، نیازی به مرور متون اولیه این انقلاب نداشت. بنابراین باید چنین استنباط کرد حتی خطور تصور تشکیل فراکسیون های قومی به ذهن نمایندگان به منزله شکست تمام عیار انقلاب مشروطه، 90 سال پس از استقرار پارلمان است.مظفرالدین شاه در پایان فرمان مشروطه چنین می نویسد:«بدیهی است که به موجب این دستخط مبارک نظامنامه و ترتیبات این مجلس و اسباب و لوازم تشکیل آن را موافق تصویب و امضای منتخبین از این تاریخ معین و مهیا خواهد نمود. به صحه ملوکانه رسیده و بعون الله تعالی مجلس شورای ملی مرقوم که نگهبان عدل است افتتاح و سواد دستخط مبارک را اعلان و منتشر نمایند تا قاطبه اهالی از نیات حسنه ما که تماما راجع به ترقی دولت و ملت ایران است کماینبغی مطلع و مرفه الحال مشغول دعاگویی دوام این دولت و این مجلس بی زوال باشند». باور بنیان گذاران مشروطه بر این بود که بقای کشور و ملت ایران از رهگذر مجلس شورای ملی تامین شود. آنها نمی دانستند 9 دهه پس از این تاسیس، عده ای از نمایندگان، به دنبال تاسیس فراکسیون هایی خواهند بود که اصولابا روح مجلس در تضاد است. حتی اگر از تاسیس فراکسیون های قومی جلوگیری شود، ایران در حالی به قرن جدید پا می گذارد که درک ناقصی از نهادهای مدنی مانند دولت و مجلس و حتی نهاد آموزش به وجود آمده است؛ روندی که قطعا رو به جلو نیست و سیر قهقرایی دارد. ازهمین رو است که دشمنان کشور تا اینجای کار نیز، خوشحال هستند، زیرا به این واقعیت تلخ پی برده اند نقاط قوت ما تبدیل به نقاط ضعف شده است و امروز علاوه بر پدیده دولت موازی، «مجلس موازی» نیز در حال ظهور است که ماموریت خود را در تقسیم بندی «شهروندان مدرن» به «ایلات و قبایل» تعریف کرده است. اینجاست باید از این نکته نگران شد که گویا همه دستاوردهای دولت مدرن در معرض خطر جدی قرار گرفته است.کارکرد فراکسیون اخیر هرچند، در راستای توسعه اعلام شده، اما پیامد خودآگاه آن تا به امروز چیزی غیر از توسعه بوده است. قومیت و توسعه، نسبت معکوس با یکدیگر دارند و اصولااز منظر کارشناسان توسعه، قوم گرایی مانع جدی در راه توسعه و پیشرفت است. هرچند هنوز تاسیس این فراکسیون به مرحله جدی و نهایی نرسیده است و پس از اعتراضات جامعه مدنی کشور، اخبار مربوط به جلسات آنها دست کم در رسانه ها منتشر نمی شود و البته انتظار می رود نهادهای حاکمیتی با آن برخورد جدی داشته باشند، اما تا همین نقطه نیز هزینه ها و آسیب های جدی متوجه آبروی کشور در مجامع بین المللی شده است.
                