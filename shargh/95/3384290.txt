سه‌شنبه ۸ تیر ۱۳۹۵
-----------------------------------------
حرف اول
-----------------------------------------
کارکرد رسانه های اجتماعی در ماجرای فیش ها
-----------------------------------------

                    چند ماه پیش و پس از افشای فیش های حقوقی برخی از مدیران ارشد و موجی که در رسانه ها ایجاد شد، برخی از مدیران خواستار تجدیدنظر در مقررات حقوق و دستمزد های مربوط به خود و کاهش آن شده بودند؛ البته زمانه فرصت نداد و تعلل آنها کار دستشان داد و شد آنچه که شد.این مدیران که عموما در هیات مدیره ها و بعضا در دستگاه های اجرائی (به بیان دقیق یک یا دو دستگاه اجرائی) حضور دارند، مایل نبودند رسانه ای شدن دریافتی آنها به بهای آبرویشان تمام شود. به این صورت، تحت تاثیر آزادی و افشای رسانه ای، موضوعی در دستور کار دولتمردان و در «دستور جلسه دولت» قرار گرفت که امیدواریم به اصلاح سیاست های حقوق و دستمزد منجر شود. کشمکش درونی این مدیران و ناتوانی آنها از چشم پوشی از منافع شخصی به جایی نرسید و به اصلاح هیچ سیاستی منجر نشد.صلاح درون دولت ها به سختی و در فرایندی بسیار پیچیده و کند انجام می شود اما رسانه های اجتماعی با قدرت تمام، راه اصلاح را به روی دولت ها می گشایند و به تعبیر دقیق تر، اصلاح را بر آنها تحمیل می کنند. فارغ از قضاوت درباره کسانی که نامشان افشا شد و آنهایی که هنوز نامشان افشا نشده است، این موضوع می تواند بررسی و واکاوی شود و در حوزه عمومی درس آموزی کند. آزادی و شفافیت در عرصه سیاست گذاری عمومی (آزادی نقد سیاستی) به پالایش تصمیم های مدیریتی منجر می شود. این آزادی، زمینه نقد اجتماعی را فراهم و نقد سیاست گذاری عمومی را از محافل درونی دیوان سالاری و لایه های درونی قدرت به عرصه عمومی وارد و یکی از مهم ترین ابزارهای بهبود سیاست ها را فراهم می کند. درباره آزادی بیان و تاثیر آن در مبارزه با فساد، افزایش شفافیت، نظارت همگانی و... بسیار گفته شده است اما در اینجا ما در پی طرح این موضوع هستیم که باید به آزادی («آزادی سیاستی») به مثابه اصلاح نظام سیاست گذاری و بهبود سیاست ها توجه کرد. درعین حال باید به آزادی به مثابه ابزاری برای «تعیین موضوعات دستور کار دولت» یا تعیین «دستور جلسه دولت» توجه کرد. در عرصه عمومی است که یک سیاست در معرض نقد و بررسی قرار می گیرد و اصلاح می شود و مصداقی از «همه چیز را همگان دانند» جامه عمل می پوشد. قرار نیست سازوکارهای بهبود سیاست ها صرفا از درون دیوان سالاری یا از درون آموزه های دانشگاهی بیرون بیاید. هرچند آموزه های علمی در این زمینه بسیار اهمیت دارد اما این آموزه ها به تنهایی در حوزه سیاست گذاری عمومی، که با گستره وسیعی از ذی ربطان سروکار دارد، کافی نیست. عرصه سیاست گذاری عرصه توزیع منافع و امتیازات است بنابراین با حقوق ذی ربطان و ذی نفعان متعددی سروکار دارد. حضور این ذی ربطان به شفاف سازی و مآلابهبود سیاست ها می انجامد. ارزش های اجتماعی و ارزش های عامه مردم با ارزش های درون دیوان سالاری و دستگاه اداری همواره یکسان نیست. گاه ارزش های عامه به عوام زدگی در سیاست ها می انجامد و گاه ارزش های دستگاه اداری به رانت جویی گروه های خاص منتهی می شود. از این رو ضروری است تا سیاست گذاری نه در انحصار دیوان سالاران باشد و نه متاثر از عوام زدگی. آزادی سیاسی زمینه مواجهه ارزش های دوگانه را فراهم می کند و به تلطیف قضاوت های اجتماعی نسبت به سیاست ها یا به انصاف در سیاست گذاری عمومی منجر می شود. «انصاف» و «بهبود» سیاست ها دو دستاورد مهم آزادی عرصه عمومی در سیاست گذاری است که کمتر به آن توجه شده است.یک مشکل مهم اما در ایران ما وجود دارد و آن اینکه دیوان سالاری ایرانی به طرز عجیبی به محرمانگی غیرقانونی و پنهان کاری غیررسمی خو کرده است. بسیاری اعمال، تصمیمات و اسناد دولتی وجود دارد که هیچ منع قانونی برای انتشار آنها وجود ندارد اما مدیران از انتشار و بهره برداری عمومی از آنها خودداری می کنند.در این میان، اما، رسانه های اجتماعی به معنی دقیق و امروزی آن، موهبتی بزرگ برای نظام سیاست گذاری عمومی است. امکان تعقیب قضائی آنچه در رسانه های اجتماعی منتشر می شود، فعلااندک است و شاید همین نقطه قوت آن باشد. ممکن است نسبت به صحت و سقم آنها بتوان خرده گرفت و ترویج شایعه و دروغ پردازی را یک نقطه ضعف مهم برای رسانه های اجتماعی در نظر گرفت. البته چنین امری اجتناب ناپذیر است. اما راه حل فائق آمدن بر چالش نبود دقت و صحت در همین تکثر نهفته است. تکثر رسانه های اجتماعی و سهولت دسترسی به آنها به طریقی متناقض نما خود به یک سیستم پالایش تبدیل شده است. به بیان ساده کاربران شبکه های اجتماعی از آنجا که به گروه های مختلفی دسترسی دارند، به سرعت می توانند از طریق کنترل متقابل (cross checking) صحت و سقم یک خبر را دریابند. نوعی نظارت همگانی در رسانه های اجتماعی پدید آمده که امکان افشای دروغ پردازی را بیش از پیش فراهم کرده است. این تکثر رسانه های اجتماعی عملانقش سوادآموزی رسانه ای را ایفا می کند و به این شکل، به آزادی در عرصه سیاست گذاری عمومی، هرچه بیشتر دامن زده می شود. این خود نه تنها به پالایش تصمیم گیری ها و اصلاح سیاست گذاری می انجامد بلکه به پالایش تدریجی فرهنگ عمومی و تلطیف قضاوت های شهروندان نسبت به آنچه درون دولت و حکومت انجام می شود، منجر می شود. درعین حال این آزادی به تدریج سواد رسانه ای و سیاسی مردم را بیشتر می کند. دولت در حال اصلاح و بهبود دستمزدهای مدیران ارشد و برکناری برخی از آنان است. امید که این طلیعه ای باشد برای حضور هرچه فعال تر و زنده تر رسانه های اجتماعی در اصلاح سیاست ها.
                