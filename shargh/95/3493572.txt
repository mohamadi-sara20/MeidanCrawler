پنج‌شنبه ۱۶ دی ۱۳۹۵
-----------------------------------------
یادداشت
-----------------------------------------
هم کسب وکار، هم سرگرمی
-----------------------------------------

                    رئیس جمهور در گفت وگوی تلویزیونی اخیر خود با مردم، به درستی درباره کسب وکار در فضای مجازی و اشتغال زایی این بخش مهم در اقتصاد جهانی، نکاتی را بیان کرد. در ماه های اخیر همچنان صحبت از تداوم فیلترینگ برخی شبکه های اجتماعی از یک سو و تلاش برای اضافه کردن پیام رسان تلگرام به فهرست فیلتری هاست. درباره گرفتن مجوز از سوی کانال های پرطرفدار تلگرام و... هم به طور مداوم مطالبی منتشر می شود. پیام رسانی که چندصباحی است وارد خانواده های ایرانی شده است و با سرعت زیادی توانسته دل میلیون ها کاربر را به دست آورد. این پیام رسان با ردوبدل کردن روزانه 15 میلیارد پیام، پرطرفدارترین شبکه اجتماعی در ایران است. مردم کشورمان در محیط تلگرام بیش از 170 هزار کانال تلگرامی به راه انداخته اند که در این میان 11 هزار کانال بیش از پنج هزار عضو دارد. هر کاربر ایرانی به طور میانگین در 10 کانال عضویت دارد و روزانه بیش از 100 مطلب را از تلگرام مطالعه می کند که در نوع خود در جامعه ایرانی که به پایین بودن سطح مطالعه مشهور است، درخور تامل است. کاربران ایرانی با استفاده از این پیام رسان جدید دریافتند که دیگر برای ارتباط با دوستان خود نیاز به فیلترشکن ندارند و اختلال های آزاردهنده را در این پیام رسان شاهد نیستند و از همه مهم تر با سرعت بسیار بالاتری قادر به ارسال هر نوع فایلی در این پیام رسان تازه از راه رسیده هستند؛ در نتیجه آوازه آن خیلی زود بین کاربران فضای مجازی ایران پیچید و خیلی زود روی اکثر گوشی های هوشمند نصب شد. این پیام رسان باعث افت چشمگیر درآمدهای شرکت مخابرات از پیامک شد اگرچه هم زمان، انواع بسته های اینترنتی اپراتورها را به شدت محبوب کرد و مصرف آنها را بالابرد؛ چرا که درآمدزایی آن کم از پیام های کوتاه نیست. با نگاهی دقیق تر به این پیام رسان درمی یابیم که در عین سادگی، امکانات زیادی در اختیار انواع کاربران قرار می دهد که می توان به ایجاد گروه و سوپر گروه و کانال که هر یک کاربرد خاصی دارند، اشاره کرد. اما آیا واقعا می توان به این پیام رسان و سایر شبکه های اجتماعی به عنوان فرصت های شغلی نگریست؟ با فراگیرشدن استفاده از تلگرام در ایران، برای بسیاری از افرادی که در پیداکردن شغل مناسب ناکام مانده بودند، روزنه امیدی باز شد و توانستند بدون نیاز به سرمایه یا حضور در محل کار و با کمترین هزینه از منزل با کارفرمایان خود ارتباط برقرار کنند و مانند یک کارمند حضوری شرکت، به انجام امور محوله بپردازند؛ فقط با این تفاوت که این امر از راه دور انجام می شد که به نوعی هم صرفه جویی در هزینه کارفرما و هم صرفه جویی در هزینه متقاضی کار محسوب می شد. از طرف دیگر بسیاری از افراد نیز با ایجاد کانال ها و گروه های کاری در حوزه های مختلف از طریق تبلیغات در این کانال به درآمد خوبی رسیده اند. به جرئت می توان گفت اثری که تبلیغات در تلگرام برای تبلیغ کننده داشته است، تبلیغات میدانی به صورت بیلبورد و فیکسچر در سطح شهر برای او نداشته است؛ چراکه در تلگرام می توان جامعه هدف و گروه متناسب با محصول یا خدمات خود را انتخاب و به طور اختصاصی برای آن قشر، محصول مرتبط را معرفی کرد. از این حیث می توان به افزایش بیلبوردهای خالی سطح شهر اشاره کرد که با آمدن تلگرام، تبلیغ کنندگان کمتری میل به استفاده از آن برای معرفی محصول یا خدمات خود دارند و تبلیغ کنندگان، بیشتر به سمت تبلیغ هوشمند در شبکه های مجازی گرایش پیدا کرده اند. همچنین در دورانی که عصر اطلاع رسانی یک طرفه اخبار از طریق کانال های تلویزیونی به سر رسیده است؛ شبکه های اجتماعی مثل توییتر، فیس بوک و... نقش مهمی در این زمینه بازی می کنند و سرعت انتقال اخبار دست اول در این شبکه ها بسیار بیشتر از شبکه های تلویزیونی است که دیده شده برخی اخبار مهم داخلی و جهانی را نیز در بسته های خبری خود نمی بینند. با توجه به اینکه توییتر و فیس بوک در ایران فیلتر هستند، کاربران ایرانی باز هم از تلگرام در اطلاع رسانی سریع اخبار کمک گرفته اند و شاهد ایجاد کانال های خبری با تعداد اعضای بالاهستیم که اخبار روز ایران و جهان را به ثانیه در آنها می توان مشاهده کرد. در کنار بعد مثبت اطلاع رسانی سریع و بدون سانسور در تلگرام، نکته دیگری که در این زمینه مطرح است، این است که به همان سرعت نیز امکان نشر یک شایعه در این بستر ارتباطی وجود دارد. در حوزه فرهنگ نیز اثر تلگرام در فرهنگ را از دو منظر می توان بررسی کرد چراکه یک بعد مثبت برای جامعه ایرانی داشته است و یک بعد منفی. به لطف تلگرام و مطالب جالب و خواندنی که در حوزه های مختلف مثل علمی، پزشکی، خودرو، ورزشی، حوادث و... در گروه های مختلف وجود دارد یا کاربران به صورت پیام برای یکدیگر فوروارد می کنند، نوع دیگری از مطالعه در جامعه ایرانی شکل گرفته که به رشد سطح اطلاعات عمومی جامعه کمک شایانی کرده است؛ چراکه با وجود مشغله زیاد افراد در جامعه کنونی، کمتر کسی فرصت مطالعه کتاب های چندصدصفحه ای را دارد و همین مطالعه مطالب کوتاه در تلگرام را نیز باید غنیمت بشمریم. اما بعد منفی تلگرام در فرهنگ شخصی برخی کاربران نهفته است که مرزهای اخلاق را زیر پا گذاشته و به حریم خصوصی دیگران وارد می شوند، البته با تخلف چند کاربر خاص نمی توان کل این ابزار ارتباطی را که فواید بسیاری برای جامعه ایرانی داشته است، فیلتر کرد. ضمنا رفتار نامناسب برخی کاربران در ایجاد استیکرهای غیراخلاقی و انتشار آن در این پیام رسان نیز مطرح است. ذکر این نکته خالی از لطف نیست که متاسفانه به واسطه اطلاع رسانی گسترده ای که در حوزه های مختلف در تلگرام صورت می گیرد، برخی از کاربران که تا قبل از این در هیچ حوزه ای صاحب سخن نبوده و اطلاعاتی درباره آن موضوع خاص نداشته اند تنها به صرف خواندن یک مطلب کوتاه درباره موضوعی، خود را مسلط به موضوع دانسته و اقدام به بگومگو با افراد دیگر در آن زمینه خاص می کنند. اثر منفی دیگری که این پیام رسان روی کاربران گذاشته یا بهتر است بگوییم آنها را معتاد کرده است، انتظارکشیدن برای رسیدن پیام جدید از دوستان است...موارد بسیاری در اطراف خود دیده اید که شاید بی دلیل و بدون اتفاق خاصی، هر پنج دقیقه گوشی خود را برای چک کردن پیام های جدید می بینند. ساعت ها چت بیهوده از بعد پزشکی هم می تواند روی سلامت روانی و جسمانی فرد اثرگذار باشد؛ چراکه عموما با سری خم شده در گوشی از طریق گوشی های هوشمند خود که صفحه ای کوچک تر از لپ تاپ دارند، از تلگرام استفاده می کنند و شاید مدت زیادی بدون پلک زدن یا بلندکردن گردن، به صفحه نمایش گوشی خیره شوند که خود باعث بروز بیماری های چشمی و مشکلاتی در ستون فقرات افراد می شود. در موارد بسیاری هم کاربران علاقه مند هستند تا به همه چت های بی پاسخی که در طول روز داشته اند، در انتهای شب پاسخ دهند که این امر نیز باعث اختلال در خواب فرد و در نتیجه اختلال در کارایی او در روز بعد می شود. درعین حال، به واسطه حضور تلگرام در خانواده های ایرانی، برخی حد و حدود استفاده از این ابزار را ندانسته و در محیط گرم خانواده و حتی در مجالس و میهمانی ها نیز دست از سر تلگرام برنداشته و همچنان سر به گوشی فرو برده و غرق در ارتباطات مجازی خود هستند؛ غافل از ارتباطات حقیقی اطراف خود که بسیار مهم تر به نظر می رسند. امید است کاربران ایرانی قبل از استفاده از هر ابزاری، ابتدا فرهنگ استفاده از آن را فرا گرفته و سپس اقدام به استفاده از آن کنند. به نظر می رسد پاک کردن صورت مسئله برای فیلترکردن شبکه های اجتماعی، راه حل برخی ناهنجاری های دیده شده در فضای مجازی نیست. با مدیریت و نظارت بهتر و فرهنگ سازی مناسب، می توان به همه این مشکلات فائق آمد؛ چراکه درحال حاضر به نظر می رسد وزن اثرات مثبت این شبکه ها، بسیار بیشتر از تبعات منفی آن است.
                