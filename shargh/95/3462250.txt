چهار‌شنبه ۱۹ آبان ۱۳۹۵
-----------------------------------------
یادداشت
-----------------------------------------
فاطمی شهید و میراث او
-----------------------------------------

                    گفته می شود چون در روز عاشورا متولد شد، او را حسین نام نهادند؛ 19 آبان 1296. پس از اتمام تحصیلات دانشگاهی در ایران، در سال 1323 برای ادامه تحصیل به فرانسه رفت. هم زمان با تحصیل در مقطع دکترای رشته حقوق در دانشگاه پاریس و با عنایت به علاقه اش به روزنامه نگاری، توانست در رشته روزنامه نگاری در هوت اتود انترناسیونال (دانشکده مطالعات عالی) درس خوانده و دیپلم آن را بگیرد. نبوغ سیدحسین فاطمی به حدی بود که توانست زبان فرانسه را کاملایاد بگیرد و در دو زمینه کاملامتفاوت تحصیل کند. وطن دوستی و علاقه اش به سیاست چنان بود که از دوستانش خواسته بود تا روزنامه های مطرح آن زمان را برایش به پاریس بفرستند تا از اوضاع بحرانی کشورش باخبر شود و برای روزنامه های سیاسی آن روز تهران از جمله «ستاره» و «مرد امروز» مقاله نوشته یا مطالب مفید را از روزنامه های چاپ پاریس به فارسی برگردانده و ارسال می کرد. روزنامه «باختر امروز» فاطمی که با قلم بی پروایش بر سیاست مداران، دولتمردان وابسته و درباری می تاخت و هرروز با تیتری جنجالی و افشاگر مسائل پشت پرده را برملامی کرد، بارها توقیف شد، ولی این جوان شجاع که به آرمان های مرادش دکتر محمد مصدق دل بسته بود، نه تنها پای از راه نکشید بلکه هرروز محکم تر در پیشبرد اهداف نهضت ضدامپریالیستی ملت ایران که با پیر استعمار انگلیس در افتاده بود، به مجاهداتش ادامه داد. او از مشوقان و حامیان محمد مسعود، روزنامه نگار انقلابی و مدیر روزنامه «مرد امروز» بود و وقتی مسعود ترور شد، بر سر قبر او سخنرانی کرد. در این روز بود که خودش هدف ترور فداییان اسلام قرار گرفت و به شدت مجروح شد، ولی با معالجاتی که در ایران و آلمان انجام شد، بهبود یافت و پرشور تر از پیش به مبارزاتش ادامه داد. در این دوره از زندگی، سیدحسین فاطمی مورد توجه و علاقه ویژه دکتر مصدق قرار گرفت و در حلقه نزدیک ترین یارانش درآمد. پس از تحصن ناموفق در دربار و حضور تحصن کنندگان در منزل نخست وزیر، دکتر فاطمی پیشنهاد تشکیل جبهه ملی را مطرح کرد که با استقبال مصدق و یارانش (هیات 19 نفره موسس) مواجه شد؛ جبهه ای که برنامه های بزرگی همچون ملی کردن صنعت نفت و ایستادگی در برابر خودکامگی های محمدرضا شاه را در پیش داشت. دکتر فاطمی در مجلس دوره هفدهم نماینده مجلس شد و از سنگر پارلمان، آزادی خواهی و استقلال طلبی را دنبال کرد. دکتر مصدق که به نخست وزیری رسید، فاطمی را به معاونت نخست وزیر و سخنگویی دولت منصوب کرد. مصدق در کتاب «خاطرات و تالمات مصدق» می نویسد: ملی شدن نفت در سراسر کشور ابتکار شادروان دکتر حسین فاطمی است که چون کمیسیون نفت مجلس شورای ملی پس از چند ماه مذاکره و مباحثه نتوانست راجع به استیفای حق ملت از شرکت نفت انگلیس و ایران تصمیمی اتخاذ کند، دکتر فاطمی با من که رئیس کمیسیون بودم مذاکره نمود و پیشنهاد ملی کردن صنعت نفت را مطرح کرد». فعالیت های پرشور سیاسی فاطمی موتور محرکه ای برای ملت ایران بود که کشور را در معرض خطر غلتیدن به آغوش انگلیس می دیدند. حکومت شاه جوان در مسیری بود که همچون پدرش رضاشاه، دیکتاتوری تمامیت خواهی در پیش گیرد و میراث انقلاب مشروطه را که هدفش حکومت قانون بود، نادیده انگارد. نه تنها انگلیس، بلکه دولت سوسیالیست شوروی هم که فرصت طلبی در پیش گرفته و با این بهانه که چون نفت جنوب در دست بریتانیاست پس نفت شمال ایران هم سهم ماست، مورد انتقاد روزنامه باختر امروز فاطمی قرار گرفت و در جریان غائله فرقه شوروی، ساخته دموکرات و مذاکرات قوام السلطنه و سادچیکف (سفیرکبیر شوروی در ایران) نوشت: «آقای سادچیکف اینجا ازبکستان نیست!» و خطاب به کافتارزاده (معاون کمیسر خارجی اتحاد شوروی) که برای چانه زنی درخصوص مطامع دولتش برای نفت شمال، به تهران آمده بود، نوشت: «برای آقای کافتارزاده ترجمه کنید». با اعتراض سفیر شوروی، فاطمی باز دستگیر شد و به زندان افتاد و باختر امروز توقیف شد. مدتی پس از کودتای ننگین 28 مرداد که دولت ملی دکتر مصدق را سرنگون کرد، دکتر فاطمی دستگیر شد.او پس از دستگیری در حین انتقال به زندان، مورد حمله شعبان بی مخ و اوباش او قرار گرفت و به شدت زخمی شد. او پس از محاکمه فرمایشی کوتاه در دادگاه نظامی به اعدام محکوم شد و درحالی که به شدت بیمار و تب دار بود او را با برانکارد به میدان تیر بردند تا پیکر نیمه جانش را تیر باران کنند. پس از شهادت، بدن او در قبرستان ابن بابویه و در کنار مزار شهدای قیام سی ام تیر، آرام گرفت. فاطمی از فردای کودتای 28 مرداد 1332 برای مبارزان ضد رژیم پهلوی به اسوه و الگویی جذاب تبدیل شد. بهترین پاسداشت او برای امروز ما این است که آرمان های او را در حفظ استقلال و آزادی ایران دنبال کنیم. او باید الگوی دیپلماسی ایرانی قرار گیرد. دیپلماسی امروز ما که توانست برای استیفای حقوق حقه ملت ایران با عزت در مقابل قدرت های جهانی بنشیند، بدون شک مدیون پایمردی های او و خون بناحق ریخته شده اوست. در روزهای آغازین پس از پیروزی انقلاب، کارکنان انقلابی وزارت خارجه، سالن اجتماعات این وزارتخانه را به نام دکتر حسین فاطمی نام گذاری کردند، ولی متاسفانه پس از مدتی، این نام تغییر کرد. امید است مسئولان فعلی دیپلماسی ما نام پرافتخار وزیر شهید را زنده نگه دارند.
                