پنج‌شنبه ۲۷ آبان ۱۳۹۵
-----------------------------------------
type_unknown
-----------------------------------------
ممنوعیت مداخله در انتخابات
-----------------------------------------

                    گروه سیاست: سخنگوی سابق شورای نگهبان، با اشاره به اینکه ما به هویت و بی طرفی از نظر گروه ها و سلیقه های سیاسی نظامیان نیاز داریم، افزود: «ما باید در مواقع حساس به دستور و فرمان آنها همه مان نظامی شویم و برویم از کشور دفاع کنیم؛ بنابراین این خودش یک تدبیر است که نظامیان در کشمکش های سیاسی مداخله نکنند؛ اما اگر یک نظامی بگوید والسلام علیکم من دیگر نظامی نیستم. این هم سابقه فعالیت دینی و این هم سابقه فعالیت نظامی، حالامی خواهم به عنوان یک آدم سیاسی وارد عرصه شوم. دیگر نه ارتش به او کار دارد و نه سپاه و آنها هم حق ندارند با امکانات عمومی یا سردادن شعارها از او حمایت کنند. باید مثل بقیه کاندیداها شود و حزب و گروه یا دسته خودش از او حمایت کنند. هر نظامی یک انتخاب فردی دارد رای خود را مثل بقیه می دهد؛ به این معنا نه قانون اساسی ممنوع می کند، نه سیاست های کلی و نه جاهای دیگر دنیا ممنوع است. شما عنایت بفرمایید و نگاه کنید که وزرای موثر در بسیاری از کابینه های دولت های بزرگ دنیا، سوابق نظامی جنگ و حضور در صحنه های نبرد و رزم را دارند.بنابراین من فکر می کنم که ما خیلی اسیر این تقسیم نظامی و غیرنظامی نشویم». «ابراهیمیان» با اشاره به اینکه به نظر شخصی من بسیج به عنوان نیروی نظامی نمی تواند در انتخابات مداخله کند، افزود: «یعنی نیروی نظامی که بگوید آقا من از فلان کاندیدا حمایت می کنم؛ کمااینکه سابقه نداشته است که بسیج به نحو رسمی از کاندیدایی حمایت کنند. بله؛ ممکن است در مساجد که افراد جمع می شوند، فعالیتی داشته باشند و به عنوان جامعه متدینین از کاندیدایی حمایت شود». مفهوم رجل سیاسی کش دار است«ابراهیمیان» درباره تعیین شاخص های رجل سیاسی هم گفت: «به نظر من اشکالی ندارد اگر ما بپذیریم که می توانیم برای مفهوم رجل سیاسی معیارهای کلی بدهیم که خود اعضای شورای نگهبان هم مقید شوند و نتوانند خلاف آن رفتار کنند، درصورتی که این را پذیرفتیم لازمه اش این است که مجلس شورای اسلامی هم بتواند همان قاعده را بگذارد. می دانید که قبلااستدلال این بود که مجلس به این علت نمی تواند قاعده کلی بگذارد که باید از سوی این 12 نفر مصداقی تشخیص داده شود. حالااگر قرار باشد ما بتوانیم معیار بگذاریم پس آن مانعی که ما نمی توانستیم معیارهای کلی بگذاریم، رفع شده است و در نتیجه فکر می کنم تقنین هم دراین زمینه اشکالی نداشته باشد. شورای نگهبان می تواند قانونی را که دراین زمینه وضع می شود چنانچه با معیارهای کلی ذهنی اعضا منطبق است و تحدید اختیارات شورای نگهبان و تقیید عنوان رجل سیاسی تلقی نمی شود تایید کند». «ابراهیمیان» با اشاره به اینکه قانون اساسی این اعتماد را به شورای نگهبان کرده است که آنها مثل یک هیات منصفه فهم عرفی خودشان را از مفهوم رجل سیاسی اعلام کنند و بقیه به آنها اعتماد کنند افزود: «روشن است که یک مفهوم کش دار مثل رجل سیاسی را به این گروه سیاسی بگویید یک تعریفی از آن دارد و اگر به آن گروه سیاسی همین آقا را معرفی کنید، آن گروه ممکن است که همین آقا را رجل سیاسی نداند. اینجاست که به شورای نگهبان به عنوان مجموعه انسان های عاقل، متعارف و باتجربه که مسائل اساسی نظام را به نحو روزمره در حال حل وفصل آن هستند- یعنی مسئله قانون اساسی و شرع- ماموریت داده می شود و به فهم آنها اعتماد می کنید تا مصداق را تشخیص دهند». سخنگوی سابق شورای نگهبان افزود: «من تصور می کنم اگر شورای نگهبان بتواند قاعده کلی بگذارد که این قاعده کلی بگوید به فرض60 یا 70سالگی معیار سنی برای رجل سیاسی است و سابقه دو دوره وزارت یا پنج دوره نمایندگی لازم است، اگر قرار باشد چنین قاعده ای برای خود داوران و داوری های شخصی آنها الزام آور باشد، مانعی که مجلس شورای اسلامی نمی توانست قانون گذاری کند، برطرف شده است. اگر تعیین ضابطه نوعی تحدید اختیارات اعضای شورای نگهبان در تشخیص رجل سیاسی نیست تعیین آن از سوی مجلس که قانون گذاری اولاو ذاتا در صلاحیت اوست به شرط انطباق ضوابط نوعی با تفسیری که شورا از رجل سیاسی در ذهن دارد باید بلامانع باشد».
                