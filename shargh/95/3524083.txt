دو‌شنبه ۹ اسفند ۱۳۹۵
-----------------------------------------
سرمقاله
-----------------------------------------
شهر بی دفاع
-----------------------------------------

                    1- در قانون وظایف و اختیارات شورای شهر، وظایفی برای اعضای شورا پیش بینی و احصا شده که بدون تفسیر موسع از آن، می توان حکم کرد قانون گذار اختیارات بسیط و فراوانی را در اداره امور شهر، به عهده اعضای پارلمان شهری گذاشته است. صورت جلسات مذاکرات تصویب این قانون نیز نشان می دهد قانون گذار به دلیل دغدغه «مدیریت مشارکتی» و تلاش برای «دموکراتیزه کردن فرایندهای شهری» و تمرین مردم سالاری در سطح خرد جامعه، قانون شوراها را تصویب کرده است.دغدغه قانون گذار تمرین یک مدیریت مشارکتی مبتنی بر عقلانیت و خرد جمعی بوده است و از این حیث، از انتخاب شهردار تا نظارت بر اجرای مصوبات شورا را در اختیار اعضای پارلمان شهری گذاشته است. در ماده دوم قانون اختیارات و وظایف شورای شهر تاکید شده است: «بررسی و شناخت کمبودها، نیازها و نارسایی های اجتماعی، فرهنگی، آموزشی، بهداشتی، اقتصادی و رفاهی حوزه انتخابیه و تهیه طرح ها و پیشنهادهای اصلاحی و راه حل های کاربردی در این زمینه ها برای برنامه ریزی و ارائه آن به مقامات مسئول ذی ربط» و در ماده سه آمده است: «نظارت بر حسن اجرای مصوبات شورا و طرح های مصوب در امور شهرداری و سایر سازمان های خدماتی، در صورتی که این نظارت مخل جریان عادی این امور نگردد» و در ماده هشت این قانون تاکید شده است: «نظارت بر حسن اداره و حفظ سرمایه و دارایی های نقدی، جنسی و اموال منقول و غیرمنقول شهرداری و همچنین نظارت بر حساب درآمد و هزینه آنها» بر عهده شوراست. هزینه شهرداری که هر شش ماه یک بار از سوی شهرداری و به منظور تصویب طرح حدود شهر با رعایت طرح های هادی و جامع شهرسازی به عهده شورای شهر گذاشته شده است.2-مدت زیادی است که شهر تهران و نحوه مدیریت آن از نگاه کارشناسان با نقدی جدی مواجه شده؛ اداره پرهزینه شهر، تخریب باغات و فضای سبز، اتوبان سازی گسترده و تحریک تقاضای مسافرت شهری با وسیله نقلیه شخصی، انحصار در واگذاری پروژه ها به نهادهای خاص، عدم رعایت معماری ایرانی- اسلامی در شهرسازی، بارگذاری بیش از حد جمعیتی، گسترش حاشیه نشینی، نبود سرمایه گذاری مناسب در خطوط حمل ونقل ریلی، مانند مترو و به دنبال آن افزایش ترافیک و آلودگی هوا، برهم زدن بافت محله ای شهر در مناطق اصیل و بی هویت کردن تهران به دلیل اجرای پروژه های عمرانی شهری و همچنین تراکم مشکلات اجتماعی که تالی فاسد و انحراف در سیاست گذاری شهری در چند سال گذشته است، مانند مسئله زنان سرپرست خانوار و همچنین تکدی گری، کودکان کار، معتادان رها شده و بی سرپرست و کارتن خواب هایی که در سطح شهر هستند، نبود آرامش روانی شهروندان، به واسطه ترافیک و به طور کلی نارضایتی در فرایندهای شهرسازی، مانند برج سازی های گسترده در مناطق مسکونی یا ساخت مراکز خرید بی شمار در بافت مسکونی از جمله مواردی است که نه تنها به چشم کارشناسان امور شهری می آید، بلکه شهروندان چند صباحی است آنها را با گوشت و پوست و استخوان خود درک می کنند؛ اما این همه ماجرا نیست.3- وفق قانون شوراها مهم ترین وظیفه اهالی پارلمان شهری، سیاست گذاری صحیح و مبتنی بر مطالبات واقعی شهروندان در یک شهر است. حال پرسش اساسی این است که با وجود نص صریح قانون و مشکلات به شدت آشکار شهر، پس اعضای شورای شهر کجای این معادله قرار می گیرند؟ مسلما این نحوه اداره و سیاست گذاری شهر، ماحصل جلسات مداوم اعضای پارلمان شهری است و شهردار مجری سیاست های شورا بوده و هست. پس اگر انحرافی را برای روند سیاست گذاری شهری قائل هستیم، باید ابتدا اعضای شورای شهر پاسخ گو باشند و مسئولیت وظیفه خود را بپذیرند. اما در ماه های اخیر و به ویژه بعد از فاجعه پلاسکو که مدیریت شهری در ایجاد و حل آن نقش داشت، اعضای شورای شهر تحرک کلامی یا منازعه مجازی را با مدیریت شهری آغاز کرده اند و از موضعی به مسائل شهر تهران ورود کرده اند؛ به نحوی که گویا در چند سال تصدی مسئولیت نمایندگی مردم در پارلمان شهری، هیچ تصمیمی نگرفته اند که به وضعیت موجود منتهی شده باشد! آنان چنان جملاتی را توییت می کنند که گویا از روز اول تاکنون در جریان امور شهر نبوده و و اینک به یکباره «برج» هایی را دیده اند که خطرناک اند! آن دیگری فریاد برمی آورد که حساب های دریافتی شهرداری شفاف نیست و آن یکی از مدیریت بحران در پلاسکو انتقاد کرده و از شهروندان می پرسد چرا بودجه آتش نشانی به طور کامل پرداخت نشده است! این همه البته به انتخابات ربطی ندارد؛ اگرچه فرصت زیادی تا برگزاری آن نمانده است! جالب تر اینکه حتی عده ای از این اهالی زحمت منازعه کلامی را هم به خود نمی دهند و در مهم ترین چالش های شهری حتی در صفحات مجازی نیز حضور ندارند و این زمانی دردناک تر است که این جماعت به دلیل منتسب کردن خود به یک جریان سیاسی، می گویند میراث شکوهمند دوران اصلاحات (اجرای قانون شوراها) را راهبری می کنند. این گزاره ها نافی بی مسئولیتی اصولگرایان شورای شهر نیست.4- براین سیاق حق است بدانیم و بخواهیم که چرا سیاست گذاری شهری به این روز افتاده است؟ پایتخت ایران، باید محل توجه جدی شهرسازان، پارلمان شهری و مدیریت شهری قرار می گرفت. منازعه کلامی و تحرک مجازی هیچ کدام گزاره ای وافی به مقصود در مسیر سیاست گذاری شهری نیستند. کلان شهری مانند تهران، نیازمند برنامه ریزی مدرن در حوزه شهری است. ایجاد چهره ای مدرن و اصیل از هویت ایرانی –اسلامی در شهر تهران ضرورت این نکته را آشکار می کند که پرداختن به شهر تهران باید فارغ از منازعات کلامی و با تمرکز بر ترسیم چشم اندازی پایدار در نقشه راه شهر تهران و استفاده از تجارب جهانی در مدیریت شهری این کلان شهر مهم، در دستور کار اهالی پارلمان شهری قرار می گرفت تااینک تصویری واضح تر از فرایند سیاست گذاری شهری در تهران پیش رو داشته باشیم که متاسفانه این گونه نشد.1- در قانون وظایف و اختیارات شورای شهر، وظایفی برای اعضای شورا پیش بینی و احصا شده که بدون تفسیر موسع از آن، می توان حکم کرد قانون گذار اختیارات بسیط و فراوانی را در اداره امور شهر، به عهده اعضای پارلمان شهری گذاشته است. صورت جلسات مذاکرات تصویب این قانون نیز نشان می دهد قانون گذار به دلیل دغدغه «مدیریت مشارکتی» و تلاش برای «دموکراتیزه کردن فرایندهای شهری» و تمرین مردم سالاری در سطح خرد جامعه، قانون شوراها را تصویب کرده است.
                