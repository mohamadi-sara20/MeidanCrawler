سه‌شنبه ۱۲ مرداد ۱۳۹۵
-----------------------------------------
type_unknown
-----------------------------------------
هزینه های شهرداری قالیباف 100 برابر کرباسچی است
-----------------------------------------

                    احمد حکیمی پور، عضو شورای شهر تهران: انتظار پاسخ گویی و شفافیت با مردم از فردی که در مسند و مسئولیتی قرار می گیرد، انتظاری بجاست. تفاوتی نمی کند فردی با رای مستقیم مردم در مسندی قرار گیرد یا آنکه با انتخاب نمایندگان منتخب مردم، مسئولیتی به وی سپرده شود؛ بلکه اصل باید بر شفافیت و پاسخ گویی قرار گیرد.از ابتدای شورای شهر چهارم، یکی از مسائلی که همواره با آن به عنوان عضوی از شورا مواجه بوده ایم، تکرار درخواست برای شفاف سازی عملکرد مالی شهرداری به عنوان مصداق بارز پاسخ گویی به مردمی بوده است که شهر با پول آنها اداره می شود؛ خواسته ای که به نظر می رسد با توجه به مدیریت 10ساله یک فرد در کسوت شهردار و تسلطی که بر امور باید وجود داشته باشد، اقدامی چندان سخت نخواهد بود؛ اما در این مدت، بیشتر با کلی گویی هایی پراکنده مواجه بوده ایم به طوری که حتی گزارش حسابرس های تلفیقی سال های قبل از شورای چهارم نیز همواره با ابهاماتی روبه رو شده که قابل قبول نبوده اند. در چنین شرایطی سوالی که به ذهن متبادر می شود، این است که آیا مردم نامحرم بودند که از این شفافیت منع شده اند یا اینکه مشکل در جای دیگری است؟چطور می شود مردمی که با رشد و آگاهی اجتماعی اکنون در بطن مدیریت شهری حضور دارند، چنین نامحرم شمرده می شوند که هر از چندگاهی با ارائه آمار و ارقامی تکراری و فاقد اعتبار، سعی در مجاب سازی آنها برای صداقت در رفتار و عملکردمان داریم؟همین هفته قبل بود که شهردار محترم تهران در صحن علنی شورای شهر و به نظر خودشان برای آگاه سازی مردم نسبت به اقدامات شهرداری، اعداد و ارقامی را اعلام کردند که از منظر من نه فقط پاسخ به سوالات بی شمار اعضا نبود، بلکه همین ارقام خود محل سوال است. ایشان گفتند: «بودجه شهرداری در سال های 84 تا 94 معادل 109 هزارو 876 میلیارد تومان بوده است» و البته معاون مالی ایشان نیز گفتند با وجود بودجه ابلاغی به شهرداری که همان مبلغ موردنظر شهردار بوده، مبلغ «176 هزار میلیارد تومان برای پایتخت در 10 سال» هزینه شده است. حال این عدد اعلامی خود جای تامل دارد؛ نخست آنکه به عنوان عضوی از شورای شهر تهران، تاکنون گزارش قابل قبولی نسبت به مابه التفاوت ارقام ارائه شده که عدد د رخور توجهی است، دریافت نکرده ام و این باید معین شود آیا مبلغ بالای 66 هزارو 124 میلیاردتومانی که هزینه شده، با مجوز و مصوب شورای شهر تهران بوده است؟ این مبلغ از کجا تامین شده و آیا همان محل تامین درآمد از تداوم فروش تراکم نیست؟دیگر آنکه هرچند تهران در 10 سال گذشته با افزایش نیازهای جدید و تحولات اجتماعی روبه رو بوده است، ولی آیا باید سرعت افزایش هزینه ها بیش از صد برابر سرعت تحولات باشد؟ برای مثال، چطور می شود که غلامحسین کرباسچی در مدت 9سال، شهر تهران را با هزارو 500 میلیارد تومان مدیریت کرد و محمدباقر قالیباف در 10سال بیش از صدو 50هزارمیلیارد تومان یعنی بیش از صد برابر در یک بازه زمانی تقریبا مساوی شهر را اداره می کند. جالب توجه است که همه هزینه های انجام شده در دوران مدیریت آقای کرباسچی به تنهایی به اندازه اجرای پروژه ای به اسم «شهرآفتاب» در دوران مدیریت آقای قالیباف است؛ پروژه ای خارج از اولویت مردم شهر که همچنان نه فقط ریز هزینه ها، بلکه هیچ اسناد قابل قبولی برای این مبلغ هنگفت هزینه شده ارائه نشده است! آیا انصاف است که مردم در بافت های فرسوده در معرض بحران باشند و...پروژه ای نمایشگاهی با میلیاردها تومان ایجاد شود که هر روزه اداره روزهای بی شمار خالی ماندش هزینه ای گزاف را بر مردم تحمیل می کند؟ شهر تهران گران اداره می شود و این موضوعی ملموس برای مردم شهر هست و نمی توان با اعدادوارقامی کلی و بدون سند یا تلاش برای برجسته سازی پروژه هایی مانند پل طبقاتی صدر، تونل توحید و موارد مشابه دیگر -که همچنان تکمیل آنها تداوم دارد و هزینه های میلیاردی اش محل ابهام بوده و البته کیفیت استاندارد آنها هم محل سوال قرار دارد- بخواهیم به شفاف سازی اذهان مردم بپردازیم. به خاطر دارم در شورای شهر اول، بودجه شهرداری با سالی حدود 600 میلیارد تومان بسته می شد و در سال آخر شورا که تصمیم بر آن بود بودجه سالانه را به مبلغ هزار میلیارد تومان افزایش دهیم، بحث های فراوانی صورت می گرفت و ما درواقع نگران تحقق نیافتن آن و آسیب پذیری به اقتصاد شهر بودیم. هرچند در دوره های بعدی شورا، بدون توجه به دغدغه های ما همان اتفاق افتاد و تراکم فروشی یا بهتر است بگوییم «شهرفروشی»، محل تامین درآمدهای شهرداری شد که نشانه خوبی برای تعادل منابع و مصارف نیست و این افزایش بودجه به روالی عادی تبدیل شد. متاسفانه از شورای شهر دوم به بعد هر سال به مبلغ بودجه شهرداری افزوده و از سوی دیگر، از میزان پاسخ گویی و شفاف سازی کاسته شد درحالی که می توان در سقف پر، کلان شهری مانند تهران را با بودجه ای تا سقف پنج هزار میلیارد تومان نیز مدیریت کرد. تلاش هایی برای روزآمد سازی فضای شهری صورت گرفته که البته بر کسی پوشیده نیست، اما خروجی ها با هزینه ها برابر نیست و همه سوالات ما نیز در این خلاصه می شود که شهر به چه قیمتی اداره می شود؟ شهر اداره می شود به بهای اینکه اندک فضای سبز باقی مانده فروخته شود و برج های عظیم در آن بنا شوند یا اینکه پروژه هایی کم کیفیت یا بدون پشتوانه کارشناسی در اطرافمان رشد کنند! بدیهی است هدف نگارنده و طراحان محترم «طرح بازنگری اختیارات مالی و معاملاتی شهرداری»، رفع این ابهامات و شفاف سازی مناسبات مالی در شهرداری است؛ چراکه همین فاصله دو عدد اعلام شده در صحن علنی شورای شهر در سه شنبه گذشته گویای همه چیز است.
                