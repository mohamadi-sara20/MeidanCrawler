یک‌شنبه ۱۳ تیر ۱۳۹۵
-----------------------------------------
حرف اول
-----------------------------------------
زنده باد تلگرام
-----------------------------------------

                    1- این روزها ماجرای فیش های حقوقی چنان فراگیر شده که برخی آن را به سونامی تعبیر کرده اند و برخی به بزرگ ترین بحران سیاسی برای دولت. ماجرا از انتشار فیش حقوقی مدیران بیمه مرکزی در «تلگرام» آغاز شد، اگرچه بلافاصله بعد از آن، مدیران مزبور استعفا دادند؛ ولی به دو دلیل این سونامی امواجی سهمگین تر گرفت: اول اینکه ابزاری برای تسویه حساب سیاسی با دولت شد و دوم اینکه در زمانی این اتفاق افتاد که شبکه های اجتماعی و به ویژه تلگرام، یکه تاز عرصه رسانه کشور شده اند. شاید و به احتمال قریب به یقین به تعداد گوشی های هوشمند در دست مردم، عضو فعال در تلگرام وجود دارد؛ یعنی فرض متقن آنکه هرکس گوشی هوشمند دارد حداکثر در چهار یا پنج گروه فعال است...و روزانه دسترسی فراوانی به اطلاعات منتشرشده در شبکه های مجازی دارد. به رسم معمول و عادت مالوف که از قضا همه کاربران گوشی های هوشمند به آن گرفتار شده اند، اطلاعات رسیده به هر کاربر بلافاصله به کاربر دیگر در مقام دوست یا هم گروه ارسال می شود. این فعل و انفعال عادی در فضای مجازی، از همه کاربران یک کنشگر فعال رسانه ای به وجود آورده که فعالیت رسانه ای خود را در حد انجام وظیفه یا ایفای رسالت خبری پنداشته و به انجام آن بسیار وابسته اند. این رویه مدتی است که به عنوان امور روزمره همه را به خود مبتلاکرده و جزئی از زندگی ما شده است. این رفتار اجتماعی و کاملاجدید، بعدها شاید به عنوان رفتاری که باید آن را مطالعه کنند، در متون علمی واکاوی عالمانه شود؛ اما آنچه مهم است اینکه در حال حاضر به شیوه ای از زندگی اجتماعی ما ایرانیان بدل شده است و از قضا بسیار نقش آفرین. اولین تاثیرگذاری شبکه تلگرام را در انتخابات هفتم اسفند ماه 94 دیدیم؛ آنجا که رسانه های رسمی اعم از صداوسیما، سایت ها، خبرگزاری ها، تریبون های خاص و بیشتر روزنامه ها جریانی را تبلیغ می کردند که در پایان روز رای گیری موفق به کسب اعتماد مردم نشد و جریانی انتخابات را برد که در شبکه های مجازی حضوری مستمر، مفید و موثر داشت؛ اما دومین نقش آفرینی مهم این بار در قضیه فیش های حقوقی نمایان شده است. آنجا که بعد از انتشار اولین فیش ها که به عنوان «ابزار رقابت سیاسی» از آن استفاده شد و اتفاقا دولت بلافاصله واکنش نشان داد و به استعفای مدیران ختم شد، ماجرا به یمن حضور موثر شبکه تلگرام فروکش نکرد و هر لحظه بر این کوره داغ دمیده شد و شاید ابتدا ابزار تخریب دولت در وانفسای رقابت های سیاسی بود؛ اما بلافاصله به «مطالبه عمومی» تبدیل شد. بپذیریم که اگر تلگرام نبود، این حقوق را نمی شد استیفا کرد.2- پس از اتمام جنگ و آغاز سازندگی، جریان عمومی توسعه مانند سیل روان شد. کشوری با زیرساخت های ویران از جنگ تحمیلی باید با پول نفت ساخته می شد؛ یعنی هم پروژه وجود داشت و هم پول. فقط باید افرادی پیدا می شدند که مدیریت امور توسعه یا هزینه کرد پول ها را به عهده می گرفتند. از آنجا که هر پدیده ای الزامات خاص خود را به تناسب شرایط می سازد، بلافاصله طبقه ای از مدیران شکل گرفت که اولاویژگی های منحصربه فردی را یدک می کشیدند، ثانیا هوش سیستمی تامل برانگیزی داشتند، ثالثا مدیریت در جمهوری اسلامی را خوب بلد بودند و رابعا از فضا و تعاملات سیاسی برای بهره گیری و فرصت سازی اقتصادی به بهترین نحو استفاده می کردند. این جریان مدیریتی یا به عبارتی این طبقه اجتماعی به مرور زمان و با توجه به فراز و فرود سپهر سیاست در ایران آموخت که دلدادگی به یک جناح سیاسی یا نشان دارشدن در جامعه ایران می تواند منافع اقتصادی را با آسیب جدی مواجه کند، پس طوری عمل کرد که جناح سیاسی خود را مخفی نگه دارد. در این رهگذر آموخت که بهترین رفتار سیاسی آن است که در هر دولتی به همان رنگ درآید؛ بنابراین ما با طبقه ای روبه رو شدیم که نه اصلاح طلب بودند و نه اصولگرا، ولی هم در دولت اصلاح طلبان مدیر اقتصادی بودند و هم در دولت اصولگرایان. هم احمدی نژادی بودند و هم به رئیس دولت اصلاحات ارادت داشتند. این به اصطلاح تکنوکرات ها که از قضا هیچ تکنیک مدیریتی ای نیز در چنته ندارند، سال هاست که بر گرده اقتصاد کشور و به عنوان مدیران بنگاه های اقتصادی سوارند. این گروه شاید از حیث عددی به چند هزار نفر هم نرسند؛ ولی در همه زمان ها، مکان ها و دولت ها حضور دارند. مدیرانی که در زمان مدیرعاملی سعید مرتضوی در شستا حضور داشتند و پس از آن حتی زمانی که مرتضوی در مسیر دادگاه رفت و آمد می کند و طبق قاعده مدیران مخالف او عنان سیاست را به دست گرفته اند، باز هم همچنان مدیرند! اتفاقا این طبقه مدیریتی بیشترین فساد را هم در این سال ها نهادینه کرده است؛ چون اساسا برای به دست آوردن منافع شخصی، به هیچ مرام و مسلکی پایبند نبوده است. برای این گروه تحصیل منفعت حتی به بهای توسعه نیافتگی ملی نیز امکان پذیر است. در فرایند زمانی، این طبقه مدیریتی برای تحصیل ثروت، لایه های پیچیده ای از بنگاه های اقتصادی را با هزینه دولت ایجاد کرده و همواره درصدد بوده تا پست ها و مقام های اقتصادی را افزایش دهد؛ چراکه کاهش جایگاه های مدیریتی به منزله نقصان منافع بوده است. پیچیده کردن قوانین، تشدید بوروکراسی اداری، مافیایی عمل کردن در انتصاب ها و... ازجمله ویژگی های دیگر این گروه برای به دست آوردن ثروت بوده و هست. همین مسئله فیش های نجومی مصداقی از پیچیده کردن قانون و آیین نامه هاست.3- با مقدمات بالامی توان نتیجه گرفت که اولاپلشتی اقتصادی ای که اینک در قالب فیش های حقوقی نجومی نمایان شده، در یک اقتصاد غیرشفاف وجود دارد، ثانیا برای اینکه از آلودگی های اقتصادی کاسته شود، بی تردید باید با همه ابزار لازم به مبارزه ای تن داد که نتیجه آن پیروزی شفافیت باشد، ثالثا بدون ملاحظات سیاسی و اینکه قائل باشیم این ابزار امروز در دست کدام جناح سیاسی و علیه کدام جناح به کار می رود، فارغ از اینکه اصلاح طلب باشیم یا اصولگرا، طرفدار احمدی نژاد باشیم یا خاتمی، حمایت از دولت روحانی را وظیفه بدانیم یا مخالفش باشیم، باید از فرصت و توانمندی فضای مجازی حداکثر استفاده را ببریم و فریاد شفافیت و عدالت سر دهیم و بلندتر بگوییم: «زنده باد تلگرام».
                