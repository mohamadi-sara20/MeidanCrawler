شنبه ۲۰ آذر ۱۳۹۵
-----------------------------------------
حرف اول. اقتصاد
-----------------------------------------
بهترین زمان برای «تومان»
-----------------------------------------

                    حذف یک صفر از پول ملی تنها یک تغییر اسمی در اقتصاد نیست و آثار جانبی بسیاری در اقتصاد کشور داشته و درحال حاضر به یکی از ضرورت های مدیریت بازار پولی تبدیل شده است. مهم ترین اثر تبدیل واحد پول از ریال به تومان و درواقع حذف یک صفر از پول ملی، تقویت وظیفه معاملاتی و مبادلاتی پول است. ازجمله وظایف پول نقد، انجام معاملات است که بخشی از تقاضای پول با عنوان تقاضای معاملاتی را تشکیل می دهد. به عبارت دیگر تقاضای پول برای مبادلات، در صورت حذف ریال، به دلیل سهولت در حمل ونقل نگهداری پول نقد به صورت سکه و اسکناس، افزایش می یابد و این موضوع موجب افزایش تقاضای پول نقد می شود و در دل این افزایش، ترکیب پول و شبه پول در ترکیب اجزای نقدینگی- اگرچه به میزانی جزئی- تغییر پیدا می کند. به این ترتیب بخشی از شبه پول کاهش یافته و با پول جایگزین می شود و در پی آن، بخشی از سپرده ها و حساب های جاری با سود صفر کاهش یافته و به صورت نقد به وسیله مردم نگهداری می شود. اگر اثر اعمال سیاست اصلاحی تبدیل پول ملی از ریال به تومان را بپذیریم، دیگر تغییر واحد پولی و حذف یک صفر اتفاقی صرفا حسابداری و اسمی نیست؛ بلکه با تغییر در تقاضای پول موجب کاهش ضریب تکاثر شده است.همچنین به طور غیرمستقیم با کاهش ضریب خلق پول، آثاری از جنس سیاست پولی انقباضی دارد. شاید علتی که برخی از اقتصاددانان، عملیات حذف صفر از پول ملی را صرفا یک عملیات حسابداری می دانند، ناشی از ثابت ماندن حجم پول در نتیجه این سیاست است؛ اما حجم و عرضه پول تنها بخشی از کنترل و مدیریت پول است و با تغییر در عوامل تقاضای پول، عملاوضعیت تعادلی پول در کشور تغییر می کند. موضوعی که بیشتر به آن پرداخته می شود، دغدغه های مردم درباره اعمال این تغییر در پول ملی است. توهم پولی یکی از مسائل مهم در اعمال سیاست هاست که از مبانی نظری اقتصاددانان کینزینی و نئوکینزینی است. درباره بحث تغییر پول ملی نیز بیم این نوع توهم می رود که توهمی مبنی بر کاهش قدرت خرید و کاهش دریافت نقدی خانوارها و بنگاه های اقتصادی است؛ به این ترتیب رفتار بخش تقاضا به دلیل توهم کاهش قدرت خرید با کاهش تقاضای کل در اقتصاد در الگوی کلان اقتصادی منجر به کاهش تورم می شود. پول هم مانند دیگر دارایی ها در اقتصاد، دارای بازار منحصر به خود است که در نتیجه اعمال سیاست ها، عرضه یا تقاضای آن به وسیله دولت و مردم تغییر می کند که با تغییر در نرخ بهره پول که قیمت پول در بازار پولی است، منجر به تحولاتی در اقتصاد می شود. در دهه های اخیر به دلیل تورم ساختاری بیش از 15 درصد، هرساله از قدرت خرید پول ملی کاسته می شد؛ بنابراین هزینه نگهداری سکه و اسکناس دست مردم به دلیل کاهش قدرت خرید، افزایش می یافت. به بیان دیگر، یکی از دلایل کاهش حجم سکه و اسکناس در دست مردم که موجب شده است تا حجم پول کاهش یافته و شبه پول افزایش یابد، هزینه بالای نگهداری حجم پول به خاطر تورم ساختاری در چند دهه گذشته و کاهش قدرت خرید پول ملی بود. از دیرباز اصلاح و تقویت پول ملی با تبدیل آن از ریال به تومان آثار مثبت بالایی بر اقتصاد خواهد گذاشت و با توجه به رویکرد قوی دولت در مهار تورم و ساختارشکنی در پدیده تورم مزمن، این زمان بهترین شرایط برای اجرای تبدیل پول ملی از ریال به تومان است. این موضوع در کنار آثار داخلی، آثار خارجی بسیار بالایی برای اقتصاد کشور داشته و می تواند منجر به افزایش جذب سرمایه گذاری خارجی و کاهش واردات شده و به تراز تجاری کشور کمک کند. از طرف دیگر، تغییر در ترکیب اجزای نقدینگی موجود، باعث بهبود ساختار نقدینگی در کشور می شود. مدت ها بود که این ترکیب به شدت به نفع شبه پول تغییر کرده و بار افزایش نقدینگی به میزان عمده برعهده شبه پول بود که موارد پیش گفته، ازجمله افزایش انگیزه نگهداری پول نقد، موجب این ترکیب بهینه می شود.
                