یک‌شنبه ۵ دی ۱۳۹۵
-----------------------------------------
type_unknown
-----------------------------------------
شکاف در «اعتماد ملی»
-----------------------------------------

                    شرق: حجت الاسلام رسول منتجب نیا، قائم مقام حزب اعتماد ملی، از سمت خود استعفا داد. این خبری بود که روز گذشته محمدصادق جوادی حصار، از اعضای شورای مرکزی حزب، آن را اعلام کرد. او به خبرگزاری ایرنا گفت روز جمعه این هفته در جلسه شورای مرکزی این حزب درباره این استعفا تصمیم گیری خواهد شد. حصار در این گفت وگو درباره علت تصمیم منتجب نیا گفت: «آنچه تاکنون اتفاق افتاده این بوده که آقای منتجب نیا دو مرحله در دو ماه گذشته نامه هایی به دبیرکل حزب اعتماد ملی نوشته است و وی درمجموع، پاسخ داده چون دسترسی به اخبار و اطلاعات ندارم، هر نوع تصمیم درباره این مسئله را برعهده شورای مرکزی می گذارم».او سپس به فحوای استعفای منتجب نیا اشاره کرد و گفت: «در بخشی از نامه استعفای او به موضوعی اشاره شده که آن موضوع به نظر من با واقعیت منطبق نیست. در نامه بیان شده است گروهی در حزب شکل گرفته و می خواهند از دبیرکل، قائم مقام و منشور حزب عبور و حزب را از ماهیت خود دور و آن را به حیاط خلوت برخی احزاب دیگر تبدیل کنند که این واقعیت ندارد. منتجب نیا معتقد بود در شورای عالی سیاست گذاری اصلاح طلبان جایی برای احزاب دیده نشده و اگر ما بخواهیم در آن مجموعه قرار بگیریم، شان و جایگاه حزب رعایت نخواهد شد و دستاوردی نخواهد داشت و باید تاوان تصمیم دیگران را بدهیم. البته بخشی از انتقادات منتجب نیا وارد بود و به همین دلیل من خدمت رئیس دولت اصلاحات رسیدم که انتقادات احزاب را در شورای عالی اصلاح طلبان اعمال و رفع نقص کنند که تلاش هایی صورت گرفته است». «شرق» در تلاش بود تا بتواند در این رابطه با رسول منتجب نیا گفت وگو کند و دلایل این استعفا را از زبان او بشنود، اما یکی از نزدیکان او اعلام کرد که ایشان«فعلا» بنای گفت وگو ندارد. منتجب نیا در تمام این سال ها که دبیرکل حزب متبوعش در حصر به سر می برد، براساس اساسنامه، وظایف محوله برای دبیرکل را برعهده داشت. حالاظاهرا با اتفاقاتی که رخ داده، ترجیح داده در قالب حزب فعالیت خود را ادامه ندهد و دبیرکل محصور هم موضوع را به شورای مرکزی احاله کرده است.اگرچه به گفته جوادی حصار، شورای مرکزی تلاش زیادی کرده تا منتجب نیا را از این تصمیم منصرف کند، اما گویا موفق نبوده است.حسین کروبی، فرزند دبیرکل اعتماد ملی، درهمین باره در گفت وگویی که با خبرگزاری ایلنا داشته، به دیدار خانواده کروبی در شب یلدا با مهدی کروبی اشاره کرده و گفته است: «پدر از برخی خبرهای رسانه ها درخصوص اختلاف های درون حزب اعتماد ملی اطلاع داشتند و همان گونه که آن شب مطرح شد، معتقدم ایشان اگر بیرون بودند هیچ گاه نمی گذاشتند اختلاف نظر ها به اینجا برسد». او درباره واکنش حجت الاسلام کروبی نسبت به استعفای منتجب نیا گفت: «ایشان دراین باره سکوت و تصمیم گیری را به شورای مرکزی حزب اعتماد ملی واگذار کردند». حالاباید دید شورای مرکزی درباره قائم مقامی که در این سال ها سعی کرده تا به جای دبیرکل ایفای نقش کند، چه تصمیمی خواهد گرفت. آنچه به عنوان اختلاف از آن یاد می شود، درواقع اختلاف نظر بر سر نحوه حضور احزاب و تشکل های اصلاح طلب در انتخابات است. این اختلاف از زمان تشکیل شورای عالی سیاست گذاری اصلاح طلبان در آستانه انتخابات مجلس دهم خود را نشان داد، اما تاکید بر وحدت مانع از بروز جدی آن شد. برخی اعضای اعتماد ملی از جمله رسول منتجب نیا در همسویی با برخی اعضای شورای هماهنگی جبهه اصلاحات که سخنگویی آنها را محسن رهامی برعهده دارد، معتقد هستند که نقش احزاب در انتخابات مجلس دهم کم رنگ شده است. حالاظاهرا در اعتماد ملی یک دو دستگی رخ داده است؛ گروهی که موافق ادامه فعالیت های حزب در قالب ترکیب شورای عالی سیاست گذاری اصلاح طلبان به ریاست عارف است و تشکیلاتی که ترکیب آن را عمدتا اعضای حقیقی و حقوقی تشکیل می دهند. دسته دوم که در راس آن منتجب نیا قرار دارد، معتقدند که احزاب و شورای هماهنگی جبهه اصلاحات نادیده گرفته شده اند، اما این همه تاکید برخی اعضای اعتماد ملی بر تشخص حزبی از کجا شروع می شود؟ در این راستا می توان نگاهی به آغاز فعالیت های این حزب داشت؛ حزبی که از میانه اختلافات اصلاح طلبان متولد شد و تا زمانی که مهدی کروبی حضور داشت، مدام بر حضور مستقل خود در آستانه هر انتخاباتی تاکید داشت. زمزمه های تشکیل حزب16تیر 84 سایت های خبری نوشتند: «در راهروهای مجلس شنیده شده است که مهدی کروبی در نامه ای، از وزارت کشور صدور مجوز برای حزب «اعتماد ملی» را خواستار شده است. کروبی به موسوی لاری، وزیر وقت کشور، گفته که در مدت باقی مانده از وزارتش، مجوز این حزب را صادر کند؛ اما کمیسیون احزاب که نمایندگان اصولگرایان در آن حضور دارند، تشکیل جلسه نمی دهند. بااین حال لاری به کروبی قول داده که این کار را خواهد کرد». در نهایت اسماعیل گرامی مقدم، سخنگوی این حزب، از موافقت وزیر کشور با بررسی خارج از نوبت این درخواست و صدور مجوز رسمی این حزب تا پایان کار دولت فعلی خبر داد. گفته شد که از بین 170 نام پیشنهادی برای حزبی که کروبی درصدد تشکیل آن بود، نهایتا این حزب نام «اعتماد ملی» به خود گرفت.مهدی کروبی، نماینده و رئیس مجلس ششم، دوسال قبل تر و در شرایطی که اصلاح طلبان در انتخابات مجلس هفتم شرکت نکردند، در انتخابات مجلس هفتم شرکت کرد، اما موفق به ورود به مجلس نشد. طبیعی بود در شرایط استقبال نکردن حامیان اصلاح طلبان از انتخابات، او هم نتواند به مجلس راه یابد. اگرچه ریشه این اختلاف نظرها بین او و دیگر جریان های اصلاح طلب مانند مشارکت و سازمان مجاهدین انقلاب اسلامی به مجلس ششم، به ویژه به ماجرای قانون مطبوعات، انتخاب رئیس مجلس و بعد هم چرایی شرکت کردن یا نکردن در انتخابات مجلس هفتم بازمی گشت. کروبی بعدا گفت برای روشن شدن این مسئله حاضر است در محیط دوستانه ای دراین باره مناظره کند و تمام آنچه بوده را برای مردم بیان کند: «دوست ندارم تنها به قاضی بروم، بلکه می خواهم با یکی از این عزیزان به مناظره بپردازم». اختلاف نظرها همچنان ادامه داشت. انتخابات 84انتخابات 84 و تعدد کاندیداهای جریان اصلاحات نه تنها همه آرزوهای دوران اصلاح طلبان را بر باد داد، بلکه به قهر کروبی و جدایی از مجمع هم منجر شد. اگرچه دبیران و مسئولان استانی مجمع روحانیون مبارز در پایان سومین همایش این مجمع با انتشار بیانیه ای اعلام کردند که «به احترام دبیرکل، فعالیت های دفاتر استانی مجمع تا اعلام بازگشت کروبی به حالت تعلیق درمی آید و ادامه هرگونه فعالیتی را منوط به تصمیم جناب حاج آقای کروبی مبنی بر بازگشت به مجمع و ادامه همکاری ایشان می دانند»، اما کروبی هیچ گاه بازنگشت. او درباره علت خروجش هم گفت: «مجمع روحانیون مبارز صرفا یک تشکل صنفی است و افراد غیرروحانی نمی توانند در آن عضو شوند و من می خواستم خودم حزبی تشکیل دهم که بتواند در همه عرصه ها حضور جدی و قوی داشته باشد. به دیگران هم پیشنهاد کردم که هرکسی توان تشکیل حزب دارد این کار را انجام دهد». بعد از آن بود که حزب متبوعش را تشکیل داد، با نام اعتماد ملی؛ حزبی که دارای ارگان مطبوعاتی به همان نام هم بود و البته کروبی به دنبال تاسیس تلویزیون خصوصی هم بود که نتوانست به آرزوی خود برسد. سال 84 که از یک سو، مصطفی معین هم به دنبال جبهه دموکراسی خواهی و حقوق بشر بود و تلاش می کرد تا فرصت اصلاحات را ادامه دهد، حالااعتماد ملی رقیبی بود تا فعالان اصلاح طلب را بین دو قرائت از اصلاح طلبی مخیر کند. آن زمان کروبی به خاطر حضورش در انتخابات 84 و عدم کناره گیری اش در جریان رقابت ها، میان نسل های جوان اصلاح طلب چهره مقبولی نبود و همسویی از همان ابتدا مشکل می نمود.مثلامحمدرضا خباز، عضو حزب همبستگی در همان روزهای تشکیل حزب اعتماد ملی گفت: «اگر قرار باشد در جریان اصلاحات، جبهه ای تشکیل شود، این دو جبهه متشکل از احزاب اعتماد ملی و جبهه دموکراسی خواهی خواهد بود و دراین میان حزب همبستگی به خاطر نزدیکی با روش و منش حزب اعتماد ملی، به این حزب گرایش خواهد داشت». خباز بعدا خود به حزب اعتماد ملی پیوست و از اعضای شورای مرکزی آن شد.شهریور 84، مهدی کروبی در پیش کنگره حزب اعتماد ملی گفت: «حالاکه انتخابات تمام شده است، ما باید نقد قدرت را با تشکیل نشست های خصوصی و عمومی و میزگرد یا هرگونه که صلاح است، تشکیل دهیم تا به وسیله آن اعمال خود را بررسی کنیم. حداقل جریان اصلاحات این کار را انجام دهند و ببینند که چگونه جریانی که هشت سال پیش منسجم بوده است، امروز نتوانسته با انسجام در انتخابات مختلف پیروز شود. کسانی که از قدرت کنار رفته اند، عملکرد خود را بررسی و به نقاط ضعف و قدرت خود بپردازند و هیئت منصفه را افکار عمومی قرار دهند که به اعتقاد من این کار از خاتمی و موسوی خویینی ها برمی آید. وزیر کشور، وزیر اطلاعات و گروه های سیاسی و دیگرانی که حرف داشتند، بیایند و حرف های شان را مطرح کنند. اگر من رئیس جمهور می شدم به همه حرف ها و انتقادهای تند گوش می کردم و با تشکیل جلساتی می  گذاشتم همه آزادانه حرف بزنند». او همان روز یا مقارن همان روزها خبر از راه اندازی تلویزیون خصوصی یا شبکه ماهواره ای صبا و روزنامه حزب خود داد. کروبی با بیان اینکه احتمالاتا سه ماه دیگر برنامه های مان روی آنتن خواهد رفت، گفت: احتمالاپخش اولین برنامه مان در عید فطر صورت خواهد گرفت. او گفته بود: «عده ای نگران آن هستند که ما در تلویزیون ماهواره ای خود چه می خواهیم بگوییم. بنده عرض می کنم که ما تازه نمایان نشدیم و بیش از 20 سال است در عرصه هستیم و بنده 16 سال در مجلس حضور داشتم و دو بار رئیس مجلس بودم. هر حرفی را تا به حالازدیم از این به بعد هم خواهیم گفت و می خواهیم در آن تلویزیون هم همین حرف ها را بزنیم». او همچنین گفته بود که ما نمی خواهیم کار قاچاق کنیم یا تلویزیون ساز و رقص راه بیندازیم.صبای ناکامبهروز افخمی در همان ماه ها گفت که برای راه اندازی تلویزیون صبا بیش از 300 میلیون تومان هزینه شده است. او حتی اسامی روزنامه نگاران و خبرنگارانی که قرار بود با شبکه صبا همکاری کنند را هم اعلام کرده بود. کار شبکه ماهواره ای صبا اما از همان ابتدا به مشکل خورد. وزارت ارشاد با راه اندازی آن در ایران مخالفت کرد. در نهایت قرار شد که برنامه ها از دوبی پخش شود. اما روزی هم که قرار بود برنامه راس ساعت یک ظهر پخش شود، خبری از آن نشد. سخنگوی حزب گفت که کارهای تولیدشده تلویزیون صبا دیروز به وسیله هواپیما به کشور امارات حمل شد تا در سایت مرکزی شبکه یعنی دوبی پخش شود اما به خاطر حرکت غیرقانونی برخی از ماموران تاخیر سه ساعته ای صورت گرفت و موجب پخش نشدن برنامه شد. روزنامه حزب اعتماد ملی به مدیرمسئولی محمدجواد حق شناس و باحضور روزنامه نگاران اصلاح طلب آغاز به کار کرد. روزنامه نگارانی که بعضا حتی به جریان تحول خواه اصلاحات و حزب مشارکت نزدیک تر بودند. روزنامه حزب اعتماد ملی سرانجام پس از انتخابات سال 88 ازسوی قاضی مرتضوی توقیف شد. انتخابات شوراهای شهر سومکروبی آمده بود تا در نحوه سیاست ورزی خود طرحی نو دراندازد. عزمش هم جدی بود برای همین گفت که حزب اعتماد ملی در انتخابات شوراهای شهر حضوری جدی خواهد داشت. حزب اصلاح طلب کروبی در همان آغاز با استقبال برخی احزاب اصولگرا روبه رو شد. جامعه اسلامی مهندسین با کروبی دیدار کرد و اعضای شورای مرکزی اش آغاز فعالیت حزب را به کروبی تبریک گفته و آمادگی خود را برای تعامل و همکاری با احزابی که در چارچوب کلی نظام حرکت می کنند، اعلام کردند. بین کروبی و دیگر چهره های اصلاح طلب هم اگرچه اختلافاتی وجود داشت اما جریان اصلاحات سعی می کرد در شرایطی که دولت محمود احمدی نژاد بر سر کار بود، به سمت هم گرایی برود نه واگرایی. با این حال انتخابات شوراهای سوم شهر در سال 85 اولین آزمون اصلاح طلبان پس از شکست 84 بود. آنها اگرچه تاکید داشتند که باید در این انتخابات وحدت داشته باشند، اما ظهور حزب اعتماد ملی که قصد داشت برای به رسمیت شناساندن هویت حزبی خود حتما فهرستی هم منتشر کند، اولین چالش جریان اصلاح طلب بود که تا قبل از آن انتخابات بارها و بارها درباره اجماع و با ائتلاف داد سخن داده بودند. به همین دلیل هم در تلاش بودند با مهدی کروبی و حزب تازه تاسیس آن به تعامل برسند. بر همین اساس در نهایت فهرست ائتلاف بزرگ اصلاح طلبان که متشکل بود از حزب اعتماد ملی و دیگر جریان های اصلاح طلب در قالب نام «یاران خاتمی» روانه کارزار انتخابات شد که در نتیجه آن چهار نفر بعد از مدت ها شکست توانستند وارد شورای شهر اصولگرایانه شوند. بزنگاه بعدی خیلی زودتر از آنچه تصور می رفت، سر رسید؛ یعنی انتخابات مجلس هشتم. این بار هم جریان اصلاحات یعنی اعضای شورای هماهنگی جبهه اصلاحات تمام تلاش خود را وقف این کرده بود تا بتواند ائتلاف شورای شهر را تداوم دهد، اما باز هم ماجرایی به نام اعتماد ملی را در برابر خود احساس می کرد. اعتماد ملی این بار قصد جدی تری برای ارائه فهرست مستقل داشت. از همین رو تلاش ها برای اقناع کروبی آغاز شده بود. به عنوان نمونه محمد سلامتی دبیرکل سازمان مجاهدین انقلاب اسلامی بعد از جلسه ای که اصلاح طلبان با «مهدی کروبی»، دبیرکل حزب اعتماد ملی داشتند، گفت: «جلسه بسیار خوبی بود و همه اعضای شورای هماهنگی جبهه اصلاحات موضع آقای کروبی را که نه بر ائتلاف بلکه بر تفاهم تکیه داشت، کاملابه رسمیت می شناسند و همین طور برای موضع مستقل حزب اعتماد ملی احترام قائل اند. با توجه به اینکه آقای کروبی هم اعلام کرده اند 90 درصد اعضای فهرست حزب اعتماد ملی هماهنگ با فهرست جبهه اصلاحات خواهد بود و با درنظرگیری جایگاه این حزب در احزاب اصلاح طلب، قطعا هماهنگی و همراهی خوب و بدون مشکلی در جریان انتخابات شکل خواهد گرفت». بزنگاه مجلس هشتم و انتخابات 88در انتخابات مجلس هشتم، در نهایت دو فهرست از سوی اصلاح طلبان ارائه شد که یکی از آنها فهرست اعتماد ملی بود. حزب بر ای اینکه حسن نیت خود را نشان دهد، تمامی اعضای خود را بر همان اساس فهرست جریان های 18گانه اصلاح طلب قرار داده و تنها نام حزب خود را بر سر فهرست درج کرده بود. با این حال فهرست جبهه متحد اصولگرایان در تهران به همان ترتیبی که ارائه شده بود، رای آورد و توانست اکثریت را در مجلس هشتم بگیرد. این در حالی بود که اصلاح طلبان تعداد اندکی از اعضای خود را از دیگر حوزه های انتخابیه به غیر از تهران روانه مجلس کردند و فراکسیون اقلیت مجلس را تشکیل دادند.انتخابات 88 تداوم اختلافات برجای مانده از سال 84 بود. اعتماد ملی که حالاچهار سال از عمر خود را سپری کرده و تجربه دو انتخابات را هم پشت سر گذاشته بود، تصمیم گرفت تا در ریاست جمهوری هم قد علم کند. کروبی تصمیم خود را برای نامزدی دوباره طرح کرد. با وجود آنکه سیدمحمد خاتمی به نفع میرحسین موسوی از نامزدی صرف نظر کرد، اما کروبی مصر بر ادامه حضور بود. او باز هم سعی کرد گامی فراتر در رقابت های انتخاباتی بردارد. تا جایی که اعلام کرد در صورت رای آوردن، غلامحسین کرباسچی را به عنوان معاون اول خود انتخاب خواهد کرد. این در حالی بود که کرباسچی خود دبیرکل حزب کارگزاران بود و بدنه حزب متبوعش از حامیان سرسخت میرحسین موسوی بودند. با این حال کرباسچی در همه فعالیت های انتخاباتی همراه کروبی بود و درباره این پدیده عجیب هم گفته بود: «کروبی نقش استواری در انقلاب داشته و برای آن زحمات زیادی کشیده و اگر لازم باشد، کفش وی را نیز واکس می زنم». همان زمان شایعه شده بود که حسن روحانی هم قرار است وارد انتخابات ریاست جمهوری شود که کروبی گفت از حضور او استقبال می کند.وقتی احتمال حضور رئیس دولت اصلاحات در انتخابات ریاست جمهوری دهم مطرح شد، سخنگوی حزب اعتماد ملی گفت: «آقای کروبی نیز که همواره از شخصیت و سوابق آقای خاتمی تجلیل کرده اند، از اینکه ایشان هم به صورت شفاف اعلام نامزدی کرده اند، استقبال می کنند». کروبی که سال 84 با وعده پرداخت یارانه 50 هزارتومانی وارد عرصه انتخابات شده بود، این بار متفاوت ظاهر شد. از وعده انتخاب وزیر زن تا حمایت جدی از اقوام و قومیت ها. این بار لایه هایی از جریان نوگرای اصلاح طلب که زمانی با کروبی و حزبش زاویه هایی داشتند، به او نزدیک تر شده بودند.تعلیق فعالیتبعد از انتخابات 88 و اعتراض به نتایج انتخابات و ماجراهای بعدی که به حصر دبیرکل حزب منجر شد، فعالیت حزب اعتماد ملی کم رنگ شد. دفتر حزب و روزنامه اعتماد ملی پس از انتخابات 1388 تعطیل و پلمب شد. اسماعیل گرامی مقدم، سخنگوی حزب اعتماد ملی نیز پس از پلمب شدن دفتر حزب اعتماد ملی گفت: «حوالی ساعت 15 تعدادی از ماموران با حکم دادستان تهران با مراجعه به دفتر آقای کروبی واقع در جمشیدیه تهران ضمن بازرسی محل کار ایشان مبادرت به جمع آوری اسناد و مدارک موجود و نیز رایانه و فیلم کردند. ماموران همچنین افرادی را که برای ملاقات با آقای کروبی به دفتر ایشان آمده بودند، به همراه شخص دبیرکل به خارج از ساختمان هدایت کردند». همچنین پس از پلمب شدن دفتر حزب اعتماد ملی، سردبیر سایت اعتماد ملی بازداشت شد.فروردین 90 حمیدرضا فولادگر نماینده قوه مقننه در کمیسیون ماده 10 احزاب، انجام فعالیت سیاسی حزب «اعتماد ملی» را مشروط به «مرزبندی» این حزب با دبیرکل خود، مهدی کروبی، دانست. در همین حال، رسول منتجب نیا، قائم مقام دبیرکل حزب اعتماد ملی، به سخنان نماینده قوه مقننه در کمیسیون ماده 10 احزاب، واکنش نشان داده و به روزنامه «روزگار» گفته بود: «هرگونه اظهارنظر از جانب حزب اعتماد ملی، منوط به برگزاری کنگره و انتخاب اعضای شورای مرکزی است و در شرایط فعلی، به رغم اینکه هیچ حکم ممنوعیتی برای فعالیت ما صادر نشده، اجازه برگزاری کنگره به ما داده نمی شود و به این صورت امکان اعلام نظر وجود ندارد».فعالیت حزب اعتماد ملی عملابعد از وقایع 88 کم رنگ شد. آغاز فعالیت در دولت روحانیاما با آغاز به کار دولت روحانی، زمزمه هایی از آغاز فعالیت حزب اعتماد ملی شنیده شد. 9 دی 1392، رسول منتجب نیا، قائم مقام حزب اعتماد ملی، اعلام کرد وزیر کشور، عبدالرضا رحمانی فضلی، از این حزب برای شرکت در نشست وزارت کشور دعوت کرده است. منتجب نیا همچنین در پاسخ به این سوال که آیا حزب اعتماد ملی پلمب است؟ گفت: «اگر پلمب بودیم، به جلسه وزیر کشور دعوت نمی شدیم». اما سال 93، سال بازگشت اعتماد ملی بود. این حزب برای آنکه بازگشت به عرصه سیاسی را به عموم اطلاع رسانی کند، به تاریخ مهر 93، نشست بزرگی را با عنوان امتداد امید در موسسه الهادی برگزار کرد. حزب از سال 93 فعالیت جدی خود را آغاز و سعی کرد در همه تلاش ها برای انتخابات 94 حضور داشته باشد. به طوری که منتجب نیا اوایل سال 84 نشستی خبری را در منزل خود ترتیب داد تا از فعالیت جدی این حزب خبر بدهد. او در آن نشست اعلام کرد همه ارگان ها و شاخه های حزب در تهران و شهرستان فعال شده و سایتی هم برای اطلاع رسانی در نظر گرفته شده است. او همچنین باز هم تاکید کرد در غیاب دبیرکل، مسئولیت ها بر عهده قائم مقام او خواهد بود.این در حالی بود که جریان اصلاح طلب برای انتخابات مجلس دهم طرحی نو درانداخته بود. حالاشورای هماهنگی جبهه اصلاحات به نوعی به حاشیه رفته و شورای عالی سیاست گذاری اصلاح طلبان تشکیل شده بود؛ شورایی که ترکیب آن نه فقط احزاب بلکه بسیاری از چهره های حقیقی و حقوقی بودند که برخی از آنها عضویت حزبی هم نداشتند. برخی از اعضای شورای هماهنگی جبهه اصلاحات و البته اعضای اعتماد ملی مانند رسول منتجب نیا بارها اعتراض خود را به آنچه «نادیده گرفتن نقش احزاب» در آن انتخابات می نامیدند، اعلام کردند. بااین حال، برای آنکه شکل مجلس نهم تغییر کند، شورای سیاست گذاری با همان ترکیب به فعالیت خود ادامه داد و توانست در تهران و شهرستان پیروزی درخورتوجهی به دست بیاورد. اما تداوم فعالیت شورای سیاست گذاری برای انتخابات ریاست جمهوری و نیز شوراهای پنجم، باعث شد تا بارها از سوی برخی اعضای شورای هماهنگی جبهه اصلاحات که سخنگویی آنها را در این جریان محسن رهامی به عهده گرفته بود، به همراه رسول منتجب نیا، مصاحبه هایی در نقد عملکرد شورای سیاست گذاری انجام شود. حالادامنه اختلاف ها درباره نحوه حضور اعتماد ملی در این انتخابات تا جایی بالاگرفته که منتجب نیا استعفا بدهد. تصمیم شورای مرکزی حزب درباره این استعفا، نشان از استراتژی حزب در همسویی یا همسونبودن با دیگر جریان های اصلاح طلب خواهد داشت.
                