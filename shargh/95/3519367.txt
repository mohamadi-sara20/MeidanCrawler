یک‌شنبه ۱ اسفند ۱۳۹۵
-----------------------------------------
حرف اول
-----------------------------------------
اصلاح طلبان به دنبال همبستگی
-----------------------------------------

                    چرا وقتی حرف از تقویت وحدت، الفت، هم گرایی و انسجام هرچه بیشتر میان حاکمیت و ملت به میان می آید، برخی برآشفته می شوند و خواسته و ناخواسته همان را تبلیغ می کنند و در همان مسیری گام برمی دارند که بدخواهان نظام، انقلاب و ایران خواستار آن هستند؟ انقلاب اسلامی ایران با محوریت رهبر فقید جمهوری اسلامی و در سایه وحدتی که بین اقشار مختلف حاصل شد، به پیروزی رسید. نگارنده همواره بر این اعتقاد بوده و هست که عمود خیمه انقلاب ولی فقیه بوده است و ابتدا امام و بعد از رحلت ایشان مقام معظم رهبری این نقش را به خوبی ایفا کرده اند. این محوریت را همه جناح ها و گروه های سیاسی و حتی افرادی که درست یا نادرست، خواسته و ناخواسته در سال های اخیر مورد بی مهری قرار گرفته اند؛ بارها به زبان آورده اند. بر اصل وحدت نیز همه جناح ها و گروه ها اتفاق نظر دارند و باز به این نکته اذعان دارم که اصلاح طلبان گرچه از دایره قدرت دور بوده اند، ولی تلاش آنها حفظ انسجام و وحدت ملی در مقاطع حساس و تعیین کننده بوده و این را عملانشان داده اند. اکنون نیز با توجه به تغییر و تحولات در عرصه دیپلماسی و خصوصا با موضع گیری های خصمانه برخی مقامات آمریکایی و برخی کشورهای منطقه لزوم وحدت بین آحاد مختلف مردم، جناح ها و گروه ها یک امر محرز است.گروه های مرجع مهم ترین نقش را در انسجام بخشی به ایده ها و آرمان ها و تعیین خط مشی و حرکات و مواضع مردم دارند. هر قدر این گروه ها که نخبگان فکری و علمی جامعه و موثران در جناح ها و گروه ها در زمره این افراد هستند، به هم نزدیک تر شوند و کدورت ها زایل شود، این وحدت و انسجام بین ملت متجلی تر می شود. این واقعیت را باید قبول کنیم که بعد از انتخابات 88 گسلی ایجاد شد که ترمیم آن یک ضرورت است. در هر صورت دلخوری ها و کدورت هایی در جامعه به وجود آمده است که اثرات آن را گاهی در مجالس و محافل رسمی و اجتماعات مردمی می بینیم و در فضای مجازی بیشتر شاهد آن هستیم. این دلخوری ها نباید تبدیل به کینه، انشقاق و جدایی شود، کمااینکه متاسفانه در برخی موارد این گونه بوده است. اگر به ادبیات رایج میان گروه ها و جناح ها در اوایل انقلاب، حتی تا قبل از سال 88 نگاه کنیم و امروز نیز بیانیه ها و مواضع را ببینیم متوجه می شویم چگونه گروه ها و جناح ها همدیگر را با القاب تند می نوازند، وقتی در سطح نخبگان و دلبستگان به نظام و انقلاب این واژگان ردوبدل می شود، دیگر از افراد عادی چه انتظاری می توان داشت؟ آیا در شرایط فعلی که سیاست های خصمانه آمریکا و متحدان منطقه ای شان وضعیت جدیدی را برای ما رقم زده و کمبود منابع اعم از مادی و طبیعی، سوءمدیریت ها، تحریم ها و... مردم را در تنگنای جدی قرار داده است، تمسک به حبل المتین وحدت و رفع کدورت ها در جامعه یک ضرورت نیست؟ بنابراین برخی کج اندیشان و تفرقه افکنان به ادامه هجمه ها و رفتارهای تخریب کننده دل خوش نکنند. اصلاح طلبان برای نیل به مقصد با محوریت رهبر فرزانه انقلاب و در سایه وحدت و انسجام ملی، برای دفاع از حقوق مردم و پیشرفت کشور از هیچ کوششی فروگذار نخواهند کرد.
                