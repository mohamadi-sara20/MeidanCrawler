پنج‌شنبه ۲۷ خرداد ۱۳۹۵
-----------------------------------------
حرف اول. اقتصاد
-----------------------------------------
انتقال آب و سیاست
-----------------------------------------

                    آب یک منبع طبیعی سیاسی در کره زمین است که با برخی از منابع طبیعی دیگر، ازجمله نفت مقایسه می شود، با این تفاوت که بدون آب نمی توان بیشتر از چند روز زندگی کرد. کمبود منابع آب و نبودن جایگزین مناسب برای آن، سبب امنیتی شدن مسائل آبی شده است؛ به طوری که کشورهای بالادست از «آب» برای کسب «قدرت» بیشتر و کشورهای پایین دست از «قدرت» برای کسب «آب» بیشتر استفاده کنند. افزایش نیاز آبی و کاهش منابع موجود آب به همراه اثرات سوءتغییر اقلیم و حکمرانی ضعیف، امنیت جهانی را به شدت تهدید و مفهوم امنیت ملی را نیز دستخوش تحول کرده است. این امر سبب شده پروژه های کلان انتقال آب و برق مانند پروژه های خط انتقال نفت و گاز دارای ابعاد جدی سیاسی و امنیتی در مقیاس ملی و بین المللی باشند؛ اما نکته مهم دراین باره، غفلت از ابعاد سیاسی، امنیتی و اجتماعی طرح های کلان انتقال انرژی، به ویژه آب و برق است که درنظرنگرفتن آنها می تواند تبعات سنگین سیاسی و امنیتی را برای کشورها در ابعاد ملی و بین المللی ایجاد کند.پروژه انتقال برق «توتاپ» نمونه ای از پروژه هایی است که نبود مطالعات کافی درباره آن، مشکلات جدی سیاسی، امنیتی و اجتماعی را برای دولت افغانستان ایجاد کرده است.«توتاپ» ابتدای نام انگلیسی کشورهای ترکمنستان، ازبکستان، تاجیکستان، افغانستان و پاکستان و مخفف طرح انتقال برق 500مگاواتی ترکمنستان به پاکستان از مسیر کشورهای ازبکستان، تاجیکستان و افغانستان است که با حذف پاکستان از این طرح، برق ترکمنستان به افغانستان انتقال خواهد یافت. این پروژه قرار است سالانه 500 مگاوات برق از ترکمنستان به افغانستان منتقل کند. طرح مطالعات این پروژه از سوی شرکت آلمانی «فیشنر» انجام شد که برنامه ریزی تامین برق 20 سال آینده افغانستان را برعهده دارد. براساس مطالعات و پیشنهاد صورت گرفته، این شرکت از بین دو مسیر بامیان و سالنگ، مسیر بامیان را برای انتقال برق پیشنهاد کرد؛ اما مسئولان دولت افغانستان معتقدند مسیر سالنگ در ولایت پروان دارای صرفه اقتصادی بیشتری است؛ ازاین رو محمد اشرف غنی، رئیس جمهور افغانستان، در جلسه هیات دولت در تاریخ 11 اردیبهشت ماه امسال تصویب کرد که خط انتقال برق توتاپ از مسیر سالنگ عبور کند.تصمیم دولت افغانستان برای تغییر مسیر خط انتقال برق توتاپ از ولایت بامیان به سالنگ، موجب اعتراضات گسترده اجتماعی و مدنی در چند هفته گذشته در افغانستان شده است. گسترش دامنه این اعتراضات منجر به شکل گیری یک جنبش عظیم مردمی به نام «جنبش روشنایی» و تظاهرات گسترده در شهرهای مختلف افغانستان شد. این اعتراضات هر روز ابعاد تازه تر و گسترده تری به خود گرفته است. علاوه بر تظاهرات و اعتراضات گسترده داخلی، تشکل های دانشگاهی و فرهنگی مهاجرین افغانستانی در ایران، در بیانیه های مختلف خواستار برگرداندن پروژه توتاپ به مسیر اولیه و اصلی آن (بامیان) شدند. در جریان سفر اخیر اشرف غنی به انگلستان و سخنرانی او در اجلاس مبارزه با فساد در این کشور نیز، تظاهرات گسترده ای در لندن در اعتراض به تغییر مسیر خط انتقال برق از بامیان به سالنگ صورت گرفت. به دنبال افزایش دامنه اعتراضات و تبعات گسترده سیاسی، اجتماعی و امنیتی این پروژه، دولت افغانستان تصمیم گرفت نظر خود را در مطالعاتی کارشناسی بازبینی کند. پروژه توتاپ نمونه ای از ده ها پروژه ای است که بیانگر تبعات سنگین سیاسی و اجتماعی نبود مطالعات کافی در سیاست گذاری و اجرای طرح های کلان انتقال انرژی به ویژه آب و برق است. با توجه به سیاست گذاری های اخیر مدیران دولتی در اجرای پروژه های گسترده انتقال آب در کشور، ازجمله انتقال آب از دریای عمان، خلیج فارس و دریای خزر به کلان شهرهای مشهد، سمنان، یزد، فلات مرکزی و بسیاری از نقاط دیگر کشور، توجه به ابعاد سیاسی و اجتماعی این طرح ها بسیار حائز اهمیت است. همان طور که قبلانیز اشاره شد، نباید فراموش کرد آب یکی از منابع طبیعی به شدت سیاسی است که می تواند با سایر منابع طبیعی، ازجمله نفت نیز مقایسه شود؛ بنابراین توجه به ابعاد سیاسی طرح ها و برنامه های کلان آب، به ویژه طرح های کلان انتقال بین حوضه ای آب از اهمیت فوق العاده ای برخوردار است. بدون شک، نبود مطالعه جامع و درنظرنگرفتن این ابعاد می تواند تبعات سیاسی، امنیتی و اجتماعی ای برای کشور به همراه داشته باشد که درگیری های ایجادشده در حوضه های زاینده رود و کارون و برخی از نقاط دیگر کشور بر سر طرح های انتقال آب از آن جمله هستند.
                