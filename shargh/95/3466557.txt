چهار‌شنبه ۲۶ آبان ۱۳۹۵
-----------------------------------------
یادداشت
-----------------------------------------
کار مترجم توسعه ی جهان است
-----------------------------------------

                    مترجمان حرفه ای نگذاشته اند بن بست های فرهنگی و علمی گره بر کار توسعه ی جهان زند. غریزه ی انسانی به دنبال برقراری رابطه است. در سطح جهانی، این بد ان معناست که پیام از زبان اصلی در قالبی مناسب به گروه هدف انتقال یابد؛ انتقال مفاهیم از زبان اصلی به مفاهیمی همتراز در زبان هدف آسان نیست. تنها مترجمان حرفه ای اند که می توانند فرایند انتقال پیام را به درستی مدیریت کنند و پیام را بدون انحراف یا تاکید خاص به خواننده یا شنونده انتقال دهند. آنان اند که ارتباط لازم را در سطح جهانی برقرار می کنند و ابزار موثر این ارتباطات را در اختیار دارند. این ارتباط موثر با ترجمه ی کلمه به کلمه از زبان اصلی شکل نمی گیرد، بلکه انتقال هوشمندانه ی چارچوب پیام به زبانی ضروری است که جامعه ی هدف آن را دریابد. عبداله کوثری مترجمی است که در ایجاد این چنین ارتباطات و در جوش دادن زبان ها مهارت دارد.حداقل در عرصه ی ادبی، در گذشته های دور بین «تالیف» و «ترجمه» تمایز بنیادینی مشاهده نمی شد. نویسندگان بزرگ قرن های 15 و 16 در غرب فعالیت های ادبی مختلف از تالیف اصیل و ترجمه گرفته تا رونویسی و تقلید از دیگران را آثار خود تلقی کرده و ریز و درشت نمی کردند. نوشته های آنان سلسله مراتب نداشت. اما، اختراع چاپ، افزایش تعداد باسوادان، کاربرد متن ترجمه برای آموزش، و مهم تر از همه فراوانی ترجمه های علمی و فنی همه و همه باعث تمایز عمیق «تالیف» از «ترجمه» شد؛ «ترجمه» ذیل «تالیف» قرار گرفت. تالیف «اصیل» و «خلاقانه» بر صدر «ترجمه» نشست. این تمییز تا آن جا پیش رفت که گاه نویسندگان از فهرست کارهای ترجمه ذیل آثار خود سر باز می زنند، و تالیف مقاله ی شبه نظری کم مایه ای را در مثلا رشته ی زبان شناسی در بالای فهرست ترجمه های ارزشمندی از پوشکین یا دانته می نشانند.عبداله کوثری و معدود مترجمان ادبی دیگر در ایران این قاعده را برهم زده اند.. این مترجمان ماهر با مدیریت کامل محتوا از جزئیات ریز و درشت فرایند ترجمه مراقبت می کنند. کافی است «پوست انداختن» فوئنتس به ترجمه ی کوثری را خوانده باشیم تا درک بهتری از انتقال دقیق کلام بیابیم. مخاطبانشان مطمئن اند که هر کلمه به درستی به زبان فارسی انتقال یافته است، هر چند که در ترجمه ی ادبی تقریبا همه چیز تغییر می کند: هر کلمه، هر عبارت، و حتی هر سیلاب واژه با متن اصلی متفاوت است. مترجم البته چیزی به متن اصلی می افزاید، و به علاوه توجه را به چیزهایی خاص در متن اصلی جلب می کند. سرزندگی و نشاطی که در ترجمه ی سور بز یوسا یا حتی متن غیرداستانی «ریشه های رمانتیسم» آیزایا برلین می یابیم، بیانگر ذوق و تدبیر مترجم در حفظ نبض تپنده ی کتاب مولف است.تبدیل چیزی زنده و تازه به چیزی مرده و راکد را نمی توان وفاداری عمیق تعریف کرد.عبداله مثل بسیاری از مترجمان حرفه ای کشور در خانه کار می کند؛ برنامه ی کاری تقریبا منظمی دارد. هر چند که خویش کارفرماست؛ هر روز ساعت های طولانی و فراتر از ساعات کار مقرر قانون کار، می نویسد. در انتخاب متن های موضوع ترجمه حالادیگر دقت بسیار دارد. وقتی بر زبان نویسنده ای بزرگ مسلط می شود، از آن سرمایه برای ترجمه ی بیش تر آثار همان نویسنده به خوبی استفاده می کند. با انتظارات مادی محدودی از زندگی، توازن دخل و خرجش برقرار است. نرخ بازده اصلی اش در ترجمه با «لذت» اندازه گیری می شود. می خواهد لذتی که از مطالعه و ترجمه ی «استاد شیشه ای» سروانتس برده است را به خواننده منتقل کند، وگرنه ترجمه ی سه گانه ی «اورستیا»ی آیسخولوس اگر کار دل نباشد، کار کدام عقل مادی است؟ به آن حد از استقلال مادی رسیده که فقط برای دلش کار کند. کتاب و خواندن و زبان فارسی را دوست دارد. این ها البته تنها لوازم کار ترجمه اش نیست. می داند که زبان با خود بار فرهنگی عظیمی را حمل می کند. از این رو، کار اصلی اش آن است که اندیشه ها و انگاره های متن اصلی را دریابد و آن ها را هنرمندانه در زبان فارسی با ته صداها و پس زمینه های درست انعکاس دهد. «درست» با معیارهای ادبی خودش؛ و چنین است که کار مشترک کم تر دارد. در کار ترجمه ی متون ادبی در ایران، به طور کلی کار مشترک کم تر انجام شده است.عبداله کوثری معتقد به نظریه ی رشد مداوم ترجمه ی خود و منتقد دائمی آثار خود است. چاپ آخر همراه با تجدیدنظر «آئورا» این خواست و گرایش را نشان می دهد. ارتقای کیفی آثارش را البته مسیری عادی می شمرد، و چون کتابخوان قهاری است، در دو طرف فرایند ترجمه ایستاده است: مترجم و خواننده ی ترجمه ها. فروتنانه همه ی خوبی های ترجمه را هم به نویسنده نسبت می دهد. کار مترجم را کار در قلمرو دیگران و زمین غصبی می پندارد؛ به رغم ابتکارات بسیار خود، همه چیز را از آن مولفان می خواند. بنابراین، با همه ی خلاقیت های خود در ترجمه، می خواهد دائما از صحنه غایب باشد و مهر خود را پای صفحات ترجمه نگذارد. ناخودآگاه، متن ترجمه ای را خوب می داند که در آن مترجم نامرئی باشد. آن قصه ای که ترجمه می کند، آن زندگینامه ای که به فارسی می آورد،... اثر متعلق به دیگری است. حتی به شکل غیرواقعی، این را تبلیغ می کند؛ گویی که متن ترجمه آفریننده ای ندارد. از این که بگویند «ترجمه از متن اصلی بهتر است،» به شدت متنفر است. اقدامش به ارتکاب ترجمه از ضرورت تام احترامی عمیق به نویسنده نشات می گیرد. نویسندگان کتاب هایش بزرگ اند، چون این را در آثار خود به اثبات رسانده اند، اما گویی بزرگی مترجم را در غیبت اش در متن ترجمه می داند.به دنبال نشان دادن «من» عبداله کوثری در ترجمه هایش نیست. می گوید، «نباید با بی توجهی در متن دست برد.» مثل آدمی است که امین اموال درگذشته ای شده باشد؛ امانت دار مغازه ی دیگران است. وظیفه آن است که عین مال امانی را به خواننده ی فارسی برگرداند. «فارغ از این که جمله ای را دوست داری، از آن متنفری، یا نسبت به آن بی تفاوت، کار «تو»ی مترجم آن است که یادت باشد این مال امانی است.» این امانت داری را در هر یک از ترجمه های وی و از جمله این اواخر در ترجمه ی حکومت نظامی خوسه دونوسو سراغ بگیرید؛ نویسنده ای که عبداله کوثری در سال 1395 به خوانندگان ایرانی معرفی کرده است. عبداله کوثری با پذیرش این مسوولیت اخلاقی مداوم مترجم شده است، و البته نگاه داشتن مال امانی را انبارکردن آن در هر پستویی نمی داند. این نگهداری مستلزم اعمال هنرهای متفاوت و بکارگیری ابزارهای متعدد در«فرایند ترجمه» است. از آن جا که بشدت در قبال ترجمه مسوولیت اخلاقی برای خود قائل است، با ریزبینی کامل مراقب است که اتفاقی نیفتد که محتوا از زیر دستش در برود. اگر در گذشته ها، این مهم بخشی از دیدگاه هایش بوده، امروزه دیگر رعایت آن به شخصیتش بدل شده است. ترجمه از کوثری تمرکز کامل و طولانی مدت می طلبد و ناچار است به کوچک ترین جزئیات توجه کند.در ترجمه هر متن ادبی، همواره جملاتی بناگاه ظهور می کنند که چفت وبست آن ها با زبان مقصد دشوار است: بیانی دوپهلو دارند، با طنز یا ایهام آمیخته اند، معنایی بسیار محلی با اشاره به رویدادهایی بسیار خاص دارند، و حتی گاه سست و بی مایه نگاشته شده اند. کافی است «خاطرات پس از مرگ» یا حتی «گرینگوی پیر» را بخوانیم تا دریابیم مترجم چقدر در کشف تعابیر محلی و رمزوراز بیان پرابهام دآسیس و فوئنتس دقت به خرج داده است. در این موارد، آهنگ ترجمه بسیار کند می شود. مترجم به حوصله و تحقیق نیاز دارد. از آن جا که پاسخ ها می باید از منبع معتمدی دریافت شود، مترجم می باید مهارت های پژوهشی شایانی داشته باشد. باید ساعت ها وقایع زمان داستان و نوشته را بررسی کند؛ معنا را از اعماق بیان ظاهری جمله استخراج کند؛ با هر منبع و دوست آگاهی مشورت کند، و حتی به مولف و ناشر مراجعه کند. این راهبندهای ترجمه زمان بر و اعصاب خوردکن اند. مترجم برای این جمله ها باید حوصله به خرج دهد، و کوثری در لایه لایه از ترجمه های پیچیده ی خود، بردبارانه به دست و گاه به دندان گره ها گشوده است. راهبندهایی را که ماشادو د آسیس در «روانکاو» یا «کینکاس بوربا» بر سر راه زبان فارسی گذاشته است، مترجم هوشمندانه و مبتکرانه در لوای بیرق صبر گشوده است.تسلط بر هر دو زبان ضرورتی اجتناب ناپذیر است. هر چقدر هم که تسلط بر زبان فارسی خوب باشد، جای زبان مبدا را نمی گیرد. پاره ای فکر می کنند اگر زبان مبدا زبان بومی مترجم باشد، ترجمه بهتر از آب درمی آید، یا اگر مترجم دوزبانه باشد، این مهم انجام پذیر است. اما این طور نیست. ترجمه مهارت و هنر است. همچون هر حرفه ی دیگر، مترجم خوب شدن بخشی از هنر است، بخشی به عمق دیدگاه مترجم برمی گردد، بخشی به آموزش وی و بخشی حاصل تمرین و ممارست است.صرف صحبت به زبانی شما را مترجم نمی کند. اما تسلط بر زبانی که از آن ترجمه می کنیم ضرورت دارد. تسلط بر زبان مقصد نیز بی نهایت مهم است. مترجم ادبی برای از آب درآوردن ترجمه ی خوب می باید براستی بر زبان فارسی احاطه داشته باشد. مهارت در زبان مقصد به مراتب از مهارت در زبان مبدا مهم تر است. کوثری از 8 سالگی سعدی خوانده است. گشتی در قفسه های کتابخانه اش نشان می دهد که همه ی کلاسیک های نظم و نثر زبان فارسی را خوانده است. و مهم تر این که کار ادبی را با سرودن شعر آغاز کرده است. نگاهی به اشعار قدیمی او (از پنجره به شهر هرم ها، 1352) بیانگر طبع شاعرانه ی پرمایه ای است. هنوز هم در محفل دوستان، اگر درخواست شعری شود، از سروده های آخرینش ارمغانی دارد. این مایه ی شاعری را نیز در کار ترجمه به ویژه آن جا که متنی منظوم باید ترجمه شود، به کار می گیرد، غیر از ترجمه ی گزیده های اشعار نامدارانی چون جورج سفریس، ترجمه ی آهنگین و موزون نمایشنامه ای چون «مدئا»ی ائوریپیدسنیز بیان روشنی از مترجمی شاعرپیشه دارد:وه چه سرکش و بی امان است خوی تبار شاهاناز آن روی که همواره فرمان داده اند و هرگز فرمان نبرده اند.وه چه بیگانه اند با فراموشی و چشمپوشی.پس همان به که بیاموزی زندگی با همگنان را.راستی را که من خوش تر می بینمکه عمر به آرامش و امان بگذرانمور نه چه سود که پیرانه سر آوازه بر آسمان برآرم.آری، کلامی خوش تر از «میانه بودن» نیستکه این کلام خود عین سلامت است.لیک مکنت و شوکت چون پا از گلیم خود فراتر بگذاردخیر و آسایشی بهره ی میرایان نمی کندبل خشم ایزدان برمی انگیزد.و خانه و خاندان را قرین تباهی می کند.اقامت در مشهد از اواسط دهه ی 60، فارغ از علت مادی اولیه ی آن، فرصت مغتنمی در اختیار عبداله کوثری قرار داد که دور از هیاهوی پایتخت پرازدحام و دودآلود، هر روز ساعت های طولانی روی صندلی اتاق کار خود بنشیند، روی میز تحریر خم شود، سیگار به لب به متنی که در مقابل چشمان وی است زل بزند و ترجمه را مشتاقانه و بدون توقف و مزاحمت ادامه دهد. حاصل کار نزدیک به 80 عنوان ترجمه ی متن های بلند و کوتاه است که با توجه به کیفیت بالای آثار، این مقدار ترجمه از نظر کمی نیز شگفت انگیز است.در این آغازین روزهای دهه ی هشتم عمر، برای این مترجم بزرگ ایران زمین چه تمنایی فراتر از آرزوی سلامتی، عمری بلند، و دلی خوش می توان داشت. طلب کنیم همان گونه که تا امروز با ترجمه ی موثر و دقیق ده ها جلد کتاب پرارزش از کلاسیک های یونان گرفته تا نویسندگان توانای امریکای لاتین، پیام جهانیان را به ایرانیان رسانده است، در سال های پیش رو نیز همچنان استوار و مقتدر به کار توسعه ی جهان ادامه دهد.
                