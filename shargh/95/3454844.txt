شنبه ۸ آبان ۱۳۹۵
-----------------------------------------
یادداشت. اقتصادی
-----------------------------------------
مذاکرات وین بر سر سناریوی نفتی کاهش تولید
-----------------------------------------

                    دبیرکل اوپک، هفته گذشته، سازمان کشورهای صادرکننده نفت را در سخت ترین دوره تاریخی خود توصیف کرد. چرا؟ کارشناسان عالی رتبه 14 کشور عضو اوپک، سه روز است در وین دور هم جمع شده اند تا راهی برای اجرای توافق الجزیره بیابند. چطور؟ قیمت نفت برنت یک ماه پیش بشکه ای 49دلارو 24 سنت معامله شد، وقتی اوپکی ها توافق کردند تولید نفت شان را در حد 32 میلیون و 500 هزار تا 33 میلیون بشکه محدود کنند، قیمت این نفت به 53دلارو 14 سنت رسید و روز گذشته دوباره به نزدیک 50 دلار کاهش یافت. جلسه مشترک اوپکی ها و غیراوپکی ها در وین به کجا می انجامد؟ سناریوی اصلی مورد بررسی شان برای توزیع سهمیه های کاهش تولید نفت چیست؟ ایران باید کجای این صحنه بایستد؟ صحنه فقط جنگ کسب سهمیه برای تولید نفت نیست؛ بحث امنیت ملی کشورهاست.1- اصلی ترین سناریویی که از سه روز پیش در جلسه کارشناسان ارشد کشورهای عضو اوپک درباره اش بحث شده، معیار قراردادن آمار منابع ثانویه بازار نفت است؛ شش منبعی که هر ماه براساس مستنداتی نظیر حمل ونقل کشتی ها، مصرف پالایشگاه ها و... تولید نفت کشورها را اعلام می کند. در اغلب مواقع این اعداد با میزان تولید نفتی که کشورها اعلام می کنند، متفاوت است. سناریوی پیشنهادی سعودی ها برای کاهش تولید نفت این است. می گویند کشورهای ایران، لیبی و نیجریه به اندازه بیشترین تولید خود در سال 2016 نفت تولید کنند و 11 کشور دیگر اوپک، به اندازه کمترین میزان تولیدشان در سال 2016 نفت تولید کنند. مبنای این آمار هم اعداد اعلامی از طرف منابع ثانویه باشد. سعودی ها و شرکایشان پیشنهاد کرده اند میزان کاهش تولید، حداقل در یک دوره شش ماهه پا برجا بماند. تولید نفت ایران براساس سناریوی روی میز چقدر خواهد بود؟2- ماجرا از همین جا آغاز می شود. منابع ثانویه، بیشترین تولید نفت ایران در سال 2016 را در ماه سپتامبر به میزان سه میلیون و 665 هزار بشکه در روز ثبت کرده اند. حال آنکه وزیر نفت ایران، تولید نفت ایران را سه میلیون و 850 هزار بشکه در روز اعلام کرده است. اگر ایران طرح روی میز سعودی ها و سایر اعضای همراهش را بپذیرد، یعنی نه تنها نمی تواند تولیدش را تا چهار میلیون بشکه برساند، بلکه باید 185 هزار بشکه نیز از تولید نفتش بکاهد. موضوعی که نه زنگنه زیر بار آن می رود، نه برای افکار عمومی ایران توجیه پذیر است. ایران در الجزایر اعلام کرده بود برای رسیدن به تولید قبل از تحریم ها، سهم 12 و هفت دهم درصدی اش از کل تولید نفت اوپک را می خواهد. سهمی که اگر چهارمیلیون و 137 هزار بشکه نشد، حداقل متضمن تولید روزانه چهار میلیون بشکه باشد. تولید نفت سعودی ها در سناریویی که خودشان طراحی کرده اند چقدر خواهد بود؟3- براساس آمار منابع ثانویه، عربستان سعودی در ماه سپتامبر 10 میلیون و 491 هزار بشکه در روز نفت تولید کرده است. حال آنکه این کشور معتقد است تولید نفتش در ماه سپتامبر 10 میلیون و 650 هزار بشکه در روز بوده است. حالااگر بخواهید براساس اعلام منابع ثانویه کمترین میزان تولید نفت عربستان سعودی در ماه سپتامبر را ثبت کنید، باید عدد 10 میلیون و 120 هزار بشکه را ثبت کنید؛ یعنی سعودی ها نیز باید 371 هزار بشکه در روز از تولید نفت شان بکاهند. نکته اساسی همین جاست. وقتی ایران به دلیل تحریم، لیبی به دلیل جنگ داخلی و نیجریه با ناآرامی های داخلی، تولید نفت شان پایین آمد چه کشوری نفتش را جایگزین کرد. متوسط تولید نفت عربستان در سال 2014، روزانه 9 میلیون و 688 هزار بشکه بود؛ یعنی عربستان در دو سال، 803 هزار بشکه بر تولید نفتش اضافه کرده است. توجیه سعودی ها این است که ما جای کشوری را نگرفته ایم و در نبود نفت برخی کشورها، تنها به نیاز بازار پاسخ داده ایم. بسیار خوب. بازار نفت در ماه سپتامبر حدود یک میلیون و 600 هزار بشکه، مازاد عرضه داشته است؛ «بفرمایید کاهش تولید و پاسخ به بازار برای متعادل ساختن قیمت»!4- برخلاف برخی تبلیغات رسانه ای، جنگ بزرگ نفتی در اوپک، نه میان ایران و عربستان که میان سعودی و عراق است. در بیرون اوپک هم میان عربستان و روسیه است. رئیس شرکت نفت دولتی عراق، هفته گذشته اعلام کرد این کشور به هیچ وجه تولید روزانه نفتش را به کمتر از چهارمیلیون و 700 هزار بشکه در روز نخواهد رساند. عراقی ها ادعا می کنند تولید نفتشان در ماه سپتامبر چهارمیلیون و 775 هزار بشکه در روز بوده است. حال آنکه منابع ثانویه، این رقم را برای سپتامبر چهارمیلیون و 455 هزار بشکه در روز ثبت کرده اند. ازهمین روست که وزیر نفت عراق، در الجزایر به نماینده یکی از شش منبع ثانویه بازار نفت به شدت تاخت.براساس سناریویی که فعلاروی میز مذاکره کنندگان است تولید نفت عراق باید به چهار میلیون و 156 هزار بشکه در روز برسد که کمترین میزان تولید در سال 2016 و مربوط به ماه فوریه است. عراقی ها مدعی هستند به دلیل هزینه های جنگ با داعش، نباید تولید نفت شان را محدود کنند؛ هرکس با ادعایی به وین رفته است، روس ها چه می گویند؟ 5- تولید نفت روسیه در ماه سپتامبر به روزانه 11 میلیون و 110 هزار بشکه رسیده است، این رقم بالاترین تولید روس ها پس از فروپاشی اتحاد جماهیر شوروی است. روس ها در دو جبهه درگیرند؛ از سوی غرب تحریم شده اند و طبیعتا بخشی از درآمدشان را از دست می دهند و هم زمان با داعش می جنگند و به منابع مالی بیشتری نیاز دارند. اینها را بگذارید کنار تجربه تاریخی کاهش برنامه ریزی شده قیمت نفت از سوی عربستان برای ضربه زدن به اقتصاد در بحران شوروی که آن را یکی از دلایل فروپاشی اتحاد جماهیر شوروی ذکر می کنند. روس ها به این سادگی حاضر نیستند سهم بازارشان را به اوپک و در راس آن به عربستان واگذار کنند؛ بنابراین هرگونه تصمیمی برای کاهش تولید نفتشان را به کاهش تولید اوپک منوط کرده اند. سعودی ها هم به هیچ وجه آمادگی ندارند که بدون کاهش تولید نفت روسیه، از تولید نفتشان بکاهند. آیا با اختلافات درون اوپک، این سازمان قادر است از تولید نفتش بکاهد؟ 6- آنچه خواندید تنها بخشی از پیچیدگی های اوپکی ها و غیراوپکی ها برای کاهش تولید نفت است. آن سوی خط اما، اقتصاد با بحران روبه روشده اغلب کشورهای تولید کننده نفت ایستاده است، اوپکی و غیراوپکی بودنش هم فرقی نمی کند، هم روسیه گرفتاری های مالی شدیدی دارد و هم عربستان سعودی، علاوه بر ازدست دادن دو صد میلیاردی دلاری ذخایر پولی اش، برای اولین بار اوراق قرضه بین المللی منتشر کرده است. اقتصاد کشورهای قطر، کویت و امارات که در سال 2014 با ایده وزیر نفت سابق عربستان سعودی برای مدیریت نشدن بازار همراهی کردند، آن چنان شکننده شده است که ناچار هستند برگردند؛ از همین جا بود که توافق الجزایر شکل گرفت، تواففی که مهم ترین پیامش «بازگشت اوپک به مدیریت بازار نفت» است؛ بنابراین همه در 30 نوامبر به یک توافق نیاز دارند. 7- در بازار نفت، هیچ کشوری نمی تواند جلوی تولید نفت کشوری را بگیرد؛ با این پیش فرض، اگر کشورهای تولیدکننده نفت، قیمت بهتری می خواهند، باید برای کاهش تولید نفت به توافق برسند. منطقی ترین و کوتاه ترین راه هم این است که کشورهایی که در نبود تولیدکنندگان دیگر به سرعت بر تولید نفتشان اضافه کرده اند و سهم بازار دیگران را ربوده اند، تولیدشان را به همان میزان کم کنند. اگرچه نمی توان عنان پاک سازی یک بانک را به یک سارق سپرد، در اوپک تنها راه حل این است که متعادل سازی بازار را به کسی بسپارید که تعادل بازار را با عرضه زیاد دو سال گذشته اش به هم ریخته است؛ بنابراین اگر در انتظار توافقی در اوپک هستیم چاره ای جز کاهش بزرگ تولید نفت عربستان نیست. 8- داشتن سهم بازار نفت بخشی از امنیت ملی کشورهای تولیدکننده از جمله ایران است؛ بارها گفته ام اگر صادرات نفت ایران به اروپا به جای 600 هزار بشکه، روزانه دومیلیون و 600 هزار بود، اتحادیه اروپا به این سادگی زیر بار تحریم صنعت نفت ایران نمی رفت. ماجرای روسیه و کریمه و تحریم نشدن گاز و نفت روسیه گواه این مدعاست؛ بنابراین ایران باید چه کند؟ معتقدم ایران به هیچ وجه نباید از سهم تولید چهارمیلیون بشکه ای خود بگذرد، زیرا احتمالاتوافق 30 نوامبر برای شش ماه است و تولید نفت ایران نیز در این شش ماه از چهار میلیون بشکه بیشتر نخواهد بود. در بدترین سناریو، خط قرمز ایران برای شش ماه آینده باید تولید سه میلیون و 900 هزار بشکه ای باشد. هر توافقی که سهمیه تولید نفت ایران را کمتر از این رقم بزند، «ازدست دادن یکی از دستاوردهای مهم برجام» است. زنگنه و هیات کارشناسی ایران حق ندارند دستاوردهای توافق هسته ای ایران در بخش نفت را از دست بدهند، حتی به قیمت بازگشت بی توافق از وین! مذاکره کنندگان ارشد نفتی ایران مهارت لازم را برای حفاظت از منافع ملی کشور دارند. 9- ایران می تواند فعلاگوشه ای بنشیند و دعوای عراق و عربستان، روسیه و سعودی و کشورهای غیراوپکی را تماشا کند؛ اگر قرار است اوپکی ها 700 هزار بشکه در روز و غیراوپکی هایی نظیر روسیه، آذربایجان، قزاقستان و... در مجموع روزانه 300 هزار بشکه از تولید نفت شان بکاهند، اولین راه این است اختلافات سعودی و روسیه و عراق و عربستان بر سر میزان تولید نفت حل شود؛ پس فعلالازم نیست ایران خود را در معرض قرار دهد.
                