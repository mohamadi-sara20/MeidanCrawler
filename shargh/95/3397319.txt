پنج‌شنبه ۳۱ تیر ۱۳۹۵
-----------------------------------------
یادداشت
-----------------------------------------
شکیبایی برای گذار به توسعه کشاورزی
-----------------------------------------

                    هنگامی که بخش کشاورزی مانند سایر عرصه های اجرائی کشور به دولت یازدهم واگذار شد، تمامی نشانه ها از غلبه نامیدی حکایت می کرد. نزدیک به دو میلیون هکتار از بهترین اراضی کشاورزی در 50 سال گذشته از بین رفته بود. میلیون ها هکتار از سطح جنگل های کشور نیز از چرخه حیات خارج شده بود. مدیریت جدید این بخش باید با بدنه سنگین و تقریبا ناپویایی که میراث گسترش نظام فربه دولتی در دهه های گذشته بود، آغاز به کار می کرد. توسعه بی محابای شهرنشینی و شتاب در روند مهاجرت آخرین گروه های جوان از روستاها ترکیب جمعیت فعال را به هم زده و گسترش لجام گسیخته ساخت وسازها رایحه شالیزارهای خطه شمال کشور را با انباشتی از آلودگی های زمینی و هوایی جایگزین کرده بود. ساخت وساز ویلاها از پیچ وخم دره های سرسبز، جسورانه به بلندای گردنه حیران رسیده و سوت ممتد کشتی های واردات، از گندم و شکر به گلابی چینی و پرتقال مصری گسترانیده شده بود. مزارع حومه شهرها در رقابت هیستریک با بخش خصوصی با شتابی بیشتر به برج هایی موسوم به مسکن مهر تبدیل شدند و به تولید کشاورزی بی مهری شد. واردات گندم نیز به حدود هفت میلیون تن در سال رسید و یارانه های نقدی از زنجیره آخرین کشاورزان در روستاها کاست تا به صف منتظران در برابر خودپردازهای بانک ها بیفزاید. دریاچه و تالاب ها یکی پس از دیگری خشکیدند و آتش سوزی های ممتد در حوزه زاگرس می رفت تا دیگر نه از تاک نشانی بماند و نه؛ تاک نشان اما مهم تر از این اشارات و البته ناگفته های پرشمار دیگر، کاهش تراژیک منابع آب زیرزمینی در اثر مدیریت ناکارآمدی بود که چشم بر هزاران حلقه چاه بی جواز و بحران خشک سالی درازمدت پیش رو دوخته بود. احمدی نژاد اما در پشت تریبون ها، کماکان از رویاهای دورودرازش برای اهدای باغ شهرهای هزارمتری به هر خانواده ایرانی البته در همین نزدیکی ها خبر می داد تا ثابت کند اگرچه در مسیر زیمبابوه کردن کشور حرکت می کند اما آرزوهایش هنوز از جنس عشق و عدالت است! بدون تردید در آغاز دولت یازدهم و برای هر گروه مدیریتی که قرار بود هدایت بخش کشاورزی را، آن هم برای دستیابی به امنیت غذایی بر عهده بگیرد، با وجود چنین علائمی، کورسویی از امید هم به چشم نمی خورد. در سه سال گذشته با وجود برخی کاستی ها، خبرها در بخش کشاورزی از بهبود و افزایش تولید در مسیر رویارویی با فرسایش ها و مدیریت کشاورزی زیر بار سنگینی از تشکیلات خمیده حکایت دارد که راه به سمت افق های امیدبخش می برد. برآوردها در سال جاری از خرید 10 میلیون تن گندم و 13 میلیون تن تولید در سطح کشور خبر می دهد. پیش بینی افزایش 500 هزار تن برنج در مقایسه با سال گذشته (آن هم با ضربات جبران ناپذیری که با تغییر کاربری شالیزارها ایجاد شده است) نسیمی دیگر بار برگشت عطر برنج زار ها را مژده می دهد. تولید بیش از یک و نیم میلیون تن شکر در سال زراعی 95-94 کام این بخش را با شهد این موفقیت شیرین کرده است. افزایش رکوردشکنانه صادرات میگو و تخم مرغ (روزانه 25 هزار تن) و تولید انبوه «ماهی در قفس» تا مرز یک میلیون تن در سال و... از جنب و جوش در بخش دام و به خصوص شیلات نشان دارد. از آمار کلان دیگر، کاهش تراز منفی صادرات و واردات بخش کشاورزی از هشت میلیارد دلار در سال 1392 به کمتر از چهار میلیارد دلار در سال جاری نشانی از رونق دارد. پیش بینی صادرات هفت میلیارددلاری بخش کشاورزی در سال 1395، نوید رونقی پایدار را برای بخش کشاورزی به مردم و مسئولان می دهد. حوزه کشاورزی در سال گذشته با تجربه رشد بیش از پنج درصدی خود و در مقایسه با دیگر بخش های اقتصادی نشان داد که با تمام ضربات مهلک اما هنوز می تواند آینده سبزی را برای کشور رقم بزند. به خاطرمان باشد که انبوه مشکلات و در راس آنها بحران منابع آب در آغازبه کار دولت یازدهم، صاحب نظرانی را البته از سر دلسوزی واداشته بود که بر توقف فعالیت کشاورزی تاکید کنند. به نظر می رسد اولین دگرگونی رخ داده در این حوزه، تاکید محوری و حمایت همه جانبه دولت به جای نگاه حاشیه ای گذشته بر بخش کشاورزی و اجتناب وزیر و مدیریت همراهش از شعار ها و وعده های احساسی، بی پشتوانه و از آن سو تمرکز بر عملگرایی است. نکته دیگر رکود بخش های دیگر اقتصادی است که به طور طبیعی زمینه رشد بخش حیاتی کشاورزی را فراهم کرده است. در پنج دهه گذشته بیشتر دریافتیم که توانایی مالی دولت ها متاسفانه به جای گرایش به توسعه پایدار و البته با شتاب آرام (که در بخش کشاورزی نمود بیشتری دارد) به سمت رونق کاذب در بخش خدمات (از قبیل ساخت وساز، صنعت مونتاژ اتومبیل و گردشگری تولیدستیز داخلی و...) سوق می یابد.رونقی که همواره به نابودی زیرساخت ها و منابع تولید کشاورزی منجر می شود. اکنون که دولت یازدهم سال آخر خود را آغاز کرده است، یک جریان خاص یا از سر دلسوزی یا از سر رقابت، رکود موجود را به ضعف سیاست های اقتصادی تعبیر می کند. آنها باید بدانند برای دستیابی به توسعه پایدار (که در کشور ما تنها با توسعه بخش کشاورزی میسر است) باید دولت ها و مردم شکیبایی برای گذار را پیشه کنند. برای افزودن به این شکیبایی فقط باید به کاستن از نابرابری ها در مناسبات اجتماعی مردم اهتمام ورزید.
                