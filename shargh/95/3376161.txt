سه‌شنبه ۲۵ خرداد ۱۳۹۵
-----------------------------------------
یادداشت
-----------------------------------------
یادی از اصغر بیچاره...
-----------------------------------------

                    سهم او از سینمای ایران، یک «یادش بخیر».در گروه ما چند نفر علاوه بر ارتباط حرفه ای با مرحوم اصغر بیچاره از قدیم با او دوست بودند، خدایش بیامرزد؛ فقدان او موجب تاسف است؛ ما دوستی صدیق و مهربان را از دست داده ایم.خصوصیات اصغر بیچاره را در ارتباط با این دوستان بهتر می توان شناخت:در سال های 1334 به بعد جمعی بودیم در یکی از طبقات پاساژ علمی در خیابان شاه آباد آن دوره و جمهوری اسلامی امروز، هر چند نفر با هم، یک اتاق اجاره ای در اختیار داشتیم و علاوه بر اشتغال به تحصیل، مخارج زندگی روزانه خود را از کاری که هر کس تخصصی در آن داشت، تامین می کردیم.یک اتاق در اختیار علی اکبر صادقی، نصرالله افجه ای و عباس کیارستمی بود که هنرمندانی ادیب و پیش تر نقاش و خطاط بودند، گروه دیگر نگارنده (هارون یشایایی)، بیژن جزنی و منوچهر کلانتری، فعال در امور سینما و تبلیغ برای فیلم و چاپ پوستر سینمایی بودند. اصغر بیچاره و برادرش حسین در یکی، دو اتاق دیگر در همین طبقه به کار چاپ و تکثیر عکس برای ویترین سینماها مشغول بودند به علاوه اصغر، عکاس سر صحنه فیلم ها بود و در این حرفه صاحب سلیقه و سبک مخصوص به خود.ما اهالی آن آپارتمان دوستان خانوادگی شده بودیم و به دلیل ارتباط با مقوله سینما مناسبات ما با اصغر نزدیک تر بود، اصغر بیچاره 10 یا 15 سال از بقیه مسن تر بود و خود را ارشد آن جمع می دانست و نسبت به ما رفتاری پدرانه داشت. در آن سال ها بارها برای گروه ما مشکلاتی پیش می آمد که حضور در محل کار امکان پذیر نبود، اصغر جور ما را می کشید و به قول خودش نمی گذاشت «نان دانی ما تعطیل شود». صفای باطن و صمیمیت او همه را تحت تاثیر قرار می داد، از هیچ مسئولیتی شانه خالی نمی کرد، خوش مشرب، بذله گو و مردم دار بود؛ در هیچ پیشامدی اهل خشونت و تحقیر و توهین نبود. با گذشت زمان از همدیگر دور شدیم ولی در دوستی ما خللی وارد نشد و به سال های بعد از انقلاب رسیدیم.شرکت ما از تبلیغ برای فیلم یا کالابه ساخت فیلم های سینمایی رو آورد. ما دراین باره هیچ اطلاع و تخصصی نداشتیم؛ اصغر بیچاره در اولین قدم ها عصای دست ما بود، از مجموعه فیلم هایی که بعد از انقلاب تولید کردیم هیچ کدام بدون مشورت با اصغر انتخاب نشد. در فیلمی اگر لازم بود مسئولیت عکاسی فیلم یا هنرپیشه یا مدیر تولیدی را قبول می کرد؛ گفتنی است که دو فیلم «ناخدا خورشید» و «ای ایران» به کارگردانی ناصر تقوایی در همکاری نزدیک با اصغر بیچاره و گذشت و فداکاری او به پایان رسید؛ در فیلم ناخدا خورشید ازعهده نقشی که تقوایی به او واگذار کرده بود به نحو احسن برآمد و حضورش در شرایط بسیار سخت محل فیلم برداری «بندر لنگه» قوت قلب گروه بود و از هیچ چیز شکایت نمی کرد.به آنچه پیش می آمد دلخوش بود. فیلم «ای ایران» در ماسوله ساخته شد، این فیلم در ادامه کار با مشکلاتی روبه رو شد و نزدیک بود تیم فنی و هنرمندان متفرق شوند؛ دوستان ما مثل محمود کلاری و اکبر عبدی می توانند گواهی دهند که وجود اصغر موجب شد گروه متلاشی نشود و فیلم به پایان برسد. تا وقتی در تهران بود شرکت را تشویق به فیلم سازی و ما را سرزنش می کرد؛ آخرین بار قبل از آنکه اصغر مهاجرت کند، در یکی از کتاب فروشی های خیابان کریمخان زند نمایشگاهی از کارهای قدیمی خود گذاشت؛ شب افتتاح نمایشگاه او را در آغوش گرفته و شانه هایش را بوسیدم؛ در کمال تواضع و شادمانه گفت: «من هم مثل این عکس ها زیرخاکی شده ام» و با خنده های بلند تا بیرون کتاب فروشی ما را بدرقه کرد و من دیگر توفیق رویارویی و احوال پرسی از او را پیدا نکردم.
                