چهار‌شنبه ۲۸ مهر ۱۳۹۵
-----------------------------------------
type_unknown
-----------------------------------------
استعفای سه وزیر
-----------------------------------------

                    شرق: خانه تکانی در پاستور؛ سه استعفا در کابینه یازدهم؛ دو خبر استعفا براساس اخبار رسمی و یکی براساس خبر منبعی آگاه در دولت. با وجود اینکه در روزهای اخیر شایعه استعفای «علی جنتی»، وزیر ارشاد، در رسانه ها مطرح بود، دیروز سرانجام هم جنتی استعفا داد و هم «محمود گودرزی»، وزیر ورزش و جوانان؛ البته تایید و تکذیب هایی هم درباره استعفای «علی اصغر فانی»، وزیر آموزش وپرورش در رسانه ها مطرح شد؛ با وجود این، یک منبع آگاه در دولت به «شرق» گفت: «ظاهرا سه وزیر کابینه یعنی جنتی، گودرزی و فانی استعفا داده اند».به غیر این، عصر دیروز «ایسنا» هم به نقل از یک منبع آگاه از استعفای این سه وزیر خبر داد. در این حال «فارس» هم ابتدا در خبری استعفای «فانی» را اعلام کرد؛ اما دقایقی بعد متن خبر را تغییر داد و از خبر استعفای فانی با عنوان «خبر مطرح شده در برخی رسانه ها» یاد کرد.دراین حال «محمد فاضل» مدیرکل دفتر وزارتی وزیر آموزش وپرورش، در گفت وگو با «ایلنا» استعفای فانی را تکذیب کرده است؛ همچنین «تسنیم» هم به نقل از «فانی» استعفای او را تکذیب کرد.این در حالی است که عصر دیروز جلسه شورای عالی انقلاب فرهنگی به ریاست «حسن روحانی» رئیس جمهوری، برگزار شد و «فانی» و «گودرزی» در آن حضور داشتند اما «جنتی» حضور پیدا نکرد. پیش از این برخی منابع به «شرق» گفته بودند که «ترمیم کابینه» در حوزه وزارتخانه های متولی فرهنگ انجام خواهد شد؛ ترمیمی که می شد از آن همین استعفاها را پیش بینی کرد. از صبح دیروز شایعاتی قوی تر از همیشه مبنی بر استعفای «علی جنتی»، وزیر ارشاد، منتشر شد و در عین حال «محمود گودرزی»، وزیر ورزش و «علی اصغر فانی» وزیر آموزش وپرورش هم برای رفتن از کابینه مطرح شده بودند.دراین حال برخی منابع آگاه در دولت می گویند گزینه های سرپرستی این وزارتخانه های بدون وزیر، به احتمال زیاد از داخل همان وزارتخانه انتخاب خواهند شد.وزارت ورزش و گزینه هایشمازیار ناظمی، مدیرکل مرکز روابط عمومی و اطلاع رسانی وزارت ورزش و جوانان، در حالی استعفای محمود گودرزی را تایید کرد که در میان اهل ورزش نارضایتی هایی از عملکرد او ابراز شده بود. او که گویا در این روزها خودش از رفتنش خبر داشت، سفرش به «ژاپن» را لغو کرد. گودرزی به دعوت وزیر ورزش ژاپن قرار بود در نشست وزرای ورزش و فرهنگ به میزبانی ژاپن شرکت کند. گودرزی در حالی از وزارت ورزش و جوانان کنار رفت که روز گذشته در صحن علنی مجلس دو سوال نمایندگان از او اعلام وصول شده بود؛ یکی «حشمت الله فلاحت پیشه» درباره نتایج ایران در المپیک و دیگری «نادر قاضی پور» درباره اقدامات این وزارتخانه در حوزه جوانان.اما با رفتن «گودرزی» گزینه هایی برای این وزارتخانه در رسانه ها مطرح شده است. یکی از آنها که از شانس نسبتا بالایی برخوردار است، «نصرالله سجادی»، دانشیار دانشکده تربیت بدنی و علوم ورزشی دانشگاه تهران و معاون ورزش قهرمانی وزارت ورزش و جوانان است. با تشکیل دولت یازدهم، «حسن روحانی» دو وزیر را برای وزارت ورزش و جوانان به مجلس نهم معرفی کرد؛ «مسعود سلطانی فر» و «رضا صالحی امیری»؛ اما مجلس نهم به این دو نامزد رای ندادند تا رئیس جمهوری «سجادی» را به عنوان وزیر پیشنهادی سوم معرفی کند؛ اما باز هم مجلس نهم ورود او را هم سد کرد. پس از آن درنهایت «محمود گودرزی» به مجلس معرفی شد و رای آورد.از «علی اصغر مونسان»، مدیرعامل سازمان مناطق آزاد کیش، به عنوان دیگر گزینه وزارت ورزش نام برده شده؛ ولی به گفته یکی از نزدیکان «مونسان»، او قصدی برای سرپرستی این وزارتخانه ندارد. به گفته او، در مدت اخیر صحبت هایی با او شده؛ اما «مونسان» نپذیرفته است و تا الان قصدی برای این کار ندارد. او پیش ‎ازاین عضو هیات مدیره پرسپولیس نیز بود. از طرف دیگر برخی منابع از سرپرستی «محمد دادکان»، رئیس اسبق فدراسیون فوتبال، خبر می دهند. یک نکته که وزارت یا سرپرستی او را محتمل می کند، همراهی دادکان با «محمد شریعتمداری» در زمان ورود به وزارت ورزش در زمان سرپرستی شریعتمداری است.«رضا صالحی امیری» از گزینه های دیگر برای وزارت ورزش و هم وزارت ارشاد است. او که از مجلس نهم، برای وزارت ورزش و جوانان رای اعتماد نگرفت، اکنون با تغییر مجلس می تواند به عنوان وزیر پیشنهادی راهی مجلس شود. او درحال حاضر رئیس سازمان اسناد و کتابخانه ملی است. صالحی امیری در کارزار انتخاباتی 1392 معاونت فرهنگی ستاد انتخاباتی روحانی را برعهده داشت. او که مدرکش دکترای مدیریت دولتی است، سابقه عضویت در شورای عالی امنیت ملی و مرکز تحقیقات استراتژیک مجمع تشخیص مصلحت نظام را هم دارد.«مسعود سلطانی فر» هم شرایطی مانند صالحی امیری دارد؛ اما با این تفاوت که فقط برای وزارت ورزش مطرح است. او پس از رای عدم اعتماد مجلس نهم، هم اکنون رئیس سازمان میراث فرهنگی و گردشگری است. حالابا تعویض مجلس او هم مانند صالحی امیری می تواند جزء گزینه های روی میز روحانی باشد. «مرتضی بانک»، معاون کل سرپرست نهاد ریاست جمهوری هم از گزینه های وزارت ورزش و جوانان است.وزارت ارشاد و گزینه هایشدر روزهای اخیر شایعات استعفای «علی جنتی»، وزیر ارشاد، مطرح شده بود که نهایتا دیروز به واقعیت پیوست. او دو روز پیش در واکنش به این شایعات، گفته بود چند روز صبر کنید. دیروز صبح سخنگوی دولت هم در پاسخ به خبرنگاران درباره این موضوع همین جواب را داده بود. وزارت ارشاد و فعالیت هایش در ماه های اخیر محل انتقاد منتقدان دولت شده بود و از طرفی خود رئیس جمهوری هم بابت کوتاه آمدن وزیر ارشاد مقابل برخی فشارها از او در جلسه ای علنی انتقاد کرده بود.اما روحانی برای وزارت ارشاد چه گزینه هایی روی میز دارد؟ یکی از آنها «حسام الدین آشنا»، مشاور فرهنگی رئیس جمهوری است. او چند روز پیش در واکنش به شایعه رفتنش به ساختمان میدان بهارستان، این موضوع را نه تایید و نه تکذیب کرده بود. حالانام او برای این وزارتخانه بیش ازپیش سر زبان هاست. او که 53 سال دارد، فارغ التحصیل دانشگاه امام صادق(ع)، داماد حجت الاسلام دری نجف آبادی، نخستین وزیر اطلاعات دولت خاتمی و نماینده فعلی ولی فقیه در استان مرکزی است. آشنا سابقه مدیرکلی اطلاعات استان قم را هم دارد.اما گزینه ای که هم برای جایگزینی و هم برای سرپرستی مطرح است، «سیدعباس صالحی»، معاون فعلی فرهنگی وزارت ارشاد است. او که تحصیلات حوزوی و دانشگاهی دارد، مدتی در دفتر تبلیغات اسلامی حوزه علمیه قم مشغول به کار بوده است. برخی منابع نزدیک به دولت از او، به عنوان یکی از گزینه های اصلی سرپرستی نام می برند.وزارت آموزش وپرورشاما یکی از وزارتخانه های محل بحث دیروز، آموزش وپرورش بود. فعالیت های این وزارتخانه هم محل انتقاد منتقدان دولت است. در حالی خبر استعفای «فانی» شنیده می شود که روز گذشته طرح استیضاح او، با 45 امضا در هیات رئیسه مجلس اعلام وصول شد. او تیر 1394 یک بار دیگر در مجلس نهم استیضاح شد که پس از جلسه و در رای گیری، توانست برای بار دوم رای اعتماد مجلس نهمی ها را جلب کند.شاید عملکرد این سه وزیر رئیس جمهوری را به جایی رساند که هفت ماه مانده به انتخابات استعفاها را بپذیرد.
                