یک‌شنبه ۸ اسفند ۱۳۹۵
-----------------------------------------
type_unknown
-----------------------------------------
وزیر آموزش و پرورش: تخلفات بانک را به پای صندوق فرهنگیان گذاشتند
-----------------------------------------

                    گروه جامعه: «عده ای اتفاقات بانک سرمایه را به صندوق ذخیره فرهنگیان نسبت می دهند. لازم است میان صندوق ذخیره فرهنگیان و بانک سرمایه تفکیک قائل شویم. آنچه اتفاق افتاده، به دریافت وام بدون تضمین کافی در بانک سرمایه مربوط است؛ ولی متاسفانه انعکاس خبری آن در قالب، «اختلاس» در صندوق ذخیره فرهنگیان عنوان شده که ناصحیح بوده و موضوع این تخلف به بانک سرمایه برمی گردد». این اظهارنظر صریح واکنش فخرالدین احمدی دانش آشتیانی، وزیر آموزش وپرورش، به حاشیه های به وجودآمده درباره صندوق ذخیره فرهنگیان است. به گزارش «شرق» او با اعلام این مطلب در ادامه افزود: «این وام ها به شرکت های صوری که از حمایت افراد صاحب نفوذ برخوردار بوده اند، از طریق بانک سرمایهپرداخت شده است؛ اما متاسفانه در رسانه ها عنوان شده که این شرکت های صوری زیرمجموعه صندوق ذخیره فرهنگیان بوده اند که چنین موضوعی صحت ندارد و در صندوق ذخیره فرهنگیان، شرکت های صوری وجود خارجی ندارند».دانش آشتیانی با اشاره به اینکه وجوه فرهنگیان در صندوق ذخیره فرهنگیان است و در بانک سرمایه نیست، اظهار کرد: «صندوق ذخیره فرهنگیان در بانک سرمایه پس انداز نداشته و اگر مشکلاتی در این بانک رخ داده و وام هایی بدون پشتوانه داده شده، سپرده های مردم نزد بانک بوده است که البته این سپرده ها نیز از طرف بانک مرکزی جمهوری اسلامی ایران تضمین شده است؛ بنابراین جای نگرانی نیست. البته در صندوق ذخیره فرهنگیان هم تخلفاتی صورت گرفته که قطعا بررسی و برخورد قانونی خواهد شد، در همین مدت کوتاه مسئولیتم در وزارت آموزش وپرورش هم برخوردهای لازم اعم از عزل، برکناری و حتی شکایت به مراجع قانونی و نظارتی نیز صورت گرفته است». وزیر آموزش وپرورش با تاکید بر اینکه منتقدان صندوق ذخیره، از اعتبارات بانک سرمایه برای تبلیغات خودشان استفاده می کردند، خاطرنشان کرد: «آنها اخبار منفی علیه صندوق منتشر کردند؛ یعنی ما با یک حالت مغشوشی مواجهیم». وی همچنین با اشاره به برگزاری جلسه ای با حضور اعضای کمیته تحقیق وتفحص مجلس در روزهای اول کاری خود در وزارت آموزش وپرورش، اظهار کرد: «به اعضای کمیته گفتم من همه مدارک و اسناد صندوق را در اختیارتان قرار می دهم و در عوض از شما خواهش می کنم تا بررسی کامل موضوعات و حصول نتیجه قطعی، مطابق قانون با رسانه ها مصاحبه نکنید و آنها نیز با این استدلال که این موضوع خلاف قانون است، پذیرفتند؛ ولی متاسفانه از فردای آن روز با رسانه ها مصاحبه کرده و در سخنانی غیرواقع گفتند که «اموال فرهنگیان در صندوق به مصادره رفته است».حاکمیت مدیریت سرمایه بر صندوق وزیر آموزش وپرورش همچنین با بیان اینکه اکنون مدیریت اقتصاد بر صندوق حاکم شده است، افزود: «در این مدت کوتاه دو ماهه، برنامه استراتژیک برای صندوق در نظر گرفته شده که به جای «فعالیت اقتصادی» به «مدیریت سرمایه» بپردازند که سود و حاشیه امن بیشتری را برای صندوق فراهم می کند و در این راستا مدیران زیرمجموعه صندوق که تخصصی نیستند، تغییر کرده اند و شرکت های بدون سوددهی، کنار گذاشته می شوند. از دیگر برنامه ها این است که در پایان هر سال سودی را که به معلمان تعلق می گیرد، به صورت فیش حقوقی برای معلمان صادر شود تا آنها از وضعیت موجودی، میزان سود و ارزش افزوده خود در سال به صورت شفاف مطلع شوند». دانش آشتیانی با اشاره به اقدامات صورت گرفته در صندوق، خاطرنشان کرد: «من بسیار امیدوارم که در آینده نتایج ارزش افزوده صندوق به معلمان برگردد، مدیران کل استانی نیز باید اقدامات صندوق را برای معلمان خود به همین شکل تشریح کنند تا جلوی تبلیغات منفی که در نهایت به ضرر فرهنگیان است؛ گرفته شود».معلمان نگرانی نداشته باشندوزیر آموزش وپرورش همچنین با بیان اینکه ما مدافع حقوق فرهنگیان هستیم، خاطرنشان کرد: در جلسه اخیر با اعضای هیئت مدیره صندوق اعلام کردم که هر معلمی بخواهد از عضویت در صندوق انصراف دهد، پس از یک هفته باید بتواند پولش را از صندوق بگیرد؛ اما همین جا می گویم که این به ضرر آنان است و معلمان نباید نگران سرمایه خود در صندوق باشند. عضو کابینه تدبیر و امید به انتصاب «مهدی نیکدل» به عنوان مدیرعامل جدید صندوق اشاره کرد و گفت: برخی ها انتقاد می کنند که این انتصاب سیاسی است. اگر سیاسی بودن به معنای مبارزه با رژیم منحوس پهلوی و اسارت در زندان قبل از انقلاب باشد، باید بگویم «بله» ایشان سیاسی هستند...ولی پس از پیروزی انقلاب هیچ مسئله سیاسی ای نداشته و تمام عمرش در اقتصاد و صنعت سپری شده و چنانچه از کارکنان صندوق بپرسید، می گویند که اکنون آرامش خوبی در صندوق حاکم است.دخالت نداشتن تفکرات سیاسیدانش آشتیانی که در اختتامیه گردهمایی مشترک اعضای شورای معاونان و مدیران کل آموزش وپرورش در اردوگاه شهید باهنر سخن می گفت، در ادامه با اشاره به برنامه های کوتاه مدت آموزش وپرورش درباره تصویب بودجه و احکام برنامه ششم توسعه، بر تعامل مثبت میان مدیران استانی و نمایندگان مجلس تاکید کرد و افزود: همه نمایندگان با هر تفکر و از هر جناح، باید به جلسات استانی و منطقه ای مدیران آموزش وپرورش دعوت شوند؛ زیرا این افراد، نمایندگان مردم هستند. عضو کابینه تدبیر و امید با بیان اینکه نمایندگان مجلس نباید در امور اجرائی مدیران آموزش وپرورش دخالت کنند، عنوان کرد: این خوب نیست که نتیجه مباحثات مدیران آموزش وپرورش با نمایندگان مردم در مجلس بر سر منافع محلی و قومی به تنش ختم شود و اعتقاد بنده این است که مدیر آموزش وپرورش باید چتری بگستراند تا همه طیف های فکری موافق و مخالف در آن قرار گیرند.دعوت به وحدت وی تصریح کرد: ما در ستاد با همه تشکل ها و گرایش ها جلسات مختلفی برگزار می کنیم و هدف مشترکمان حل مشکلات نظام تعلیم و تربیت است و با این هدف، همه گروه ها را به وحدت دعوت می کنیم. وزیرآموزش وپرورش با بیان اینکه مدیران ما علاوه بر داشتن تفکر خاص خود، باید دارای یک شخصیت مستقل باشند، ادامه داد: مهم ترین مسئله ما، پرداختن به آموزش وپرورش است و مدیران باید شرایط را به گونه ای مدیریت کنند که بتوانند از ظرفیت همه تشکل ها، نمایندگان و توانمندهای آنها بهره ببرند. عضو کابینه تدبیر و امید گفت: نباید فراموش کنیم که همه ما در دولت فعالیت می کنیم و باید حامی دولت باشیم؛ به همین دلیل نباید اجازه بدهیم مسئولی در یک جایگاه خاص، علیه دولت فعالیت تخریبی کند. وی دولت را برآمده از رای ملت خواند و خاطرنشان کرد: مردم با آرای خود تفکر دولت را انتخاب کرده اند؛ بنابراین مسئولان هم باید مدافع این تفکر یعنی رای مردم باشند؛ اما داشتن این تفکر به این معنا نیست که به مخالف توهین کرده یا بخواهیم او را از صحنه فعالیت بیرون کنیم.استفاده از نیروهای زبده در مدارس ابتداییوزیر آموزش وپرورش روزهای آموزش در مدارس را در کشورهای توسعه یافته 200 روز عنوان کرد و گفت: در کشور ما این آمار 140 روز است که بحث آلودگی هوا، برف و یخ بندان تعداد این روزها را کاهش داده و لازم است مدیران استانی با مدیریت مطلوب برای رفع این مشکل همت کنند. دانش آشتیانی در بخش دیگری از سخنان خود بار دیگر بر اهمیت دوره ابتدایی تاکید کرد و افزود: مدیران استانی باید شرایط را به گونه ای مدیریت کنند تا زبده ترین نیروها در دوره ابتدایی ساماندهی شوند. وی بر آموزش مدیران و آشنایی آنان با قوانین مدیریتی تاکید کرد و گفت: ما در انتخاب مدیران مدارس بر اساس ضوابط قانونی و ازسوی معلمان منعی نداریم و لازم است مدیران اقداماتشان را در قالب برنامه محوری مدیریت کنند.
                