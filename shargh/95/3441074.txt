دو‌شنبه ۱۲ مهر ۱۳۹۵
-----------------------------------------
type_unknown
-----------------------------------------
8 دقیقه توفانی ظریف
-----------------------------------------

                    شرق: دیروز اولین مجال برای مانور دلواپسان در مجلس دهم فراهم شد. روزی که در لباس سوال کریمی قدوسی از ظریف، آمده بودند برجام را در بهارستان محاکمه کنند، تا چند ماه بعد از کنارگذاشته شدن ضدبرجامیان از خانه ملت، بار دیگر صدای آنها در بهارستان بپیچد. صدایی که این بار نه از سوی ظریف بدون پاسخ ماند و نه توانست رای نمایندگان را با خود همراه کند. حتی دیگر هنگام بیان سخنان تند کریمی قدوسی علیه ظریف و تیم مذاکره کننده و دستگاه دیپلماسی کشور، خبری از احسنت گفتن دلواپسان نبود؛ این بار، هر پاسخ ظریف با فریادهای احسنت نمایندگان همراه می شد. قرار بود کریمی قدوسی درباره سه سوال خود توضیح دهد.سوال هایی که در گزارش کمیسیون امنیت ملی، به عنوان سوالات نماینده از وزیر به صحن آمده بود، درباره «منطبق نبودن گزارش وزارت خارجه از برجام، با واقعیات»، «علت تغییر معاون عربی و آفریقایی وزارت خارجه» و «علت سخنان ظریف درباره نمایشگاه افسانه هولوکاست در ایران» بود. سه موضوعی که کریمی قدوسی آن قدر درباره آنها کم و کوتاه سخن گفت که دو بار با تذکر علی مطهری که ریاست جلسه را برعهده داشت، مواجه شد و به ناچار اشاره ای هم به مدعیات خود دراین باره کرد. اما او ترجیح داد از بخش عمده زمان خود برای تاختن به تیم مذاکره کننده، اصل برجام، مراحل مذاکرات و سایر مواردی که در سه سال گذشته از سوی مخالفان برجام بیان شده بود، استفاده کند. او پس از آنکه ظریف پاسخ های اولیه به محورهای اصلی سه سوال را از تریبون بیان کرد، بر صندلی خود نشست و نوبت به نماینده سوال کننده رسید تا بخش اول سخنان خود را بگوید. ظریف در این بخش از سخنان خود به جز تشریح گزارش اجرای برجام، درباره علت تغییر امیرعبداللهیان گفت: «جناب آقای امیرعبداللهیان قرار بود به عنوان سفیر ایران به کشور بسیار مهم و حساس عمان که برای ما حساسیت استراتژیک دارند، تشریف ببرند؛ با خودشان هم صحبت شده و همه اقدامات لازم صورت گرفته بود و معاون بعدی هم تعیین شده بود. ایشان به دلیل مشکلات خانوادگی تصمیم گرفتند فعلابه ماموریت تشریف نبرند و تصمیم ایشان را پذیرفتیم، از ایشان به عنوان مشاور وزیر استفاده کردیم، هم اکنون هم بسیار خوشحالیم که در مجلس شورای اسلامی حضور دارند». در پاسخ به آن بخش از سخنان کریمی قدوسی که گفته بود علت تغییر امیرعبداللهیان نگرانی برخی قدرت های خارجی است، گفت: «این توهین به وزارت خارجه نیست، توهین به نظام است که ادعا کنیم به خاطر نگرانی خارجی ها مسئولان خود را عوض می کنیم. این حرف هیچ اساس و پایه ای ندارد. حمایت از مقاومت وظیفه کل دستگاه سیاست خارجی است نه یک فرد». ادعای کریمی قدوسی درباره جابه جایی امیرعبداللهیانکریمی قدوسی، ابتدا و در تشریح سوالش از وزیر امور خارجه گفت: «توافق برجام جزئی از توافق جامعی بود که آثار سوء آن طولانی مدت است، اگر آن را علاج نکنیم. قرار بود با برجام مشکلات اقتصادی کشور حل شود اما دشمن نقشه های شوم دیگری مانند برجام های دو، سه و چهار در ذهن داشت که مختصرا به آن اشاره می کنم». او با بیان اینکه آقای ظریف عمدتا در گزارششان بخش های برجام را بازخوانی کردند، گفت: «انتظار ما اعلام موارد نقض برجام به صورت شفاف بود. تشدید تحریم ها بعد از اجرائی شدن برجام و اعمال تحریم ها علیه افراد و وضع قوانین علیه ایران، آزادنشدن دارایی های کشور، حل نشدن مشکل سوییفت و مشکلات بانکی باید به مجلس گزارش و از مجلس کمک گرفته می شد». کریمی قدوسی با تشبیه برجام به گوساله سامری، گفت: «راه مبارزه قرآنی با گوساله سامری در عصر حضرت موسی (ع) آتش زدن گوساله بود که صدای غیرتوحیدی خود را برای انحراف امت موسی بیان می کرد، راه حل نهایی ما نیز در این عصر و زمان اقدام متقابل به مثل در مقابل نقض برجام است. اگر برجام را سرانجام نقض کردند، برجام را در روز موعود ملت ایران به آتش خواهد کشید».او در ادامه با بیان اینکه راهبرد نرمش قهرمانانه مقابل راهبرد به زانودرآوردن انقلاب اسلامی بود، گفت: «استرات‍‍ژیست و قهرمان این میدان خالق این کلیدواژه بود که فرمود من دیپلمات نیستم، من یک انقلابی ام، او ولی امر مسلمین جهان امام خامنه ای بود که قهرمان واقعی این امت در عصر غیبت در مقابله با سامری های این زمان است. شیطان بزرگ در مذاکرات با یک راهبرد و سه استرات‍ژی برای به زانودرآوردن نظام اسلامی از طریق دروازه برجام به میدان آمد، یک تضعیف و نفوذ کلامی ولی فقیه، این در حالی است که ولی امر مسلمین منشا قدرت و وحدت در داخل و سطح منطقه است. تضعیف و تعطیل کردن جریان و فرهنگ مقاومت در منطقه و همچنین حذف سپاه پاسداران، حذف حزب الله که در قالب برجام دو مطرح کرد، حذف گروه های مقاومت در عراق و سوریه و جهاد اسلامی در فلسطین و وفاق در بحرین و انصارالله در یمن و همچنین هدف دیگر دشمنان فراهم کردن مقدمات راهبردی در بازنگری قوانین اساسی جمهوری اسلامی بود. تمام شدن دوران بهانه گیری برای این موضوع که تا تحریم هست کاری از پیش نمی رود، پایان دوران پرهزینه و خسته کننده مذاکرات، افزایش سطح بصیرت و آگاهی مردم در شناخت دشمن و صنعت هسته ای ما که در حد نمادینش باقی مانده، این از موضوعاتی بود که از مذاکرات حاصل شد». او همچنین به سخنان رئیس جمهوری و ظریف درباره بدعهدی آمریکا هم اشاره کرد و گفت بقیه سخنانش را در نوبت دوم بیان خواهد کرد. اما پیش از آنکه ظریف برای پاسخ گویی پشت تریبون قرار بگیرد، علی مطهری به کریمی قدوسی گفت که تا اینجا تنها یکی از سوالات خود را توضیح داده اید و آقای ظریف به همین یک سوال می تواند جواب دهد و دو سوال دیگر را چون بیان نکردید، وقتی مطرح شوند، دوباره وزیر حق پاسخ گویی دارد. این گونه بود که کریمی قدوسی به دو سوال دیگر خود هم اشاره هایی کرد که در واکنش بعدی ظریف تاثیر درخور توجهی داشت. او درباره تغییر معاون عربی و آفریقایی وزارت خارجه گفت: «آقای سرمدی به آقای امیرعبداللهیان می گوید ما می خواهیم یک شو اجرا کنیم تا به این وسیله به منطقه پیغام بدهیم که سیاست های ما در منطقه بازنگری می شود و مسائلی از این قبیل که اینها مستند است. در این شرایط جابه جاکردن فردی که در عرصه مقاومت منطقه این گونه موثر واقع می شود، نوعی برداشتن موانع از سر برجام دو تلقی می شود». کریمی قدوسی درباره هولوکاست هم گفت: «چه ضرورتی دارد آقای ظریف درخصوص فعالیت های مردمی و خودجوش در جمهوری اسلامی در برگزاری نمایشگاه افسانه هولوکاست اظهارنظر کند، این اقدامات به نفع رژیم صهیونیستی تمام می شود، نه برگزاری نمایشگاه های افسانه هولوکاست».8 دقیقه توفانی ظریفحالانوبت به پاسخ های ظریف رسیده بود. وزیر خارجه که دقایقی قبل با لبخند به سوال پورابراهیمی درباره دیپلماسی اقتصادی در ساختار وزارت خارجه پاسخ داده بود و در بخش اول پاسخ به سوال کریمی قدوسی هم به دفاع از گزارش وزارت خارجه از اجرای برجام پرداخته بود، بعد از جملات پایانی کریمی قدوسی، با چهره ای که تغیر در آن مشهود بود، پشت تریبون رفت و نطق خود را با اظهار تاسف از سخنان کریمی قدوسی که از تریبون مجلس بیان شد، آغاز کرد. او گفت: «با همه احترام و ارادتی که به جناب آقای کریمی قدوسی داریم، واقعا متاسفم که تریبون مجلس شورای اسلامی به دنیا اعلام می کند وزیر خارجه ای که موظف است دستورات مقام معظم رهبری را اجرا کند زمینه ساز تغییر سیاست جمهوری اسلامی در منطقه است. این حرف از هیچ کس پذیرفته نیست؛ چون هیچ کس چنین حقی را ندارد». ظریف از جایگاه نطق و درحالی که رو به صندلی کریمی قدوسی کرده بود، گفت: «از شما تقاضا می کنم برای ملاحظات زودگذر و کوچک سیاسی داخلی وجهه سیاست خارجی انقلابی، مبارز و مقاوم جمهوری اسلامی در جهان را خدشه دار نکنید، اگر کسانی آب به آسیاب دشمن ایران و دشمن انقلاب اسلامی می ریزند، آنهایی هستند که در پیگیری سیاست های اصولی نظام تردید می کنند. چه کسی این جرئت را دارد که مقاومت اسلامی را که سند افتخار این نظام و جمهوری اسلامی و مردم ایران است زیر سوال ببرد. من خوشحالم که مسئولان مقاومت، نه جناب عالی، از بنده تشکر می کنند. خوشحالم و افتخار می کنم که برادر بزرگوار قاسم سلیمانی، برادر ارجمندم سیدحسن نصرالله و برادر خوبم رمضان عبدالله هر روز در تماس با من از سیاست های جمهوری اسلامی تشکر می کنند. تقاضا می کنم جناب آقای کریمی قدوسی سیاست خارجی جمهوری اسلامی را که مبتنی بر دیدگاه های مقام معظم رهبری و رهنمودها و میراث امام (ره) عالیقدر است زیر سوال نبرید». در این دقایق، هر جمله ظریف با فریادهای احسنت نمایندگان همراهی می شد و تنها هاجر چنارانی در کنار صندلی کریمی قدوسی حضور پیدا کرده و با او مشورت می کرد. ظریف در ادامه سخنان خود هم با تاکید مجدد بر اینکه به خاطر منافع کوچک و کوته نظرانه داخلی این گونه با وجهه انقلابی جمهوری اسلامی بازی نکنید، با صدایی که لحن آن به وضوح با ساعتی قبل تفاوت کرده بود، فریاد زد: «چه کسی از صحبت خصوصی آقای سرمدی با آقای دکتر امیرعبداللهیان به شما گزارش داده است؟ شما چگونه به خود جرئت می دهید در صحن مجلس خلاف بگویید؟ من که می دانم چه گذشته است من برای حفظ احترام همکارانم سکوت می کنم و اجازه نخواهم داد هیچ یک از همکارانم مورد سوال قرار بگیرند. اما به شما می گویم که هیچ کس، هیچ گاه جرئت ندارد در مورد یک کارگزار سیاست خارجی جمهوری اسلامی به ما توصیه ای بکند. چنین چیزی را هیچ گاه اجازه نمی دهیم و به شما هم اجازه نمی دهیم چنین تهمتی را به سیاست خارجی جمهوری اسلامی بزنید و اجازه بدهید که دشمنان این کشور و انقلاب جرئت پیدا کنند که این لاطائلات را بگویند».این فریاد ظریف هم با فریادهای احسنت که از صحن برمی خاست همراه شد و پس از آن، هاجر چنارانی و کریمی قدوسی به جایگاه هیات رئیسه رفتند و مشغول گفت وگو با مطهری شدند. ظریف همچنان مشغول پاسخ دادن به سوال ها و ادعاهای کریمی قدوسی بود و حلقه ای کوچک از دلواپسان در جایگاه هیات رئیسه به دور مطهری شکل گرفته بود. در همین حال وزیر امور خارجه ادامه داد: «امکان ندارد چنین حرفی از جمهوری اسلامی صادر شود، امکان ندارد ما برای پیام دادن به این و آن نسبت به تغییر همکارانمان اقدام کنیم. سیاست انقلابی و آرمان های انقلاب این امکان را فراهم کرده که به عنوان یک قدرت نوظهور در جهان کنونی حضور یابیم. جهان کنونی، جهان مبارزه و تقابل ایده هاست. جهان کنونی جهان قدرت معنایی است. قدرت معنایی جمهوری اسلامی ایران از باورها نسبت به مقاومت این مردم نشئت گرفته است، این باورها را خدشه دار نکنید و زیر سوال نبرید. مردم، رهبری، نظام، پیام تازه انقلاب اسلامی ما مبنای قدرت ماست، این مبنای قدرت کشور را پاس بداریم. در بحث هسته ای همین مبنای قدرت بود که توانست قدرت های بزرگ را در برابر ایران وادار به پذیرش حق ایران و کنارگذاشتن تحریم ها کند. درست است که به سختی پذیرفتند، سخت بود برایشان، سخت است اجرای آن، ببینید هر روز وزیر خارجه آمریکا در برابر موجی از انتقاد در آن کشور قرار دارد که تو تبدیل به فروشنده سیار ایران شده ای، این افتخار ملت ما است؛ حکومتی را که هر روز به این سو و به آن سو می رفت و با کمال افتخار هزینه برای ارتباط با جمهوری اسلامی ترسیم می کرد امروز ناگزیر است اعلام کند که تحریمی در برابر تصمیمات برجام باقی نگذاشته ام». ظریف همچنین تاکید کرد: «ما با کمال قدرت و شجاعت در برابر زیاده خواهی ایستادگی می کنیم. برجام فقط برای حل مسئله هسته ای بود. اگر روزی قرار شود ایران راجع به موضوعات دیگری مذاکره کند؛ بدانید که خواسته ها و دیدگاه ها و دلائل و نکات مورد تاکید جمهوری اسلامی و انتقادها از رفتار شما حتما فراتر از حرف های شما است. اما ما این تصمیم را نگرفته ایم، قصد نداریم در حوزه های دیگر وارد مذاکره شویم، لذا شما موظف هستید وظایفی را که در برجام پذیرفته اید اجرا کنید، ما این گونه با طرف مقابل صحبت می کنیم، چرا نشانی اشتباهی به طرف مقابل می دهید؟» وقتی ظریف از تریبون نطق پایین آمد، حسین زاده، نایب رئیس فراکسیون امید، او را در آغوش کشید و به فاصله چند ثانیه حلقه ای از 50 نماینده که برای حمایت از او به دورش جمع شده بودند شکل گرفت.خطابه کریمی قدوسی و حاشیه سازی دلواپسانحالانوبت کریمی قدوسی بود که در 15 دقیقه، درباره سوالات خود توضیح دهد. او قبل از سخن گفتن، سه بار از علی مطهری پرسید که آیا شما به عنوان رئیس جلسه نمی خواهید به آقای ظریف تذکری بدهید؟ هر سه بار پاسخ مطهری این بود که شما سخنان خود را بفرمایید و پس از پایان من هر توضیحی لازم بود، بیان می کنم. کریمی قدوسی هم با سخنانی عتاب آلود، شروع به نطقی علیه برجام کرد که هیچ ارتباطی با سه سوال مطرح شده نداشت. او گفت: «متاسفم از یک دیپلمات ارشد که این گونه با عصبانیت جواب سوال یک نماینده را می دهد و نباید این جملات را به کار می برد؛ زیرا من بر طبق قانون سوال می پرسم و وزرا نیز باید براساس قانون در خانه ملت پاسخ گو باشند. روش آقای ظریف برای فرار از پاسخ گویی این چنین است. چرا با انجام تعهدات برجام از سوی ایران همچنان شاهد ادامه تحریم ها هستیم؛ اولین اشتباه ما عدم توجه به استحکام درونی نظام بود که همه مشکلات را به تحریم های دشمن مرتبط می کردیم و همه امید خود را به وعده های شیطان بزرگ بستیم. خطا بود که تیم مذاکره کننده را ضعیف بستند و تیم مذاکره کننده ایران با مسئولیت آقای ظریف ضعیف بود که بعدا با تذکراتی که داده شد چند نفر از افراد متخصص به آن اضافه شدند که متاسفانه دو نفر از آنها جاسوس و دوتابعیتی بودند. تیم مذاکره کننده باید با نهادهای امنیتی همکاری می کرد. هرچه در اینجا تیم مذاکره کننده ایران طراحی می کرد، شبکه نفوذ نقشه های ایران را به دشمن می گفت و تیم مذاکره کننده هسته ای در مذاکرات خلع سلاح می شدند. آقای ظریف شما می گفتید تحریم های اولیه می ماند و نمی شود که آنها را برداشت، این در حالی بود که تحریم دلار نیز جزء تحریم های اولیه بود. شما می دانستید که دارایی های ایران در بانک های خارجی دلار است و بعد از اجرای برجام نیز همچنان منابع ملی ایران آزاد نشده است. شما گفتید که ما تپه هایی را گرفتیم ولی قله ها را نگرفتیم. در مذاکرات هسته ای از 12 خط قرمز عبور شد؛ اشتباه بود که با دشمن قسم خورده با دیپلماسی لبخند و دیپلماسی تعامل به جای دیپلماسی تقابل برخورد کردید. اشتباه بود که می گفتید بین جریان دموکرات و جمهوری خواهان تفاوت وجود دارد؛ شما اگر می توانستید پوست خود را از استخوانتان جدا کنید، می توانید آمریکا را نیز از صهیونیست ها تفکیک کنید؛ ولی شما این تفکیک را انجام دادید. تیم مذاکره کننده ایران به سایر اعضای 1+5 بی توجه بود و با آوردن کسانی از سوی آمریکا به میز مذاکرات عملامذاکرات را به مذاکرات 1+1 تغییر دادید و سهم کمتری را برای 1+5 در نظر گرفتید و در مذاکرات ملت ایران را در جایگاه کشور نیازمند به توافق قرار دادید. زمانی که دشمن از شما خواست قلب رآکتور را خارج کنید، مشخص بود که می خواهد بدعهدی کند، خطا بود که می گفتید همه چیز محرمانه است و نمایندگان را نامحرم فرض کردید؛ این در حالی بود که نیروهای ارزشی می خواستند شما را هدایت کنند. راه رفته در مذاکرات قبلی را به فراموشی سپردید که این اقدام نیز اشتباه بود. خطا بود که بعد از برجام در مقابل چشمان ما، طرف های مقابل نقض عهد کردند و شما ضرب الاجلی برای موضوع تعیین نکردید و این سیاست خارجی شما آنها را ترغیب به برداشت دو هزار میلیارد و ایجاد 50 تحریم جدید کرد. در توافق ژنو یک مقرر شد که قطعه هواپیما بدهند و تعهدات دیگری را آمریکایی ها پذیرفتند ولی به آنها عمل نکردند. از 120 موتور قابل تعمیر از زمان ژنو یک تاکنون تنها 12 موتور قابل تعمیر شدن است. نمونه یک توافق این بود که یک تیم انقلابی به پشت میز مذاکره رفت و موفق شد قرارداد نظامی پیش از انقلاب را با اخذ دیرکرد آن به دست آورد و تا زمانی که دلارها را به ایران تحویل ندادند، جیسون رضاییان نیز آزاد نشد».کریمی قدوسی همچنان مشغول روخوانی از کاغذهای متعددی بود که در دست داشت و دراین میان، علی مطهری بار دیگر به او تذکر داد که باید درباره سه موضوع مطرح شده در متن سوال صحبت کند. این تذکر نایب رئیس مجلس، با واکنش تند و عصبی کریمی قدوسی همراه شد. او خطاب به مطهری گفت: «من دارم درباره همین موارد صحبت می کنم». مطهری بار دیگر به او یادآوری کرد سه محور سوال چه بوده و گفت که شما درحال بیان انتقادات خود از قبل از برجام و مذاکرات و مسائل دیگر هستید که در این سه سوال نیست. کریمی قدوسی بار دیگر فریاد زد: «شما می خواهید فضا را غبارآلود کنید تا مردم صدای مارا نشنوند. اگر می خواهید تریبون ما را قطع کنید؛ ولی این حق ماست که سوال کنیم». او در ادامه با بیان اینکه سه فرضیه درباره تیم مذاکره کننده و مذاکرات هسته ای وجود دارد، گفت: «یک احتمال این است که تیم مذاکره کننده ضعیف بود و کلاه بر سر ما رفت؛ فرضیه دیگر این بود که تیم ما قوی بود، ولی طرف مقابل نیز با قوت حاضر شد و نفوذی داشت و فرضیه سوم این است که تیم ما می توانست ولی نخواست؛ چون می ترسید برای داخل حرفی نداشته باشد». این نماینده مشهد با بیان اینکه در قطع نامه 2231 مقرر شد که هفت قطع نامه گذشته تجمیع شوند، گفت: در این قطع نامه موارد زائد قطع نامه های پیشین حذف شد ولی جوهر تحریم ها بر علیه ایران در یک قطع نامه تجمیع شد. اگر از روز اول راهی که مقام معظم رهبری مشخص فرموده بودند، طی می شد امروز مشکلات حل، تحریم ها لغو و دارایی های کشور نیز آزاد شده بود. اگر اطاعت از ولی امر مسلمین کامل و جامع انجام شده بود، امروز نمی گفتیم که ما در مذاکرات به دنبال رفع سایه شوم جنگ از سر کشور بودیم و به دنبال رفع تحریم ها نبودیم؛ چرا باید در این زمان عده ای صحبت از کاهش دادن قدرت نظامی و موشکی ایران را مطرح کنند».رای مجلس به نفع ظریفدر نهایت و پس از این نطق پرهیاهوی کریمی قدوسی، مطهری هم توضیح داد که از سخن ظریف مبنی بر اینکه اجازه نمی دهد مجلس از همکارانش سوال کند، این گونه برداشت شده که به مجلس اهانت شده و ظریف هم در یادداشتی اعلام کرد که نه تنها قصد اهانت به مجلس را نداشته، بلکه اگر کسی از سخنانش چنین برداشتی کرده هم عذرخواهی می کند. در این لحظات هم برخی از دلواپسان نظیر سالک و حاجی دلیگانی مشغول اعتراض بودند اما در میان همه صداها، فریادهای عبدالله سامری، نماینده خرمشهر که معتقد بود ظریف به مجلس توهین کرده بیش از بقیه شنیده می شد. پس از این سروصداها، نوبت به رای گیری درباره سوال رسید. درحالی که تا پیش ازاین روسای جلسات مختلف مجلس، هنگام رای گیری اعلام می کردند افرادی که معتقدند پاسخ وزیر قانع کننده بوده باید رای موافق بدهند و کسانی که معتقدند پاسخ وزیر قانع کننده نبوده، باید رای مخالف بدهند. این بار علی مطهری تصمیم گرفت نص صریح آیین نامه درباره رای گیری را اجرا کند. پیش ازاین در مجلس نهم نیز چندین بار چهره هایی نظیر احمد توکلی، تذکر داده بودند که روش رای گیری بعد از سوالات در مجلس، مطابق با آیین نامه نیست. به هرحال علی مطهری این بار هم مدیریت خاص خود را اعمال کرد و گفت بنا بر نص صریح آیین نامه مجلس، کسانی که سوال را وارد می دانند باید رای موافق بدهند و کسانی که سوال را وارد نمی دانند، باید رای مخالف بدهند. براین اساس و از مجموع 250 نماینده حاضر در صحن، 135 نفر رای به واردنبودن سوال دادند و 105 نفر هم سوال را وارد دانستند. این گونه بود که معرکه دلواپسان، با رای مجلس به نفع ظریف تمام شد و روز پرهیاهوی مجلس، با بدرقه پرشکوه ظریف به پایان رسید.
                