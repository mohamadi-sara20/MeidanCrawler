شنبه ۱۲ تیر ۱۳۹۵
-----------------------------------------
type_unknown
-----------------------------------------
کدهای کشف رمزنشده مرتضوی
-----------------------------------------

                    سازمان تامین اجتماعی اگرچه در نام و ماهیت کارش یک سازمان تخصصی و بیمه گر است؛ اما دست کم در آخرین سال های دولت محمود احمدی نژاد به یکی از پرمناقشه ترین و مسئله دارترین نهادهای کشور بدل شده بود. انتخاب سعید مرتضوی به عنوان مدیرعامل این سازمان و معاملات او با بابک زنجانی و همچنین دیگر حاشیه سازی های او مانند فیلم گرفتن مخفیانه از فاضل لاریجانی و پخش آن از سوی رئیس جمهوری وقت در صحن علنی مجلس بخش هایی از این حاشیه سازی ها بود. با پایان دولت دهم و آغاز به کار دولت حسن روحانی برای اولین بار در تاریخ سازمان تامین اجتماعی مدیرعاملی که برای این سازمان انتخاب شد، از بدنه خود تامین اجتماعی بود. تقی نوربخش پیش از مدیرعاملی، به مدت 24 سال به عنوان کارشناس در سازمانی که حالارئیس آنجاست، کار کرده است. آن طور که خودش می گوید بلافاصله بعد از آغاز به کار یکی از اصلی ترین اهدافی که در پیش گرفت، ایجاد امنیت اجتماعی و زدودن تشویش و اضطراب از جامعه بود؛ چراکه نیمی از مردم، بیمه شدگان این سازمان هستند. با وجود این از آنجا که هنوز پرونده های دادگاهی بابک زنجانی و سعید مرتضوی به نتیجه نرسیده است و به دلیل آنکه سازمان تامین اجتماعی یک طرف مهم این پرونده هاست، همچنان خواسته یا ناخواسته با این پرونده های جنجالی نامش گره خورده است؛ اما فارغ از این ماجرا، تغییرات و جابه جایی های مکرر در شستا (شرکت سرمایه گذاری سازمان تامین اجتماعی) هم حاشیه هایی را برای این سازمان رقم زده است. پیرامون همین موضوعات و همچنین بحث داغ این روزها، یعنی فیش های حقوقی و موضوعات دیگری مانند وضعیت اقتصادی و مالی سازمان تامین اجتماعی و تغییرات در شرکت های تابعه این سازمان به سراغ تقی نوربخش رفتیم و با او گفت وگو کردیم. مشروح این گفت وگو در ادامه آمده است. بحث داغ این روزهای فضای رسانه ای کشور بحث حقوق هاست. سازمان تامین اجتماعی هم دست کم در زمان مدیرعامل قبلی، به لحاظ میزان حقوق های پرداختی و خرج کردن ها بسیار پرمسئله بود، سوال اول را از همین موضوع شروع می کنیم، حقوق و دریافتی شما چقدر است؟ فیش حقوقی ام را به شما نشان می دهم؛ کاری که الان مد شده است (با خنده). آقای مرتضوی در سال 90، 12 میلیون تومان حقوق می گرفت. بنده 24 سال است که کارمند سازمان تامین اجتماعی هستم و اولین مدیر در قبل و بعد از انقلاب هستم که از داخل سازمان انتخاب شده ام که نشانه اعتماد دکتر روحانی به بدنه سازمان تامین اجتماعی است. حقوق من با توجه به درجه ایثارگری و سایر مزایا، چهار میلیون تومان است که با اضافه شدن 175 ساعت اضافه کار، حدود هشت میلیون تومان حقوق کارمندی من در سازمان است؛ یعنی اگر کارمند عادی سازمان بودم، چهار میلیون تومان حقوق می گرفتم (البته با بالاترین رتبه چون فلوشیپ فوق تخصصی دارم و ایثارگر هستم و 24 سال در سازمان سابقه دارم). بابت مدیرعاملی در سازمان تامین اجتماعی یک ریال دریافت نمی کنم؛ چون این روزها را پیش بینی می کردم (با خنده). حقوق مدیرعامل و هیات مدیره سازمان طبق قانون براساس تصویب هیات امنا تعیین می شود. در زمان دولت قبل 12 میلیون تومان برای مدیرعامل تعیین حقوق شده بود که هر سال به صورت سنوات افزایش پیدا کرده و 14 میلیون و 250 هزار تومان شده بود. من در تاریخ 15/7/92، برای دکتر ربیعی نامه ای به این مضمون نوشتم: «برادر ارجمند جناب دکتر ربیعی، وزیر محترم تعاون، کار و رفاه اجتماعی، سلام علیکم، احتراما ضمن احترام به مصوبه هیات محترم امنا به نظر می رسد ضرایب حقوقی مندرج در مصوبه فوق الاشاره برای مدیرعامل سازمان بیمه گری که بسیاری از مستمری بگیران آن از حداقل حقوق و دستمزد برخوردار هستند، شایسته نیست. البته این موضوع نافی پرداخت حقوق و مزایا برای دیگر مدیران نیست که زحمات زیادی را متحمل می شوند؛ بنابراین مستدعی است موضوع حکم حقوقی این جانب را برای تقلیل موارد مندرج در مصوبه هیات امنا دوباره مطرح بفرمایید». ایشان گفتند ما نمی توانیم این مبلغ را تقلیل دهیم. این نامه را برای امور مالی نوشته ام که به من در حد حقوقی که به عنوان کارمند سازمان می گیرم، حقوق بدهید و بقیه را به سازمان تامین اجتماعی هدیه می کنم؛ بنابراین پنج میلیون و 200 هزار تومان به عنوان کسی که فوق تخصص است و 175 ساعت اضافه کاری دارد و حکم کارمندی اش چهار میلیون تومان است، دریافت می کنم. تا این لحظه هم طبق گزارش مکتوبی که به دولت داده ام، حدود 203 میلیون تومان از اصل حقوقم را به حساب سازمان تامین اجتماعی برگردانده ام. ادعا می کنم هیچ مدیر دیگری حتی یکی از مسئولان سازمان های حمایتی که حکم حقوقی شان را منتشر کردند، کمتر از بنده حقوق دریافت نکرده اند. توجه داشته باشید که بنده مدیرعامل سازمانی هستم که گردش مالی سالانه 100 هزار میلیارد تومان دارد. افتخار هم می کنم که کارمند این سازمان هستم و هیچ مدیری نمی تواند مدعی شود که حقوقی کمتر از بنده دریافت می کند. در 24 سال خدمت در این سازمان یک بار وام نگرفته ام، مدیرعامل قبلی سازمان در یک سال حضورش 50 میلیون تومان وام گرفت. از خانه سازمانی و تسهیلات استفاده نمی کنم. این دولت جزء پاک دست ترین دولت ها بعد از انقلاب اسلامی است. با اصلاح روش ها و قوانین که ریشه در دولت قبل دارد، مشکلات حل می شود و نباید این مایه ای برای تعرض سیاسی به دولت شود؛ چون این دولت بیدی نیست که با این بادها بلرزد. دلیل اینکه گفتید آن مقدار حقوق را نمی خواهید چه بوده است، به هرحال شما مدیر هستید، سابقه دارید و خیلی غیرعادی نیست اگر حقوق بالادریافت کنید؟ واقعا این روزها را پیش بینی می کردید؟ ما سازمان بیمه گری هستیم که با کمال تاسف 50درصد از مستمری بگیرانش حداقل حقوق و دستمزد حدود 900 هزار تومان را دریافت می کنند. در هشت سال دولت آقای احمدی نژاد 43درصد به کل حقوق و دستمزد اضافه شد. در دولت آقای روحانی جمعا 79درصد حقوق و دستمزد را با تمام مشکلات کشور اضافه کرده ایم. یعنی هرسال بالاتر از تورم و بالاتر از رشد دستمزد برای کارمندان دولت، دستمزد را اضافه کرده ایم. این کار در بلندمدت تعهد ایجاد نمی کند؟ چرا اما ما متکفل تامین زندگی مستمری بگیر هستیم. در این سازمان که با این افزایش حقوق، مستمری بگیران 900 هزار تومان دریافت می کنند جایز نیست مدیرعامل این دستگاه حقوق بالایی دریافت کند. در آموزه های دینی مان هم این مورد هست. اگر این حقوق و دستمزد را نگیرم می توانم سیستم را کنترل کنم در غیر این صورت توان ایجاد انضباط های مالی را در سیستم نخواهم داشت. شاید در سازمان های دیگر مانند بیمه و بانک و... مدیرعامل ها حقوق بالایی دریافت کنند اما در این سازمان یک میلیون و 200 هزار نفر از مستمری بگیران حداقل دستمزد را دریافت می کنند. بنابراین برای خود دریافت چنین حقوقی را جایز نمی دانم. در دوره آقای مرتضوی، خاصه خرجی های دیگری هم انجام می شد که ارقامش هم منتشر شد. جز آنچه منتشر شده، آماری در دست دارید از خرج ها و هزینه هایی که تاکنون رسانه ای و خبری نشده باشد؟ سعی کردم خیلی به این موارد نپردازم چون وظیفه سازمان ایجاد امنیت اجتماعی و زدودن تشویش و اضطراب از جامعه است. نیمی از مردم، بیمه شدگان سازمان ما هستند. بیمه شدگان و مستمری بگیران اگر احساس کنند پولشان را به سازمانی می دهند که در پرداخت ها خاصه خرجی و بی انضباطی مالی دارد، امنیت خاطر و آرامش از اذهان و نیروهای مولد جامعه دور می شود. اگر خودمان ناامنی فکری برای نیروی مولد و بیمه شده ایجاد کنیم، خلاف ماموریت سازمان عمل کرده ایم. معتقدم همه موارد از طریق مجاری قانونی باید انجام شود. سه اتفاق مهم در سازمان افتاد که ناامنی اجتماعی ایجاد کرد. اتفاق اول مربوط به پروسه ای بود که پول هایی توسط بانکی در مالزی انتقال می یافت که ماهیت هیچ کدام از این سه مرحله برای سازمان مشخص نیست. در واقع در این پروسه تقریبا نیمی از اموال سازمان به وسیله بابک زنجانی معامله می شد. البته بعدا گفتند تفاهم نامه بوده و معامله نشده اما این تفاهم نامه از لحاظ حقوقی جای بحث دارد چون معمولادر تفاهم نامه رقم ذکر نشده و چک ردوبدل نمی شود اما این تفاهم نامه از نظر ماهیت به قرارداد بیشتر شبیه است. درواقع با بانکی که مرجعی مشخص ندارد، تفاهم نامه یا قراردادی در مورد نیمی از اموال سازمان بسته شد؛ اقدام به این کار اقدامی بود که بیشترین ناامنی را ایجاد می کرد. اقدام دوم موضوعی بود که به نام یکشنبه سیاه معروف شد. تصور کنید وقتی برای یک مراجعه کننده به سازمان، هرکسی که باشد، دوربین مخفی در اتاق بالاترین مسئول دستگاه، تعبیه شده و از مراجعه کننده مخفیانه فیلم برداری شده و در صحن علنی مجلس پخش شده است که از لحاظ معیارهای اخلاقی، ارزشی و حتی نظام اجرائی و انضباط اداری کاری زشت تر از این نیست، این کار انجام می شود برای اینکه تنازع بین دو قوه ایجاد شود. بنابراین آسیبی که اینها به سرمایه اجتماعی و اعتماد مردم وارد می کنند کمتر از پول هایی که داده شده نیست. اتفاق سوم مربوط به سال 88 بود که تابه حال حدود هفت هزارو 300 میلیارد تومان برای سازمان بار مالی داشته است؛ اقدامی که منبعش کاملانامشخص بود. در این سال تحت عنوان همسان سازی، بند 39 قانون بودجه برای مستمری بگیران ایجاد شد. به این معنی که همه حقوق ها به نسبتی افزایش پیدا کرد و طبیعتا چون در قالب هیچ کدام از مواد قانون تامین اجتماعی برای افزایش دستمزد نبود، نه ماده 96 و نه ماده 111 قانون تامین اجتماعی، بار مالی را دولت باید تامین می کرد که برای آن سال دوهزارو 300 میلیارد تومان در نظر گرفته شد اما باوجود اینکه مصوبه دولت بود تا پایان دولت اجرائی نشد و پولی به سازمان تامین اجتماعی نیامد، به اضافه اینکه چون حقوق و دستمزد را اضافه می کنیم هرسال به همان میزان بار مالی به سازمان وارد می شود. براساس صورت های مالی سازمان تامین اجتماعی تابه حال هفت هزار و 300 میلیارد تومان بار مالی از این طریق ایجاد شده است. یعنی یک اقدام غیربیمه ای انجام شده که منبع آن را هم جایی قبول نمی کند که برای هر سه مورد شکایت کرده ایم. آقای زنگنه اخیرا در مورد پرونده آقای بابک زنجانی واکنش نشان داد و زنجانی را با جعبه سیاه قیاس کرد. نظر سازمان تامین اجتماعی در مورد روند این پرونده چیست؟ ما یکی از شاکیان پرونده آقای زنجانی هستیم. ایشان اقدام به امضای تفاهم نامه ای کرد که تقریبا اموال سازمان تامین اجتماعی را به یغما می برد. یعنی او با تفاهم نامه ای که البته بیشتر به قرارداد شبیه بود، 138 شرکت از بهترین شرکت های سازمان تامین اجتماعی را که سودآور بودند دست چین و با حدود چهار میلیارد یورو (442 میلیارد ین ژاپن) معامله کرده بود که البته خدا خواست و در بهمن سال 91 آن قصه فیلم برداری مخفی و پخش فیلمش در مجلس که به یکشنبه سیاه معروف شد پیش آمد و هرچند کلیت ماجرا بد بود، اما برای سازمان تامین اجتماعی منشا خیر شد و پروسه فروش آن شرکت ها به بابک زنجانی متوقف شد. آقای زنجانی از پنج چکی که آقای مرتضوی بابت وثیقه این تفاهم نامه داده بود، چهار چک را نزد شرکت نفت وثیقه گذاشته و با آنها معامله نفتی کرده بود. به همین دلیل ما در شکایت خودمان خیانت در امانت را برای او مطرح کردیم. فرض کنید آقای زنجانی اعدام شود، نظر سازمان به لحاظ حقوقی چیست؟ قاضی درباره بحث سازمان تامین اجتماعی حکم به استرداد چک ها داده اند که هنوز به دلیل قطعی نشدن حکم، این کار انجام نشده است. قسمت عمده قصه، پول های شرکت نفت است که نزد وی است. البته چک های سازمان هم شاید عاملیت این کار بوده که این کار انجام شد. چون طبیعتا شرکت نفت در آن زمان نیاز به وثیقه داشته است. به عنوان شهروند تصور می کنم تمام زوایای کار آقای زنجانی که بخشی از آن در سازمان بوده است باید روشن شود. معتقدم قانون ملاک عمل است و قوه قضائیه باید دراین باره تصمیم بگیرد و هرچه تصمیم بگیرد صحیح است. ماجرایی که درباره بانک رفاه اتفاق افتاد و انتشار فیش حقوقی نجومی مدیرعامل آن، به لحاظ امنیت روانی مشابه همان اثری بود که کار آقای زنجانی با سازمان تامین اجتماعی داشت. نظرتان دراین باره چیست؟ حقوق و دستمزد طبیعتا مبنا و منشا تقنینی دارد. مثلاحقوق مدیرعامل سازمان را هیات امنا و حقوق کارمندان دولت را قانون خدمات کشوری تعیین می کنند. درباره حقوق هیات مدیره و مدیران عامل بانک ها در اوایل مرداد سال 92، آقای رحیمی که معاون اول رئیس جمهور بودند مصوبه ای از دولت را که در اردیبهشت مصوب شده بود صادر کردند و طبق آن اعلام کردند حقوق و دستمزد باید براساس حقوق و دستمزد مدیرعامل بانک صنعت و معدن در بخش دولتی تعیین شود. بانک رفاه تا سال 90 دولتی بود و بعد خصوصی شد. درباره بانک های خصوصی، مجمع بانک در سال 92 مصوبه ای داد که براساس حقوق و دستمزد میانگین بانک ملت و تجارت، حقوق و دستمزد هیات مدیره و مدیرعامل بانک رفاه هم تعیین شود که تقریبا مقدار کمی بالاتر از بانک صنعت و معدن بود. آقای صدقی که در ابتدای خرداد سال 94 منصوب شد، به دلیل اینکه مصوبه مجمع هنوز صادر نشده بود تا پایان سال 94 حقوقی دریافت نکرد. مصوبه این بود که برابر بانک تجارت حقوق و دستمزد دریافت کند. براساس سند مالی که در اسفند 94 برای ایشان زده شد، ایشان حقوق و دستمزدش را دریافت کرد که مربوط به حقوق 10 ماه بود. اینکه سیستم اداری ما اشکالات زیادی دارد شکی نیست. ازجمله مصوبه آقای رحیمی یا مصوبه ای که درباره حقوق و دستمزد مدیرعامل صندوق توسعه ملی بود که دچار اشکال است. حتی مصوبه هیات امنای سازمان برای حقوق مدیرعامل به نظر می رسد برای سازمان تامین اجتماعی زیاد باشد. یکی از این اشکالات ممکن است مربوط به پرداخت مدیران باشد؛ البته این به آن معنا نیست که همه مدیران حقوق نامتعارف دریافت می کنند. معتقدم در درجه اول این کارها باید از طریق نظام دادن به سیستم حقوق و دستمزد اصلاح شود که دولت آقای روحانی هم این کار را انجام می دهد یعنی قوانینی که براساس آنها مدیران حقوق های نامتعارف می گیرند مبنای حقوقی شان اصلاح شود. البته در واحدهای تجاری، شرکت ها و واحدهایی که بازده کاری و مالی آنها مهم است حقوق باید ارتباطی با درجه بازده مالی شان داشته باشد؛ یعنی اگر قرار باشد همه یکسان حقوق بگیرند طبیعتا دلیلی ندارد مدیری که در بنگاه تجاری، بانک یا بیمه کار می کند، ارزش افزوده ایجاد کند اما نباید سقف دستمزد از حدی بالاتر باشد. به عنوان کسی که قبل از این اتفاقات در سال 92 اعلام کردید حقوق بالاتر از عرف را قبول نمی کنید، وقتی این خبر درباره حقوق های غیرمتعارف منتشر شد چه حسی داشتید؟ همان حسی که در سال 92 داشتم. حس شخصی ام این بود در کشوری که بسیاری از مردم با مشکلات اقتصادی روبه رو هستند، نباید حقوق های بسیار بالادریافت کرد. بحث من درباره مدیران ارشد است. اسوه ما حضرت علی(ع) است که حاکم جهان اسلام بوده و به طور متعارف می توانسته از مزیت های خوب زندگی و معیشتی برخوردار باشد اما در پایین ترین سطح جامعه بوده است؛ یا حضرت امام خمینی و مقام معظم رهبری که از یک زندگی کاملامعمولی و ساده برخوردار بوده و هستند. بنابراین رهبران و مسئولان جامعه باید دراین زمینه هم ایثار داشته باشند. گفته من به این معنی نیست که برای کارشناسان ارشد که کارهای برجسته می کنند، حتی کارمندان ارجمندمان تضییق مالی ایجاد کنیم یا پرسنل سازمان ها بخشی از حقوقشان را ببخشند، بلکه افراد باید بنا به عملکرد و کارکردشان برای سیستم حقوق دریافت کنند. به تعبیر مقام معظم رهبری خیلی از مدیران پاک دست هستند وقتی چند مدیر این نظم را می شکنند و به تعبیری باعث بدنامی ساختار دولت می شوند اتفاق خوبی است که این کارها افشا شود. فرقی نمی کند کدام رسانه این کار را انجام دهد. موافق هستید؟ گاهی بحث اختلاس و رانت مالی است افعال بسیار زشتی است، اما گاهی مکانیسم و آیین نامه پرداخت برای مدیر به گونه ای است که حقوقش بالاتر از بقیه است که باید آیین نامه درست شود.البته این افراد می توانند بگویند یا باید آیین نامه درست شود یا حق خودشان را ببخشند اما به نظرم راه حل اصلی این است که ضوابط و آیین نامه ها و نحوه پرداخت اصلاح شود که آسیب های شخصیتی به افرادی که این پول ها را طبق آیین نامه دریافت می کنند وارد نشود و موجب ریختن آبروی فردی نشویم. درباره روند پرونده آقای مرتضوی نظر سازمان چیست و روند کار به کجا کشیده است؟ خواهش ما از قوه قضائیه این است که بعد از 2،5 سال تکلیف این پرونده مشخص شود. مرجع صالحه قوه قضائیه است اما استدعای ما این است که برای آگاهی افکار عمومی حکمی درباره پرونده صادر شود. انتظار مشخص شما از نتیجه این پرونده چیست؟ انتظارم این است که طبق عدالت برخورد شود. اتفاقات تلخی در زمان او در سازمان رخ داد که محرمانه نیست و همه خبر دارند. سازمان محل تنازع دو قوه شده بود. از طرفی تمام منابع این سازمان مربوط به بیمه شدگان است و کسی حق ندارد مبلغی را تحت شمول یا غیرشمول به غیر از بیمه شدگان به کسی پرداخت کند، اما از زمان آقای مرتضوی، لیست هایی داریم که به صورت کد، به افرادی مبالغی پرداخت شده بود و معلوم نیست این افراد چه کسانی هستند. این کدها که می گویید به چه شکل است؟ یعنی پولی داده شده ولی معلوم نیست به چه کسی داده شده؟ مبالغ آن چقدر است؟ بله، مبالغ مختلفی است اما کدها هنوز کشف رمز نشده است. در صورت های مالی سازمان باید مشخص شود این پول ها به چه کسی داده شده؛ هرچند ایشان مدعی شده اند پرداخت این مبالغ در حیطه اختیارات شان بوده است. فیش های حقوقی مختلفی در دولت قبل صادر شده یا ادعاهایی می شود که حداقل در این سازمان، خیلی خنده دار است. در سال های گذشته، چهار مدیرعامل علنی و دو مدیرعامل غیرعلنی در شستا تغییر کرده اند. این تغییرات به چه دلیل رخ داده است؟ به عنوان کسی که 24 سال کارمند سازمان و پنج سال عضو هیات مدیره و قائم مقام سازمان بوده ام، می گویم شرایط در مدتی که ریاست این سازمان را برعهده داشتم، از لحاظ سلامت کار و پاک دستی در تاریخ سازمان تامین اجتماعی بی نظیر بوده و سعی کرده ایم حداکثر حفاظت را از منابع و منافع بیمه شدگان بکنیم. درباره شستا که بخش عمده ای از پرتفوی سازمان است، هم به همین نحو است. در دوره قبل، مشکلات زیادی از بعد انتخابات و انتصابات داشتیم. در این دوره آقای دکتر فیاض بخش اولین مدیرعامل سازمان بودند که اکنون دبیرکل اتاق بازرگانی هستند و سوابق بنگاه داری دارند. ایشان بعد از مدتی به دلیل اینکه انتخابات اتاق بازرگانی انجام شد و به عنوان دبیرکل از طرف رئیس اتاق بازرگانی انتخاب شدند، تمایل داشتند در آن بخش کار کنند که این تغییر و تحولات عادی بود. آقای سعیدی که پس از او روی کار آمد، عضو هیات مدیره و معاون امور بین الملل اتاق بود و انتصاب ایشان معنی داشت. در این فاصله تا مدیرعامل بعدی انتخاب شود به هرحال باید کسی بتواند کار را اداره کند. بعد از ایشان آقای دکتر آیت اللهی مدیرعامل شدند که مدیرعامل صدرا تامین بودند. تا یک ماه قبل هم ایشان مدیرعامل بودند. پس از او هم همین چند وقت قبل، آقای نوروززاده به عنوان مدیرعامل انتخاب شدند. این تغییرات به دلیل فشار بیرونی بود؟ شستا بزرگ ترین هلدینگ اقتصادی کشور است و همه دولت ها به آن چشم دارند و عنوانش حیاط خلوت است. این تغییرات این شائبه را ایجاد می کند که ممکن است مدیرعامل از جانب فرد خاصی معرفی شده باشد. این صحبت همیشه بوده است. آقایان فیاض بخش، آیت اللهی و نوروز زاده، هیچ کدام از طرف هیچ فرد خاصی معرفی نشده اند. به عنوان کسی که 24 سال است در سازمان هستم به ضرس قاطع می گویم پدیده منحصربه فردی در سازمان تامین اجتماعی است که این افراد سفارشی نیستند. حدود هزار نفر هیات مدیره وجود دارد که روی آنها هم بحث است. اگر این افراد را در سطح هیات مدیره در نظر نگیریم در بین اعضای هیات مدیره این بحث وجود دارد. این تغییرات به هرحال به سرمایه گذاری این هلدینگ ضربه می زند. شاید به خاطر همین تغییرات پی درپی است که این هلدینگ که 200 زیرمجموعه اقتصادی دارد، نتوانسته رشد اقتصادی را برای کشور به ارمغان بیاورد. این طور نیست؟ تثبیت مدیریتی اصل است. به عنوان کارمند تامین اجتماعی ایرادی که به دولت آقای احمد ی نژاد می گیرم این است که در هشت سال، هشت مدیرعامل در این سازمان تغییر کرده است. تصور کنید در این سازمان به این بزرگی که بخش های بیمه، درمان و اقتصادی دارد، فردی ولو اینکه مدیریت را به خوبی بداند از بیرون سازمان بیاید. در عرض یک سال، چه شناختی می تواند از این سازمان پیدا کند. ولی چنین اتفاقاتی در این دوره هم رخ داده. می خواهم بدانم انتخاب ها مشکل داشته که این تغییرات رخ داده است؟ تغییر آقای فیاض بخش کاملاطبیعی بود، به هرحال به عنوان دبیرکل اتاق بازرگانی انتخاب شدند. از طرفی دشواری هایی در مدیریت بنگاه هایی با این وسعت وجود دارد. بنابراین هم ما و هم آقای آیت اللهی احساس کردیم باید تغییری اتفاق بیفتد که بهره وری و حل مشکلات بنگاه انجام شود و به همین دلیل آقای نوروززاده انتخاب شدند. طبیعتا تا انتخاب مدیر جدید با افراد مختلفی صحبت می شود که روندی طبیعی است. هر سه نفر آقایان فیاض بخش، آیت اللهی و نوروز زاده از مدیران برجسته، سالم و پاک دست هستند. در کل هیچ کدام از این سه نفر توصیه شده از طرف کسی نیستند و به طور مستقل از طرف سازمان انتخاب شده اند که موجب افتخار دولت است. در دولت کنونی سعی کردیم به خاطر مسائل اتفاق افتاده در افکارعمومی اضطراب ایجاد نکرده و از طریق مراجع قضائی مسائل را پیگیری کنیم و تا زمانی که در سازمان باشم هم این پرونده ها را پیگیری خواهم کرد. سازمان تامین اجتماعی چند سال است که با کسری مواجه است. علت این اتفاق چیست؟ سازمان تامین اجتماعی سازمانی بیمه گر است که از سال 54 براساس قانون مصوب فعالیت می کند. مکانیسم بیمه سازمان، مکانیسم DB است؛ یعنی براساس قانون مبلغی را پرداخت کرده و براساس قانون مبلغی را دریافت می کند. مثلااگر کسی در سازمان به عنوان بیمه شده اجتماعی بیمه پردازی کند و در سال اول در حین رفتن به محل کارش فوت کند، بازماند ه های او به طور کامل مزایا دریافت می کنند. در چنین سیستمی محاسبات فنی بیمه ای حرف اول را می زند؛ یعنی براساس یک سری مفروضات مثل امید به زندگی، نرخ سپرده سود بانکی و... نرخ حق بیمه تعیین می شود و براساس همان هم دریافت می شود. طبیعتا در این صندوق ها، هرچه پیش می رویم تعداد مستمری بگیران افزایش و تعداد بیمه شده ها کاهش پیدا کرده یا متوقف می شود. چون این صندوق بین نسلی است و بر این اساس حرکت می کند، در یک سالی به نقطه سربه سری می رسد، یعنی مصارف بیش از منابع می شود. یک صندوق برای اینکه پایدار باشد باید این نقطه را به تعویق بیندازد. در کشور ما تقریبا همه صندوق ها سال هاست که از نقطه سربه سری عبور کرده اند. صندوق بازنشستگی، بانک ها، هما و سایر صندوق ها. در واقع به همین دلیل بودجه بگیر دولت شده اند. سازمان تامین اجتماعی با نگاه تعهدی هنوز به این نقطه نرسیده اما با نگاه نقدی از سال 86 از این نقطه عبور کرده است. در این صندوق دولت متعهد است یک سری مبالغ را به سازمان تامین اجتماعی پرداخت کند. مثلادولت در سال 63 گفته حق بیمه کارگاه های کمتر از پنج نفر را پرداخت می کند. در سال 89 گفتند یک میلیون راننده و 600 هزار قالیباف را بیمه کنید، دولت حق بیمه شان را پرداخت می کند. اینها مبالغی است که دولت باید بپردازد. اگر دولت این کار را انجام دهد، به نگاه سربه سری نرسیده ایم؛ یعنی در تعهد دولت است. اما اگر دولت نپردازد، می شود نگاه نقدی که با این نگاه از سال 86 از نقطه سربه سری عبور کرده ایم و هر سال کسری بودجه داشته ایم. مثلادر بودجه سال 95 سهم دولت از بودجه 72هزار میلیاردی سازمان، 21هزار و 900 میلیارد تومان است. اگر دولت این مبلغ را بپردازد، نه تنها به نقطه سربه سری نرسیده ایم بلکه مازاد هم داریم اما اگر نپردازد، کسری بودجه داریم. این پروسه در دولت نهم و دهم تشدید شد. به این صورت که تعهدات دولت که محدود به کارگاه های کمتر از پنج نفر بود، حدود 18 مورد اضافه شد؛ معافیت سربازی، حق بیمه سربازی، ماده 10 نوسازی صنایع، تعدیل های نیروی انسانی، کارهای سخت و زیان آور و... باعث شد بدهی دولت که در سال 84 چهار هزار و 200 میلیارد تومان بود، در سال 92 به 59 هزار میلیارد تومان برسد. بحث دیگر این است که تعداد بازنشسته هایی که از سال 54 تا 84 یک میلیون و 200 هزار نفر بودند به دو میلیون و 400 هزار نفر رسیدند که این دو عامل باعث شد پروسه رسیدن به نقطه سربه سری تشدید شود. به همین منظور در سال 92 کسری بودجه سازمان تامین اجتماعی در بودجه 31 هزارمیلیاردتومانی بالغ بر پنج هزار میلیارد تومان شد. در واقع سازمان تامین اجتماعی و صندوق عشایر، هنوز زنده و فعال هستند و روی پای خودشان ایستاده اند و بقیه صندوق ها سال هاست از نگاه سربه سری حتی با نگاه تعهدی گذشته اند. بنا بر اصول اتحادیه بین المللی تامین اجتماعی، اگر در صندوق های تامین اجتماعی نسبت پشتیبانی زیر شش باشد، یعنی مصارف به منابع پیشی گرفته است. طبق آمار، با احتساب کمک دولت، این نسبت 5،9 و بدون آن حدود پنج است که این مسئله برای یک صندوق بیمه زنگ خطر است. این طور نیست. ضریب پشتیبانی یعنی تعداد افرادی که حق بیمه پرداخت می کنند که یک نفر مستمری بگیر شود. درحال حاضر از درآمد تامین اجتماعی، 30 درصد نرخ حق بیمه و 20 درصد مربوط به مستمری است؛ یعنی یک پنجم حقوق فرد مربوط به مستمری است به این معنی که پنج نفر باید پول بیمه بدهند که یک نفر مستمری بگیرد. ضریب پشتیبانی با مکانیسم بیمه ما در ایران اگر کمتر از پنج باشد، خطرناک است. یعنی صورت کسر باید پنج و مخرج یک باشد. بنابراین نقطه خطر ما پنج است نه شش. اکنون ضریب پشتیبانی حدود 6،1 است. البته با این وضعیت مرتب رو به کاهش است و در حال نزدیک شدن به نقطه خطر هستیم. در این سه سال چه راهکاری برای حل این مشکل در نظر گرفته اید؟ در دولت کنونی هیچ قانونی در مجلس یا دولت تصویب نشد که تعهد جدیدی را برای سازمان ایجاد کند. در واقع سعی شد مخرج کسر ثابت نگه داشته شود. صورت کسر که تعداد بیمه شده است، با توجه به شرایط اقتصادی کشور در دو، سه سال گذشته افزایش چندانی نداشته است اما در سال گذشته حدود 450 هزار بیمه شده جدید به سازمان اضافه شد. به اضافه اینکه بیمه شده جدید بدون منبع را متوقف کردیم. قاعدتا درحال حاضر کسری بودجه وجود دارد. چه راهکارهایی برای پوشش این کسری اندیشیده شده است؟ از ظرفیت های قانونی سازمان تامین اجتماعی استفاده کرده ایم. مثل کسری حق بیمه از مزایای انگیزشی و خواروبار که یکی از قطعیات تامین اجتماعی بود. حق بیمه در قانون مشخص شده که از حقوق و دستمزد و مزایای انگیزشی مثل حق مسکن و خواروبار باشد.40 سال از این مبالغ حق بیمه کم نمی شد که آسیب در درجه اول به کارگر می رسید. این ظرفیت قانونی در سال قبل فعال شد. کار بعدی تغییر زمان پرداخت بوده که پروسه بزرگی بوده؛ یعنی زمان پرداخت که طبق عدالت و ضوابط عرفی در آخر ماه بود، از اول تا آخر ماه اتفاق می افتد. با همکاری مستمری بگیران این کار انجام شده و جریان نقدی مناسبی برای سازمان ایجاد شده است. به اضافه سودهایی که از فعالیت های بنگاه داری دریافت کرده ایم. میزان وام هایی که تا به حال برای پوشش کسری گرفته شده، چقدر است؟ بنگاه های اقتصادی که طبق تصمیمات مجمع هر سال باید سودی به سازمان تامین اجتماعی پرداخت کنند، مثل هر بنگاه اقتصادی دیگری می توانند از تقسیم سود بنگاه های زیرمجموعه شان استحصال کنند یا وام بگیرند. ممکن است وام هایی گرفته باشند. بنگاه تجاری می تواند سود را به هر صورتی به صاحب سرمایه پرداخت کند. طبق قانون تامین اجتماعی یک سوم حق بیمه مربوط به درمان است. بنابراین باید در بودجه 95 حداکثر 12 هزار میلیارد تومان برای این منظور در نظر گرفته شود و اکنون بالغ بر 18 هزار میلیارد تومان است. این آمار را رد می کنم. منشا حق بیمه یک سوم اصولی حق بیمه است به اضافه دو درصد مستمری، به اضافه درآمدهایی که بخش درمان دارد. مبلغ مستمری، آنچه در بودجه پیش بینی کرده ایم، حدود 49 هزار میلیارد تومان است که یک سوم آن حدود 16هزار و500 میلیارد تومان سهم درمان خواهد شد.اتفاق خوبی که از محل درآمدهای بخش درمان افتاد و منجر به احقاق حق سازمان شد، این بود که تعرفه ها در بخش تولید درمان یعنی درمان مستقیم و تعرفه های عمومی، غیردولتی شد. بنابراین امیدوارم درآمد بخش درمان هم در حدی باشد که بتوانیم این رقم را پوشش دهیم.
                