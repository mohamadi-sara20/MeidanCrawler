پنج‌شنبه ۲۳ دی ۱۳۹۵
-----------------------------------------
حرف اول
-----------------------------------------
در رثای چهره ای ماندگار
-----------------------------------------

                    در میان بهت و شگفتی ناشی از خبر غیرمنتظره رحلت آیت الله اکبر هاشمی رفسنجانی، خبر درگذشت دکتر علی شریعتمداری، از چهره های علمی و سیاسی، مورد توجه قرار نگرفت. اگرچه وزرای آموزش وپرورش و فرهنگ و ارشاد اسلامی، در رثای او پیام تسلیت دادند؛ اما رسانه ها، توجه کامل خود را به معرفی و مسائل مربوط به آقای هاشمی رفسنجانی معطوف کردند و شاید هم از درگذشت آن استاد گرامی دانشگاه و وزیر علوم در دولت موقت مهندس بازرگان آگاهی پیدا نکردند؛ بنابراین شایسته است در هر فرصتی قدر این بزرگواران را بدانیم. دکتر شریعتمداری در سال 1302 خورشیدی در شیراز پای بر جهان گذاشت. پس از اخذ دیپلم به آموزگاری در مدرسه های شیراز پرداخت و علاقه خود را به معلمی نشان داد.از آن پس در مدت نزدیک به 75 سال به معلمی در دبیرستان و دانشگاه ادامه داد. علی شریعتمداری در سال 1322 لیسانس فلسفه و علوم تربیتی گرفت و باز هم درس خواند و لیسانس حقوق قضائی را نیز اخذ کرد. پس از آن به تدریس در دبیرستان های شیراز مشغول شد. علاقه زیاد او به ادامه تحصیل و بهره گیری از استعداد و پشتکاری که در خود احساس می کرد، باعث شد ماندن در شیراز و بسنده کردن به دبیری دبیرستان، وی را قانع نکند؛ بنابراین زادگاه خویش را ترک کرد و راهی آمریکا شد. شریعتمداری در سال 1335 به دانشگاه میشیگان رفت و در رشته آموزش متوسطه فوق لیسانس گرفت. بعد وارد دانشگاه تنسی شد و در مقطع دکترا ادامه تحصیل داد و به سال 1338، در رشته فلسفه تعلیم و تربیت دکترا گرفت. آنگاه به ایران آمد و در دانشگاه شیراز با عنوان دانشیار، به تدریس پرداخت. (دانشنامه دانش گستر، ج 10، ص 511).دکتر علی شریعتمداری در سال 1343 عزم اقامت در اصفهان کرد؛ بنابراین به این شهر آمد و در دانشکده علوم تربیتی دانشگاه اصفهان به تعلیم و تربیت دانشجویان مشغول شد. انقلاب اسلامی در سال 1357 به پیروزی رسید و دولت موقت به ریاست مهندس مهدی بازرگان تشکیل شد. مهندس بازرگان برای مدیریت بر وزارت فرهنگ و آموزش عالی، از دکتر شریعتمداری دعوت کرد و او را برای وزارت مذکور به شورای انقلاب معرفی و پس از تایید آن شورا به وزارت فرهنگ و آموزش عالی منصوب کرد. در تهران، دکتر شریعتمداری تدریس را رها نکرد و البته پیش بینی می کرد که در مسئولیت وزارت، چندان دوام نمی آورد. همین هم شد و در نیمه اول سال 1358، جامه وزارت را از تن درآورد و به علاقه اش که همان تدریس و تحقیق در دانشگاه ها و مراکز آموزش عالی بود، ادامه داد. وی که سابقه تدریس و همکاری در دانشگاه های ایندیانا و تنسی (سال 44 تا 46) به عنوان استاد مدعو را در کارنامه اش داشت، در سال 1358 به دانشگاه تربیت معلم (دانشگاه خوارزمی فعلی) رفت و درس دادن و پژوهش را ادامه داد. (پایگاه اطلاع رسانی وابسته به دانشگاه خوارزمی). شریعتمداری از زمان دانشجویی، همراه فعالیت های علمی و آموزشی به فعالیت سیاسی هم روی آورد. این فعالیت های مستمر او را به عضویت در شورای مرکزی حزب ملت ایران درآورد. سابقه سیاسی و فعالیت حزبی و به ویژه اینکه فرد متعهد و متدینی هم بود، باعث رفاقت و رفت و آمد او با اعضای نهضت آزادی ایران شد. این رفاقت انگیزه ای شد که مهندس بازرگان از وی برای عضویت در کابینه دولت موقت دعوت به عمل آورد.نگارنده در دوران دانشجویی به اتفاق یکی از دوستانم در پی جمع آوری مجموعه مقالات علمی در موضوع توحید برآمدیم. به 20 نفر از شخصیت های علمی و مذهبی و سیاسی مبارز نامه نوشتیم و به مرور سراغ فرد فرد آنان رفتیم که مقالات را دریافت کنیم. به توصیه شهید آیت الله مطهری موضوعی که برای دکتر علی شریعتمداری انتخاب کرده بودیم، «نقش توحید در تعلیم و تربیت» بود. یکی دیگر از شخصیت های علمی که جزء آن 20 نفر بود، آقای محمدتقی شریعتی، پدر زنده یاد دکتر علی شریعتی بود. من در سال 1355 در مشهد خدمت آقای محمدتقی شریعتی رسیدم و درخواستم را با آن مرحوم در میان گذاشتم. ایشان به دلیل کهولت سن و نیز به دلیل ناراحتی ناشی از گرفتاری هایی که رژیم پهلوی برای فرزندش، دکتر علی شریعتی، ایجاد کرده بود، از نوشتن مقاله عذرخواهی کرد؛ اما بیش از یک ساعت برای من صحبت کرد. در میان صحبت هایش پرسید این 20 نفر که شما انتخاب کرده اید، چه کسانی هستند؟ من فهرست افراد را به ایشان نشان دادم، به نام دکتر علی شریعتمداری که رسید، گفت ایشان فرد ملایی است. خوب درس خوانده و باسواد است (نقل به مضمون). خلاصه بدون اینکه حتی به سواد یک نفر دیگر از آن 20 نفر که همه جزء علمای مشهور و انقلابی و نیز استادان برجسته دانشگاه بودند، اشاره کند، از دکتر علی شریعتمداری، استاد دانشگاه اصفهان، تمجید کرد.در میان بهت و شگفتی ناشی از خبر غیرمنتظره رحلت آیت الله اکبر هاشمی رفسنجانی، خبر درگذشت دکتر علی شریعتمداری، از چهره های علمی و سیاسی، مورد توجه قرار نگرفت. اگرچه وزرای آموزش وپرورش و فرهنگ و ارشاد اسلامی، در رثای او پیام تسلیت دادند؛ اما رسانه ها، توجه کامل خود را به معرفی و مسائل مربوط به آقای هاشمی رفسنجانی معطوف کردند و شاید هم از درگذشت آن استاد گرامی دانشگاه و وزیر علوم در دولت موقت مهندس بازرگان آگاهی پیدا نکردند؛ بنابراین شایسته است در هر فرصتی قدر این بزرگواران را بدانیم. دکتر شریعتمداری در سال 1302 خورشیدی در شیراز پای بر جهان گذاشت. پس از اخذ دیپلم به آموزگاری در مدرسه های شیراز پرداخت و علاقه خود را به معلمی نشان داد.
                