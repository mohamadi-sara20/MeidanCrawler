دو‌شنبه ۱۸ بهمن ۱۳۹۵
-----------------------------------------
یادداشت
-----------------------------------------
فقر، کولبری و احتضار فضیلت
-----------------------------------------

                    مردانی میان سال و حتی 70ساله با بار سنگینی بر دوش و کمر؛ تلاشی طاقت فرسا برای تامین لقمه نانی خشک؛ بار سنگینی را در مسیرهای صعب العبور کوه های کردستان، در گرمای سوزان تابستان و سرمای یخبندان زمستان، به دوش کشیدن. گاهی از پای درآمدن و زیر بارسنگین، کمرخم کردن و بر زمین افتادن و با کمک هم قطاران، دوباره ایستادن و به راه افتادن. در نهایت مرگ و رهایی از این همه رنج و محنت. صحنه هایی غم انگیز؛ صحنه هایی آشنا و مکرر و باورنکردنی در این دوره تاریخی؛ در این اقتصاد خوابیده بر دریای نفت و گاز و سایر منابع؛ اما هست و باید باور کرد. کارتن خوابی و قبرخوابی، فرزندفروشی و دست فروشی و کولبری. نه در مقیاسی محدود که در مقیاسی بزرگ. اشکال مختلف این صحنه ها را در جاهای مختلف، در گوشه و کنارها و کلان شهرهای این مملکت، می توان دید. اشکالی متفاوت با مضمون و محتوایی مشترک. وجه اشتراک، دست وپنجه نرم کردن بخشی از هم وطنانمان با فقر و گرسنگی و تن دادن به اعمالی باورنکردنی مانند خوابیدن در قبر برای رهایی از سرمای خیابان و به کول کشیدن باری سنگین برای نجات از گرسنگی است. تکرار این صحنه ها در جاهای مختلف و در موقعیت های متفاوت دال بر وجود بحران توسعه در ایران است؛ بحرانی با دو وجه مشخص و مهم: 1. ناتوانی در استفاده از منابع تولید موجود و تبدیل آنها به ظرفیت های تولیدی اشتغال زای با دستمزد بالا2. ناتوانی در توزیع عادلانه ثروت و تولید. اولی، یعنی ناتوانی در استفاده از منابع موجود از جمله درآمدهای ارزی نفتی و پس اندازهای بانکی و نیروی کار موجود و تبدیل آنها به ظرفیت های تولیدی مولد با بازدهی اجتماعی بالابه خوبی خود را در تولید ملی کمتر در مقایسه با کشور همسایه (ترکیه) نشان می دهد. چیزی حدود 500 تا 600 میلیارد دلار برای ایران (بسته به برآوردهای مختلف) و هزار تا هزارو 200 میلیارد دلار برای ترکیه؛ اما همچنان که تجربه ترکیه نشان می دهد، هرچند تولید بیشتر، از ابعاد فقر کمتر می کند؛ اما به تنهایی برای مواجهه با فقر کفایت نمی کند. توزیع ثروت تولیدشده میان اقشار اجتماعی و همین طور میان مناطق مختلف نیز باید برابرتر باشد. تمرکز ثروت، چه نزد اقشاری خاص و چه در مناطقی خاص موجب فقر می شود. این را نه فقط کارل مارکس که آدام اسمیت نیز می گوید: ««هرجا (تمرکز) مالکیت زیاد است، نابرابری هم زیاد است... وفور ثروت، موجب فقر و بی چیزی عده ای می شود». پیش تر از اینها، پیشوایان دینی و مذهبی مانند حضرت علی(ع) نیز فرموده اند: «هیچ ثروتی در جایی انباشته نمی شود، مگر اینکه حقی در کنار آن از بین رفته باشد». حق هم وطنان کولبر و فرزندفروش و کارتن خواب و قبرخواب، چیزی جز دسترسی به حداقل نیازهای اساسی زندگی نیست؛ تامین این حق که «حق اجتماعی» یا حق حیات آبرومندانه نامیده می شود و در اعلامیه جهانی حقوق بشر و همین طور موادی از قانون اساسی بر آن تاکید شده است، نیازمند بازتوزیع ثروت و درآمد و رشد مساوات گراست؛ بازتوزیع ثروت و درآمد میان اقشار مختلف اجتماعی از طریق اصلاح نظام مالیاتی و تبدیل آن به نظام مالیاتی تصاعدی پیشرفته؛ همین طور بازتوزیع ثروت و درآمد میان مناطق محروم و مناطق مرفه تر از طریق تخصیص منابع بیشتری از بودجه به مناطق محروم؛ اما می دانیم در هر دو مورد مقاومت گروه های ذی نفع به شدت مانع می شود. داستان نحوه تخصیص منابع میان کلان شهرها و مناطق محروم نیز واضح و روشن است. هزینه هایی که شهرداری تهران صرف جابه جایی موزاییک ها و جدول خیابان ها می کند ممکن است بیشتر از بودجه برخی از شهرهای محروم کشور باشد. اصل «وابستگی به مسیر گذشته» کار خود را می کند...هر جا و مکانی که به موتور مکنده جذب سرمایه تبدیل شده است، همچنان به این کارکرد خود ادامه می دهد. توسعه نابرابر موجب قوی شدن آثار بازدارنده و ضعیف شدن آثار رخنه به پایین رشد می شود. مکان های جذب سرمایه از سویی با جذب منابع بودجه ای و نیروی انسانی مانع رشد مناطق محروم و پیرامونی می شوند و از سوی دیگر اثر مثبت کمی بر رشد آنها می گذارند؛ در نتیجه فاصله در گذر زمان بیشتر می شود. همان طور که صرف رشد اقتصادی بدون وجود حداقلی از توزیع عادلانه ثروت و درآمد، راهکار کاملی برای مواجهه با فقر و عوارض مختلف آن نیست، تلاش برای عادلانه کردن توزیع ثروت و درآمد، بدون وجود حداقلی از کارآمدی در سطح نظام حکمرانی نیز راهکار مناسبی نیست. چنین تلاشی به معنای برابری سازی اجتماعی به بهای گرفتارکردن اقتصاد و جامعه در «دام تعادل سطح پایین» است. اولی، مصداقی از سیاست رشدگرای بی توجه به مساوات گرایی است. دومی نیز مصداقی از مساوات گرایی بی توجه به الزامات نظام حکمرانی کارآمد است. اولی در بهترین حالت مانند تجربه اقتصادهایی چون آمریکا مصداقی از نظام حکمرانی مدرن ضابطه مند معتقد به واگذاری جامعه به نیروهای بازار یله و رهاست. دومی نیز مصداقی از نظام حکمرانی سنت گرای بی توجه به ضابطه گرایی یا بسته بی توجه به نقش نهادهای فراگیر سیاسی و اقتصادی در پیشبرد تحولات توسعه ای است. رشد مساوات گرا یا مساوات گرایی رشدزا، پیش شرط مهم مبارزه با فقر و محرومیت است. سازگارکردن این دو با هم، همان طور که تجربه تاریخی جوامع شمال اروپا (کشورهای اسکاندیناوی) به خوبی نشان می دهد امکان پذیر است؛ امری محال نیست آن گونه که برخی با تاکید بر «طبیعی»بودن چنین وضعی، از شام تا بام، در بوق آن می دمند. طبیعی بودن یعنی نابرابری و فقر در ذات جامعه انسانی نهفته است؛ یعنی برای دسترسی به کیک بزرگ رشد، چاره ای جز کنارآمدن با نابرابری و فقر همراه با آن نیست، چراکه تلاش برای برابری سازی، موجب کاهش انگیزش ها و در تحلیل نهایی کوچک ترشدن کیک رشد می شود؛ اما واقعیت تاریخی جوامع یادشده به خوبی نشان می دهد فقر امری اجتماعی و تاریخی است و بسته به اینکه چه نوع سیاست هایی شکل می گیرد، ابعادی متفاوت دارد؛ بنابراین اندیشیدن به آن و تلاش برای آن، از طریق تعریف و عملیاتی کردن سیاست های اجتماعی بازتوزیعی قوی، اتوپیایی دورازدسترس نیست؛ اتوپیایی است قابل تحقق در چارچوب امکانات تاریخی و تمدنی جهان و امکانات جاری جامعه ما. همان طور که تجربه کشورهایی مانند دانمارک، فنلاند، سوئیس، سوئد، آلمان و نروژ نشان می دهد، می توان با پروژه برابری سازی اجتماعی، هم کیک رشد را بزرگ تر کرد و هم آن را در قطعات مساوی توزیع کرد. این امر فقط یک الزام مهم دارد: نظام حکمرانی مدرن و کارآمد مساوات گرا. البته تامین این الزام به سادگی ممکن نمی شود و به عزم جدی در جهت بازسازی ساخت و حوزه سیاست نیاز دارد. به ابتنای نظام اجتماعی سیاسی بر مبنای رویکرد سوسیال دموکراتیک رادیکال مدرن نیاز دارد. برای احیای فضیلت ازدست رفته در جامعه ما باید از رویکرد سنت گرای تجددستیز عبور کرد.
                