دو‌شنبه ۱۱ بهمن ۱۳۹۵
-----------------------------------------
سرمقاله
-----------------------------------------
زنان علیه زنان
-----------------------------------------

                    در جریان رسیدگی به مفاد برنامه ششم توسعه کشور، مصوبه ای به پیشنهاد فراکسیون زنان مجلس از تصویب گذشت که براساس آن زنان شاغل در دستگاه های دولتی و عمومی می توانند با 20 سال سابقه کار و بدون محدودیت سنی تقاضای بازنشستگی پیش ازموعد کنند. این مصوبه که تا قانون شدن باید نظر مثبت شورای نگهبان را هم کسب کند در چند روز گذشته در هیاهوی خبر فاجعه پلاسکو گم شد و کمتر از منظر کارشناسی به آن توجه شد؛ چرا که در صورت تصویب نهایی این مصوبه، اثرات جبران ناپذیری اولابه زنان شاغل، ثانیا به صندوق های بازنشستگی و ثالثا به اشتغال در کشور وارد می شود. ناپختگی و غیرکارشناسانه بودن این طرح و همچنین احساسی بودن منطق حاکم بر این طرح، به دلایل زیر می تواند جفایی بزرگ به پیکر نحیف صندوق های بازنشستگی در کشور باشد:1- در ایران، بازنشستگان هفت درصد جمعیت کشور را تشکیل می دهند که تا 30 سال آینده این تعداد به مرز 25 درصد، یعنی یک چهارم جمعیت خواهد رسید؛ ازسوی دیگر کاهش تعداد و درصد شاغلان و افزایش تعداد و درصد بازنشستگان، فرایند قابل تاملی است. نسبت تعداد شاغلان به تعداد بازنشستگان در حال کاهش است و با توجه به گرایش جمعیت به میان سالی، تعداد افراد بیشتری در سال های آینده در معرض بازنشستگی قرار می گیرند. به این موضوع یعنی شناسایی بحران در صندوق های بازنشستگی خوشبختانه به عنوان یکی از سه بحران مهم در سیاست گذاری های کلان کشور و ازجمله برنامه ششم توجه شده است؛ البته در همین برنامه متاسفانه با مصوبه بازنشستگی زنان با 20 سال، بحران موصوف عمیق تر خواهد شد. ازجمله مصادیق بحران در صندوق های بازنشستگی می توان به وابستگی شدید این صندوق ها به بودجه عمومی دولت برای تامین بخشی (عمده) از درآمدهای خود و همچنین نبود تعادل بین درآمد و هزینه در آنها و وضع قوانین بدون درنظرگرفتن مطالعات کارشناسانه (مانند مصوبه موصوف) اشاره کرد. در این صندوق ها، تعدادی از کارکنان در حال پرداخت حق بیمه هستند و بازنشستگان صندوق از محل درآمد حاصل از این حق بیمه ها، مستمری دریافت می کنند. در این حالت، قسمت عمده درآمد صندوق از این حق بیمه هاست؛ ازهمین رو، نسبت افرادی که حق بیمه می پردازند به افرادی که مستمری دریافت می کنند برای این صندوق ها حیاتی ا ست. اصطلاحا، این نسبت را نرخ پشتیبانی می نامند. در حالت طبیعی، باید نرخ پشتیبانی صندوق ها هفت باشد.یعنی به ازای هر هفت نفر که حق بیمه می پردازند، یک نفر مستمری بگیر وجود داشته باشد. چنانچه این نرخ به پنج برسد، صندوق در مرز بحران قرار دارد، اما درحال حاضر نرخ پشتیبانی در برخی از صندوق های مهم داخلی حدود عدد یک است؛ بنابراین از 18 صندوق موجود کشور، 16 صندوق در بحران شدید به سر می برند. در سال های اخیر به دلایل بسیار که مهم ترین آنها سوءمدیریت در این صندوق هاست، مستمری بازنشستگان به جای اینکه از محل ذخیره کارکنان در زمان اشتغال یا بهره وری این صندوق ها پرداخت شود، از سوی منابع دولتی پرداخت شده است؛ مثلادر صندوق بازنشستگی کشوری حدود 76 درصد مستمری ها را دولت پرداخت می کند و اگر دولت از منابع بودجه، کسری صندوق را تامین نکند، صندوق عملاورشکسته است. ورشکستگی این صندوق به معنای بلاتکلیفی یک میلیون و 268 هزار نفر بازنشسته است. صندوق تامین اجتماعی نیروهای مسلح، 670 هزار بازنشسته دارد و 98 درصد مستمری پرداختی خود را با کمک دولت تسویه کرده است. صندوق کارکنان فولاد ورشکسته شده است. این صندوق نزدیک به 85 هزار بازنشسته مستمری بگیر دارد که با دخالت وزارت رفاه در حال تسویه مستمری های بازنشستگان خود با تاخیری چندماهه است.2- از نظر نگارنده چند عامل می تواند موجد این بحران باشد که در حقیقت مولود انحراف در سیاست گذاری است؛ اولاصندوق های بازنشستگی در چند دهه گذشته به واسطه بنگاه داری، مکانی برای انباشت مدیرانی شده اند که به واسطه رانت و بسته به اینکه چه کسی دولت را در دست دارد، جولانگاه بی کفایتی و نامدیریتی این گروه شده اند که البته تفصیل آن خارج از این مقال است؛ ثانیا از آنجا که صندوق های بازنشستگی به طور عام تحت تاثیر سیاست گذاری های کلان قرار دارند، هنگامی که جناح های سیاسی در مجلس یا دولت با تصمیمات هیجانی خود یا به واسطه به دست آوردن دل رای دهندگان، سن بازنشستگی را دست کاری می کنند یا برای بازنشستگان وعده افزایش حقوق می دهند، این صندوق های بازنشستگی هستند که باید بار مالی این تصمیمات را به دوش بکشند؛ مانند موضوع سن بازنشستگی که با وجود بالارفتن سن امید به زندگی همچنان با معیار 50 سال سنجیده می شود یکی دیگر از دخالت های حاکمیتی، سهل گیری های بی حساب و کتاب درباره بازنشستگی پیش از موعد است. هنگامی که نهادی دولتی به سبب تغییر گرایش سیاسی مدیران یا الزام قانون گذار، بخشی از نیروهایش را پیش از موعد بازنشسته می کند، صندوق را متعهد به پرداخت مقرری به این افراد کرده است، بدون آنکه منابع مالی این تغییر را تامین کند. از سوی دیگر تعداد درخور توجهی از بازنشستگان پس از بازنشستگی دوباره وارد بازار کار شده اند. در این حالت، نه تنها یک جایگاه شغلی دیگر اشغال شده است، بلکه در این جایگاه شغلی هیچ گونه حق بیمه و کسورات بازنشستگی ای نیز پرداخت نمی شود. در موارد بازنشستگی پیش از موعد، این بار مسئولیت به صورت مضاعف بر دوش صندوق ها گذاشته شده است؛ چراکه به طور متوسط در این موارد، 13 سال کمتر حق بیمه پرداخت می شود. بازنشستگی پیش از موعد، جز در موارد خاص، سیاستی ناکارآمد در حوزه اشتغال زایی و مخرب برای بازنشستگی ا ست؛ ازهمین رو، در بسیاری از کشورها نه تنها تشویق نمی شود، بلکه مشمول جریمه نیز می شود.3- اما درباره مصوبه موصوف که زنان را مشمول بازنشستگی پیش از موعد می کند، موضوع باید با تامل بیشتری کنکاش عالمانه شود. به گواه آمار، اولادر صورت تصویب نهایی این طرح، حدود یک میلیون زن شاغل، تقاضای بازنشستگی می کنند که به جز بار مالی ایجادشده برای دولت، موجب خروج سهمگین زنان از بازار کار خواهد شد. این موضوع به تبعیض جنسیتی بازار اشتغال ایران دامن خواهد زد که البته مغایر کنوانسیون های بین المللی است. ثانیا بازار مردانه کسب وکار که از این خروج بزرگ زنان ایجاد می شود، به تضییع گسترده حقوق زنان در جامعه منتهی می شود که در درازمدت می تواند آسیب های جدی ای را به جامعه ایرانی وارد کند. ثالثا درصورت تصویب نهایی این مصوبه، کارفرمایان تمایل کمتری به جذب نیروی کار زنان دارند که موجب بی کاری گسترده زنان در آینده خواهد شد. این موضوع با توجه به جمعیت انبوه زنان در دانشگاه ها و اشتیاق آنان برای دریافت مدارک تحصیلی بالا، امری متناقض می نمایاند. رابعا زنان به گواه بررسی های روان شناسانه و به تجربه سبک زندگی جدید، درصورت شاغل نبودن با مشکلات و تالمات روحی - روانی مواجه خواهند شد که آسیب فراوانی از این ناحیه به بنیان خانواده وارد می شود. اصرار فراکسیون زنان مجلس قبل هم موجب شد زنان از مرخصی درازمدت زایمان و فرصت شیردهی به نوزاد خود بهره ببرند که همان قانون نیز به کاهش تمایل کارفرمایان به جذب کارکنان زن انجامیده است. بد نیست برای سنجش میزان سود و زیان حاصل از چنین طرح های خلق الساعه و بی پشتوانه مطالعاتی، به آمار سازمان تامین اجتماعی درباره بی کاری گسترده زنان پس از مرخصی زایمان، توجه شود که نشان می دهد چنین طرح های احساسی، تا چه حد برخلاف نیت طراحان عمل کرده و نتیجه آن به زیان بیشتر زنان بوده است. حال آیا نمی توان گفت زنان نماینده، علیه زنان جامعه قانون گذاری می کنند؟ 
                