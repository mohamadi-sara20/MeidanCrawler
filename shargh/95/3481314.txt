چهار‌شنبه ۲۴ آذر ۱۳۹۵
-----------------------------------------
حرف اول
-----------------------------------------
روابط راهبردی نفتی با روس ها؟
-----------------------------------------

                    بلافاصله پس از امضای تفاهم نامه نفتی با روس ها، بیژن زنگنه، وزیر نفت، همکاری نفتی ایران و روسیه را راهبردی توصیف کرد. روز گذشته مطالعه دو میدان نفتی چشمه خوش و چنگوله، به شرکت روسی «گازپروم نفت» سپرده شد تا شمار میادینی که روس ها مطالعه آن را برعهده گرفته اند، به عدد «هفت» برسد. روز گذشته همچنین در حضور وزیر انرژی روسیه، یک تفاهم نامه گازی بین شرکت ملی گاز ایران و «گازپروم» روسیه برای توسعه میادین ذخیره سازی گاز و همکاری برای احداث خطوط انتقال گاز امضا شده است. این درست که ایران نباید کشورهایی را که در دوره سخت تحریم کمکش کرده اند، فراموش کند، اما طراحی روابط انرژی راهبردی با این کشورها، از جمله روسیه هم تکلیف وزارت نفت است. این هر دو می تواند با شناخت درست از منافع ملی و تامین حداکثری در یک رابطه برد- برد محقق شود.1- حضور روس ها در میادین نفتی ایران به تنوع شرکت های متقاضی توسعه میدان های نفتی ایران می افزاید. متنوع سازی شرکت های حاضر در میادین نفتی هم یک اصل کلیدی است. روس ها بزرگ ترین تولیدکننده نفت جهان هستند. پس در تولید نفت تجربه کافی دارند؛ اما باید به این نکته هم توجه کرد که بزرگ ترین کمپانی های نفتی بین المللی و چندملیتی در روسیه کار می کنند؛ بنابراین اگر روس ها با تکنولوژی پیشرفته ای که کسب کرده یا از شرکت های چندملیتی دریافت کرده اند، برای توسعه تعدادی از میدان های نفتی ایران طرح دهند، می تواند منافع داشته باشد؛ پس باید در تشخیص و به کارگیری تکنولوژی روز دقت کرد. به این نکته هم توجه داشته باشید که روسیه، تولیدکننده بزرگ نفت و گاز و در این بخش رقیب ایران است. همکاری راهبردی با درنظرگرفتن پیش نیازها و پیامدهای دو رقیب، به شکل اصولی تر، دقیق تر و با سرعت بهتری شکل خواهد گرفت.2- وزیر نفت روز گذشته اظهار امیدواری کرد قرارداد فروش نفت به روسیه در همین یکی، دور روز آینده نهایی شود. زنگنه میزان این قرارداد را 100 هزار بشکه اعلام کرد. به گفته زنگنه، روس ها قرار است نیمی از پول این 100 هزار بشکه را به صورت نقدی و نیم دیگر را با صدور خدمات فنی و مهندسی تسویه کنند. این قرارداد به نوعی «قرارداد تهاتری نفتی» است.مذاکره این قرارداد چند سال است ادامه دارد. ابتدا قرار بود 250 هزار بشکه با روس ها تهاتر شود. بعد در حاشیه اجلاس الجزایر، زنگنه و نوواک برای صدور 150 هزار بشکه با یکدیگر مذاکره کردند. روز گذشته اما زنگنه این عدد را 100 هزار بشکه در روز اعلام کرد. مانع اصلی امضای این قرارداد و کاهش بشکه های آن، تخفیف خواهی روس ها بوده است. با توجه به اینکه مشخصات نفت اورال روسیه با نوعی از نفت خام ایران نزدیک است، فروش نفت به این کشور می تواند امکان صادرات بیشتر اورال را در مقاصد صادراتی تسهیل کند. می ماند اینکه ایران برای خرید خدمات فنی و مهندسی از روسیه، نفت را راحت تر می تواند به این کشور منتقل کند تا پول. در این صورت، این تهاتر «به شرط به قیمت بودن» به منافع ایران کمک می کند؛ پس بجاست وزارت نفت در صورت انعقاد قرارداد فروش نفت به روسیه، قیمت فروش نفت را هم اعلام کند. همچون فرمول فروش نفت خام که هر ماه توسط امور بین الملل شرکت ملی نفت به صورت شفاف اعلام می کند. تخفیف در این قرارداد مسلما موضوعیتی ندارد.3- معاون بین الملل وزیر نفت گفته است روابط اقتصادی روسیه و ایران همپای روابط سیاسی این دو کشور رشد نکرده و خواهان ارتقای این روابط شده است. این حرف درستی است. به همین دلیل کمیسیون مشترک اقتصادی ایران و روسیه، به ریاست وزرای ارتباطات و انرژی دو کشور روز گذشته در تهران برگزار شد. به گفته امیرحسین زمانی نیا، ظرفیت سرمایه گذاری دو کشور هشت میلیارد دلار بوده که می تواند به 10 میلیارد دلار برسد. افزایش 10دلاری قیمت نفت در 15 روز گذشته و پایداری این رشد قیمت، توان مالی دو کشور را افزایش داده و می تواند همکاری های اقتصادی تهران- مسکو را تعمیق کند. بانک های روسی می توانند در این مسیر نقش مهمی ایفا کنند. در شرایطی که بانک های بزرگ غربی با دستاویزقراردادن بند مربوط به «مکانیسم ماشه» یا بازگشت تحریم ها، از اجرای سریع توافق برجام استنکاف می کنند، بانک های روسی می توانند درها را برای فاینانس طرح های اقتصادی- نفتی ایران باز کنند. به شرط آنکه، تحریم، مشکلات مالی روسیه را چنان نکرده باشد که نتواند در پروژه های کشورهای دیگر سرمایه گذاری کند.4- باید منتظر ماند و دید چه زمانی تفاهم های نفتی به قرارداد قطعی و کامل تبدیل خواهد شد. امضای سریع قراردادها و توسعه فوری میادین نفتی با پیمانکاران توانمندی که بتوانند ضریب بازیافت مخازن نفت ایران را بالاببرند، یک اولویت ملی است.*روزنامه نگار
                