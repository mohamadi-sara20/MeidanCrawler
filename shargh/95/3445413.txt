دو‌شنبه ۱۹ مهر ۱۳۹۵
-----------------------------------------
حرف اول
-----------------------------------------
فساد زمینه ساز واقعه عاشورا
-----------------------------------------

                    نقل است که نماینده رسول الله وقتی به دربار پادشاه ساسانی رسید، بدون رعایت عرف دیپلماتیک وارد کاخ شاه شد و نامه پیامبر(ص) را به پادشاه ساسانی داد؛ ولی با توهین و اهانت پادشاه و اطرافیان او مواجه شد. او که عظمت و وقار پادشاه ساسانی را دید، اعلام کرد «آدم ها نباید این قدر با هم تفاوت داشته باشند و این تبعیض و تفاوتی که بین پادشاه و مردم وجود دارد، قطعا منجر به سقوط این حکومت خواهد شد». آموزه های دین مبین اسلام توانست در مدت کمی مردم عربستان را به ملتی متحد و مقتدر تبدیل کند تا بر دل و قلب مردم حکومت کند؛ ولی متاسفانه این روند ادامه پیدا نکرد و در مدت کوتاهی فرهنگ اصیل اسلامی تبدیل به فرهنگ دیگری شد و مردمی که در زمان رسول الله برادر و برابر بودند و اگر غریبه ای وارد مجلس پیامبر می شد، می پرسید کدام یک از شما رسول الله است؟، تغییر کردند. به زودی این حکومت تبدیل به خلافت موروثی شد و ارزش ها به کلی از دست رفت. کشورگشایی ها و تقسیم غنائم بین رزمندگان دنیاطلبی را در قلب و روح مسلمانان حاکم کرد؛ به طوری که ثروت های افسانه ای در تملک برخی بزرگان قرار گرفت. هنوز از ظهور اسلام بیش از سه دهه نگذشته بود که تبعیض و ظلم گسترده سراسر جامعه اسلامی را فراگرفت و مردم پس از قتل خلیفه سوم گروه گروه به سمت منزل علی بن ابی طالب (ع) روانه شدند و به اتفاق آرا او را به خلافت انتخاب کردند.میرالمومنین(ع) مصرانه در اولین خطابش به مردم فرمودند: «مرا رها کنید و دیگری را برگزینید... اگر من دعوت شما را اجابت کنم، به راهی می برمتان که خودم می دانم وضعیت شما به جاهلیت زمان بعثت رسول الله بازگشته... قسم به آنکه رسول الله را به حق مبعوث کرد آن چنان جامعه را زیرورو خواهم کرد که آنها که به ناحق بالانشسته اند، سقوط کنند و آنان که به ناحق تحقیر شده اند، در جایگاه خود قرار گیرند... اگر بیت المال مسلمین به کابین زنانشان رفته باشد، آن را به بیت المال برمی گردانم... ولی اگر مرا رها کنید، من هم مثل یکی از شما خواهم بود و چه بسا از همه شما مطیع تر و گوش به فرمان تر نسبت به کسی خواهم بود که شما او را به ولایت انتخاب می کنید».برخی بزرگان که در تنهایی های علی (ع) با او بودند و در سقیفه رای شان علی(ع) بود، با ثروت های افسانه ای حاصل از کشورگشایی ها به جایی رسیدند که در مقابل علی (ع) قرار گرفتند و علی (ع) را در مدت کوتاه حاکمیتش با جنگ های داخلی و شورش های گسترده مواجه کردند و درنهایت با شهادت امیرالمومنین، امام حسن (ع) را تنها گذاشتند و به معاویه روی آوردند. گسترش فرهنگ تبعیض و فساد در نیم قرن اول اسلام آن چنان انحرافی در دین ایجاد کرد که همراهی نکردن با حکومت برتابیده نمی شد تا جایی که قاضی القضاه منصوب امیرالمومنین (شریح قاضی) حکم به خروج حسین (ع) از دین و واجب القتل بودن وی صادر کرد.فاعتبروا یا اولی الابصار
                