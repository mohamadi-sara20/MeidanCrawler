سه‌شنبه ۳۱ فروردین ۱۳۹۵
-----------------------------------------
یادداشت
-----------------------------------------
پرهیز از تجسس در امور مردم
-----------------------------------------

                    از بدیهیات احکام قرآن و اسلام و فقه و سیره رسول اکرم(ص) و ائمه اطهار(ع)، عدم تفتیش و تجسس در هر موردی از زندگی خصوصی اشخاص است. قرآن مجید می فرماید «ولاتجسسوا» و قانون اساسی هم این مسئله را تایید کرده و واکاوی زندگی خصوصی افراد را جایز ندانسته و تفتیش عقاید را هم محکوم می داند. روایات بسیاری در این باره وجود دارد. پیامبر اکرم(ص) می فرمایند اگر فردی اسرار دیگری و راز وی را فاش کند، خداوند او را در خانه خود و نزد خاندان خود رسوا می کند. روایت دیگری از امام صادق(ع) در «وافی» فیض نقل شده که در زمره روایت های مقبول و مورد پذیرش فقهاست که می فرمایند: «اگر آنچه را با چشم دیدی و با گوش شنیدی نسبت به مومنان بر زبان آری از کسانی خواهی بود که خداوند درباره آنان وعده عذاب داده است» چه اینکه خداوند در قرآن فرموده اند: «ان الذین یحبون ان تشیع الفاحشة فی الذین آمنوا لهم عذاب الیم». تنها در یک مورد، امکان تجسس داده شده و آن اینکه مثلانیرویی مثل داعش که در غرب کشور به دنبال آن است که اگر فرصتی پیدا کند دست به ترور بزند و آن هم به شکلی کاملاحساس و با درنظرگرفتن حقوق مردم، برعهده دستگاه های امنیتی و وزارت اطلاعات گذاشته شده است که ناامنی را به گونه ای کشف کنند که صدمه ای به حقوق جامعه وارد نشود و اختلال در زندگی مردم پدید نیاید. اینکه یک دستگاهی مانند پلیس، افرادی را بفرستد که نگاه کنند فلان فرد در ماشین خود در فلان کوچه چه می کند و دنبال این و آن بگردند قطعا مصداق تجسس است که هم در قرآن مجید و لسان پیامبر و سیره فقها و ائمه به شدت از آن نهی شده و هم قانون اساسی به هیچ فرد یا دستگاهی چنین اجازه ای نمی دهد؛ چراکه می تواند امنیت در جامعه را مختل کرده و به ضد خود بدل شود. به هرحال افراد در رفت وآمد خود در سطح شهر ممکن است خطایی مرتکب شوند، اینکه افرادی، شماره پلاک خودرو که مثلاممکن است متعلق به پدر یا مادر آن جوان باشد را بردارند و سپس با والدین تماس بگیرند و آبروی آن جوان را ببرند، چه ملاک دینی و قانونی ای دارد؟ آن هم در شرایطی که ماموران کاملاجایزالخطا بوده و ممکن است در دیدن خطای فرد اشتباه کنند یا امر آنان به برخی اغراض شخصی آلوده شود و پای مسائل دیگری به میان بیاید. خود مقام مسئول انتظامی در اظهارات خود نگرانی از اینکه افرادی از عنوان پلیس نامحسوس سوءاستفاده کنند را بیان کرده است. اگر افراد متخلفی با ظاهرسازی و ترساندن مردم، خود را مامور جا بزنند و منکر خطا شوند، چه کسی پاسخ گوست؟ هر کسی در زندگی خود باید راحت زندگی کند و خیال اینکه فرد یا افرادی او را می پایند، در جامعه احساس ناامنی پدید می آورد.بنیان گذار فقید جمهوری اسلامی در فرمان مشهور هشت ماده ای خود وقتی تفتیش و شنود و مراقبت از مردم را نهی می کند، بر نکته ای مهم تاکید می کند: «موکدا تذکر داده می شود که اگر برای کشف خانه های تیمی و مراکز جاسوسی و افساد علیه نظام جمهوری اسلامی از روی خطا و اشتباه به منزل شخصی یا محل کار کسی وارد شدندو در آنجا با آلت لهو یا آلات قمار و فحشا و سایر جهات انحرافی مثل مواد مخدره برخورد کردند حق ندارند آن را پیش دیگران افشا کنند چراکه اشاعه فحشا از بزرگ ترین گناهان کبیره است و هیچ کس حق ندارد هتک حرمت مسلمان و تعدی از ضوابط شرعیه نمایدو به خانه کسی وارد شود مگر مواردی که عرض کردم. حتی اگر وارد خانه ای شدند به عنوان خانه تیمی و چشمشان به آلات قمار یا ابزار حرام دیگری افتاد حق ندارند این را بیرون نقل کنند». فراموش نکنیم از منظر عقل و شرع، هر تکلیف شرعی که تکلیف فرد یا دولت باشد مشروط به دو اصل است؛ یکی شرط امکان است و دیگری اینکه مستلزم مفسده نباشد. در این 37 سال گذشته روی مواردی پافشاری شده که در برخی موارد سبب لجاجت جامعه و تغییر نگاه بخش هایی از آن به ارزش هایی شده که پیش از این، بسیار مورد توجه بود. نمایندگان مجلس و هم رئیس جمهور قسم خورده اند پاسدار قانون اساسی و حقوق مردم باشند. تذکر درباره خطای یک دستگاه در این باره، وظیفه ای است که برعهده این نهادها و سایر مسئولان محترم قرار دارد.
                