چهار‌شنبه ۱۵ دی ۱۳۹۵
-----------------------------------------
یادداشت
-----------------------------------------
کوبایی که من می شناسم
-----------------------------------------

                    پس از درگذشت فیدل کاسترو، رسانه ها و برخی از چهره های سیاسی و دانشگاهی در ایران عموما از این شخصیت اسطوره ای کوبا تقدیر و تمجید کردند. برخی روزنامه های اصولگرا که همذات پنداری بیشتری با رهبر کوبا داشتند، با تیتر یکی تحت عنوان «خداحافظ رفیق فیدل» با ایشان وداع کردند. البته افراد معدودی هم با یاد و خاطره از این چریک پیر، نقدهای ظریفی ارائه کردند. رئیس جمهور دوران اصلاحات ضمن بزرگداشت این رهبر فقید، اعلام کرد که اگر بنا بر انتخاب بین فیدل کاسترو و ماندلاباشد، او ماندلارا انتخاب خواهد کرد و.... نگارنده به واسطه رشته تخصصی ام، تدریس دروس توسعه در دانشگاه و مطالعه سرنوشت کشورهای توسعه نیافته، درحال توسعه و توسعه یافته و به ویژه سفری که در سال 2002 میلادی به کشور کوبا داشتم و به عنوان یک مشاهده گر از نزدیک با این کشور بیشتر آشنا شدم، چند نکته را در نقد کاسترو، حکومت وی و سیاست های اقتصادی او که منجر به فقر وحشتناک جمعیت یازده و نیم میلیونی این کشور در چند دهه شده است، در فضای مجازی منتشر کردم. این مطلب کوتاه با استقبال علاقه مندان به این مباحث و با بازخوردهای تقدیرآمیز بسیاری مواجه شد. البته چند نفر از بزرگواران هم نقدهایی توام با احترام که نشان دهنده شخصیت والای این دوستان بود، برایم ارسال کردند. از آنجا که فرصت پاسخ گویی به هرکدام از این نقدها را به طور جداگانه نداشتم، در اینجا به همه این عزیزان پاسخ های خودم را تقدیم می کنم. تا چه قبول افتد و چه در نظر آید. نقدها دربردارنده نکات ذیل بود:1- شما گفته اید در کوبا فقر وحشتناکی وجود دارد؛ اما ما می دانیم که در آنجا هیچ کس از دیگری گدایی نمی کند.2- در کوبا همه خدمات آموزشی، بهداشتی، مسکن، آب، برق، و... رایگان است. فیدل کاسترو و بستگانش شرکت واردات و صادرات ندارند و به فساد آلوده نیستند. در این کشور بهره بانکی وجود ندارد. نرخ بی کاری در کوبا 1/7 و نرخ تورم 1/5 است و...3- در کشور کوبا شکاف طبقاتی مشابه آنچه در ایران است، وجود ندارد.4- شما تفکرات سرمایه داری دارید و بعید نیست درباره کوبا این نظر را داشته باشید.... شما هنوز ماهیت فکری تان را به طور کامل نگفته اید.5- در دنیایی که زالوصفتان سرمایه دار، خون مردم را می مکند و به ملت خود و دیگر کشورها ظلم می کنند، من عاشق لوله تفنگ و صفیر گلوله کاسترو و چه گوارا هستم که این افراد را نابود کنند و...6- شما از نگاه یک غربی به موضوع کوبا نگاه کرده اید. اگر نگاهتان را عوض کنید، شاید کوبا را به گونه دیگری ببینید.7- شما باید کشور کوبا را با قبل از پیروزی انقلاب کوبا مقایسه کنید، تا ببینید انقلاب کوبا دستاوردهای خوبی هم داشته است. کوباییان در نظام پیشین فقیر تر بودند و.... ابتدا همگی باید تمرین کنیم تا بهتر درک کنیم که نقد لازمه زندگی اجتماعی و باعث اصلاح امور است. در ایران متاسفانه بعضا یا عاشق و دل باخته فرد یا شخصیتی می شویم یا اینکه از او متنفریم (افراط و تفریط). نقد و برشمردن اشکالات یعنی اینکه در کنار نیمه پر لیوان نیمه خالی را نیز ببینیم. آنچه انگیزه ای شد نگارنده خاطره بسیار کوتاهی از کوبا نقل کنم، تقدیس هایی بود که در رسانه های ایران از «رفیق کاسترو» می شد، بدون اینکه به اشتباهات اساسی او توجه شود. جالب است بدانیم فیدل کاسترو نیز به برخی از اشتباهات خود و اقداماتی که در انقلاب کوبا اتفاق افتاده، اشاره کرده است. از جمله اینکه وی به اورتگا، رهبر ساندنیست ها، توصیه می کند، همانند کوبا با نهاد دین و از جمله کلیسا مقابله نکند. املاک مردم را ملی و به اصطلاح دولتی نکند و مثل برخی از کشورها به صورت آمریکا چنگ نیندازد. بنابراین در کنار تمجیدهای زیاد، یک نگاه انتقادی نیز نه تنها لازم که ضروری است. مطالب ذکرشده در بندهای یک تا سه و مواردی از این دست در واقع نقد سخنان نگارنده نیستند. آنها مطالب درستی هستند که حداقل تا روی کار آمدن رائول به جای فیدل کاسترو و اجرای قوانین خصوصی سازی که از آرایشگاه ها شروع شد، در کشوری که همه چیز دولتی و منحصرا در اختیار حکومت است و هیچ بخش خصوصی ای وجود ندارد، طبیعی است. همه برای دولت کار می کنند و همه نیازها از جمله جیره غذایی، مسکن، آب، برق، سوخت، بهداشت، درمان، آموزش و... رایگان است. در کشوری که بخش خصوصی وجود ندارد، معلوم است که اصولابهره بانکی و فرار مالیاتی و شکاف طبقاتی موضوعیت ندارد. فقدان گدا ناشی از برخورداری همه نبوده است؛ بلکه ناشی از فقر همگانی به طور برابر است که در آن نوشته اشاره کرده بودم به توزیع عادلانه فقر؛ اما در توزیع کالاو خدمات در آنجا فساد وجود داشت که کاسترو به اعدام یکی از وزرایش در همین موارد اشاره کرده است. نگارنده به نمونه کوچکی که شنیدم اشاره می کنم؛ سفیر ایران در هاوانا در سال 2002 می گفت در اینجا ساختمان سفارتخانه ها هم متعلق به دولت کوباست و اگر تاسیساتی مثل کولر یا شوفاژ سفارتخانه خراب شود، ما باید با کارمندان دولتی کوبا تماس بگیریم تا رفع نقص کنند. ایشان به مطلب جالبی در این مورد اشاره می کرد. می گفت ما چون در ایران تجربه زیرمیزی و رومیزی و... داشتیم، برای سهولت در انجام کارها به این سرویس کارها مبلغ بسیار اندکی انعام می دادیم، بنابراین این افراد با اشتیاق وظیفه خود را انجام می دادند؛ اما در کنار رزیدانت ایران، ساختمان متعلق به سفارت هند قرار داشت، هندی ها که تجربه ما ایرانی ها را نداشتند، برای سرویس تاسیسات خود با مشکل مواجه بودند؛ بنابراین از ما می پرسیدند شما چرا در این زمینه مشکل ندارید؟ ما به واقعیت موضوع اشاره نمی کردیم، فقط می گفتیم ما و کوبا دو کشور برادر، انقلابی و... هستیم و به طور طبیعی روابط و مناسبات مان به گونه ای است که آنها بیشتر به ما احترام می گذارند. درباره تفکرات سرمایه داری، از نگارنده تاکنون 10 جلد کتاب، بیش از 70 مقاله علمی و صدها گفت وگو و یادداشت که شاید به پنج هزار صفحه برسد، منتشر شده، از این نظر دیدگاه های این جانب روشن است. کتاب «مبانی توسعه پایدار در ایران» که در سال 1392 ازسوی نشر علم با همکاری برخی از دیگر همکاران دانشگاهی ام مانند دکتر سریع القلم، دکتر هادی زنوز و... منتشر شده است، می تواند برای دوستان قابل مراجعه باشد. درباره بند پنج گفتنی است اصولااعتقادی به خشونت نداشته و ندارم و نه تنها خشونت کشورها را به سمت اهداف هرچند والاهدایت نخواهد کرد که هزینه های زیادی بر کشورها و ملت ها تحمیل می کند. راه برون رفت از مشکلات ساختاری انتقال قدرت از طرق مسالمت آمیز است. نمونه آنچه در آفریقای جنوبی اتفاق افتاد موردی از انتقال قدرت بدون خشونت بود که با هزینه بسیار کمی انجام شد. در این کشور حاکمان سفیدپوست و نژادپرست به مرحله ای رسیدند که متوجه شدند در دنیای امروز با آپارتاید و تبعیض نژادی نمی توانند کشور را اداره کنند؛ بنابراین دکلرک، رئیس جمهور سفیدپوست آفریقای جنوبی، پیشگام آزادی ماندلااز زندان شد و تمهیداتی اندیشید تا با انتقال قدرت به او، از خشونتی که ممکن بود کشور را دچار بحران کند، جلوگیری شود. ماندلابه وسیله همکاری با دشمن سابق خود وظیفه خطیری را عهده دار شد و پس از اینکه به عنوان رئیس جمهوری آفریقای جنوبی سوگند یاد کرد، دکلرک، رئیس جمهور سفیدپوست را به عنوان معاون خود برگزید تا با همکاری یکدیگر برای اداره مسالمت آمیز کشور اهتمام ورزند؛ برخی از همفکران ماندلاو بعضی از سیاه پوستان به این رویه ماندلااعتراض کردند؛ اما وی به درستی مقاومت کرد و گفت: «می بخشیم؛ اما فراموش نمی کنیم». به راستی اگر ماندلاقرار بود مانند سفیدپوستان خشونت به خرج دهد، چه فرقی بین او و نظام آپارتاید وجود می داشت؟ در اینجا علاوه بر ماندلادنیا باید از دکلرک که هوشمندانه زمینه انتقال مسالمت آمیز قدرت را فراهم کرد و کشورش را از بحران و خشونت رهانید نیز تقدیر کند. درباره بند ششم انتقادها، نگارنده از نگاه یک انسان و نیازهای فیزیولوژیک و همین طور نیازهای فرهنگی و معنوی او به موضوع نگاه کرده است. فقر و ناتوانی یک انسان برای رفع نیازهای معیشتی خود غرب و شرق ندارد. ما باید براساس داده های قابل استناد، قابل اندازه گیری و قابل آزمون محاسبه کنیم؛ برای مثال یک انسان حداقل در روز به دو هزار کالری مواد غذایی نیازمند است، اگر این حداقل موادغذایی برای وی فراهم نباشد با مشکل سوءتغذیه مواجه خواهد شد. ممکن است گفته شود نیازهای روحی و معنوی که کمی پذیر نیستند و با معیارهای کیفی سنجیده می شوند، مهم تر هستند، پاسخ را باید از زبان پیامبر عظیم الشان اسلام شنید که فرمود: «کاد الفقر ان یکون کفرا»، نیازهای مادی و معنوی یک انسان به صورت ارگانیکال به هم پیوسته اند. نمی توان به بهانه ارضای نیازهای معنوی از نیازهای مادی چشم پوشید. مطالعات نشان دهنده آن است که آسیب های اجتماعی رابطه معناداری با بی کاری، فقر و دسترسی نداشتن به حداقل های ضروری زندگی دارد. درباره آخرین بند از انتقادها که گفته شده است باید کوبا را با قبل از انقلاب کوبا در سال 1959 مقایسه کنم، به نظر می رسد این قیاسی مع الفارق است؛ گاهی در ایران هم چنین مقایسه ای انجام می دهند، این مقایسه مانند آن است که انسانی عاقل و بالغ و البته قدرتمند را با دوران نوزادی او که قادر به دفع یک مگس از خود نیست مقایسه کنیم. انسان 50 سال پیش را با انسان امروزی نمی توان مقایسه کرد؛ نیازهای او متفاوت است، توقعات او، تنوع نیازهای او، امکان مقایسه با دیگر انسان ها و... چنین مقایسه ای را ممکن نمی سازد. به هر تقدیر نگارنده در آن مطلب مختصر با اشاره به فقر حاکم بر مردم کوبا اشاره کرده بود که کاسترو کشور کوبا را از یوغ استعمار آمریکا نجات داد؛ اما خود این کشور را گروگان گرفت و تاکنون که بیش از 56 سال از این انقلاب می گذرد، قدرت در خانواده کاسترو متمرکز شده است. مهم تر آنکه اگر آمریکا در انقلاب کوبا نفی و طرد شد؛ اما همین کشور به یکی از پایگاه های شوروی تبدیل شد. شوروی با استفاده از این فرصت موشک های خود را در کوبا مستقر کرد و به تنش روابط دو ابرقدرت شرق و غرب و بحران موشکی کوبا منجر شد. در این زمینه کتاب آلیسن، با عنوان «شیوه های تصمیم گیری در سیاست خارجی آمریکا؛ تشریح بحران موشکی کوبا» مورد مناسبی برای مطالعه است، در آن کتاب نوشته است با مقایسه تطبیقی کوبا و پاناما، هاوانا با مردمی بسیار فقیر، شهری که به یک حلبی آباد بزرگ شبیه بود با پاناماسیتی توسعه یافته و با مردمی برخوردار که هردو در یک منطقه جغرافیایی و قابل مقایسه با هم قرار دارند، نتیجه گرفته بودم اگر استبداد حاکم بر کوبا و استعمار پاناما را مقایسه کنیم، استعمار نسبت به استبداد شرافتمندتر است. گفتنی است این مقایسه به معنای پذیرش استعمار نیست، بلکه در مقام مقایسه با استبداد است. همچنین منتقدان، کوبای کنونی را که سال هاست اصلاحات سیاسی و اقتصادی را پیشه کرده، با خاطرات 15 سال پیش نگارنده مقایسه کرده اند. امروز درآمد سرانه این کشور کمتر از شش هزار دلار است که برای جمعیت 11 و نیم میلیونی کوبا رقم بسیار پایینی است و هم اکنون این کشور در ردیف کشورهای فقیر جهان است و اما درباره سیاست های استبدادی و تک حزبی کاسترو هم کافی است به اعدام های دسته جمعی، مهاجرت ها و پناهندگی های گروهی به سفارتخانه های خارجی، آوارگی حدود 10 درصد جمعیت کوبا به دیگر کشورها، داستان بهار سیاه و سرکوب فعالان مدنی در سال 2002 و... اشاره کرد.
                