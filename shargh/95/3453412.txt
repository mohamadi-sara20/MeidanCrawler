چهار‌شنبه ۵ آبان ۱۳۹۵
-----------------------------------------
type_unknown
-----------------------------------------
مطهری: استمرار نظارت بر نمایندگان آزادگی شان را از بین می برد
-----------------------------------------

                    ایسنا: علی مطهری با اشاره به اظهارات اخیر دبیر و سخنگوی شورای نگهبان درباره استمرار نظارت شورای نگهبان بر نمایندگان در طول دوره نمایندگی، گفت: «روشن است اگر این نوع نظارت بخواهد شامل اظهارنظرهای نمایندگان شود، حریت و آزادگی آنها را از بین می برد و نمایندگانی متملق و چاپلوس خواهیم داشت». نایب رئیس مجلس بیان کرد: «نظارت بر باقی بودن صلاحیت نمایندگان در طول دوره نمایندگی موضوع جدیدی نیست چون اکنون هم اگر نماینده ای جرم بزرگی مانند قتل یا شرب خمر یا فساد مالی و اخلاقی بزرگی مرتکب شود، با او برخورد می شود و مجلس می تواند اعتبارنامه او را باطل کند». او بیان کرد: «اما اگر بخواهیم این نظارت را شامل اظهارنظرهای نمایندگان بدانیم و هر اظهارنظری را که مخالف نظر ما بود مخل امنیت ملی معرفی کنیم و آن نماینده را سلب صلاحیت کنیم، این امر با اصول 84 و 86 قانون اساسی سازگار نیست، چراکه طبق این دو اصل، نماینده مجلس حق دارد در همه مسائل داخلی و خارجی کشور اظهارنظر کند و نمی توان او را به سبب نظراتی که در مجلس اظهار کرده، تعقیب یا توقیف کرد». نماینده مردم تهران با اشاره به استناد سخنگوی شورای نگهبان به سیاست های کلی انتخابات که از سوی رهبری ابلاغ شده، یادآور شد: «در سیاست های ابلاغی رهبری مرجع نظارت مشخص نشده و در واقع این امر برعهده قانون گذاشته شده است. ممکن است این مرجع خود مجلس و قانون نظارت بر رفتار نمایندگان باشد که بهتر نیز همین است؛ یعنی لزوما این ناظر شورای نگهبان نیست».
                