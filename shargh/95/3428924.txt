یک‌شنبه ۲۱‌شهریور ۱۳۹۵
-----------------------------------------
یادداشت
-----------------------------------------
برند روحانی
-----------------------------------------

                    چگونه یک پوپولیست برند خود را می سازد؟ این سوالی کلی است که در تاریخ، پوپولیست های زیادی برای آن قاعده سازی کرده اند؛ اما وجه مشترک آنها این است که می خواهند به شکل دلخواه عامه جامعه عمل کنند. برای همین، نگاه آنها، به موج خواسته های لحظه ای مردم است. مردم عصبانی هستند؛ چون اتفاقی افتاده است؛ یک پوپولیست برای برند خود باید با لحن عامه پسند حمله ای به طرفی بکند و جنجالی بسازد. این پوپولیسم و عوام فریبی تازمانی که مردم آن فرد را باور دارند، نتیجه بخش است؛ چون عوارض این موج سواری ها، معمولابعدها یا حتی بعد از رفتن پوپولیست ها، عیان تر می شود و مردم یاد خوشی های لحظه ای آن دوران می افتند؛ چون فکر می کنند، اکنون آنها مشقت بار است و این چرخه ای برندساز برای پوپولیست هاست؛ لحظه های ماندگار!برعکس یک تکنوکرات یا مدیری آینده نگر، نباید موج سواری کند، باید موج را بشناسد و آن را کنترل کند تا برنامه های خود را پیش ببرد؛ چون او برای خود برنامه هایی طراحی کرده که موفقیت او در عملی شدن آنهاست؛ یعنی برند یک تکنوکرات و عقل گرا، براساس منطقی ساخته شده که دنبال نتیجه است؛ نه هیجان های رضایت بخش لحظه ای. نوع افراطی آن حتی به مردم و عامه، طعنه می زند و تعرض هم می کند؛ چون باید آنها نیز طبق برنامه او تغییر کنند. پس نوعی تلخی در کار تکنوکرات ها وجود دارد. پس با بررسی این دو مفهوم، می توان نتیجه گرفت عنصر برندساز یک پوپولیست، «لحظه» است و عنصر برندساز یک تکنوکرات و عقل گرا، «آینده». هرکدام از اینها یک منش و روش سیاسی برای دولت ها و از طرف دیگر مردم می سازد. پوپولیست حس لحظه ای برای مردم ایجاد می کند؛ پس هدف او همیشه ایجاد «رضایت» است و چون موفقیت یک تکنوکرات و برنامه هایش در آینده است؛ تمام مبنای او بر «امید» است؛ یعنی در شرایط نوپای یک دولت تکنوکراتیک، مردم چندان راضی نیستند، ولی به آینده امید دارند و در شکل همیشگی دولت های پوپولیست، مردم فقط از رضایت های لحظه ای لذت می برند.در یک قاعده عملی کلی، هرچه یک پوپولیست «باید» ندارد، یک تکنوکرات «نباید» دارد.مشخص است رضایت و برد لحظه ای با چه کسی است؛ برای همین است که در شرایط فعلی دولت روحانی، عده ای دائم از ضعف رسانه ای دولت می گویند و آن را با دوران سابق مقایسه می کنند؛ اما آیا این دو برند یک نوع عملکرد رسانه ای دارند؟ یک تیم رسانه ای، در دولت تکنوکراتیک، پر از نبایدهاست، ولی یک پوپولیست، هیچ باید و نباید بیرونی ای را قبول نمی کند و به راحتی جریان سازی می کند. برند دولت روحانیچون حسن روحانی دولتی برنامه محور دارد و سراغ زیرساخت ها رفته؛ پس آینده، زمان برد اوست و برای آینده باید در مردم امید ایجاد کرد. اما روحانی آن چنان لحظه را رها نمی کند چون می داند رئیس جمهور چه جغرافیایی است.دولت روحانی، دو کلیدواژه مهم را سرلوحه کار خود قرار داده و تلاش دارد تحت هیچ شرایطی از آن دو، عدول نکند. این دو کلیدواژه دقیقا ناظر به آینده هستند:اول: منافع ملیدوم: امنیت ملیروحانی و کابینه اش معتقدند کشور برای مردم ایران است نه برای گروهی محدود؛ بنابراین برای تامین زندگی بهتر برای مردم، دو جانب منفعت و امنیت ملی را تقویت می کنند. جالب اینکه بیشتر افرادی که در حلقه صفر او قرار دارند، انسان های آرام و بی حاشیه ای هستند.این دولت حاضر نیست برای تحقق این دو بال توسعه ایران، جامعه را خوشحال- نگران کند یا مردم را درگیر شرایط کشور کند. این دولت معتقد است در پاسخ به اعتماد مردم، نباید زیر هیچ میزی زد. باید مذاکره کرد و هر نوع مذاکره داخلی و خارجی را با حداکثر تفاهم برای منافع و امنیت ملی به پایان برد. از اقدامات شعاری و عوام فریبانه ای که دلخوش کننده باشد، خودداری کند و اقتدار و قدرت ملی را از مسیر صحیح در حوزه های مالی و اقتصادی جهانی، نظامی، امنیتی، سیاسی و اجتماعی تقویت کند.دولت تدبیروامید در شرایطی بسیار سخت که عوامل مختلف مانع از پیشرفت این دو امر مهم توسعه ای است، تلاش می کند تا ثبات اجتماعی و اقتصادی را در کشور اصالت دهد و از باندبازی های سیاسی دوری و شرایط سربلندی ملی را محقق کند. اما عده ای در حال درخواست سخنرانی های پوپولیستی از روحانی هستند، کاری که روحانی نمی تواند از عهده آن بربیاید. اگر یک بررسی از سخنرانی های رئیس جمهور داشته باشید، بدترین آنها سخنرانی هایی بوده که رنگ وبوی پوپولیستی داشته است. روحانی این کار را بلد نیست؛ از او این رفتارها را نخواهید و به او القا نکنید که باید حمله کند. او اهل آرام کردن اوضاع است، اما درعین حال او دقیقا زمانی که همه نمی خواهند، جسارت خود را نشان می دهد. باید بگذاریم برند روحانی، همان که باید، بماند.واضح است که در دولت روحانی، نباید دنبال لحظه باشیم. تحمل شرایط اقتصادی امروز بسیار سخت است؛ بله، این میراث آن لحظه های هیجانی گذشته است؛ اما اقدامات زیربنایی انجام شده در اصالت بخشی به منافع ملی به جای منافع شخصی و گروهی و امنیت ملی به جای امنیت افراد و گروه های خاص، خدمتی تاریخی برای این دولت به شمار می رود.برند دولت روحانی، در آینده است و امید، راه رسیدن درست به آن است.چنین برندی بدون تردید نیازمند رسانه ها و نخبگانی قدرتمند برای تبیین و حمایت است و به دو دلیل فقر رسانه ای و تحریم رسانه ای که دولت با آن مواجه است، چنین برند ممتازی ناشناخته و نادیده گرفته می شود؛ چون آنهایی که باید برند روحانی را معرفی کنند، حتی شاید خود نیز نمی دانند برند او چیست.
                