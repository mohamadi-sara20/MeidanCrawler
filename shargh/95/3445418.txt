دو‌شنبه ۱۹ مهر ۱۳۹۵
-----------------------------------------
یادداشت
-----------------------------------------
مواهب توسعه گردشگری در عسلویه
-----------------------------------------

                    در تمام کشورهای جهان شهرهای بندری بهترین و مدرن ترین شهرها هستند. کراچی، بمبئی، دو بی، بصره، طرابلس، شانگهای و ده ها شهر مهم بندری دیگر در جهان را می توان مثال زد. اما در ایران شهرهای بندری جزء شهرهای درجه سه هستند و با این شرایط فرصت بزرگی را از دست داده ایم. موضوع این نوشتار، شهر بندری عسلویه است. بخش بزرگی از تولید و اقتصاد ملی کشور در عسلویه متمرکز شده و بیش از 50 هزار نفر در شرکت های گازی و پتروشیمی آن مشغول به فعالیت هستند که حدود 10 هزار نفر از آنان نیروهای تحت پوشش صندوق نفت به شمار می روند که متوسط دریافتی نیروهای نفتی در ماه احتمالا10 میلیون تومان و نیروهای قراردادی حدود پنج میلیون تومان است و در مجموع سالانه بین دو تا سه هزار میلیارد تومان حقوق و مزایا به افراد شاغل در این منطقه پرداخت می شود.ضریب امتیازات حقوق نیروهای رسمی نفت در منطقه عسلویه از همه ایران بیشتر است چراکه مزایای حقوق کارکنان غیرنفتی نیز نسبت به سایر نقاط کشور حتی ماهشهر، آبادان و امیدیه بالاتر است. دلیل آن این است که عسلویه به عنوان منطقه ای که آلودگی هوای بالایی دارد و امکانات زندگی در آن کم است، قلمداد می شود. البته این مقررات از 15 سال پیش تاکنون وجود دارد اما در این مدت برخی اقدامات مثبت انجام شده است؛ مثلاامکانات شهری، تحصیلی، ترددی و... بیشتر و بهتر شده و تعداد فلرهای فعال نیز کاهش یافته است و طبق برنامه تا دو سال آینده غالب فلرهای گاز در شرایط عادی کار خاموش خواهند بود. برخی ساکنان غیرشیفت، فقط در ساعات کار اداری در منطقه هستند و بعد از آن به شهر خوش آب وهوای جم می روند. اما جم و عسلویه با وضع مطلوب خود فاصله زیادی دارند. چنانچه شرکت های پتروشیمی و فازهای گازی در 15 سال گذشته جمعا سالی 200 میلیارد تومان در منطقه جم و عسلویه هزینه می کردند، اکنون این مناطق جزء جذاب ترین و باامکانات ترین مناطق کشور بودند. این شرکت ها می توانستند جذاب ترین امکانات تفریحی، ورزشی و رفاهی را در منطقه ایجاد کنند اما این کار انجام نشد و برای حل مشکل فلرها نیز اقدامی نشد و با این شرایط شرکت های فعال در منطقه باید سالانه حدود 150 میلیارد تومان جریمه آلایندگی پرداخت کنند چراکه تاکنون برای مترقی شدن منطقه و گسیل امکانات آموزشی، بهداشتی، ورزشی، رفاهی و... اقدام نکردند که اگر چنین می کردند، این منطقه جزء مناطق مناسب برای زندگی در کشورمان ثبت می شد و شرکت ها مجبور نبودند سالانه حداقل 500 میلیارد تومان هزینه اضافی برای کارکنان خود بپردازند. به باور نگارنده هنوز هم برای تحقق چنین ضرورتی، دیر نیست.هم از نظر اقتصادی و هم از زاویه ملی بهتر است شرکت های فعال منطقه هرساله به صورت هماهنگ و یک صدا بودجه ای برای توسعه و آبادانی منطقه اختصاص دهند؛ چه اینکه نفع آن برای مردم شریف این خطه، شرکت های فعال در منطقه و اقتصاد و توسعه کشور خواهد بود. چنانچه منطقه عسلویه و جم جزء مناطق مترقی و باامکانات کشور لحاظ شوند، هزینه نیروی انسانی شرکت های فعال در منطقه نیز کاهش می یابد و از نظر هزینه درآمدی نیز کاملابه نفع شرکت ها خواهد بود. با استفاده از آب بی انتهای خلیج فارس و کوه های اطراف آن و امکانات مالی شرکت های منطقه، می توان مناظر جذاب و بی نظیر گردشگری مانند سرسره های آبی، انواع تفریحات دریایی و... در منطقه ایجاد کرد. این منطقه بکر دارای مزیت ها و امکانات بالقوه ای است که می توان آنها را در این منطقه مهم و استراتژیک به صورت بالفعل درآورد.* مدیرعامل پتروشیمی جم
                