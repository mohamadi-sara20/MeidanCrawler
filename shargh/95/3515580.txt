یک‌شنبه ۲۴ بهمن ۱۳۹۵
-----------------------------------------
type_unknown
-----------------------------------------
تبعات افشای محرمانه ها
-----------------------------------------

                    وزیر امور خارجه کشورمان که به واسطه مذاکرات هسته ای و دستیابی به برجام بیش از دیگر وزیران کابینه روحانی از سوی مخالفان دولت زیر فشار قرار گرفته است، در گفت وگو با پایگاه خبری، تحلیلی «انتخاب» از اینکه برخی با تخریب او و همکارانش در دستگاه دیپلماسی سبب شدند دست پایین را در مذاکرات داشته باشد، گلایه کرد. او معتقد است مذاکره نیز نوعی از مقاومت است و برخی در داخل با درک نکردن این مسئله، سیاست خارجی را به موضوعی داغ در داخل تبدیل کرده اند. محمدجواد ظریف با ابراز تاسف نسبت به این موضوع گفت بابت تخریب خود و همکارانش نگران نیست، زیرا به پیروی از آیت الله هاشمی آموخته اند که «ما باید هزینه نظام شویم نه نظام هزینه ما. ما باید هزینه رهبری شویم نه رهبری هزینه ما».ناراحتی آقای وزیر از این است که این تخریب ها روی مذاکرات اثر می گذاشته است. به نظر او اگرچه طرح انتقادات داخلی به خارجی ها نشان می داد که در داخل کشور اختلاف نظر و دیدگاه های متفاوتی وجود دارد، اما بعضی وقت ها نیز پیام های اشتباه به خارجی ها داده است. دلیلش این است که «دوستان ما در تخریب از یک محدوده فراتر می رفتند و وانمود می کردند که تیم مذاکره کننده اصلاتعلقی به مقاومت و خواسته های ملت ندارد». او با اشاره ای غیرمستقیم به اقدام کریمی قدوسی نماینده مشهد در مجلس که چندی قبل بخشی از صحبت های او در یک جلسه محرمانه را منتشر کرده بود، گفت: «اقدامی که در مرحله آخر برای افشاکردن بحث های سری و محرمانه ما در جلسه خصوصی اعضای کمیسیون شد، دست همکاران من را در مذاکرات بعدی خیلی پایین آورد. بالاخره یک سری حرف ها از قول من منتشر کرده بودند که درست خلاف حرفی بود که قرار بود همکاران من در مذاکرات مطرح کنند و این فضاسازی ها از این جهت برای ما سنگین بود». حرف هایم محرمانه بودظریف در پاسخ به اینکه بالاخره از عبارت «اشتباه کردم» استفاده کرده یا خیر، گفت: «آن جور که ایشان فرموده بودند من نگفتم؛ من نه در مذاکرات برجام و نه در موارد دیگر، بلکه درباره یک اظهارنظر عمومی گفتم... مثل اینکه دوستان ما از شنیدن کلمه اشتباه خیلی مشعوف شده بودند. من هنوز اعتقاد دارم حرف هایی که در کمیسیون زدم حرف های محرمانه است... از مردم محرمانه نیست، از طرف مقابل محرمانه است و نباید استراتژی شما را بداند و شما ممکن است در جلسه حرفی را بزنید که موضع مذاکرات باشد. بحثی که در جمع خصوصی با همکاران و هم وطنان خودتان مطرح می کنید با آنچه در مذاکره می گویید تفاوت دارد. طرف مذاکره نباید بداند که حداقل و حداکثر شما چیست، در بحث خصوصی کجاها را می گیرید و خط قرمزها کجاست زیرا دیگر نیازی به شما و مذاکره با شما ندارد و می رود همان بحث های خصوصی را می خواند و می گوید که شما تا اینجا راضی هستید. مثل این است که شما و شریکتان می گویید که من این جنس را حاضرم به هزار تومان بفروشم، روی آن قیمت دو هزار تومان گذاشته اید. اگر شریک شما به مشتری اعلام کند که شما حاضرید با هزار تومان آن جنس را بفروشید، شما ضرر خواهید کرد، به خاطر اینکه مشتری حتما یک تخفیف از شما خواهد گرفت، وگرنه با شما مذاکره نمی کرد». چگونه با اعتقادات مردم بازی می کنندخبرنگار انتخاب به ماجرای انتشار عکس ظریف در حال گریه کردن (در مراسم امام حسین علیه السلام) و ربط دادن آن به نگرفتن جایزه صلح نوبل از سوی برخی رسانه ها اشاره کرد و ظریف از بازی با اعتقادات مردم ابراز تاسف کرد. او گفت: «یک قصه معروف داریم که دزدی سر یک کیسه رفت و دید بسم الله روی آن نوشته و در ادامه نوشته که خداوندا من مالم را به تو سپردم، دزد چیز را در همان جا گذاشته و گفت: من دزد اموال هستم و دزد عقیده نیستم. من نمی دانم بعضی از دوستان ما چطور حاضر می شوند با اعتقادات مردم بازی کنند و بعد ادعای انقلابی بودن و طرفداری از ارزش ها را داشته باشند». سعید جلیلی که در دوره ای ریاست تیم مذاکره کننده را برعهده داشته است، از منتقدان سرسخت برجام که آن را «واویلا» می داند، به حساب می آید. او در انتخابات سال 92 کاندیدای ریاست جمهوری شده بود و برخی می گویند در انتخابات آتی نیز وارد میدان خواهد شد بنابراین انتقادات برجامی او را اظهارنظرهای انتخاباتی تعبیر می کنند. خبرنگار انتخاب در مصاحبه با ظریف از او می پرسد که این جنس انتقادات را از سر دلسوزی می داند یا تصور می کند که جنبه انتخاباتی دارد؟ ظریف نیز با ابراز امیدواری نسبت به اینکه «از سر دلسوزی» باشد، می گوید: «حتما با ایشان موافق نیستم و سیاست هایی هم که ایشان دنبال کردند نه تنها من موافق نیستم بلکه بخش عظیمی از جامعه ما موافق نیست وگرنه به او رای می دادند». شان رهبری ورود به جزئیات مذاکرات نبودیکی دیگر از محورهای این گفت وگو میزان اطلاع مقام معظم رهبری از جریان مذاکرات بود. ظریف در پاسخ به سوالی مبنی بر اینکه ایشان در جریان کلیات مذاکرات بودند یا ریز آن، گفت: «موضوعات مهمی که در مذاکرات جریان داشت، به محضر مقام معظم رهبری گزارش می شد. جزئیات را نیز گزارش می دادیم؛ اما شان رهبری ورود به آن جزئیات نبوده و ایشان خطوط کلی را مشخص می کردند و ما خدمت ایشان می رفتیم. به صورت مکتوب و شفاهی گزارش تقدیم می کردیم، ایشان با توجه به اصول و چارچوب های مذاکرات درباره موضوعات مذاکرات صحبت می کردند». اعتقاد ترامپ نسبت به اینکه برجام بدترین توافق تاریخ است، محور سوال دیگری از این گفت وگو است و ظریف در پاسخ با اشاره به دستاوردهای ایران در جریان مذاکرات گفت: «آقای ترامپ می گوید که چرا ایرانی ها اینها را به دست آوردند؟ متوجه نیست که وقتی آدم وارد مذاکره می شود، نمی تواند همه آن چیزی را که می خواست به دست آورد». ارتباط ظریف با سردار سلیمانی و نظرش درباره او، محور دیگری از این گفت وگو بود که ظریف با اشاره به سوابق همکاری اش با او در مذاکرات عراق و افغانستان، گفت: «بنده و همه دوستان از جمله سردار سلیمانی ممکن است تفاوت دیدگاه داشته باشیم؛ اما توانسته ایم یک رابطه کاری مناسب را دنبال کنیم و در بحث سوریه و آتش بس حلب ارتباط خیلی خوبی داشته باشیم و توانستیم مقداری به مردم محروم و مظلوم فوئه و کفریا که در محاصره بودند، کمک کنیم». بخش دیگری از این گفت وگو حول محور بی اعتمادی های ایران به آمریکا، انگلیس و روسیه گذشته است. ظریف در پاسخ به سوالی درباره نتایج نزدیکی ترامپ و پوتین برای ایران، گفت: «ما باید این واقعیت را بدانیم که کشورها منافع دارند و این منافع کشورها را در موضوعات ویژه ای ممکن است به همدیگر نزدیک کند... نباید ناراحت شویم از اینکه کشورهای دیگر منافع ملی خودشان را دنبال می کنند و متعجب نشویم، بلکه باید با واقع نگری نگاه کنیم و منافع خودمان را دنبال کنیم؛ البته ما معتقدیم اشتراک منافع درخورتوجهی با روسیه در مسائل منطقه ای و بین المللی داریم». برای جلسه با رهبری درخواست نمی دهمخبرنگار انتخاب که گفت وگو را از چگونگی باخبرشدن از رحلت آیت الله هاشمی و ارتباط ظریف و با ایشان آغاز کرده بود، از ارتباط ظریف و مقام معظم رهبری و اینکه هر چند وقت با ایشان جلسه خصوصی دارند نیز پرسید. ظریف گفت: «من معمولایک عادت دارم که درخواست جلسه نمی کنم، مگر اینکه بفرمایند کاری با من دارند که به خدمت ایشان برسم؛ اما یک سعادتی من دارم، ملاقات های خارجی آقا که قبل از آن من فرصتی می کنم و چند دقیقه ای خصوصی خدمت ایشان بوده ام، زیاد است؛ بنابراین این فرصت همیشه برای ما غنیمت بود و جلساتی که در خدمت ایشان بودیم، کم وبیش هست، هر وقت هم که نیاز باشد، ایشان بخواهند یا بنده درخواست کنم، به محضر ایشان شرفیاب می شویم». پرسش پایانی این گفت وگو قبول تصدی دوباره وزارت خارجه در صورت پیروزی روحانی در انتخابات آتی است و ظریف ترجیح می دهد راجع به شرایط فرضی صحبت نکند. او همچنین با قطعیت گمانه نامزدشدن خود در انتخابات ریاست جمهوری سال 96 را رد کرد.
                