دو‌شنبه ۳۱ خرداد ۱۳۹۵
-----------------------------------------
سرمقاله
-----------------------------------------
نوک کوه یخ
-----------------------------------------

                    راست است. گروه درخور توجهی از مدیران ارشد، حقوق و مزایای هنگفتی می گیرند اما این واقعیت منحصر به یک قوه یا سازمان نیست. در دولت، سازمان تامین اجتماعی، شرکت های دولتی، شهرداری و شرکت های وابسته به شهرداری، سازمان صداوسیما و شرکت های وابسته به آن، شرکت های متعلق به برخی نهادهای عمومی یا خاص، شرکت های سهامی عام عظیم که عملاتحت اختیار دولت اند، صندوق های بازنشستگی، بانک ها، بیمه ها و خیلی جاهای دیگر کم نیستند مدیران ارشدی که حقوق دریافتی آنان از مقادیر متداول بسیار بالاتر است و به چند ده میلیون تومان می رسد. اصولگرایان در جهت رقابت خود با دولت کنونی، از این اخبار به طور گزینشی بهره برداری سیاسی می کنند. حق هم دارند؛ منطق رقابت سیاسی همین است؛ اما این رقابت نباید در ما موجب آن شود که از عمق تحلیلی این وضعیت، به غفلت بگذریم؛ این واقعه خبری را قدر نشناسیم و بر صدر ننشانیم.1-این دریافت ها پنهان نیستند. مگر می شود عملکرد رسمی مالی مربوط به پرداخت حقوق و مزایای شغلی را پنهانی و مخفیانه انجام داد؟ از کارمندان حسابداری تا مقام های مافوق و صاحبان امضای مجاز تشکیلات تا حسب مورد ذی حسابی و مجمع عمومی از این پرداخت ها آگاهند. ادعای پنهان بودن این پرداخت ها اصولامردود است و دفاع ناپذیر.2- این دریافت ها متخلفانه نیستند. تخلف وقتی اتفاق می افتد که یک قانون یا یک تصویب نامه یا یک آیین نامه یا مصوبات مجامع عمومی یا هیات مدیره و... رعایت نشود.از استثناهایی که ممکن است وجود داشته باشد بگذریم، اما مگر می شود تصور کرد در سطوح بالای مدیریت دستگاه های مختلف کشور، در فرایندی که طبعا و مستقیما هزاران نفر در سمت های مختلف اداری و سازمانی در جریان آن قرار می گیرند، تخلفی بارها رخ دهد و کسی چیزی نگوید؟ حتی ذی حسابی یا بازرس قانونی یا مجمع عمومی یا... همگی ساکت باشند.3- منحصرکردن وضعیت حقوق و مزایای دریافتی گروهی از مدیران ارشد به دولت و سازمان ها و شرکت های وابسته به دولت، خطای محض است و بیشتر ناشی از منازعات سیاسی است. اگر فقط برمبنای منافع ملی و حقوق ملت و شئون عالیه نظام و به دور از گرایش های مختلف سیاسی، این موضوع بررسی شود، به روشنی معلوم خواهد شد در سازمان ها و شرکت هایی که متعلق به نهادها و دستگاه های عمومی غیر از دولت اند نیز این شرایط وجود دارد. شکل گیری طبقه ممتازی به نام مدیران ارشد که از بیشترین امکانات شغلی بهره برداری می کنند، واقعیتی فراگیر (اپیدمیک) است. طبقه ای که منابع عظیم قدرت اقتصادی، پولی، سیاسی و رسانه ای را در اختیار دارد و در بسیاری از مواقع با اوصافی مانند دلسوز، فداکار، ازخودگذشته و مانند اینها، هاله ای مقدس در پیرامون آنها نقش می بندد. آن منابع گسترده قدرت در کنار این قبیل اوصاف، آنها را دست نیافتنی تر و نقدناپذیرتر می کند و امکان مسئولیت خواهی از آنان را کمتر می کند و به گسترش قدرت ایشان که گاه بی منازع و بی مهار است، منجر می شود.این وضعیت برخلاف آنچه در جریان رقابت سیاسی نمایانده می شود، حاصل دولت روحانی نیست.این وضعیت مدتی نزدیک به 25 سال و از زمانی به تدریج شکل گرفته و رشد کرده است که قرار شد برای جذب مدیران مثلالایق، امکانات اعطایی به آنان زیاد شود. این ایده از بذر و نهالی کوچک رشد خود را آغاز کرده و حال به جنگلی انبوه و خاکستری بدل شده است. این طبقه ممتاز، راهبران و صاحب اختیاران یک شبکه عظیم بوروکراتیک و تکنوکراتیک اند که تمامی بودجه عمومی، بودجه عمرانی و سرمایه های ملی در آنها متمرکز است و از طریق آنها هزینه می شود. از سازمان تامین اجتماعی تا شهرداری تهران، از صنایع نفت و گاز و پتروشیمی تا صدا و سیما، از صنایع عظیم فولاد و فلزات تا خودروسازها، از بانک ها و بیمه ها تا نهادهایی که زیر نظر دولت نیستند.حقوق و مزایای این طبقه ممتاز، یک سال و چند سال نیست که به عدد هنگفت امروز رسیده است. اما این وضعیت به یمن توسعه گردش اطلاعات و به برکت امکانات اجتناب ناپذیر جدید، تازه برملاو آشکار شده است. از مهم ترین ویژگی های رفتاری طبقه ممتازه مدیران ارشد، پنهان کردن رفتارهای سازمانی خود و سازمان متبوع شان از نگاه افکار عمومی است. سال های طولانی است که تقریبا بخش اعظم نظام تصمیم سازی و تصمیم گیری در انواع و اقسام سازمان های رسمی از چشم خبرنگاران و رسانه و در نتیجه از افکار عمومی پنهان است. کمتر اقبال آن پیش می آید که جامعه از جزئیات قراردادها و عملکرد مالی واقعی، مثلادر نفت و گاز و پتروشیمی یا صداوسیما یا شهرداری تهران و شهرهای بزرگ یا نیروگاه ها و سدها یا صنایع خودرو سازی و فولاد و هزار و یک سازمان دیگر خبردار شود.البته عملکرد دستگاه های نظامی، اطلاعاتی و امنیتی حتما باید محرمانه و حتی سری بمانند، ولی امور دیگر غیر از اینها چرا و به کدام توجیه حقوقی باید در حلقه های بسته قدرت بوروکراتیک و تکنوکراتیک - که بی پیوند با سیاست نیستند- پنهان باشند؟ این ساخت اگرچه در نظام اداری کشور علنی است، اما اصولادر چشم افکارعمومی آشکار نیست.اینکه مقادیر حقوق پرداختی به مدیران ارشد، کم است یا زیاد، اصلامهم نیست؛ مهم تر این است که نه فقط حقوق دریافتی آنان از جامعه پنهان است، بلکه اعمال و رفتاری که در سازمان متبوعه آنها انجام می شود نیز پنهان است. درواقع ملت نه فقط از حق گردش آزاد اطلاعات محروم مانده؛ بلکه این محیط بوروکراتیک، فضایی پنهان را شکل داده که در آن هم ناکارآمدی ها و هم فساد و در نتیجه اتلاف منابع عمومی به سرعت رشد می کند.افشای مبالغ حقوق دریافتی مدیران ارشد- که باید به همه سازمان های عمومی بزرگ تسری یابد- از حیث گردش اطلاعات و حقوق ملت و نظارت بر قدرت اتفاق مبارک و خجسته ای است و دولت هم باید شجاعانه از آن استقبال کند و آن را گسترش دهد. اما نباید به این اندک در استیفای حقوق ملت و گردش اطلاعات بسنده کرد. شرایط باید برای انتشار عملکرد مالی و اقتصادی سازمان های عمومی- جز سازمان های نظامی، انتظامی و اطلاعاتی- در حدود وظایف ذاتی آنها مهیا شود تا شاید نظارت افکار عمومی، اهرمی برای مقابله با ناکارآمدی و بهره برداری های شخصی و مبارزه با فساد باشد.
                