دو‌شنبه ۲۴ خرداد ۱۳۹۵
-----------------------------------------
type_unknown
-----------------------------------------
خونین ترین حادثه تروریستی در آمریکا
-----------------------------------------

                    «محل را ترک کنید» و «بدوید»؛ این نخستین پیامی بود که خبر از حادثه تلخ در ایالات متحده آمریکا می داد. حادثه ای چند ساعت بعد از وقوع، از سوی رئیس پلیس شهر «اورلاندو»، واقعه تروریستی خطاب شد و شهر را در وضعیت اضطراری قرار داد؛ حادثه ای که از آن به عنوان خونین ترین حادثه در تاریخ آمریکا یاد می کنند. به گزارش دویچه وله، پلیس «اورلاندو» در «فلوریدا» در نخستین ساعت روز یکشنبه از تیراندازی در کلوپ شبانه هم جنس گرایان «پلاس» خبر داده و اعلام کرد در این حادثه دست کم 50 نفر کشته و 53 نفر زخمی شده اند. پلیس گفته است حدود سه ساعت پس از شروع تیراندازی وارد این محل شده و فرد مهاجم را که شماری گروگان در اختیار داشت، کشته است. افرادی که موفق شده بودند از این کلوپ فرار کنند، گفته اند مهاجم ساعت دو صبح به وقت محلی در داخل این کلوپ شروع به تیراندازی کرده است. برخی از شاهدان عینی گفته اند صدای40، 50 گلوله را شنیده اند. پلیس تایید کرده مهاجم یک سلاح تهاجمی، یک اسلحه کمری و یک وسیله انفجاری به همراه داشته و قبل از کشته شدن، به سوی پلیس تیراندازی کرده است.به گزارش رویترز، پلیس شهر اورلاندو این حادثه را اقدامی تروریستی خوانده؛ اما گفته است هنوز نمی داند آیا این اقدام تروریستی بین المللی بوده یا داخلی. درعین حال، پلیس فدرال آمریکا (اف بی آی) این حادثه را یک حادثه تروریستی اعلام کرده و گفته بررسی این حادثه ادامه دارد. یک سخنگوی «اف بی آی» می گوید مقامات در حال بررسی دقیق این موضوع هستند که آیا این موضوع یک موضوع داخلی است یا یک حمله تروریستی بین المللی.براساس آخرین اخبار از رسانه های آمریکایی، عامل حمله احراز هویت شده است؛ مهاجم اورلاندو «عمر متین» است که در سال 1986 میلادی در آمریکا متولد شده و به احتمال زیاد با گروه تروریستی «داعش» در ارتباط بوده است. عمر متین ساکن بندر «سنت لوسی» در ایالت فلوریدا و پدر و مادرش افغان تبار هستند. مقامات آمریکایی گفته اند این کشتار احتمالابا انگیزه ایدئولوژیکی صورت گرفته، هر چند اطلاعاتی مبنی بر اینکه ضارب با گروهی خاص مرتبط بوده، در دست نیست.برخی بر این ادعا هستند که نام مظنون تیراندازی اخیر در آمریکا در هیچ فهرست تروریستی ای قرار نگرفته و هنوز نمی توان گفت این یک حادثه تروریستی در خاک آمریکاست. به گفته آنان، عمر متین پیش از این بازجویی شده بود؛ اما این بازجویی ارتباطی با انجام جرائم جنایی نداشت و اکنون نمی توان گفت تنها هدف عمر متین، حمله تروریستی به خاک آمریکا بوده است.پدر عمر متین، قاتل بیش از 50 هم جنس گرای آمریکایی در اورلاندو، می گوید پسرش دو ماه قبل و بعد از دیدن برخی حرکات هم جنس گرایان، به شدت خشمگین شده بود. او که با شبکه «ان بی سی» سخن می گفت، به خاطر اقدام پسرش از شهروندان آمریکایی عذرخواهی کرده است. یکی از شاهدان می گوید: «همه جا پر از زخمی بود. شمار زیادی از مجروحان در پارکینگ بودند. شلوار و بلوز مجروحان را برای پیداکردن جای گلوله ها پاره کرده بودند». پلیس ابتدا توییت کرد مهاجم کشته شده و به تعداد قربانیان اشاره نکرد؛ اما پس از چند ساعت، در گزارش تکمیلی پلیس ضمن اشاره به شمار قربانیان، اعلام شد پلیس فدرال این اقدام خونین را «حمله ای احتمالاتروریستی» می داند و احتمال می دهد مهاجم با اسلام گرایان در ارتباط بوده باشد.اندکی پس از حادثه در شبکه های اجتماعی به سرعت پیام هایی در این باره منتشر شد. یکی از افرادی که می گوید در کلوب بوده، نوشت تیراندازی حدود ساعت دو شروع شد و او صدای حدود 40 شلیک را شنیده؛ این در حالی است که شامگاه جمعه هم مردی در شهر «فلوریداسیتی» در همین ایالت «کریستینا گریمی»، نامزد پیشین مسابقه استعدادیابی و از خواننده های شناخته شده در یوتیوب را در حالی که پس از کنسرت به هوادارانش امضا می داد، به ضرب گلوله کشت. اکنون این گمان می رود مهاجم از هواداران گریمی بوده باشد که تعادل روانی ندارد.کاخ سفید با انتشار بیانیه ای درباره تیراندازی در این کلوپ شبانه ضمن ابراز همدردی با خانواده های قربانیان و مجروحان گفته است «باراک اوباما» رئیس جمهوری آمریکا، خواسته است هم زمان با همکاری مقامات پلیس فدرال آمریکا با مقامات سایر ایالت ها و پلیس اورلاندو به طور مرتب در جریان آخرین خبرها قرار گیرد.«جان میجر» یکی از کارشناسان آمریکایی می گوید، هرچند دولت آمریکا سعی می کند از شدت این حادثه بکاهد اما انجام دادن عملیات های این چنینی و به سادگی، می تواند برای امنیت داخلی آمریکا گران تمام شود. او بر این باور است که آزادبودن حمل سلاح در آمریکا روزانه به بروز خشونت های مرتبط با تیراندازی منجر می شود که در این حوادث تعدادی نیز جان خود را از دست می دهند؛ اما لابی سلاح در آمریکا به اندازه ای قدرتمند است که حتی کنگره آمریکا حاضر نشد قوانینی را برای محدودکردن حمل سلاح در آمریکا تصویب کند.
                