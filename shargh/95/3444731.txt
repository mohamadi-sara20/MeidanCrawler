یک‌شنبه ۱۸ مهر ۱۳۹۵
-----------------------------------------
یادداشت
-----------------------------------------
سبزترین کارت زرد
-----------------------------------------

                    در شرایطی که بعد از چند سال پیاپی قرار است سوت کشتی های واردات گندم به گوش نرسد و باز هم در شرایطی که در بحران اقلیمی و تنش های کم آبی بار دیگر به آرمان دیرینه خودکفایی گندم دست پیدا کردیم، مجلس دهم به وزیر جهاد کشاورزی کارت زرد داد! این رفتار نشان از سوت ناداورانه ای دارد که هرازگاهی از بهارستان به گوش می رسد. گزارش هایی درباره بازار نابسامان گوشت قرمز، مرغ و برنج و شکر و همسویی بعضی خبرگزاری و رسانه های خاص با آن، نشان از پشت صحنه ای متفاوت دارد؛ پشت صحنه ای که چه بسا در آن دورخیزهای انتخاباتی برای کرسی آینده قوه مجریه را تمرین می کنند. آنچه شگفتی و البته تاسف بیشتر می آفریند، نگاه پراشتباه غالب نمایندگان مجلس از حسابرسی در بخش کشاورزی است؛ نگاهی که اگر تداوم یابد، کشور ما روزبه روز ظرفیت های تولید خود را از دست می دهد. از آن سو نیز حسابرسان بهارستان برای جست وجوی ریشه ها، همچنان به کاویدن در بازار و ارزیابی نوسان های قیمت ها سرگرم می شوند. متاسفانه فضای رسانه ای چند سال اخیر کشور نیز در بازتاب خبرها از بخش کشاورزی در بسیاری از موارد راه به خطا برده است. عمده این خبرها بر مدار نرخ محصولات و کالاهای اساسی دور می زند. اگر در دولت یازدهم قیمت شکر یا برنج افزایش یابد، دوربین های «سیما»- برخلاف رویه ای که در دولت احمدی نژاد داشتند- بلافاصله به صورت لحظه به لحظه به ارائه نوسانات و البته به عنوان خبررسانی از بخش کشاورزی به آن می پردازند. به نظر می رسد در هیچ کشوری تا این حد بررسی کارکردهای مدیریت بخش کشاورزی به نوسانات بازار مصرف گره نخورده است. البته جای شگفتی و انتقاد نیز دارد که بعضی از مسئولان وزارت جهاد کشاورزی هم تاکنون در این دام رسانه ای گرفتار شده و بیش از ارائه برنامه های تولید، به پاسخ گویی در بازار مصرف می پردازند. این مدیران بیش از پذیرفتن مسئولیت نوسانات قیمت محصولات غذایی در بازار باید مرزبندی های فرایند تولید را با بازار مصرف تبیین کنند. ای کاش نمایندگان محترم مجلس و اصحاب رسانه چشم دیده بانی خود را در بخش کشاورزی شسته و جور دیگری ببینند. رونق بخش کشاورزی را نباید الزاما در کاهش قیمت محصولات کشاورزی، بلکه در روند کند و زمان بر پروسه تولید باید دید. اساسا در بسیاری از نرخ های پایین محصولات، چه بسا ورشکستگی تولیدکنندگان و رهاکردن اراضی کشاورزی نهفته است. رونق، آن زمان که رفاه زندگی تولیدکنندگان را مورد ارزیابی قرار دهیم عینیت خواهد داشت. اگر روزی مدیریت کلان کشور بخواهد نوید امنیت غذایی را به مردم بدهد، چاره ای جز تحمل ریاضت همگانی و افزایش کوتاه مدت قیمت ها نداریم. جست وجوی ناکارآمدی بخش کشاورزی در بازار مصرف، دمیدن از سر گشاد شیپوری است که البته تنها می تواند در کارزارهای انتخاباتی به کار آید. باید بدانیم دستیابی به توسعه پایدار به عنصر زمان بسیار وابسته است. هرگونه فضاسازی شتاب آلود رسانه ای برای بیان مطالبات از مدیریت بخش کشاورزی و از عدسی بازار مصرف جز آدرس های اشتباهی به مردم و سلب تمرکز و بردباری از برنامه ریزان و مجریان کلان این حوزه نتیجه ای نخواهد داشت. شگفتا از نمایندگانی که در هر سخنرانی پیش و پس از دستور خود بر عنصر «راهبردهای اقتصاد مقاومتی» داد سخن می دهند، اما به مفهوم واژه «مقاومت» کمتر توجه می کنند. مقاومت، آن زمان صورت می گیرد که تنش و بحرانی وجود دارد. اگر تنش و کمبودی وجود نداشت، اساسا چه نیازی به به کاربردن واژه مقاومت بود؟ اگر که شرایط اقلیمی و سیستم بی عیب ونقصی برقرار بود و اگر بخش کشاورزی در عرصه اقتصاد با ثبات کشور جایگاه خدشه ناپذیری داشت، تحقق ثبات در بازار مصرف نیز امر دشواری به نظر نمی رسید، اما در مناسبات شکننده موجود که تنها و به عنوان مثال در زمینه چای با مشکل قاچاق صد هزار تن در سال و در مقابل 60 هزار تن واردات رسمی روبه رو هستیم، از مدیریت بخش کشاورزی چه انتظاری بیش از این داریم؟ نمایندگانی که این چنین و با اسراف کارت های زرد خود را کم رنگ می کنند، ای کاش به داوری خرد جمعی جامعه هم عنایتی بیشتر کنند؛ داوری های افکار عمومی که راه خود را طی کرده و به توفیق هایی از جمله تولید بالای گندم در سال جاری کارت سبز خود را خواهد داد.
                