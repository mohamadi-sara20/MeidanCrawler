چهار‌شنبه ۱۷‌شهریور ۱۳۹۵
-----------------------------------------
حرف اول
-----------------------------------------
بیوتروریسم، واقعیت یا توهم؟
-----------------------------------------

                    اخیرا در همایشی با محوریت «بیوتروریسم» شرکت داشتم. سخنران، ضمن برشمردن پیشرفت های حیرت انگیز دانش و فناوری های مهندسی ژنتیک در مدارهای بالای جهانی و به طور خاص آمریکا گفت آنها نقشه ژنتیکی تمامی کلنی های نژادی و جغرافیایی جامعه بشری را در کره زمین تعیین و مقاومت ها و حساسیت های هر گروه را به بیماری های مختلف تعیین کرده اند. وی اضافه کرد که با توجه به این حساسیت ها و مقاومت ها، آنها به تولید عوامل بیماری زا مبادرت می کنند تا با گسترش بیماری، هم موجب کاهش جمعیت جامعه های هدف و هم به فروش واکسن آنها اقدام کنند.سخنران در فاصله ارائه اسلایدهایی در این خصوص، تصاویری از موجودات عجیب الخلقه شده و با سرنگ هایی به رنگ خون نمایش می داد. او از کمپانی های مونسانتو و راکفلر و... یاد کرده که در دستی بمب اتم و مواد شیمیایی سرطان زا و عوامل بیماری زای باکتریایی، قارچی و ویروسی را داشته و با دست دیگر نیز به تولید فراورده های مهندسی ژنتیک برای اهداف نسل کشی می پردازند. تردستی و مهارت سخنران محترم فضایی را ایجاد کرده بود که در پایان، جز نگرانی و ترس، رنگی بر چهره عمده ای از حاضران پدیدار نبود.آیا چنین شیوه هایی که بحث های پیچیده فنی متخصصان با نگرانی رایج مردم عادی درهم آمیخته و هم را زمان بیان می کند، در جهت مصالح عمومی قرار دارد؟ در شرایطی که ناامنی های مزمن به خصوص شماری از کشورهای خاورمیانه را فراگرفته و ترکش این بحران حتی بعضی از اعضای اتحادیه اروپا را بی نصیب نکرده است، جای سپاس است که کشورمان از موهبت امنیتی پایدار برخوردار است. موهبتی که حتی آنان که همه چیز را تیره وتار می بینند به آن اذعان دارند. یکی از اهرم های پرقدرت این امنیت، مشارکت گسترده اجزای جامعه در تحقق آن و از جمله سیستم پدافند غیرعامل مردمی است. این سیستم به مجموعه اقداماتی اطلاق می شود که به جنگ افزار نیاز ندارد. پدافند غیرعامل به معنای کاهش آسیب پذیری در هنگام بحران، بدون استفاده از اقدامات نظامی و صرفا با بهره گیری از فعالیت های غیرنظامی، فنی و مدیریتی است. در پدافند غیرعامل، تمام نهادها، نیروها، سازمان ها، صنایع و حتی مردم عادی می توانند نقش موثری ایفا کنند. مقوله بیوتروریسم نیز شامل انتشار عمدی عوامل بیولوژیک است. این عوامل، باکتری ها، ویروس ها یا سموم هستند که ممکن است به شکل طبیعی شان یا به فرم دست کاری شده انسان باشند. این روش در جنگ ها استفاده می شود. اکنون که مخالفان توسعه محصولات تراریخته در ارائه های رسانه ای خود موضوع توسعه محصولات تراریخته را با بیوتروریسم (و آن هم از عدسی تیره وتار و آغشته به بزرگ نمایی های غیرمستند) درهم آمیخته و در بسته ای از کابوس و وحشت به زعم خود برای آگاهی رسانی به روحیه شکننده مردم ما تزریق می کنند، شاید خود ندانند که با چنین کارکردی تیشه به روان مردم می زنند. آنان با نگاه دایی جان ناپلئونی بدون اینکه خود هم بخواهند، به ترسیم قدرت شگفت و بی رقیب این کمپانی ها در بحث فناوری های ژنتیکی پرداخته و آنگاه با پوشیدن لباسی از خون خوارگی بر قامت چنین ابرقدرت هایی از فناوری، در کسوت دلسوزی برای مردم برمی آیند. به استناد گزارش های سالانه وزارت بهداشت و درمان، حدود 30 درصد از مردم ما دارای آسیب های روانی برگشت پذیر هستند. بحران اقلیمی پیش رو و روند کاهش منابع آب از نگرانی های فزاینده ای خبر می دهد که حتی طعم شیرین امنیت موجود را چه بسا از یاد ببرند. آیا شایسته است که به مدد الفاظ و اصطلاحات ناآشنای ژنتیکی، از بامداد تا شامگاه آنان را از سرطان، ناباروری و... بترسانیم؟ اساسا اگر اینان دغدغه سلامت جسمی جامعه را دارند، ای کاش پاسخ دهند که روحیه هایی این چنین لرزان و ترسان چگونه می توانند از این سلامت بهره ببرند؟ جا دارد که مسئولان کشورمان بیش از این اجازه ندهند گروهی سلیقه های سیاسی- اجتماعی خود را با طعم ترس، توهم و نداشتن اعتمادبه نفس، به مردم القا کنند؛ مردمی که باید امنیت گران بهای موجود را به زیور امید و شادی آراسته تا گام در بحران اقلیمی پیش رو بگذارند. به نظر می رسد اگر سلیقه و جزمیت های گروهی بر مقوله بیوتروریسم که دارای تعاریف شناخته شده ای در دنیاست، این گونه غلبه کند، چه بسا کانون های هوشیار دفاعی و امنیتی در برنامه ریزی های خود با خطای محاسباتی روبه رو شوند و آخر آنکه باید با شفاف کردن تعریف درست بیوتروریسم و پرهیز از هشدارهای سلیقه ای، سهم مشارکت مردم نیز در مواجهه با خطرات بالقوه آن مشخص شود.
                