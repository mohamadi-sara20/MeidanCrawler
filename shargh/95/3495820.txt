دو‌شنبه ۲۰ دی ۱۳۹۵
-----------------------------------------
type_unknown
-----------------------------------------
خداحافظ مرد مصلحت
-----------------------------------------

                    «به بهشتی گفتم این تهمت های تلخ آزارت نمی دهد؟ نگاهم کرد و گفت این آسیاب به نوبت است، نوبت تو هم خواهد رسید. چقدر این روزها بی شما سخت می گذرد. دوست من، منم تا نیمه راه آمدم، مشیت این بود که بمانم تا نوبت به من هم برسد تا در سنگ زیر و بالای آسیاب صدای شکستن های خودم را ببینم و بشنوم...» (بخش هایی از فیلم انتخاباتی هاشمی در سال 84). نویسنده کتاب «امیرکبیر»، شب شهادت میرزا محمدتقی خان درگذشت، او بعد از آمدن روحانی گفته بود: «حالاکه مملکت به اینجا رسیده و مردم به این سطح از آگاهی رسیده اند، الحمدلله می توانم راحت سر بر بالین مرگ بگذارم». سیاست مداری که از راست به چپ سیاست ایران کوچید، چهره ای که او را «مردی برای همه فصول سیاست ایران»، «مرد بحران» و... لقب داده بودند، در پاسخ به این پرسش که «مهم ترین نگرانی شما برای آینده نظام چیست؟» گفته بود: «ناامیدی مردم نه برای نظام ما، بلکه برای هر حاکمیتی باعث نگرانی است. مخصوصا نظام ما که با حضور مردم به پیروزی رسید، تثبیت شد، ادامه یافت و آن جنگ باعظمت و خطرناک را پشت سر گذاشت و کشور را ساخت».در آخرین گفت وگوی رسانه ای اش در هفته های اخیر هم باز از روحانی گفته بود: «آقای روحانی مصمم است که بیاید، به تازگی با ایشان صحبت کردم، ایشان در دور اول هم به عنوان وظیفه آمدند و آن موقع که آمدند، وضعی نبود که آدم خودش را پیش قدم کند. همه ما از ایشان خواستیم و ایشان قبول کردند و آمدند». توصیه یا علاقه به ماندن روحانی را شاید بتوان آخرین وصیت سیاسی هاشمی قلمداد کرد.غلبه آیت الله بر آخرین تردیدهامهم ترین فراز سیاسی هاشمی در سال های اخیر، انتخابات 92 بود، پرسش این بود: او می آید؟ این دومین باری بود که آیت الله بر تردیدهایش فائق می آمد. «هاشمی می آید یا نه»، فقط پرسش آن روزها نبود، او یک بار دیگر هم با این پرسش روبه رو شده بود؛ سال 84، زمانی بود که همه از تردیدهای هاشمی برای آمدن یا نیامدن می گفتند، او تا پیش از دور دوم انتخابات سال84، متعلق به طیف میانه سیاست ایران و پدر معنوی آن جناح بود؛ اما در چرخش سپهر سیاسی ایران و در آستانه انتخابات 92 به پدر معنوی بخش عمده ای از منتقدان وضع موجود از اصلاح طلب ها تا راست سنتی و حتی اصولگرایان ناقد بدل شده بود.هاشمی سال 92 در دقیقه 90 آمد، خودش دراین باره گفت: «من عصر آخرین جمعه منتهی به انتخابات احساس کردم در مقابل درخواست مردم و بزرگان دچار استبداد شده ام و به نظرها توجه نمی کنم؛ بعد از نماز مغرب استخاره کردم و تصمیم گرفتم بیایم. فردایش هم آخرین روز اسم نویسی بود. واقعا برخلاف میل خودم بود؛ الان در خبرگان هم همین طور است، من هیچ آمادگی روحی ای ندارم که رئیس خبرگان شوم. در مجمع تشخیص به اندازه کافی کار می کنم و بیشتر از این دیگر چه لزومی دارد؟ در خبرگان علمای دیگری هستند که کار می کنند و من هم عضو هستم، اگر لازم باشد، در آنجا تاثیرگذار هستم و اگر هم لازم نباشد، مستمع هستم؛ الان نظرم این است. البته بعضی ها هستند که من مصلحت نمی دانم در راس خبرگان باشند، روز رای گیری معلوم می شود چه کسانی می خواهند بیایند و همان جا تصمیم می گیرم. در دوره قبل هم در همان جلسه تصمیم گرفتم؛ یعنی شب قبل از اجلاس قرار شد کس دیگری باشد، صبح که رفتیم، دیدم شخص دیگری، نامزد شده؛ بنابراین من هم نامزد شدم»؛ اما هاشمی رد صلاحیت شد، این روایت از زبان خود هاشمی شنیدنی است: «وزیر وقت اطلاعات در زمان بررسی صلاحیت ها، به شورای نگهبان رفته و گفته بود با این اقبالی که روزبه روز و بلکه ساعت به ساعت به ایشان می شود، با رای بی سابقه ای می آید و همه رشته های 10ساله ما را پنبه می کند».ماجرای رد صلاحیتش تا این اواخر به شکل یک معمای حل نشده باقی مانده است، به ویژه نقش وزیر سابق اطلاعات دولت احمدی نژاد در آن ماجرا. کدخدایی، سخنگوی شورای نگهبان، در نهایت ناگزیر شد در واکنش به همه ابهام ها و سوال ها بگوید ما می خواهیم فرصتی داشته باشیم که این فیلم - جلسه شورا- پخش شود؛ اما بعدا گفت: «البته اگر به حرمت شخصی بر نخورد، اگر قانون اجازه دهد، ما می توانیم تمام مذاکرات را منتشر کنیم». غلامعلی رجایی، مشاور آیت الله هاشمی، خطاب به کدخدایی گفت: «نگران حرمت هاشمی نباشید، فیلم جلسه بررسی صلاحیتش را منتشر کنید، حرمت هاشمی نزد مردم در انتخابات اخیر مجلس خبرگان در تهران معلوم شد».آخرین کنش سیاسی هاشمی رفسنجانی، انتخابش با بالاترین رای تهرانی ها به عنوان نفر نخست انتخابات مجلس خبرگان پنجم بود؛ اگرچه نماند تا در لحظه آخر اثر گذار باشد و اگرچه وارد رقابت انتخابات هیئت رئیسه خبرگان پنجم نشد تا ریاست به نفر آخر تهران برسد. او پیش تر هم چنین ترجیحی داده بود و در انتخابات میان دوره ای مجلس خبرگان چهارم با کناره گیری خودخواسته از صندلی رقابت، آن را به آیت الله مهدوی کنی واگذار کرده بود.هاشمی از نقد تا تخریبهاشمی از سال84 روز به روز از عقبه سیاسی اش در جناح راست فاصله گرفت و به اصلاح طلبان نزدیک تر شد؛ این نزدیکی بی مکافات هم نبود، توپخانه اصولگرایان علیه او متوقف نمی شد، هر حرکت یا گفته ای از او موجی علیه خودش راه می انداخت.«رجایی»، مشاور هاشمی، درباره هجوم و حمله ها به سمت هاشمی گفته است: «من روزی دو، سه ساعت با آقای هاشمی هستم، برایشان تعریف کردم که موج راه انداخته اند، خندیدند و گفتند: «چون دست شان خالی است، مجبورند به این چیزها متوسل شوند».هاشمی از همان دوران ریاست جمهوری اش نقد می شد؛ اما خروجش از دایره قدرت اجرائی، فصل تازه ای برای نقد او رقم زد؛ فصلی که هم جناح راست و محافظه کار و هم اصلاح طلب ها در آن مشترک اند، اگرچه از یک جنس نیست. بخشی از اصلاح طلب ها بابت مسئولیتش در دوران ریاست جمهوری خواستار پاسخ گویی و شفاف سازی بودند؛ اما نقد محافظه کاران بیشتر روبه شایعات و تخریب داشت و بر مسائلی مانند ثروت و قدرت خانواده هاشمی متمرکز بود.بااین حال بسیاری، هاشمی را فردی توسعه گرا توصیف می کردند و به اصلاح طلبان توصیه می کردند از این منظر خود را به او نزدیک کنند نه اینکه راه تقابل را در پیش بگیرند. رمضان زاده، سخنگوی دولت وقت هم هاشمی را چهره موثر انقلاب توصیف می کرد که نباید تخریب شود؛ البته شاید چند سالی زمان نیاز داشت تا بدنه اصلاحات هم به این نقطه برسد و زمان آن، مرحله دوم انتخابات 84 بود که اصلاح طلب ها گفتند با محفوظ دانستن حق نقد خود بر برخی سیاست های هاشمی در دوران ریاست جمهوری اش اما در این لحظه به حمایت از او برخاسته و به او رای می دهند. اصلاح طلب ها اگرچه با محفوظ دانستن حق نقد بر برخی سیاست های دوره هاشمی در دور دوم انتخابات 84 در پشت او حاضر شدند و حضور هاشمی را در آن مقطع برای کشور ضروری دانستند اما مسیر نقد هاشمی متوقف نشد و این بار نقد از مسیر تخریب، آن هم از سوی بخشی از جناح محافظه کار و به ویژه حامیان دولت پیروز ادامه یافت. خود هاشمی تعبیر دیگری از تخریب ها دارد. او در گفت وگویی با سالنامه «شرق» گفته بود: «به برخی گروه ها پول و ماموریت دادند که تخریب کنند؛ در یک مورد پرداخت 30میلیون تومانی پرونده در دادگاه مطرح شد. گویا آنها فکر کردند که وقت آن رسیده که همه چیز را بگیرند. اگر از کسانی که در جلسات سری حضور داشتند بپرسید شاید خبرهای دیگری هم داشته باشند. محمد هاشمی همان زمان گفت از رسیدگی به اموال خانواده هاشمی استقبال می کنیم؛ بعد هم گفت فهرست اموال او در قوه قضائیه موجود است و یک بار زمان ریاست آیت الله یزدی به آن رسیدگی شد».هاشمی در این سال ها بابت یک چیز دیگر هم همواره مورد سوال بوده است. بابت پیش کشیدن بحث رابطه با آمریکا. او پیش از برجام گفته بود: «آمریکا قدرت برتر دنیاست. مگر اروپا با آمریکا، چین با آمریکا و روسیه با آمریکا چه تفاوتی از دید ما دارند؟ اگر با آنها مذاکره داریم، چرا با آمریکا مذاکره نکنیم؟». بعد هم از نامه ای که به امام نوشته بود سخن گفت: «من در سال های آخر حیات امام (ره) نامه ای را خدمتشان نوشتم، تایپ هم نکردم. برای اینکه نمی خواستم کسی بخواند و خودم به امام دادم. در آن نامه هفت موضوع را با امام مطرح کردم و نوشتم که شما بهتر است در زمان حیاتتان، اینها را حل کنید، در غیر این صورت ممکن است اینها به صورت معضلی سد راه آینده کشور شود. گردنه هایی است که اگر شما ما را عبور ندهید، بعد از شما عبورکردن مشکل خواهد بود... یکی از این مسائل رابطه با آمریکا بود».او و احمدی نژادآمدنش به رقابت های انتخابات 84 آغاز شکل گیری یک دوقطبی بود؛ دوقطبی ای که در پیروزی احمدی نژاد بی شک بسیار موثر بود. جناح دولت وقت سال ها از این دوقطبی استفاده کرد. نقطه اوج آن مناظره سال 88 بود. احمدی نژاد، هاشمی و خانواده اش و نحوه کسب ثروتشان را مورد سوال قرار داد. همان زمان بعد از مناظره، هاشمی، نامه ای به رهبری نوشت و خواستار رسیدگی به اتهامات وارده به خود شد. بعد هم 26 تیرماه در آخرین نماز جمعه خود درخصوص انتخابات و رخدادهای بعد از آن صحبت کرد. او که از 12 تیرماه 1360 امام جمعه موقت تهران بود و با بیش از 400 بار اقامه، رکورددار امامت جمعه تهران بود، پس از آن روز، این سمت را ترک کرد. او در خطبه های معروف 26 تیر 88 گفته بود: جمهوری اسلامی لفظ تشریفاتی نیست. هم جمهوری است و هم اسلامی. باید این دو با هم باشند. اگر هریک از این دو آسیب ببیند، دیگر انقلاب و جمهوری اسلامی نخواهیم داشت. بخش بزرگی از مردم در نتیجه انتخابات تردید دارند و ما باید این تردیدها را از بین ببریم.او از پایبندی همه به قانون، ایجاد فضای بحث برای جلب اعتماد، آزادی زندانیان سیاسی، دلجویی از آسیب دیدگان و آزادی رسانه ها و مطبوعات گفته بود. او بعدا درباره حضور نیافتنش در نماز جمعه گفت: «اوایل مدتی دعوت می​کردند که من نمی​رفتم. وقتی نرفتم، دیگر دعوت نمی​کنند». دستگیری فائزه و مهدی هاشمی دو فرزند او و صدور حکم بازداشت شش ماهه و 10 سال در این مدت، رخداد دیگری بود که برای رئیس مجمع تشخیص مصلحت در سال های بعد از 88 اتفاق افتاد.ادبیاتی که درباره مجمع تشخیص مصلحت و رئیس آن از سوی دولتمردان احمدی نژاد به کار برده می شد، در اوج سال های اصلاحات و با وجود برخی نقدها به هاشمی هیچ گاه از سوی هیچ کدام از مقامات دولت وقت بیان نشد. هیچ گاه رابطه بین نمایندگان اصلاح طلب مجلس و مدیران و وزرای دولت اصلاحات با مجمع قطع نشد این در حالی است که احمدی نژاد اجازه حضور وزرای خود را در مجمع نمی داد؛ حتی وقتی گفته شد که او سال نو را به رئیس مجمع تشخیص تبریک گفته است پایگاه اطلاع رسانی دولت این خبر را تکذیب کرد. در هشت سال دولت احمدی نژاد او همچنان رئیس مجمع تشخیص مصلحت بود اما در حاشیه.استاندار سابق دولت سازندگی که از راه تقابل با رئیس پیشین برای خود انبان رای جمع کرد و به پاستور رسید در تمامی آن سال ها سعی کرد تا هاشمی را ندیده بگیرد تا شاید واقعا نادیده گرفته شود. امر کرده بود که هیچ نماینده یا مقام خارجی ای به دیدار هاشمی نرود و اگر مقامی در وزارت خارجه این دستور را نادیده می گرفت و به درخواستی پاسخ مثبت می داد به شدت با او برخورد می شد؛ درست برخلاف این چهار سال اخیر که تقریبا روزی نبوده که هاشمی در مجمع تشخیص مصلحت نظام ملاقاتی با جماعتی از داخل یا خارج از کشور نداشته باشد.جالب است محمود احمدی نژاد که بعد از فراغتش از دولت به عضویت مجمع تشخیص مصلحت نظام منصوب شده است در این سال ها هیچ وقت مرتب و منظم در جلسات مجمع حاضر نمی شد. عکس هایی هم که از او در کنار دیگر اعضا از جلسات مجمع مخابره می شد، اغلب متفاوت بود. چهره ای عبوس که گویا علاقه ای به گوش کردن و شنیدن سخنان جلسه ندارد. شاهدان می گفتند اصولابا کسی هم صحبت نمی کند. غلامحسین الهام، در روزگار احمدی نژاد گفته بود: «در مجمع تشخیص مصلحت، انتصاب خود افرادش هم یک جور مصلحت است. تثبیت آقای هاشمی را هم رهبری بر تغییر وی ارجح می بینند، ولی معلوم است که مجمع کارایی خود را از دست داده است. شاید این گونه تلقی شود که این عدم کارایی به دلیل نسبت مجمع با دولت و رفتارهای تند و کینه ورزانه آن با دولت است و دولت که عوض شود، این کارایی ها برمی گردد و رفتار ها تغییر می کنند». الهام سال 80 هم مشکلات مجمع را ناشی از حضور هاشمی خوانده بود: «مشکلات مجمع از زمان ریاست هاشمی بر آن آغاز شد و اینکه فردی به جز رئیس جمهور وقت رئیس آن شد». الهام مدعی شده بود: «امام علاقه مند بودند اختیارات مجمع را به شورای نگهبان بدهند». در دولت احمدی نژاد، هاشمی بارها در دیدارها و سخنرانی هایش از وضع موجود گلایه کرده بود، ولی گاه با اعتراض اصولگرایان، به ویژه حامیان دولت روبه رو می شد؛ تا جایی که نمایندگان مجلس نهم نامه ای انتقادآمیز به هاشمی و مواضعش نوشتند. نامه ای که به نوعی تهدید برای حضورنیافتن او در انتخابات تلقی می شد. هاشمی در سال های بعد از احمدی نژاد هم همواره گریزی به آن سال ها داشت و در هر صحبت و سخنرانی ای از آن سال ها با گلایه و انتقاد و اعتراض یاد می کرد. شاکی از افراط و تفریط هاهاشمی در همه این سال ها از افراط و تفریط ها گلایه داشت. شاکله بیشتر سخنرانی هایش هم تا چند سال پیش موید همین است. چهارم تیرماه 84، بعد از انداختن رای خود به صندوق انتخابات در مرحله دوم، از ایفای یک نقش تاریخی سخن گفت و اینکه، برای جلوگیری از افراط و تفریط، جبهه اعتدال اسلامی در کشور تشکیل خواهد داد. هاشمی همان زمان گفته بود: «اگر بیایم مطمئنا متفاوت از ریاست جمهوری گذشته ام هستم. هر کسی غیر از من هم باشد همین است. متناسب با شرایط جدید کارهای جدید می کنم». بعد هم گفت که «با استفاده از تجربه مرحله نخست انتخابات با وزارت کشور و شورای نگهبان مذاکراتی داشته و فکر می کند که ضعف های مرحله اول برطرف شده باشد». هاشمی با وجود آنکه در مرحله اول انتخابات، آرایی بیش از محمود احمدی نژاد کسب کرده بود، ولی در مرحله دوم نتوانست بیش از 36 درصد از آرا را کسب کند. تخریب ها کار خود را کرده بود. بخشی از بدنه راست اگرچه از هاشمی حمایت کرده بودند و حتی پیش تر از آن بادامچیان از درخواست جناح اقلیت مجلس ششم برای دعوت هاشمی به انتخابات خبر داده بود، اما در مرحله دوم انتخابات، همه پشت او را خالی کردند. شاید دلیل این اتفاق فقط یک لج بازی سیاسی بود؛ چون حالااصلاح طلب ها به حمایت از هاشمی برخاسته بودند و در آن سو، پای یک رقیب نوپا در میان بود. آن سال های هاشمیاز نیمه های سال 76، هاشمی دیگر رئیس جمهور نبود. او رئیس مجمع تشخیص مصلحت نظام بود که در خطبه های نمازجمعه تیر 76 خاتمی را رئیس جمهوری خواند که با استفاده از وفاق ملی و پشتوانه مردمی انتخاب شده است و گفت آرای مردم مسائل جدیدی را نشان می دهد که باید روی آن فکر و حساب شود. خاتمی هم در مراسم تودیع رئیس جمهوری پیشین، او را از استوانه های نظام دانست که هر کجا باشد عزیز و محترم است. هاشمی همان سال از دانشگاه تهران دکترای افتخاری علوم سیاسی می گیرد و حتی رئیس دانشکده حقوق، محمدرضا تخشید، از او برای تدریس تاریخ معاصر، انقلاب اسلامی و مسائل مربوط به ولایت فقیه درخواست می کند. هاشمی سال 77 از ریشه کن شدن عاملان فکری قتل های زنجیره ای سخن گفت و اینکه: «گذشتی در کار نیست». در تمام دوران اصلاحات عمده صحبت های هاشمی یک محور اساسی دارد؛ «فراخواندن به مدار اعتدال». او دعواهای جناحی طرفداران تندرو اصلاحات و تندروی های جناح محافظه کار را تهدید اصلی کشور می خواند.سال 77، سال خوبی برای هاشمی نبود. کرباسچی شهردار مورد حمایت او که در انتخابات 76 از خاتمی حمایت کرده بود، همان سال محاکمه شد. در نماز جمعه ای که همان روزها به امامت هاشمی خوانده شد، عده ای علیه کرباسچی شعار دادند. همان زمان هم گفته شد هاشمی نخستین کسی بوده که خبر آزادی کرباسچی را بعد از 11 ماه به خبرنگاران داخلی و خارجی داد. در همان سال، چون دوره های گذشته، ریاست به آیت الله مشکینی رسید و هاشمی نایب رئیس شد، بعد هم در فهرست کارگزاران نامزد انتخابات مجلس ششم شد، اما بعد از مرحله نخست و اعلام رتبه 30 او در فهرست برگزیدگان پایتخت، کنار کشید. خودش گفت هدفش از حضور در مجلس، پشتیبانی از تفکر سازندگی، منطقی کردن و تحکیم توسعه سیاسی و ارائه طرح فقرزدایی و کوشش برای تصویب آن بوده است. او بعدها درباره حضورش در مجلس ششم گفت: «اگر من در مجلس ششم بودم، مجلس ششم به این شکل نمی شد که این قدر مشکل داشته باشد. می دیدم دو جناح دارند همه جا به هم می تازند که برای مملکت بسیار ضرر دارد. فکر می کردم اگر در مجلس باشم، حتی اگر رئیس مجلس نباشم می توانستم وزنه تعادل باشم». کرباسچی هم درباره این کناره گیری گفته بود: «هدف هاشمی کمک به دولت خاتمی؛ تحکیم وحدت ملی و توسعه کلان کشور بود، اما مجموعه اتفاقات و تبلیغات علیه ایشان باعث شد ترجیح دهند در مجلس نباشند.لحظه حساس هاشمیاسفند 93، زمان انتخابات هیئت رئیسه مجلس خبرگان چهارم، مسئله مهم این بود که آیا هاشمی به ریاست خبرگان می رسد؟ خودش دراین باره به «شرق» گفت: «آن لحظه حساس، مهم است. برای آن لحظه حساس حتما لازم نیست رئیس باشم، کافی است عضو خبرگان باشم. انسان در خبرگان می تواند صحبت کند و نظرش را بدهد و اگر بخواهم، تاثیرگذار هم خواهم بود». هاشمی اما نماند تا آن لحظه حساس را ببیند... هاشمی در این ماه های آخر از دو نفر هم عیادت غیابی کرده بود. از ابراهیم یزدی، مخالف سیاسی دهه های قبل و محمد رضا شجریان. برای یزدی کتاب خاطرات مصور خود را و برای شجریان و همسرش دو عدد انگشتر فیروزه هدیه فرستاده بود.
                