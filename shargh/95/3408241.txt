سه‌شنبه ۱۹ مرداد ۱۳۹۵
-----------------------------------------
گزارش اجتماعی
-----------------------------------------
حمله از مترو به دولت
-----------------------------------------

                    گروه جامعه: شهردار تهران که پس از سال ها، هنوز نتوانسته قول افتتاح هر ماه یک ایستگاه مترو را اجرائی کند، پس از چند ماه این بار برای افتتاح یکی از ایستگاه های خط تاخیردار سه یعنی ایستگاه سهروردی حاضر شد و برای چندمین بار در هفته های اخیر از تریبون داخلی خود در مترو به انتقاد از دولت پرداخت. علاوه بر شهردار، مدیرعامل شرکت مترو تهران که منصوب قالیباف است نیز در همین مراسم به تلاش دولت برای تجهیز و نوسازی ناوگان هوایی کشور حمله کرد و توسعه مترو را واجب تر از خرید ایرباس خواند و در ادامه گفت: ایرباس را مدیران و پولدارها سوار می شوند؛ اما مترو وسیله ای است که 9 میلیون شهروند تهرانی می توانند از آن استفاده کنند.در یک ماه اخیر این چندمین باری است که قالیباف و مدیران و حامیانش در شورای شهر از تریبون های مختلف صریح و بی پرده به دولت حمله می کنند. شهردار تهران در مراسم روز گذشته با این کنایه که گاهی حرف ها به گونه ای گفته می شود که جای متهم و شاکی عوض می شود، گفت: قانون وظیفه تامین درآمد پایدار شهرداری ها را بر عهده دولت گذاشته است. از سال 62 در تبصره 52، دولت مکلف شده در شش ماه لایحه درآمد پایدار شهرداری ها را به مجلس شورای اسلامی ارائه دهد؛ اما هر دولتی که آمده این کار را انجام نداده است.شهردار تهران به دلیل تاخیرهای درخور توجه توسعه خطوط شش و هفت مترو تهران که قرار بود در سال 95 ایستگاه های آنها به مرور افتتاح شوند، از مردم عذرخواهی کرد و گفت: ما در مدیریت شهری تمام مسئولیت این کار را پذیرفتیم و در کنار آن همه سختی ها و مشکلات موجود نیز متعلق به ماست؛ اگر مواردی در زمینه مشکلات موجود گفته می شود، برای این است که موضوع روشن باشد؛ اما چه به ما پول بدهند و چه ندهند، وظیفه داریم کار خود را انجام دهیم. بگذریم که گاهی گفته می شود پروژه ای به این بزرگی همچون تونل نیایش و پل صدر انجام می شود؛ اما چهار برگ مطالعه هم ندارد! به قول یکی از عزیزان این از کرامات ماست که بدون چهار برگ مطالعه توانستیم در زمین آبرفتی، تونل نیایش را با حفاری به صورت دستی با دهانه 34 متر انجام دهیم؛ اما گاهی باید یک چیزی گفته شود. شهردار تهران گفت: گاهی حرف ها به گونه ای گفته می شود که جای متهم و شاکی عوض می شود؛ اما باید این مسئله را مقداری شفاف و روشن بیان کنیم. ما در شهرداری تهران و مجموعه مدیریت شهری خداوند را شاکریم که اگر بخشی از درآمد های ما درآمد های ناپایدار و بخشی نیز درآمد های پایدار هستند؛ اما بیش از 70 درصد این درآمد ها صرف هزینه زیرساخت های شهر می شود. قبول داریم که حدود 55 درصد درآمد های ما ناپایدار و حدود 45 درصد را نیز درآمد پایدار تشکیل می دهد؛ اما مسئله مهم تر این است که به این سوال پاسخ دهیم که مسئول درآمد های پایدار شهرداری ها چه کسی است؟ مگر مرتب نمی گوییم بخش عمده ای از درآمد های شهرداری ها ناپایدار است و همه شهرداری های کشور شامل بیش از هزار و 300 شهر درآمد ناپایدار دارند؟در این شرایط چه کسی مسئول تامین درآمد های پایدار است؟ هم اکنون در سال آخر این دولت هستیم و مهم ترین موضوع درآمد ناپایدار شهرداری هاست؛ اما چه کسی باید این لایحه درآمد های پایدار شهرداری را ارائه کند؟ اگر در سال اول دولت بود می گفتند این را تهیه می کنیم؛ اما دولت تمام شد، دولت های قبل هم همین را می گفتند؛ بنابراین اول باید جای متهم و شاکی مشخص شود. ما به عنوان شهرداری ها شاکی این موضوع هستیم که چرا دولت ها لایحه درآمد پایدار را ارائه نمی کنند و حتی چرا آن بخش از درآمدهای پایدار شهرداری ها را در تجمیع ارزش افزوده از شهرداری ها گرفتند، متمرکز کردند و به خزانه عمومی بردند؟قالیباف در ادامه صحبت هایش بحث دو روز نگذشته مهدی چمران، رئیس شورای شهر تهران، درباره سهم شهرداری ها از مالیات بر ارزش افزوده را مطرح کرد و گفت: ابتدا گفتند 50 درصد از محل مالیات بر ارزش افزوده را به شهرداری ها می دهیم و مالیات بر ارزش افزوده با سه درصد شروع شد که از این رقم یک و نیم درصد سهم شهرداری ها بود. اکنون درآمد از محل مالیات بر ارزش افزوده به 9 درصد رسیده است و قرار بود سهم شهرداری ها 50 درصد این رقم برابر با 4،5 درصد باشد؛ اما امروز سهم شهرداری ها چقدر است؟ حتی در برنامه ششم تصمیم گرفتند همین رقم را هم به شهرداری ها ندهند و متمرکز کرده و شهرداری ها را دولتی کنند و به بودجه دولتی ببرند.او جملات چند هفته قبل خود در حضور رئیس جمهور در اجلاس شوراها و شهرداران را تکرار کرد و گفت: حق نداریم در موضع اپوزیسیون حرف بزنیم؛ ما مسئول هستیم در حوزه کاری خود به مردم پاسخ گو باشیم؛ همان طور که ما در شهرداری تهران به مردم قول دادیم هر ماه یک ایستگاه مترو را افتتاح کنیم و این کار را انجام دادیم. در این میان مردم از ما نمی پذیرند که دولت پول داده است یا نه! اگر اینجا بر خودمان فرض می دانیم که در حوزه درآمدهای پایدار این توضیح را ارائه کنیم، به دلیل آن است که ما هم از اینکه درآمد شهرداری ها پایدار نیست، نالان هستیم؛ اما چه کسی باید این لایحه را قانون کند؟ ما که حق قانون گذاری و دادن لایحه را نداریم؛ اما در این میان دولت مکلف است این لایحه را ارائه کند و این خواسته همه ماست.شهردار تهران با لحنی تند، گفت: این چه رسمی است که هر روز به جای توضیح کار خود، به زبان های مختلف این مسائل را مطرح کنیم و ذهن مردم را نسبت به موضوعات مشوش و آنها را نگران کنیم؟ در این میان به مردم در شهر تهران عرض می کنم که با همه سختی ها، مصمم هستیم کارها را خصوصا در حوزه زیرساختی و با توجه به مسائل اجتماعی و فرهنگی پیش ببریم.البته دیروز شهردار تهران تنها سخنران این مراسم با محوریت انتقاد از دولت نبود و هابیل درویش، مدیرعامل شرکت مترو تهران با اعلام اینکه در سال 84، 79 کیلومتر مترو داشتیم که 35 کیلومتر آن تونل بود، افزود: درحال حاضر 207 کیلومتر مترو داریم که روزانه 3.5 میلیون نفر را جابه جا می کند. او می گوید در اوایل سال 96 با بهره برداری از صد کیلومتر مترو، طول متروی تهران به 300 کیلومتر خواهد رسید. او با اشاره به اینکه ساخت هر صد کیلومتر مترو حدود 12 هزار میلیارد تومان هزینه دارد و تامین آن برای شهرداری مبلغ بسیار سنگینی است، گفت: براساس قانون دولت باید 50 درصد هزینه ساخت مترو را بدهد، این در حالی است که ما از دولت توقع نداریم نصف هزینه را متقبل شود، بلکه دولت اگر یک سوم یا حتی یک چهارم از هزینه مترو را هم بدهد، غنیمت است؛ اما با وجود اینکه پنج ماه از سال 1395 می گذرد تاکنون دولت هیچ مبلغی به مترو نپرداخته است.درویش گفت: دولت می تواند از طریق فاینانس، صندوق توسعه و فروش اوراق مشارکت ملی به مترو تهران کمک کند؛ اما بی مهری به مترو در دولت ها به اپیدمی تبدیل شده است. مدیرعامل مترو تهران در ادامه صحبت هایش با هجمه ای که در چند ماه پس از برجام درباره خریدهای خارجی دولت از جمله خرید ایرباس برای نوسازی ناوگان هوایی کشور شده است همراه شد و توسعه مترو را واجب تر از خرید ایرباس خواند و گفت: ایرباس را مدیران و پولدارها سوار می شوند؛ اما مترو وسیله ای است که 9 میلیون شهروند تهرانی می توانند از آن استفاده کنند؛ بنابراین انتظار داریم دولت از فاینانس، فروش اوراق مشارکت و پول های بلوکه شده به متروی تهران کمک کند.
                