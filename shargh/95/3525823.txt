چهار‌شنبه ۱۱ اسفند ۱۳۹۵
-----------------------------------------
حرف اول
-----------------------------------------
مرام فاطمی
-----------------------------------------

                    پیامبر مهر و رافت (ص) راهی را در مدینه پایه گذاری کرد تا مردم با ایمان، براساس آن پیش بروند و به انجام عمل صالح به همان سبک و سیاق روی آورند تا پیروان توحید، راه خطا نروند. فرستاده خداوند متعهد شده آنچه از پروردگارش رسیده، همان را کلمه به کلمه ابلاغ کند و به این گونه دین راستین یا حنیف را در سرزمین حجاز تحقق بخشد. در آیه 104 سوره شریف یونس آمده: «بگو ای مردم، اگر در آیین من شک دارید؛ پس من آنچه از غیر خدا می پرستید، نمی پرستم؛ بلکه تنها خدایی را پرستش می کنم که شما را می میراند و من امر شده ام که از مومنان باشم» تا اینجای کار، بنیاد دین تعریف شده است تا در جامعه خدا باور، خواست خدا از بندگانش تبیین شده باشد. در آیه بعدی نکته ای بسیار مهم و ظریف بیان شده که مربوط است به زمانی که جامعه، حیات دینی را به عنوان راه زندگی اش برگزیده است. صریح آیه این است: «و روی خویش را متوجه دینی کن که (حنیف است) یعنی از هر کژی و اعوجاجی به دور است و از مشرکان مباش» منابع لغت «حنیف» را از ریشه حنف به معنای گرایش از گمراهی به راه راست معنی کرده اند که در مقابل آن، «جنف» قرار دارد و به معنای گرایش از راه راست به گمراهی است [محمدبن احمد قرطبی، الجامع لاحکام القرآن، بیروت 1405/1985] در قرآن کریم 10 بار این کلمه در کنار دین به کار رفته که نشان از اهمیت والای آن پس از پذیرش آیین الهی است. از میان شخصیت های بزرگواری که در میان امت اسلام شان و مرتبه ای بس رفیع دارد، حضرت فاطمه (س) است.با افسوس فراوان از اینکه حق این انسان کامل در طول تاریخ به درستی ادا نشده و جفاها به حریم ملکوتی آن بانو رفته که بیان آنها از حوصله این نوشتار بیرون است، در اینجا تنها به بخشی از آن ناراستی ها پرداخته می شود. گویا برخی خواسته اند از ایشان شخصی خیالی بسازند که عمده ترین کارش اشک ریختن و عزاداری است و اینکه دائما در مدینه کارش این شده که بر مزار پدر حاضر شود، هر صبح و شام بر او بگرید، توصیه اش بر نوحه گری باشد، از مردم بگریزد و رغبتی به دیدار آنان نداشته باشد و گوشه گیری و انزوا و غربت نشینی را خوش داشته باشد. اشتباه نکنید؛ قصد بر این نیست که احساسات پاک و خالصانه آن حضرت نسبت به پدر صاحب کرامتش نادیده گرفته شود یا آن دلدادگی ها به چالش کشیده شود؛ بلکه منظور مقابله با ذهنیتی است که سالیان متمادی بر برخی مجالس مذهبی ما حاکم شده است. این روش، راه بر تحقق الگوی تربیتی و اجتماعی این بانوی کامل، می بندند. باید گفت آن حضرت همان کسی است که وقتی در مجلس سوگ پدر امت حضور می یابد، با صحنه هایی از مدح و منقبت گویی روبه رو می شود که زنان مدینه در حال شمارش آن در رثای پیام آور وحی هستند. با دیدن این شکل عزاداری گمان بر این است که ایشان از آن تعریف و تمجیدها استقبال کند؛ اما این طور نیست. در این روایت ناب و کمتر شنیده شده آمده که ایشان از این رفتار زنان، آزرده خاطر می شود و برمی آشوبد که «این شمارش فضایل را ترک کنید! و (به جای آن) بر شما باد دعا و طلب رحمت بر پدر امت که اینک به نزد پروردگارش جای گرفته است». متاسفانه تاکنون این قبیل اخبار و روایات صحیح، کمتر در محافل و منابر گفته شده است. قطعا آن بانوی مهر و فضیلت پیروانش را این گونه دوست نمی دارد؛ بلکه حیاتی پربار و سازنده برای آنان می خواهد. آیا دوستانی که در ادوار خاصی مانند ایام فاطمیه گرد هم جمع می شوند تا میثاقی محکم با راه ایشان ببندند، هیچ می دانند بخش درخور توجهی از سیره آن حضرت ناگفته مانده است؟ به طور نمونه، لویی ماسینیون، اندیشمند بزرگ فرانسوی، در اواخر عمر پربارش به گوهر شخصیت آن حضرت پی برد و نشر معارف حقه ایشان را ضرورتی برای مخاطبان دانست. او پژوهش دامنه داری از آن حضرت آغاز کرد و طبق آنچه گفته شد، چند هزار فیش تحقیقی از منابع مختلف سیره نویسی فرق مذاهب جمع آوری کرد که در کمتر منبر یا هیئتی مذهبی از آنها حرفی به میان می آید. این نشان از راه ناتمامی است که باید در بازنمایی شخصیت آن بزرگوار به عمل آید و محققان شجاع و پرتلاشی از حوزه و دانشگاه را به میدان کارزار علمی می طلبد.
                