شنبه ۱ خرداد ۱۳۹۵
-----------------------------------------
حرف اول
-----------------------------------------
مدعیان مهدویت و باور ظهور
-----------------------------------------

                    در نخستین روز سال 1400 هجری قمری، در مسجدالحرام و در روز جمعه، شخصی با نام محمد عبدالله قحطانی به عنوان «مهدی»، همراه با عده ای از هواداران جان برکف خود قیام کرد و خانه را در اختیار گرفت! مرحوم حجت الاسلام فلاح که در منزل ما به منبر می رفت و در همان سال همراه آیت الله سیدعبدالله شیرازی به حج مشرف شده بود، در همان ایام و همان روز در مسجدالحرام این واقعه را به چشم دید. او از آرامش عجیب شخص مدعی آن هم در اوج درگیری ها، نکته های جالبی نقل می کرد؛ از جمله اینکه پس از ادای نماز، در میان آن همه هیاهو و درگیری های خونین، سر بر زانوی یکی از مریدان خود نهاد و راحت خوابید. این موضوع نشان می دهد که او تا چه حد به درستی راه و کار خود اطمینان داشت و بر این باور بود که واقعا هنگام ظهور مهدی است و علائم و شواهد ظهور مهدی را بر مبنای احادیث و روایات، حتی در انتخاب اسم و نسبت رعایت کرده بود؛ مثلانام او همان نامی است که در احادیث معتبر درباره انطباق نام مهدی با پیامبر نقل شده است یا انتخاب روز جمعه و انتخاب نخستین روز از آغاز قرن، همگی برای تطبیق هرچه بیشتر این حرکت با علائم ظهور مهدی بوده است. بنا بر نقل همان واعظ محترم، هواداران او حتی در انتظار ظهور علائم بیشتری هم بودند تا امدادهای غیبی دشمنان آنها را از میان بردارد.این موارد نشان می دهد که همه هواداران او فریبکار نبوده اند و شاید از روی ساده لوحی چنین ادعاهایی را می پذیرفتند. نگارنده به یاد دارد که در یکی از شهرهای زیارتی با یکی از همین اشخاص روبه رو شد که با همین شور و هیجان، از ظهور سخن می گفت و تحلیلی از شرایط منطقه با چنین رویکردی را بیان می کرد. یاد یکی از بزرگان افتادم که از ایشان پرسیده بودند: آیا حضرت در ایام غیبت صغری بیشتر دیده می شدند؟ ایشان خندیدند و گفتند: «نه الان بیشتر دیده می شوند!» و شاهد مثال آن هم انبوه کتاب ها و نوشته هایی است که بیانگر دیدارهای مکرر با آن حضرت است؛ چندان که گویی آن حضرت ظهور کرده اند! رویکرد علمای بزرگوار شیعه در طول تاریخ نسبت به مسئله ظهور حضرت حجت(ع) همواره با حساسیت فوق العاده و دقتی بسیار همراه بوده است تا مبادا از این رهگذر، غباری بر دامن تشیع بنشیند. مثلااغلب ما با علامه امینی، مولف اثر گران قدر «الغدیر» و میزان تعلق خاطر او به خاندان عصمت و طهارت و درجه اعتقاد او به مقام ولایت آشنایی داریم. فرازی از این کتاب، پاسخ به کسانی است که اغلب به ناروا شبهه هایی بر مبانی مهدویت وارد کرده اند، از جمله محمد رشیدرضا، مولف «تفسیر المنار» که در کتابی ادعا کرده بود بیشتر فقه شیعه مبنی بر توقیعات امام غایب است و ارزش استنادی ندارد. مرحوم امینی با هوشمندی تمام پاسخ می دهد که در سرتاسر چهار کتاب اصلی شیعه، به توقیعی منسوب به حضرت حجت استناد نشده است، حال آنکه اساسا همان توقیعات را مولفان همان کتاب ها در جاهای دیگری از تالیفات خود ثبت و روایت کرده اند و درواقع برخلاف نظر رشیدرضا و امثال او، این حرکت آنها آگاهانه بوده است: «گویا نهی شده بودند» و نمی خواستند در کتاب خود، توقیعات و «آثار صادر از ناحیه مقدسه را درج کنند» تا به قول قابل تامل مرحوم امینی «مذهب اهل البیت از مذهب جعفری صادق به مذهب مهدوی تبدیل نشود» (الغدیر، ترجمه جمال موسوی، ج6/ 116) و این موضوع چندان اهمیت دارد که مرحوم امینی از آن به «یکی از اسرار امامت» تعبیر کرده و آن را موجب افزایش وثاقت و اعتماد به «کتب اربعه» دانسته است. روش دیگر عالمان شیعه نیز در طول تاریخ بر همین منوال بوده است تا بهانه ای به دست «نااهلان و نامحرمان» نیفتد و این عقیده شیعه اسباب فریبکاری قرار نگیرد. به همین سبب، قابل تامل است که هیچ یک از روسای جمهوری اسلامی از آغاز تاکنون که در کسوت روحانیت بوده اند، در مجامع بین المللی و از همه مهم تر، تریبون سازمان ملل، لازم نمی دانسته اند عقیده خود در مورد ظهور حضرت حجت را بیان کنند...... و برخلاف مدعیان، خوب می دانسته اند که این موضوع، به قول مرحوم امینی از «اسرار امامت» است، درحالی که تاکید بر امور کرامت گونه و ادعاهایی از این قبیل، بیشتر بیانگر تهیدستی مدعیان است که در نبود مباحث عقلی و علمی و حدیثی، به کرامت بافی روی می آورند. سال ها پیش از انقلاب با پیشنهاد مرجع اعلی، مرحوم آیت الله بروجردی، کتابی منتشر شد به همت و قلم حضرت آیت الله صافی گلپایگانی، به نام منتخب الاثر، مشتمل بر گردآوری احادیث و روایات حاکی از بشارت به ظهور مهدی از آل محمد(ع) به ویژه در مآخذ اهل سنت و همه آن کتاب گواهی بود بر این مطلب که بشارت به ظهور عمومی است و همه فرقه های اسلامی به نحوی آن را مطرح کرده اند. بنا بر آن کتاب، می توان به این نتیجه رسید که اکثر قریب به اتفاق اصحاب پیامبر و دیگر طبقات محدثان، در طور تاریخ، روایت هایی در بشارت به ظهور مهدی آل محمد داشته اند. این نکته ای اساسی است که به تازگی بعضی از تندروهای گروه های اسلامی متوجه آن شده اند و از آن به نفع مشی خود بهره می برند. تردیدی نیست که در طول چندین قرن تاریخ در ایران و دیگر نقاط اسلامی از ظهور حضرت مهدیسوء استفاده شده و بر همین اساس امید در میان مردم برای تشکیل دولتی براساس عدل و داد را دست مایه قرار داده اند، نمونه هایی داشته است و ما لااقل نام بعضی از مدعیان مهدویت را شنیده ایم. هنوز هم کسانی هستند که جاه طلبی های خود را در پوشش این ادعا پیش می برند و خود این موضوع حاکی از محبوبیت عقیده به ظهور آن حضرت است و اینکه این عقیده مثل خود دین و خداپرستی و خداجویی، ریشه در فطرت دارد و درست مانند همین معانی باید مراقب آفت ها و آسیب ها بود تا اصل موضوع در هیاهوها و آشوب ها فراموش نشود و آسیب نبیند.ای غایب از این محضر از مات سلام ا...وی از همه حاضرتر از مات سلام ا...ای نور پسندیده وی سرمه هر دیدهاحسنت زهی منظر از مات سلام ا...ای صورت روحانی وی رحمت ربانیبر مومن و بر کافر از مات سلام ا...چون ماه تمام آیی و آن گاه ز بام آییای ماه تو را چاکر از مات سلام ا...
                