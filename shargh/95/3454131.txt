پنج‌شنبه ۶ آبان ۱۳۹۵
-----------------------------------------
حرف اول
-----------------------------------------
سازمان احیاشده و ماموریت دشوار
-----------------------------------------

                    پس از فرازونشیب های سال های اخیر، سازمان امور اداری و استخدامی کشور بازتولد یافته است. این تشخیص ضرورت و احیای دوباره، به مصداق جلوی خطا را از هر کجا بگیرید منفعت است، تعبیر می شود. در واقع با این شرایط و نارسایی ها در مجموعه نظام اداری، وظایف جدی در مسیر اصلاح سیستم اداری و مدیریت کلان کشور برعهده و در تخصص سازمان مزبور قرار می گیرد. قانون مدیریت خدمات کشوری به عنوان اساس و بنیان سیستم مدیریت تشکیلات دولت و به تبع آن منابع انسانی، نیازمند تغییر یا حداقل اصلاح بنیادی است. این قانون، جامع، کامل و مانع نیست و با اتمام دوران آزمایشی، اصلاح و تکمیل آن مدنظر دولت و مجلس نیست. ضعف نیروی انسانی نیز مانع آن می شود که این بیمار اداری - که در دو دهه اخیر به شدت حجیم، ناکارآمد و مبتلابه فساد در غالب زمینه ها شده- درمان شود. درعین حال، همه امور در ید دولت گرفتار یازدهم قرار داده شده که با توجه به مقاومت های ریزودرشت و سلیقه ای و تعابیر متفاوت، کار بسیار دشواری پیش رو دارد. مقایسه ای ساده در تعداد کارکنان و تعداد دستگاه های اداری در فاصله سال های 65 تا 95 گویای ناگفته های بسیار و راه دشوار زدودن مشکلات است....(به الحاق قارچ گونه شرکت های خصولتی و آثار مخرب آن قبلاپرداخته ایم). در دهه های گذشته کارکنان با 20 سال خدمت و 30 روز حقوق با تمایل خود با حقوق نسبتا مکفی و با اشتیاق بازنشسته می شدند و چرخ بازنشستگی و اشتغال هم (ورود و خروج از سیستم) به خوبی می چرخید. چه اتفاقی رخ داده که سن بازنشستگی مرتب رو به تزاید است و کارکنان تمایلی به بازنشستگی ندارند و جوانان پشت در های ورودی بازار کار در انتظار هستند؟ آیا عدم توازن دریافتی ها در دوران بازنشستگی عاملی اصلی و بازدارنده به شمار نمی رود؟ می دانیم دولت در کشور ما بزرگ ترین کارفرما برای جذب نیروی انسانی با مفهوم کلی محسوب می شود و انتظاری نابجا ایجاد شده تا همه به «آب باریکه» دولت وصل شوند و با حداقل بازدهی به کار دوم بپردازند و با ناکارآمدی، صرفا حضوری فیزیکی داشته باشند. در این شرایط، ایجاد زمینه های اشتغال در کل کشور حتی بخش خصوصی نیازمند برنامه ریزی های دقیق، استاندارد، مناسب روز و زمان و از همه مهم تر، برمبنای تعریف شده منافع ملی و راندمان صحیح و اصولی، پرهیز از بی کاری مخفی و موضوعاتی از این دست است. رشد بی کاری و اشتغال فارغ التحصیلان آموزش عالی در مشاغل خدماتی (آن هم اگر شانس بیاورند)، مبین چه اتفاقی است؟ اصولاتوسعه رشته های بدون نیاز بازار کار، صرفا به قصد دریافت شهریه از طرف دانشگاه های پربازده! و تولید بی کاران تحصیل کرده بدون توجه به کیفیت و صرفا با انگیزه اخذ مدرک بالاتر، تا به کی و به چه قیمتی ادامه می یابد؟ امید آن می رود سازمان امور اداری و استخدامی کشور، با تعاریف منطبق با آینده کشور و موافق علوم جدید، در دولت دوم دکتر روحانی به ساماندهی وضعیت نابسامان امروز بپردازد. می توان از همین آغاز، نظام هماهنگ را سامان داد تا به سرعت و دقت اجرائی شود. در این صورت هر دستگاه دولتی نخواهد توانست بنا بر میل، امکانات، ارتباطات و توان خود به جذب یا دفع نیروی انسانی که اولین و مهم ترین ابزار مدیریت است، اقدام کند. سازمان احیاشده، ساختمان های مناسبی دارد که امکان استقرار نیرو برای بازدهی مطلوب مهیاست و نقل و انتقال و اجاره یا خرید مکان های دیگر اولاضرورت تام ندارد و در ثانی نباید شروع به کار جدی، موکول به آن شود. ایجاد تشریفات جدید اداری، استقرار مدیران، روسای دفاتر و فشار به بودجه محدود و مبتنی بر ضابطه دولت روحانی، دورشدن از برنامه ریزی و اهداف سازمان تعبیر خواهد شد. اعطای کد به کارکنان در مرحله تفکیک و جابه جایی به جای انتخاب بهترین ها می تواند معیاری برای قضاوت درباره سازمان باشد. نگاه اعضای کابینه در حال ترمیم به این سازمان، نگاهی همسو و تاییدکننده بوده و از هرگونه همکاری نکردن با ادعای دخالت سازمان امور اداری و استخدامی در امور تشکیلات تحت نظارت خود، ممانعت جدی به عمل آورند.
                