دو‌شنبه ۲۷ دی ۱۳۹۵
-----------------------------------------
یادداشت
-----------------------------------------
چشم انداز برجام در دوران ترامپ
-----------------------------------------

                    دونالد ترامپ، رئیس جمهوری منتخب آمریکا، تا چند روز دیگر به عنوان چهل وپنجمین رئیس جمهوری ایالات متحده آمریکا سوگند یاد خواهد کرد و کار خود را رسما در کاخ سفید آغاز می کند. دونالد ترامپ در دوره مبارزات انتخاباتی چند شعار محوری را مطرح کرد که تا روزهای پایانی مبارزه انتخاباتی اش آنها را تکرار کرد: احداث دیوار در مرز مشترک با مکزیک با هزینه دولت مکزیک، پاره کردن توافق اتمی ایران با کشورهای 1+5، بازگرداندن صنایع کوچک به خاک آمریکا، بیرون راندن مسلمانان داوطلب مهاجرت به آمریکا و بالاخره وداع با تغییر رژیم ها در کشورهای دیگر. بسیاری از تحلیلگران داخلی و خارجی مترصد این موضوع هستند یا در انتظار چگونگی پاسخ آمریکا به این نکته هستند که رئیس جمهوری جدید آمریکا در برخورد با توافق ایران با شش قدرت جهانی از جمله آمریکا چه خواهد کرد. آیا مثلاهمان طور که خود ترامپ گفته، این توافق را پاره خواهد کرد یا دست کم در راه اجرای آن سنگ اندازی خواهد کرد یا از کنار آن مانند برخی دیگر از شعارها و وعده هایش از جمله به زندان انداختن خانم کلینتون، خواهد گذشت؟ البته جمهوری اسلامی ایران به سهم خود سناریوهای گوناگونی را برای برخورد با هر اقدام ایالات متحده آمریکا تدوین کرده که در زمان خود اجرا خواهد شد. با وجوداین نگارنده فرضیه های گوناگون را درباره تعامل دونالد ترامپ با برجام ترسیم کرده که به ترتیب درصد احتمال وقوع آن مطرح می کند. یادآوری این نکته ضروری است که درباره وضعیت روان شناختی دونالد ترامپ این نکته مورد اجماع همه صاحب نظران است که وی شخصیتی پیش بینی ناپذیر دارد. معنای این تلقی یا شناخت شبه همگانی درباره شخصیت ترامپ این است که ممکن است همه پیش بینی ها درباره سیاست های ترامپ نتایج معکوسی داشته باشد. یکم. فرضیه پاره کردن برجام از سوی دونالد ترامپ به طور کلی منتفی است؛ زیرا ایالات متحده آمریکا، کشوری است که رفتارش نهادینه شده است و رئیس جمهوری این کشور نمی تواند از روی نهادهای ساختاری پرش کند. این درست است که مطابق قانون اساسی این کشور، رئیس جمهوری از اختیارات گسترده حتی در سطح قانون گذاری در حوزه اختیارات اجرائی برخوردار است؛ اما موضوع توافق هسته ای موضوعی نیست که در چارچوب روابط دوجانبه به امضا رسیده باشد؛ بلکه در این توافق واشنگتن در کنار پنج قدرت جهانی بدون برخورداری از حق تقدم یا حق ویژه تعریف شده است. حتی هنگامی که دونالد ترامپ در چارچوب مبارزه انتخاباتی خود از پاره کردن برجام به محض ورود به کاخ سفید سخن به میان آورد، مشاورانش در چند توضیح بعدی تلاش کردند ضرباهنگ آن را کاهش دهند؛ تا آنجاکه شخص ترامپ چندی بعد و در یک سخنرانی انتخاباتی گفت منظورش از واژه پاره کردن برجام پاره کردن فیزیکی توافق نبوده؛ بلکه منظورش بازبینی این توافق بوده است. کارشناسان وزارت خارجه و شورای روابط خارجی ایالات متحده آمریکا که «تصمیم سازان» اصلی سیاست های اجرائی آمریکا شناخته می شوند، می دانند که هرگونه اخلال در تصمیمات گرفته شده دولت های پیشین پیامدهای ویران کننده ای برای وجهه بین المللی آمریکا به دنبال خواهد داشت؛ زیرا این مسئله شامل تصمیماتی خواهد بود که در دوران دونالد ترامپ گرفته می شود. در این صورت ضریب اعتماد جهانی به سیاست های واشنگتن خدشه دار خواهد شد و حلقه نخست رئیس جمهوری منتخب آمریکا به این مسئله واقف هستند. درست است که ترامپ سابقه کار اجرائی ندارد؛ اما تیم انتخابی اش با وجود افراطی بودن اعضای آن، سابقه اجرائی، قانون گذاری و عضویت در نهادهای تصمیم ساز یا تصمیم گیرنده داشته و از بیرون منظومه قدرت نیامده اند. مضاف بر اینکه با احاله توافق برجام به شورای امنیت سازمان ملل متحد و صدور قطع نامه ویژه در این باره، موضوع برجام به یک سند بین المللی تبدیل شده که خدشه پذیر نیست. به این ترتیب نه نهادهای داخلی ایالات متحده آمریکا به ترامپ اجازه واردکردن خدشه ماهوی به برجام می دهد و نه نهادهای بین المللی و به طور مشخص شورای امنیت سازمان ملل متحد. با وجوداین نمی توان گفت تعامل دولت ترامپ با برجام، با آنچه در دوره اوباما جریان داشت، مطابقت داشته باشد. دوم. دولت دونالد ترامپ تلاش خواهد کرد از طریق وضع تحریم های جدید علیه ایران یا گسترش دامنه تحریم هایی نظیر داماتو آثار ناشی از توافق برجام و قطع نامه شورای امنیت را بی اثر کند. شانس عملی این فرضیه در مقایسه با فرضیه بند یکم بیشتر است؛ اما چالش های پیش روی این فرضیه کم نیست؛ زیرا در مرحله نخست دولت ترامپ برای عملی کردن این فرضیه به محمل ها و بهانه های محکم و به عبارتی محکمه پسندی نیاز دارد که به رفتار طرف دوم یعنی جمهوری اسلامی ایران آن هم در زمینه هسته ای و نه موضوعات دیگر مربوط می شود. در این زمینه گفتنی ها زیاد است؛ اما در اینجا به چند مورد آن می پردازیم.نخست اینکه به اعتراف بسیاری از کارشناسان غربی کشور ایران نسبت به تعهدات بین المللی اش پایبند بوده است. منظور از تعهدات بین المللی توافق نامه هایی است که یک طرف آن ایران است. به لحاظ تاریخی نیز این موضوع اثبات شده است. دوم آنکه در مسئله هسته ای و بر پایه برجام همه فعالیت های هسته ای ایران زیر نظر آژانس بین المللی انرژی اتمی قرار دارد. این سازمان در گزارش های دوره ای به شورای امنیت به پایبندی تمام و کمال ایران به توافق هسته ای اشاره کرده است. این مسئله آن قدر مهم است که حتی تلاش های اخیر جمهوری اسلامی ایران برای استفاده از سوخت اتمی برای پیش برنده های کشتی ها با اطلاع و رایزنی و موافقت آژانس بین المللی انرژی اتمی صورت گرفته است؛ ازاین رو دولت ترامپ در زمینه پایبندی جمهوری اسلامی ایران به برجام هیچ محمل یا بهانه ای در دست ندارد. در نتیجه و در صورت وضع تحریم های جدید علیه ایران یا گسترش دامنه تحریم های پیشین، به گونه ای که مغایرت آن با روح برجام برای طرف های امضا کننده آن اثبات شود، دولت ترامپ با رویارویی اتحاد اروپا و روسیه و چین و نیز سازمان بین المللی انرژی اتمی مواجه خواهد بود. نباید فراموش کرد که اتحادیه اروپا صرف نظر از برجام و در حوزه های دیگر جهانی با شعارهای ترامپ آشکارا به مخالفت برخاست. به طور مشخص، اروپا درباره نقش ترامپ در بازتولید روحیه شوونیسم لجام گسیخته در سطح جهانی هشدار داده بود. همچنین دیدگاه ترامپ در موضوع پیمان ناتو و احتمال کاهش سهم مالی آمریکا به این پیمان محل انتقاد و سرزنش اعضای اروپایی آن قرار گرفت. به این ترتیب باید به این نکته اشاره کرد که اختلافات آمریکا با اروپا در دوران ترامپ افزایش خواهد یافت و ممکن است برجام و عدم تعهد واشنگتن به آن یکی از آنها باشد. دولتمردان جمهوری اسلامی ایران به خوبی از گسل های موجود در روابط اروپا با آمریکا در دوران ترامپ و قابلیت فعال شدن آنها آگاهی دارند. مضاف بر این، تمدید 10ساله داماتو درکنگره آمریکا و امضای آن از سوی باراک اوباما با واکنش شدید ایران مواجه شد؛ تا آنجاکه جمهوری اسلامی ایران از کمیته نظارتی برجام تقاضا کرد برای رسیدگی به این اقدام ایالات متحده تشکیل جلسه دهد. این نشست قرار است در سطح معاونان وزرای خارجه کشورهای 1+5 پس از تعطیلات ژانویه برگزار شود. این نخستین شکایت حقوقی ایران علیه آمریکاست که به خاطر آنچه تهران مغایرت اقدام کنگره با روح برجام می خواند، انجام شده است. اگر در یکی از این شکایات، جمهوری اسلامی ایران موفق به اثبات مدعای خود شود و کمیته نظارتی برجام نظر خود را به سود ایران اعلام کند، ایالات متحده با چالش حقوقی جدی ای مواجه خواهد شد. سوم. اگر تحقق هریک از فرضیه های یادشده دشوار باشد این پرسش مطرح می شود که آیا دولت ترامپ در برابر برجام دست روی دست خواهد گذاشت و در برابر برجام سنگ اندازی نخواهد کرد که پاسخ به این پرسش قطعا منفی است. ملاحظه کنید قطع نامه اخیر شورای امنیت سازمان ملل در مورد محکومیت اقدامات اسرائیل در توسعه شهرک های یهودی نشین، در کرانه باختری و بخش شرقی بیت المقدس و استفاده نکردن آمریکا از حق وتو و واکنش های شدید رژیم صهیونیستی و توضیحات و مواضع بی سابقه جان کری، وزیرخارجه آمریکا با چه عکس العمل تندی از جانب کنگره آمریکا مواجه شد. مصوبه اخیر کنگره آمریکا مبنی بر محکومیت سیاست اوباما و تهدید سازمان ملل متحد، درباره قطع کمک های واشنگتن به این سازمان در صورت ادامه سیاست ضداسرائیلی و مهم تر از همه رای مثبت اکثریت دموکرات ها به این مصوبه، اگر نگوییم بی سابقه است، قطعا در تاریخ ایالات متحده آمریکا کم سابقه است. بیان این نمونه برای این است که بدانیم دولت ترامپ حتی پیش از ورود به کاخ سفید برای مقابله با مواضع و تصمیمات دقیقه نودی دولت اوباما دست به کار شده است. در نتیجه، درباره برجام نیز به نظر نمی رسد دولت افراطی ترامپ بی تفاوت بماند. از سوی دیگر همه ما می دانیم که اختلافات ایران با آمریکا به موضوع اتمی محدود نبوده و نیست. در واقع می توان بحران روابط ایران و آمریکا را به سازه ای چندطبقه تشبیه کرد که برجام یک طبقه از این سازه را تشکیل می دهد. برخی از این بحران ها برای حداقل یک طرف و برخی دیگر برای دو طرف ماجرا خط قرمز به شمار می رود؛ برای نمونه، موضع جمهوری اسلامی ایران در برابر رژیم صهیونیستی است که هم برای تهران خط قرمز محسوب می شود و هم برای واشنگتن. به این ترتیب، برای ادامه چالش در مناسبات ایران و آمریکا نیازی به وقوع رخداد تازه ای نیست و درست به همین دلیل است که دولت ترامپ برای تعلیق یا تضعیف برجام از دیپلماسی تردید و تخریب مستقیم استفاده نخواهد کرد، بلکه ترجیحا از دیپلماسی دوربرگردان استفاده خواهد کرد؛ یعنی از گسل های موجود در روابط با ایران و فعال ترین این گسل ها برای بحران سازی یا تشدید بحران های موجود استفاده خواهد کرد و در این مسیر از اولین دوربرگردان ها برای بازگشت به ایستگاه اصلی، یعنی برجام بهره خواهد گرفت. این فرضیه فرصت زیادی برای اجرا خواهد داشت. در واقع دولت ترامپ عملاقصد دارد همه تحریم های دوران چالش هسته ای یا بخش اعظم آن را تحت عناوین دیگر مجددا بازگرداند.به گفته دونالد ترامپ برجام جدیدی را به ایران تحمیل کند، دولت ترامپ براین باور است که نباید اجازه داد منظومه کارآمد بوروکراتیک تحریم های علیه ایران از هم بپاشد. این فرضیه چنان که گفته شد محتمل ترین گزینه دولت ترامپ در برخورد با برجام خواهد بود. در این زمینه باید گفت سرعت عمل ایران و دستگاه دیپلماسی کشورمان در مدیریت مذاکرات هسته ای و فرجام آن فارغ از جدل های داخلی جناحی یا حزبی و فهم اهمیت و گاه حیاتی بودن عنصر زمان، ستودنی است؛ زیرا اگر جدال اتمی ایران با کشورهای 1+5 در دوران ترامپ امتداد پیدا می کرد، هیچ کس (چه موافقان و چه منتقدان برجام) نمی توانست چشم انداز میان مدت رخدادهای محتمل را ترسیم کند. اما نکته بسیار مهم و راهبردی ماجرای برجام جای دیگر است و آن اینکه جمهوری اسلامی ایران در دوران باراک اوباما به قدرت اتمی اش و مسالمت آمیزبودن آن مشروعیت جهانی بخشید و در دوران ترامپ و در صورت نقض برجام از سوی دولت افراطی آمریکا عدد 1+5 به 1+4 کاهش خواهد یافت؛ با این تفاوت که این بار خانواده بین المللی در هرگونه اقدامی که ایران اجرای آن را به مصلحت خود تشخیص دهد، حداقل از همراهی با ایالات متحده آمریکا پرهیز خواهد کرد. 
                