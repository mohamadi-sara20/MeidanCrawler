یک‌شنبه ۱۱ مهر ۱۳۹۵
-----------------------------------------
حرف اول
-----------------------------------------
توافق نفتی زیر چتر دعوای ایران و سعودی ها
-----------------------------------------

                    کاهش 700 هزار بشکه ای تولید نفت اوپک و اینکه ایران از این قاعده مستثنا شده است، آیا یک پیروزی برای ایران است؟ می توان این را حاصل شرایط حاکم بر بازار دانست یا میوه دیپلماسی و جهد نفتی ها و دیپلمات های ایران برشمرد؟ حقیقت ماجرا این است که عربستان فریز نفتی را بدون ایران قبول نمی کرد. نشست دوحه در هفت ماه پیش موید این نظر بود که سعودی ها هرگونه کاهش تولید را چه اوپکی و چه غیراوپکی یک فرایند دسته جمعی می دانستند و قبول نمی کردند کسی مستثنا شود، این موضوع دقیقا روی ایران متمرکز بود و عربستان نمی خواست ایران به سطح تولید قبل از تحریم خود برسد و با بازی رسانه ای و افزودن هیجان و نگرانی به بازار می خواست ایران را مسئول کاهش قیمت نفت تا زیر 30دلار معرفی کند....اما نشست دوحه شکست خورد و بازی سعودی ها زود رو شد.در نشست الجزیره، با اینکه از روزهای قبل، همان حرف ها و سخن های پیشین به مانند نشست دوحه مطرح شد که «ایران اگر نباشد ما هم نیستیم»، نتیجه نهایی با توجه به سنت های این چند ساله اوپک چیزی در حد خرق عادت و سنت بود و اتفاقی مهم قلمداد شد. نشانه آن روی خوش بازار بود که به این تصمیم لبخند زد و قیمت نفت افزایش پیدا کرد.برای تحلیل نشست اخیر الجزیره باید به دو سیاست و رویکرد عربستان در سال های اخیر نگاه دقیق تری داشت. اولین موضوع، سیاست دامپینگ عربستان در مقابل نفت ماسه (شیل اویل ها) بود که برای اینکه هزینه تولید آنها به نسبت قیمت نفت صرفه اقتصادی نکند، سیاست کاهش قیمت را در دستور کار خود قرار داد. اوج این سیاست در اکتبر دو سال پیش رخ داد که کاهش قیمت نفت در سه هفته به نسبت 50 ماه گذشته اش رقم خورد و این سیرکاهشی باز ادامه داشت و تا دامنه و باند 30دلار هم رسید. نفت های غیرمتعارف هزینه تولید بالایی دارد، به طور متوسط هر بشکه 50 تا 60 دلار. پس وقتی نفت به زیر این قیمت برسد، این فرایند دیگر اقتصادی نیست و تولید متوقف می شود. مشخصا هدف عربستان به دست آوردن بازار نفت آمریکا بود؛ به طوری که آمریکا با تولید شیل ها از تولید پنج میلیون بشکه‎ای سال های 2006-2007 به مقدار هشت میلیون و 700 هزار بشکه ای هم رسید که این مقدار تولید نفت در آمریکا از سال 1860 بی سابقه بود؛ پس سیاست عربستان این شد که بازار را از نفت اشباع کند، در مقابل کشورهای غیر عضو اوپک، مشخصا روسیه هم با رشد بی سابقه ای تولید نفت خود را افزایش داده اند به طوری که در شش ماه اول سال 2014 نسبت به همین بازه زمانی در سال گذشته، بیش از 1/6 میلیون بشکه به تولید روزانه خود افزوده بودند. افزایش تولید در کشورهای غیراوپکی در حالی رخ داد که تولید اوپک هم افزایش داشت. در نوامبر 2014 انتظار عمومی بر این بود که با توجه به سنت اوپک در کنترل قیمت نفت، سیاست کاهش تولید در دستور کار قرار گیرد، اما این گونه نشد و سیاست عربستان بر همان مدار کاهش قیمت برای از دور خارج کردن شیل اویل ها بود. همان زمان، بلومبرگ گزارش داد این سیاست موثر بوده و حفاری های شیل کم شده است، اما اینکه دامنه این سیاست محدود به همان دوره بماند سخت بود و این اتفاق رخ نداد. با گرفتاری های مختلفی که سعودی ها برای خود در یمن، سوریه و عراق رقم زده اند، توان پاسخ گویی مالی به این بحران ها هر روز برایشان سخت تر می شود. این در حالی است که بنا به رسمی که خاندان سلمان در هیات حاکمه گذاشتند، اقتصاد دنباله روی سیاست شده بود. برای پیاده سازی تفکر ام القرایی و خادمین الحرمین، نفت و اقتصاد باید در خدمت سیاست های تهاجمی سلمان ها قرار می گرفت. این برخلاف رویه سنتی و عادت شده سعودی ها بود که امور اقتصادی از سیاست تقریبا جدا بود و تکنوکرات ها مدیریت نفت و اقتصاد را عهده دار بودند.دومین رویکردی که سعودی ها در این سال ها در نفت دنبال کردند، خارج کردن ایران از بازار نفت بود. مشخصا این سیاست سوءاستفاده از تحریم های هسته ای بر علیه ایران بود. صادرات نفت ما به 800 هزار بشکه در روز هم رسید و سه کشور عراق، روسیه و عربستان بازارهای سنتی ایران را به دست گرفتند. در این میان عربستان در نشست دسامبر 2011 سنت سهمیه بندی را از اوپک حذف کرد و راهبرد «هرکس به اندازه توانش» را به جای «هرکس به اندازه سهمیه اش» در اوپک جایگزین کرد. تاسف آور اینکه نماینده ایران در آن نشست هم به این موضوع رای داد که خیلی راحت می توانست با استفاده از سازوکار رای در اوپک که حق وتو برای همه اعضا را به رسمیت می شناسند، از رای دادن به این سیاست سعودی اجتناب کند، ولی با دست خودمان زمینه خروج هرچه بیشتر خودمان از بازار را فراهم کردیم که بماند.... بعد از توافق هسته ای و تحصیل برجام این سیاست عربستان هرچه بیشتر عیان و آشکار شد که ایران زمینه و فرصت بازگشت به بازار را پیدا نکند. اوج این مسئله مطرح کردن فریز نفتی بود. اینکه تولید کنندگان تولیدشان را فریز کنند تا قیمت ها حداقل به زیر 30دلار کاهش پیدا نکند، در ظاهر سیاست درستی است، اما نه برای کشوری که سهم خود را مظلومانه در بازار از دست داده است. ولی منظور سعودی ها از فریز نفتی که در نشست دوحه دنبال می کردند، ایران بود که با همراهی نکردن ایران هم شکست خورد. جالب آنکه نفر نفتی پایداری ها همان موقع از وزیر نفت انتقاد می کرد که با همراهی نکردن با فریز نفتی موجب کاهش و پایین بودن قیمت نفت شده است.حال با این صورت بندی، نشست الجزیره حاوی پیام های مختلفی است. اول اینکه سیاست از دور خارج کردن شیل اویل ها گویا دیگر چندان مورد نظر سعودی ها نیست و اصراری بر آن ندارند. درحالی که قبلاصحبت این را می کردند که تا 20 دلار هم حاضرند قیمت را کاهش دهند. دوم اینکه موافقت سعودی ها با مستثناشدن ایران از تصمیم کاهش تولید نشان از آن دارد که ورود ایران به بازار به سعودی ها تحمیل شده است و آن را پذیرفتند. دستاورد دیگر بازگشت به سنت سهمیه بندی در اوپک است که از سال 2011 به کنار گذاشته شده بود. این درست است که تخلف از سهمیه در اوپک امر رایجی است، اما سهمیه ملاک و معیار خوبی برای بررسی رفتار اعضاست.نشست الجزیره و مذاکرات دوجانبه نفتی ایران و عربستان در این هنگامه که منازعه دیپلماتیک بین دو کشور به شدت در جریان است، ثابت کرد دو کشور به همراهی هم نیاز دارند و نیاز و ترجیحات اقتصاد بر دیگر امور اولویت نیز دارد. بیراه و دور از واقع نیست بگوییم که نفتی های ایران با رفتار حرفه ای از شرایط بازار و محدودیت های سعودی ها کمال استفاده را بردند و جایگاه ازدست رفته ایران در اوپک را به نقطه و منزل مناسبی رساندند. درواقع زیر چتر و خیمه دعوا و درگیری یک توافق خوب برای ایران به دست آمده است که سعودی ها از سر اجبار به آن تن دادند و خود پیش قدم شدند.
                