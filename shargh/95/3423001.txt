پنج‌شنبه ۱۱‌شهریور ۱۳۹۵
-----------------------------------------
type_unknown
-----------------------------------------
شهرداری زیر ذره بین
-----------------------------------------

                    شرق: دبیر ستاد هماهنگی مبارزه با مفاسد اقتصادی از ورود به پرونده شهرداری تهران خبر داد و گفت: «در حال بررسی ابعاد این پرونده هستیم». کاظم پالیزدار در گفت وگو با «ایلنا»، درباره اینکه آیا ستاد مبارزه با مفاسد اقتصادی در ارتباط با بحث تخلف شهرداری تهران در بحث واگذاری املاک به برخی از مدیران شهرداری و اعضای شورای شهر ورود کرده است، گفت: «دراین باره ستاد مبارزه با مفاسد اقتصادی به مسئله قطعا پرداخته و اگر لازم باشد در زمان مناسب اطلاع رسانی خواهیم کرد». دبیر ستاد هماهنگی مبارزه با مفاسد اقتصادی با بیان اینکه هم اکنون در حال بررسی موضوع تخلف شهرداری و شورای شهر تهران هستیم، گفت: «خیلی ها مدعی هستند این گزارش های منتشرشده درست نیست، برای همین ما باید ابعاد این پرونده را بررسی کنیم. در بررسی های خود گزارش ها و استعلام های لازم را از مبادی و نهادهای نظارتی ذی ربط دریافت خواهیم کرد. فراموش نکنیم ما ستاد هستیم و ستاد هم یک نهاد فراقوه ای است و فقط مربوط به دولت نیست». او درباره مسدودشدن سایت معماری نیوز که برخی از اطلاعات مرتبط با این تخلف را منتشر کرده بود، گفت: «این اقدام بنا به دستور مرجع قانونی انجام شده است و این مرجع حتما برای خود مستنداتی داشته و به نتایجی رسیده است. به هر حال ما این موضوع را رصد و پیگیری می کنیم و به آن بی تفاوت نخواهیم بود». دبیر ستاد هماهنگی مبارزه با مفاسد اقتصادی گفت: «ما در جریان این موضوع هستیم و دبیرخانه ستاد مبارزه با مفاسد اقتصادی در حال بررسی این مسئله است». او درباره زمان اطلاع رسانی جزئیات بررسی های ستاد مبارزه با مفاسد اقتصادی گفت: «ما باید استعلام های لازم را از دستگاه های نظارتی و نهادهای فراقوه ای دریافت کنیم، در این زمینه حتی از خود شهرداری تهران هم توضیح خواهیم خواست». ماجرای املاک شهرداری از آنجایی آغاز شد که برخی رسانه ها گزارش سازمان بازرسی کل کشور از واگذاری املاکی در شمال شهر تهران با تخفیف بالاو به صورت اقساط به برخی مدیران شهرداری و بعضی از اعضای شورای شهر را منتشر کردند. پس از تایید و تکذیب های فراوان، روز یکشنبه سخنگوی قوه قضائیه، اصل گزارش سازمان بازرسی را تایید کرد؛ اما گفت این گزارش نهایی نیست و سازمان بازرسی در انتظار پاسخ شهرداری تهران است. این نظر رسمی دستگاه قضائی نشان داد ماجرا تازه آغاز شده، هرچند قالیباف شهردار تهران صراحتا گفت: «با اطمینان به مردم می گویم بحث واگذاری امتیازات پروانه و زمین براساس مر مقررات انجام گرفته و تخفیف های داده شده نیز بر همان اساس بوده است». او روز گذشته هم در نامه به دادستان تهران از رسانه های منتشر کننده گزارش گلایه کرد و گفت خط قرمزی در مبارزه با فساد ندارد. دادستان کل کشور هم نامه باقر قالیباف را به سازمان بازرسی ارجاع داد. در همین رابطه خبرگزاری «پانا» گزارش داده 29 نفر از اعضای شورای شهر هم در نامه ای به رئیس این شورا درخواست کردند با رسانه های منتشرکننده گزارش سازمان بازرسی برخورد شود، چراکه به حیثیت اعضای شورا خدشه وارد شده است. نام هفت نفر از اعضای شورای شهر در فهرست دریافت کنندگان املاک مورد بحث بوده است. در همین حال طرح تحقیق وتفحص از شهرداری تهران هم در مجلس شورای اسلامی کلید خورده است. جزئیات طرح تحقیق وتفحص مجلس از شهرداری تهرانمحمود صادقی، عضو هیات رئیسه مجمع نمایندگان استان تهران، از تدوین طرح تحقیق وتفحص از شهرداری تهران در مجلس بر مبنای سه محور واگذاری املاک، پروژه های مشارکتی و نحوه تعاملات شهرداری در تغییر کاربری ها خبر داد. صادقی در گفت وگو با «خانه ملت» تصریح کرد: «با توجه به گزارش ها و اخبار متعددی که درخصوص وجود تخلفات مالی در عملکرد شهرداری به دست ما رسیده، تعداد زیادی از نمایندگان به ویژه نمایندگان تهران به این نتیجه رسیدند که طرح تحقیق وتفحص از عملکرد شهرداری تهران را تقدیم مجلس کنند». او در تشریح محورهای طرح تحقیق وتفحص از عملکرد شهرداری تهران، گفت: «محور نخست، چگونگی تملک املاک واقع در طرح ها و واگذاری املاک، محور دوم، چگونگی اجرای پروژه های مشارکتی در شهرداری تهران و سومین محور، نحوه توافقات و تعاملات شهرداری با اشخاص حقیقی و حقوقی در تغییر کاربری هاست». صادقی تاکید کرد: «نمایندگانی که طرح تحقیق وتفحص از عملکرد شهرداری تهران را مطرح کرده اند، برای انجام این اقدام مصمم هستند و براساس اسناد فراوانی که وجود دارد، به صورت کارشناسی در مدت معین براساس آیین نامه تفحص را پیگیری خواهند کرد، البته در این زمینه قضاوت پیشینه ای نداریم و تنها با توجه مدارکی که به دست ما رسیده، ایجاب می کند تحقیقات انجام شود». اکنون و با ورود ستاد مبارزه با مفاسد اقتصادی و مجلس شورای اسلامی به این پرونده، روند بررسی موضوع وارد مرحله جدیدی شده است.
                