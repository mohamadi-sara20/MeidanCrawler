سه‌شنبه ۱۲ بهمن ۱۳۹۵
-----------------------------------------
حرف اول
-----------------------------------------
لوث شدن اهرم استیضاح
-----------------------------------------

                    چندروزی است بحث طرح استیضاح فخرالدین احمدی دانش آشتیانی، وزیر آموزش وپرورش، با 37 امضا به هیئت رئیسه مجلس تقدیم شده است. این استیضاح را می توان از دو جهت بررسی کرد؛ در ابتدا باید پذیرفت استیضاح و سوال، حق طبیعی و قانونی مجلس و نمایندگان مردم است و اگر نمایندگان لازم بدانند، می توانند از این اهرم استفاده و وزیر مربوطه را استیضاح کنند. استیضاح به عنوان یک ابزار در راستای بهبود شرایط کشور در اختیار نمایندگان قرار گرفته است اما استفاده بی مورد از استیضاح خاصیت و کارکرد آن را از بین خواهد برد. آنچه در عملکرد مجالس گذشته شاهد بودیم، استفاده ابزاری، جناحی و سیاسی از استیضاح، حتی به عنوان اهرمی برای مقابله با دولت بوده است. در مجلس فعلی نیز در برخی موارد با چنین رویه هایی برخورد داشته ایم. استیضاح تاکنون نتوانسته است به عنوان یک ابزار برای بهبود شرایط کشور به کار گرفته شود و کارکرد اصلی خود را در زمین سیاسی کشور ما از دست داده است. همچنین استفاده پی درپی و مکرر از آن باعث شده است ثمربخشی لازم را نداشته باشد. افکار عمومی استیضاح را ابزاری قلمداد می کند که با آن نمایندگان منتخب در راستای نفع جمعی و مردمی از آن استفاده می کنند. اما در چند سال اخیر در میان مردم و افکار عمومی، استیضاح رنگ وبوی سیاسی گرفته است و مردم دیگر نمی توانند به کارکرد واقعی استیضاح اعتماد کنند. در طرف دیگر استیضاح وزیر آموزش وپرورش قرار گرفته است. دانش آشتیانی در شرایطی به سمت وزارت رسید و توانست از مجلس رای اعتماد کسب کند که همگان به این امر آگاه بودند که رای اعتماد به او برای هشت ماه پایان دولت است. اکنون که حدود دو ماه از روی کارآمدن ایشان گذشته است، زمان بسیار کوتاهی برای قضاوت درباره عملکرد اوست. با توجه به مشکلات عدیده وزارتخانه آموزش وپرورش نباید توقع داشت که تمامی مشکلات در این مدت کوتاه حل شود. نمایندگانی که خواهان استیضاح دانش آشتیانی هستند، باید به این مهم توجه کنند که در مدت دو ماه نمی توان انتظار داشت تمامی مشکلات مربوط به قشر فرهنگیان و وزارت آموزش وپرورش حل شود.آموزش وپرورش بزرگ ترین سازمان دولتی است که کارکنان بسیاری در زیرمجموعه آن مشغول به کار هستند. روزی که در مجلس به دانش آشتیانی رای اعتماد داده شد، همه باخبر بودند که در این وزارتخانه مشکلات و معضلات عدیده ای وجود دارد و برای حل آنها باید به دولت کمک کرد نه آنکه با استیضاح چوبی دیگر لای چرخ دولت گذاشت. فرهنگیان جامعه ما مطالبات برحقی دارند که باید به دانش آشتیانی فرصت بیشتری داد تا بتواند گامی موثر برای تحقق آنها بردارد. وزیر آموزش وپرورش که کار بسیار پیچیده و مشکلی را پیش روی خود دارد، می تواند در این فرصت باقی مانده با سرعت بخشیدن به تغییرات و عزل و نصب های مدیران گامی رو به جلو بردارد. بسیار مهم است که متوجه باشیم در این فرصت کوتاه نمی توان انتظار معجزه از وزیر آموزش وپرورش داشت و استیضاح به عنوان یک اهرم سیاسی و جناحی تنها سرعت تغییرات و بهبود این وزارتخانه را کاهش خواهد داد. ابزار پرقدرت استیضاح باید در مواردی استفاده شود که یک وزیر در وظایف و تعهدات خود کوتاهی کند. بی شک نگرش صرفا سیاسی به این موضوع نه تنها گره از کار نمی گشاید، بلکه کورشدن گره را با خود به همراه خواهد داشت. استیضاح در چنین شرایطی منجر به تضعیف دولت خواهد شد و در ادامه دولت مجبور می شود به جای صرف انرژی برای انجام وظایف و اداره امور کشور به مقابله با این مسائل بپردازد و در نتیجه توان دولت و مجلس صرف مسائلی خواهد شد که نتیجه مثبتی نخواهد داشت.
                