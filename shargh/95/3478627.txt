یک‌شنبه ۲۱ آذر ۱۳۹۵
-----------------------------------------
حرف اول
-----------------------------------------
تهدید افراطی گری قومی
-----------------------------------------

                    پس از اشغال ایران در جنگ دوم جهانی از سوی دولت های شوروی سابق و انگلیس و تقسیم کشور به منطقه شمالی تحت اشغال شوروی و جنوب و غرب در اشغال انگلیس، فرصتی برای دولت شوروی ایجاد شد تا در پی دستیابی به امتیاز نفت شمال از ابزارهای خود استفاده کند. در تهران حزب وابسته به حزب کمونیست شوروی؛ یعنی حزب توده، نقشی اصلی را در واردکردن فشار به تهران برای اعطای امتیاز نفت شمال کشور به شوروی داشت. در شهریور 1323 دولت سوسیالیستی شوروی، هیاتی را به ریاست «سرگئی کافتارادزه»، معاون وزارت خارجه شوروی، به تهران فرستادند تا امتیاز نفت شمال را درخواست کند. در همین زمینه احسان طبری و جعفر پیشه وری هم با نوشتن مقالاتی زمینه ساز این برنامه استعماری بودند. البته در مجلس چهاردهم شادروان دکتر مصدق با پافشاری اقلیت مجلس توانست قانون منع اعطای امتیاز به خارجی ها در دوره اشغال را از تصویب مجلس بگذراند و چنین بود که شوروی برای به دست آوردن این امتیاز و اعمال فشار بر ایران برنامه تاسیس احزاب دموکرات در شمال و شمال غرب کشور را با خواسته های قومی و خودمختاری به اجرا گذاشت. برای اجرای چنین برنامه ای که با تصویب صدر هیات رئیسه حزب کمونیست شوروی سابق یعنی ژوزف استالین امکان اجرا یافته بود.و باقراوف یعنی صدر حزب کمونیست آذربایجان شوروی نیز ماموریت اجرائی شدن بخش هایی از آن را برعهده داشت، دولت شوروی با دعوت از چهره های سیاسی مدنظر خود به باکو، مرکز جمهوری آذربایجان شوروی، برای به دست گرفتن رهبری این جریان های قومی و خودمختاری، خواه در تبریز و مهاباد برنامه های خود را ابلاغ کرد و به این ترتیب ابتدا کمیته ایالتی حزب توده در آذربایجان منحل شد و فرقه دموکرات به رهبری پیشه وری اعلام موجودیت کرد و در مهاباد نیز کومله ژکاف منحل شد و حزب دموکرات کردستان ایران اعلام موجودیت کرد. هم سیدجعفر پیشه وری و هم قاضی محمد به عنوان رهبران بعدی دو جریان قومی در تبریز و مهاباد، تا این تاریخ در کمتر فعالیت قومی مشارکت داشتند و سیدجعفر پیشه وری در نوشته هایش تا سال 1324 مدعی بود هر شخصی که در ایران از ترک، گیلک، مازنی و فارس سخنی بر زبان جاری کند، عامل ارتجاع و بازگرداندن ایران به دوران ملوک الطوایفی است. پیشه وری سال های پیش از آن هم در باکو سردبیر نشریه آذربایجان جزء لاینفک ایران بود و برخلاف اندیشه های ملی خود در گذشته یکباره و با فرمان استالین وارد بازی سیاسی متفاوتی شد. کمااینکه گزارش های موجود در مراکز سندی کشور نشان می دهد تا این تاریخ نیز قاضی های مهاباد به ویژه شخص قاضی محمد رابطه وثیقی با دربار داشتند.... اعلام موجودیت فرقه دموکرات آذربایجان در تبریز زیر پرچم شوروی سابق و با حضور و فعالیت هزاران نفر از مهاجران باکویی در تبریز، موجب شد آذربایجان برای یک سال از سوی فرقه اداره شود و پس از تجزیه قفقاز از ایران در سده هجدهم میلادی بیم آن می رفت که بخش های شمالی کشور به خاک شوروی سابق ضمیمه شود.با خروج انگلیس از ایران شرایط دشواری برای نیروهای شوروی ایجاد شد و با پیگیری های دیپلماتیک و سیاسی برخی نخبگان کشور در فروردین 1325 شوروی اعلام کرد نیروهای خود را از ایران خارج می کند. با خروج نیروهای ارتش سرخ از آذربایجان، سران فرقه دموکرات آذربایجان در شرایط سختی گرفتار شدند و گسترش اعتراضات محلی در برابر سیطره فرقه موجب بروز خشونت هایی از سوی نیروهای فرقه شد و در نهایت در 21 آذر 1325 راه برای اعاده نظم در آذربایجان فراهم شد و فرماندهان و سران فرقه فرار به شوروی را بر قرار کردند و کشته شدن به وسیله مردم آذربایجان را ترجیح دادند.هرچند با شورش مردمی و پیش از ورود نیروهای ارتش به تبریز، عملانیروهای فرقه در تبریز شکست خورده و از تبریز فراری شده بودند اما تاسیس و سپس حیات یک ساله فرقه دموکرات در آذربایجان زمینه شکل گیری مجموعه نیروهایی را فراهم کرد که در ادبیات سیاسی با نام نیروهای قوم گرا و تجزیه طلب شناخته می شوند. بقایای فرقه دموکرات در سال ها و دهه های بعد با حضور در باکو و به عنوان بخشی از حزب توده به فعالیت های محدود خود ادامه دادند. در سال های گذشته و با تشدید فعالیت های محافل ترک گرا در کشور ترکیه، برخی از نیروهای وابسته به جریان های تجزیه طلب فعالیت های خود را متوجه شعارهای پان ترکی کردند و به این ترتیب فصل تازه ای در تاریخ فعالیت های قومی و پان ترکیسم در ایران آغاز شد. حضور برخی وابستگان به جناح های سیاسی کشور در چنین محافلی هم مزید بر موضوع شده تا جهان ایرانی با تهدید سیاسی و امنیتی محافل بیگانه گرا و دشمن کشور روبه رو شود. حواشی برخی رخدادهای ورزشی در کشور، فعالیت برخی نشریات افراطی قوم گرا و سایر نشانه های چنین تهدیداتی، بیش ازپیش علاقه مندان کشور و مشفقان ایران و جهان ایرانی را خطاب قرار می دهد. 
                