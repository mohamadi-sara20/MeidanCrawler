پنج‌شنبه ۱۹ اسفند ۱۳۹۵
-----------------------------------------
type_unknown
-----------------------------------------
حساب کشی از موسسات ویژه
-----------------------------------------

                    شرق: جدول شماره 17 باز هم ابقا شد، با طوماری از موسسه های ویژه. موسسه هایی که اغلب نام شخص شناخته شده در پس آن آمده و نامی بودجه پسند بر سردر آن. جدول ویژه باز هم در بودجه خواهد ماند، آن هم با اعتباری 230 میلیاردتومانی و حاشیه های فراوانش. شلوغی روزهای آخر درر بهارستان به نمایندگان مجال نداد تا دست کم یک ساعتی به جزئیات این جدول ویژه بپردازند. این شد که بی حرف پیش و در سایه شلوغی پایان سال این جدول هم در کنار جداول دیگر مثل آب خوردن مصوب شد؛ البته نه به روال و رویه پیشین. حالابارقه هایی از نظارت به چشم می خورد. برخی نمایندگان برای آنکه جلوی هرج ومرج این جدول را بگیرند، پیشنهادهای عملی را در دستور کار قرار دادند. حالاخروجی شلوغی روزهای پایانی مجلس و بررسی بودجه 96 این شده که کارگروهی ویژه بر جدول 17 نظارت خواهد کرد و مصوبه ای در برنامه ششم توسعه نیز می تواند ناظر بر این جدول عمل کند. علی مطهری، نایب رئیس مجلس در کنار حجت الاسلام مازنی عضو کمیسیون فرهنگی و محمدعلی وکیلی از اعضای هیئت رئیسه توانستند در نهایت حکم تشکیل کارگروه نظارت بر جدول 17 بودجه 96 را بگیرند. کاری که شاید تاثیرش را بتوان در آینده و با افزایش سطح نظارت بر این جدول به چشم دید.گاهی بودجه ها صرف همایش های بی خاصیت می شودمطهری در این زمینه به «شرق» می گوید: «کارگروهی متشکل از سازمان برنامه و بودجه، وزارت فرهنگ و ارشاد اسلامی، مدیریت حوزه علمیه و کمیسیون فرهنگی مجلس بر نحوه هزینه کرد اعتبارات جدول 17 نظارت خواهد کرد. این رویه پیش تر درباره جدول 17 وجود نداشته و حالاامیدواریم این کار انجام شود. دبیرخانه این کارگروه در وزارت ارشاد مستقر خواهد بود».علاوه بر این کارگروه، علی مطهری به مصوبه ای در برنامه ششم توسعه اشاره دارد که «براساس آن دیوان محاسبات از این پس بر هزینه کرد کمک های مالی موسسات و بنیادها نظارت خواهد داشت». پرداخت های جدول 17 به گفته مطهری «کمک مالی است و دیوان محاسبات موظف است گزارش دقیق هزینه کرد بودجه موسسات مندرج در این جدول را ارائه کند».نایب رئیس مجلس دهم همچنین می گوید: «اعتبارات جدول 17- که البته مقدار زیادی نیست- میان موسسه های مندرج در این جدول از سوی کارگروه مذکور تقسیم می شود. با بودن این کارگروه این منابع عادلانه تر تقسیم خواهد شد. به نظر من برای اینکه به عدالت در این تقسیم نزدیک شویم، لازم است عملکرد سال گذشته این موسسه ها و بنیادها ارزیابی دقیق شود تا معلوم شود چه میزان از فعالیت های آنها آثار عملی داشته و میزان توانایی آنها چقدر است. گاهی این بودجه ها صرف همایش های بی خاصیت می شود. این کارگروه وظیفه دارد به گونه ای عمل کند که این بودجه ها هدر نرود». تصویب بودجه 230 میلیاردتومانیجدول شماره 17 سال 94 با بودجه ای 244میلیاردتومانی وارد صحن و با 276 میلیارد تومان مصوب شد. حالارقمی حدود 230 میلیارد تومان برای نهادها و سازمان های فرهنگی پیشنهاد شده است. اما به گفته غلامرضا کاتب جدول 17 آش شله قلم کاری است که از هر دری در آن سخنی رفته است. جالب اینکه جدول 17 نه تنها از سوی اصلاح طلبان که بیش از همه از سوی اصولگرایان مجلس با نقدهایی مواجه شد. هرچند نصرالله پژمان فر رئیس کمیسیون فرهنگی مجلس از طرفداران درجه یک آن به شمار می رود و بارها در نقد حذف این ردیف اعتباری اعلام موضع کرده است. نکته عجیب اینکه با وجود قرارداشتن برخی نهادها در ردیف های ثابت بودجه سنواتی، باز هم بخش های متعلق به این نهادها در جدول 17 نیز به چشم می خورد. این در حالی است که غلامرضا تاجگردون به «شرق» می گوید: «هرکدام از این موسسه ها را می توان در ردیف بودجه خاص خودشان سامان داد. شکل گیری این جدول اشتباه بزرگی بوده است. به باور من در بلندمدت این نوع بودجه دادن به نهادها رانت خیز می شود. اطلاع دقیق داریم که بر خیلی از این موسسه ها نظارت نمی شود. اهرم نظارتی ویژه ای وجود ندارد و همین کار ما را سخت تر از همیشه کرده است».اعتبار حتی برای «رویداد مشهد پایتخت فرهنگی اسلام در سال 2017»در لابه لای اسامی 50 موسسه ای که در این جدول جا خوش کرده اند، اسامی جالبی به چشم می خورد. از «ستاد احیای امربه معرف و نهی ازمنکر» گرفته تا مرکز «موضوع شناسی احکام فقهی» و «بنیاد فرهنگی مهدی موعود». نه تنها برای موسسه ها که حالابرای رویدادهای ویژه هم اعتبار در نظر گرفته شده است. نمونه اش «رویداد مشهد پایتخت فرهنگی اسلام در سال 2017». انتشارات اسلامی وابسته به حوزه علمیه قم، کمک به فعالیت فرهنگی مسجد جمکران، موسسه امام صادق، نیز جزء نهادها و رویدادهایی هستند که در این جدول اعتباراتی برای آنها در نظر گرفته شده است. نام و عنوان شخصیت های سیاسی از نمایندگان مجلس گرفته تا دیگر سیاسیون در پشت صحنه این نهادها پنهان است. برای نمونه در این میان می توان به بیمارستان «سپیر» به مدیریت سیامک مره صدق، نماینده مجلس دهم، موسسه مطالعات ایران و اوراسیا (ایراس) به مدیریت مهدی سنایی، سفیر کنونی ایران در روسیه، دانشگاه مفید (به ریاست مرحوم آیت الله موسوی اردبیلی) و مرکز اسناد انقلاب اسلامی به ریاست روح الله حسینیان اشاره کرد. ناگفته نماند که سال گذشته نهادهایی مانند موسسه تنظیم و نشر آثار امام خمینی(ره)، موسسه آموزشی و پژوهشی امام خمینی (به مدیریت مصباح یزدی) و بنیاد سعدی (به مدیریت حدادعادل)، از جدول 17 خارج و به ردیف های ثابت بودجه سالانه اضافه شدند.چهره های سیاسی و موسسه های خاصموسسه «پرتو ثقلین» نیز متعلق به آیت الله سیدمحمدرضا مدرسی یزدی است؛ او هم اکنون یکی از فقهای شورای نگهبان است. دفتر مرکزی این موسسه در شهر قم واقع شده و هدف آن انعکاس و انتشار کامل اخبار و آثار مربوط به آیت الله سیدمحمدرضا مدرسی طباطبایی یزدی است. موسسه فرهنگی «ترجمان وحی» هم با هدف ارائه ترجمه هایی صحیح از تحریف قرآن مجید، در سال 1383 ثبت شده است. مدیرعامل این موسسه حجت الاسلام محمد نقدی است. رئیس هیئت مدیره این موسسه نصرالله چمران، برادر شهید مصطفی چمران و مهدی چمران رئیس شورای شهر تهران، است. نایب رئیس موسسه ترجمان وحی، محسن پرویز، معاون وزیر ارشاد دولت نهم است.اعتراض کاتب به اختصاص اعتبار به شهرک مهدیهشهرک مهدیه قم از دیگر نهادهایی که در گوشه ای از این جدول بودجه ای به او اختصاص یافته نیز موسسه ای است که برای اعطای واحد مسکونی به طلاب در شهر قم دایر شده است. غلامرضا کاتب چندی پیش با اشاره مستقیم به نام این شهرک در جدول 17، به «شرق» گفت: «تعداد زیادی شهرک داریم، دلیل اینکه یکی در این میان اعتبار می گیرد چیست».نام جشنواره «عمار»، فستیوال سینمایی هم در این جدول به چشم می خورد که نخستین دوره آن در سال 1389 برگزار شد و به آثار سینمایی در حوزه مقاومت و انقلاب اسلامی اختصاص دارد. وحید جلیلی، رئیس شورای سیاست گذاری جشنواره مردمی فیلم عمار و برادر سعید جلیلی، دبیر سابق شورای عالی امنیت ملی است. البته او این روزها به جز جشنواره عمار در مشهد مشغول کار است و در مقام معاون فرهنگی شهرداری مشهد فعالیت دارد.شرایط برای حذف جدول مهیا بودبرخی نمایندگان مجلس بر حذف و برخی دیگر بر ساماندهی جدول 17 تاکید کردند. در این میان چند روز مانده به تصویب جدول 17 در لایحه بودجه 96، غلامرضا تاجگردون، رئیس کمیسیون برنامه و بودجه به «شرق» خبر داد: «زمینه های لازم برای حذف این جدول در مجلس فراهم است»؛ اما معلوم نیست با وجود پیش بینی های او وضعیت به چه سمت وسویی هدایت شده که حتی یک کلمه در مجلس درباره جدول 17 صحبت نمی شود. موبایل تاجگردون در دسترس نیست و برخی سوال های ما در زمینه چرایی سکوت مجلس درباره موضوع جدول 17 بی پاسخ می ماند. محمدعلی وکیلی نیز از منتقدان سکوت مجلس دهم و گفت وگونکردن درباره آن در صحن مجلس است. به گفته او «مجلس آن قدر سرگرم تبصره ها شده بود که دیگر مجالی برای پرداختن به جداول باقی نماند. اگر می خواستیم بر بررسی جدول 17 اصرار کنیم هم یکباره باید بررسی همه جداول در دستور قرار می گرفت. این روند به غلط در مجلس رویه شده، تاکید بر تبصره ها و پرش از روی جداول».وکیلی نیز مانند مطهری به پیگیری هایی اشاره می کند که در نهایت به بارقه هایی از امید برای نظارت بیشتر بر جداول 17 را فراهم آورده: «حکم ساماندهی جدول 17 در پای این جدول بلااستفاده باقی مانده بود که در رایزنی ها با هیئت رئیسه و شخص رئیس مجلس مقرر شد این حکم زنده شود و نظارت بر بودجه موسسه های حاضر در جداول 17 از سوی نهادهای مرتبط به صورت دقیق بررسی شود».برخی کارگروه نظارت را حذف و ردیف ها را مستقیم کردندجدول 17 جدولی متشکل از افراد و موسسه هایی است که ردیف بودجه دریافت می کنند؛ اما در سال های گذشته نظارتی بر آنها وجود نداشته است ولی حالانه تنها نظارت وجود دارد، بلکه اگر گزارش هزینه کرد آنها به جزء مورد قبول نهادهای ناظر نباشد آنها در بودجه آتی هیچ سهمی نخواهند داشت. محمدعلی وکیلی همچنین تاکید می کند: «سال 93 برای نخستین بار تلاش هایی برای افزایش نظارت بر بودجه جدول 17 اتفاق می افتد و البته به سرعت فراموش می شود. آن موقع آقایان برای این جدول حکمی گذاشتند تا کارگروهی متشکل از ارشاد، سازمان برنامه و کمیسیون فرهنگی بر آن نظارت کنند؛ اما از همان سال 93 دیگر خیلی دنبال آن را نگرفتند. البته حکم آن وجود داشت و در سال های بعد این حکم ملغی شد. از آقای رئیس [علی لاریجانی] خواهش کردم که شما هم حکم سال 93 را تنفیذ کنید، این اتفاق افتاد، آقای لاریجانی پای این حکم را امضا کرده اند. حالاما این کمیته را با همان ساختار گذشته حفظ کرده ایم».وکیلی در پاسخ به اینکه دلیل حذف این حکم چه بود و چه افرادی آن را حذف کردند نیز به «شرق» گفته «برخی در مجلس نهم این کارگروه را حذف کردند و ردیف ها را مستقیم کردند. به این ترتیب ردیف ها را به اشخاص و موسسه ها اختصاص دادند، الان دوباره این حکم را تنفیذ کرده ایم».او همچنین به «شرق» خبر داده پیش از این شرایط به گونه ای بود که دیوان محاسبات نمی توانسته گزارش نظارتی بر این جدول تهیه کند؛ اما حالاشرایط به گونه ای شده که دیوان محاسبات ملزم به نظارت بر هزینه کرد موسسه های ذیل جدول 17 شده است.پایان مجهول یک جدولاز یک سو کماکان نقدها بر مجلس دهمی ها باقی است که چرا یک بار هم که شده برای حذف این جدول اقدام نکردند و درعین حال دستاورد کنونی در مسیر نظارت حداکثری بر این جدول درخور توجه است. به گفته وکیلی «باید شکل گیری این کارگروه را به فال نیک گرفت و کاری کرد که چوب نظارت بر سر همه نهادها و موسسه ها باشد، چه جدول 17 و چه سایر جداول». بهرام پارسایی نیز به «شرق» می گوید: «نمی شود اعتباری به برخی موسسه ها داد و آنها را رها کرد. نظارت بر موسسه ها به هر فرد و جناحی وابسته باشند از ضروریات کار دیوان محاسبات است و مجلس نیز بر این روند دقت خواهد کرد».جدول 17 چه بخواهیم و چه نخواهیم میهمان ناخوانده بودجه 96 است. حالادو امکان نظارتی برای رصدکردن فعالیت این موسسه ها پیش بینی شده و باید دید تکلیف این جدول در گزارش های نظارتی چه خواهد بود؛ آیا امکان دسترسی به این گزارش ها از سوی رسانه ها فراهم خواهد شد؟ سوال ها فراوان است و جدول 17 کماکان روی خط خبرها.
                