سه‌شنبه ۹ آذر ۱۳۹۵
-----------------------------------------
سرمقاله
-----------------------------------------
قرن آدم ها و آرمان ها
-----------------------------------------

                    فیدل کاسترو آخرین فرد از مردان و زنانی بود که در قرن بیستم جنبش ها و انقلاب هایی را راه بردند و ملتی را به دنبال شعارها و آرمان های عمومی شده به حرکت درآوردند. بعضی از اینان مثل پاتریس لومومبا در تراژدی ماندند. او قربانی سیاست های استعماری بلژیک شد. از لنین تا مائو، جمال عبدالناصر، یاسر عرفات، احمدبن بلا، گاندی، ماندلا، آلنده، قذافی، هوشی مین، کاسترو، چه گوارا و خیلی های دیگر از این جمله اند. الجزایر، مصر، هند، کوبا، فلسطین، لیبی، روسیه تزاری، چین، ایران، کنیا، شیلی، ویتنام و جابه جای آفریقا و آمریکای لاتین کانون حرکت ملت هایی بود که به دنبال رهبران خود آرمان هایشان را با خون و جان پی گرفتند. ممکن است بعضی از این مردان و رهبران را دوست داشته باشیم یا نه. ممکن است بعضی از این مردان و رهبران برای مردم خود سعادتی ارمغان آورده باشند یا نه، اما در دو واقعیت مشترک همه آنها نمی توان تردید کرد.واقعیت نخست اینکه آنان با سختی ها و مرارت های فراوان بر پاهای خود ایستادند و سخنی را گفتند و گفتمانی را درانداختند که گویی بیانی از آرمان های دور و دراز یک ملت بود و این گونه مردم یک کشور را به دنبال خود رهسپار کردند. بعضی به دنبال استقلال رفتند، بعضی به دنبال جامعه ای سوسیالیستی، برخی به دنبال آزادی و دموکراسی و...، اما همه در واکنش به تحقیری قیام کردند که سال های طولانی بر آنها تحمیل شده بود. آنها آن گاه که قیام کردند، غرور ملت هایشان را احیا کردند.واقعیت دیگر اینکه تمام این مردان و زنان و این ملت ها در جنبش ها و انقلاب هایشان، بیش از هر چیز منافع جهان غرب و دنیای سرمایه داری را به مبارزه طلبیدند و به خطر انداختند. جنگ الجزایر، در دوران فرانسه ژنرال دوگل، نزدیک به یک میلیون کشته از مردم الجزایر بر جای گذاشت. در ویتنام درحالی که تعداد تلفات انسانی آمریکا حدود 50 هزار کشته و 300 هزار زخمی و معلول گزارش شده است، تلفات ویتنامی ها بیش از سه تا چهار میلیون کشته برآورد می شود. کودتای پینوشه علیه سالوادور آلنده که یکی از تراژیک ترین وقایع سیاسی نیمه دوم قرن بیستم بود، ده ها هزار کشته و مفقود بر جای گذاشت. ورزشگاه فوتبال سانتیاگو به استخر خون بدل شد. در فلسطین، در بیش از نیم قرن، سالی نیست که کشتار جمعی مردم فلسطین و آوارگی آنها ثبت نشده باشد. نام هایی مثل قارنا و صبرا و شتیلاو تل زعتر نام هایی خونین و آشنایند. قرن بیستم سرشار از این جدال های خون بار آرمان خواهانه است.بسیاری از این مردان و زنان، در روایت مسلط جهانی، «بدمن»های قرن بیستم اند. عرفات، ابوایاذ یا ابوجهاد یا چه گوارا، کاسترو، هوشی مین و... در این روایت ها تروریست یا آدمکش اند. همین ها و امثال اینها بوده اند که جهان را با جنگ و ناامنی روبه رو کردند. در اکثر قریب به اتفاق فیلم های هالیوودی درباره جنگ ویتنام، سربازان صمیمی و شجاع و مظلوم آمریکایی را می بینیم که چگونه قربانی توحش ویت کنگ ها می شوند. سال های طولانی، پینوشه تحت حمایت آمریکا بود که در شیلی یکه تازی می کرد. او فرشته نجاتی بود که شیلی را از دستان آلنده نجات داد.حالابا مرگ آخرین بازمانده، فیدل کاسترو، خیلی ها از رنجی که او به خاطر نقض حقوق بشر و سلب آزادی های سیاسی و اجتماعی در کوبا به راه انداخت می گویند. سخن حقی است.حکومت مردان کوهستان سی یرا مایسترا که زمانی تحسین ژان پل سارتر را برانگیخته بودند، بعد از چند سال به سرکوب مردم متوسل شد؛ اما سطح بهداشت رایگان و آموزش در این کشور نزدیک به بالاترین استانداردهاست. حالافرض کنیم در کوبای باتیستا، انقلابی رخ نمی داد. چه می شد؟ مگر در خیلی از کشورهای آمریکای لاتین و آمریکای مرکزی و دورتر از آنها در آفریقا و آسیا که انقلابی رخ نداد چه گذشت؟ در آرژانتین ژنرال خورخه ویدلاده ها هزار نفر کشته یا مفقود شدند. فقر و بیماری و گرسنگی و دیکتاتوری هنوز در بسیاری از کشورهای آمریکای لاتین و آمریکای مرکزی حکم فرماست. در برزیل، به عنوان کشور کودتاها، با کودتا پشت کودتا، از کشته، پشته ساخته می شد. در آنها انقلاب نشد. آنها تقریبا به تمامی در چرخه مبادله سرمایه داری جهانی و اتفاق با غرب باقی ماندند. بگذریم که چند سالی است برزیل و آرژانتین بعد از چندین دهه مسیری تازه را تجربه می کنند اما مگر اوضاع اکثر این کشورها بهتر از کوبای امروز است؟ پینوشه، دموکراسی برای شیلی به ارمغان آورد یا رفاه؟ یا اگر در فلسطین، الفتح و جبهه آزادی بخش شکل نمی گرفتند و مقاومتی نمی شد و عرفات و دیگران قیام نمی کردند، چه می شد؟ مردم فلسطین زیر حکومت اسرائیل به سعادت می رسیدند یا باز هم اسرائیل با حمایت های دنیای سرمایه داری هکتارهکتار اراضی ساکنان فلسطین را اشغال و کشتار می کرد تا روزبه روز به قطع نامه های سازمان ملل دهن کجی کند و به ریش همه بخندد. چین، بدون مائو، با همه جنایت های هولناک حیرت انگیزی که کرد، امروز چه می توانست باشد؟ آفریقای سیاه بدون ماندلاو نهضتش چگونه بود؟ پاسخ روشنی به این پرسش ها نمی توان داد؛ اما یک چیز روشن است: آنها هم که با نظم مسلط همراهی کردند و حال به شکل تسلیم یا همکاری در این نظم ادغام شدند، باز هم بهره ای نبردند. فقر و سرکوب و گرسنگی و بی کاری در خیلی از این کشورها، در آفریقا، آسیا و آمریکای لاتین همچنان بیداد می کند.در خیلی از کشورها، از اتحاد جماهیر شوروی تا چین و هند و الجزایر هم کارنامه حکومت ها روشن یا لااقل تا حدی روشن است. برخی، مانند شوروی و استالینیسم مخوف و وحشتناک، حکومت ترس و دلهره به راه انداختند؛ برخی دیگر نیز مانند هند، بعد از گاندی به مسیری رفتند که دموکراسی بزرگ و اقتصادی شکوفنده را به راه انداختند. سرنوشت این کشورها و این انقلاب ها هریک به گونه ای متفاوت رقم خورد.مسئله، دفاع از کاسترو یا کسانی مثل او نیست؛ مسئله این است که او و خیلی کسان دیگر مانند او، معمولابرپایه میزان نزدیکی و دوری و میزان مصالحه و منازعه شان با جهان مسلط و به ویژه غرب، ارزیابی و قضاوت می شوند، نه الزاما آنچه انجام داده اند. آنها مردان بد قرن بیستم بودند؛ چون منافع غرب را به خطر انداختند. سرکوبی که در کوبا رخ داد، اگر کمتر از دیگر کشورهای لاتین نباشد، احتمالابیشتر نیست؛ اما نام کاسترو و کوبا بیشتر از ویدلاو آرژانتین شنیده می شود. این شاید به خاطر فاصله میان واقعیت حکومت او و امثال او و شعارهای انقلابش باشد؛ اما اگر نقصانی در کشورهای آنان است، آیا علت آن نقصان انقلابی است که کرده اند و آرمان هایی است که در انداخته اند؟ اگر چنین بود، باید اوضاع آنهایی که در آفریقا و آمریکای لاتین و آسیا انقلاب نکرده اند، بهتر از آنها می بود؛ که نیست. نسل مردان بزرگ قرن بیستم، در مواجهه و رودررویی با نظم مسلط جهانی، نام یافتند. این مردان و زنان آرمان های جامعه خود را پروردند. برای آرمان های خود، آرمان هایی که در یک ملت توسعه یافت، جنگیدند. هویتی برای ملت خود به نمایش گذاشتند که مستقل از هویت دولت های قدرتمند، معنا یافت. شاید حاصل کار اکثر آنان، نه تماما سعادت ملت ها بود و نه تماما نگون بختی و سقوط؛ در جاهایی توفیق یافتند و در جاهایی نه؛ اما اینها واقعیت داشتند. هرچه بود، آرمان های بزرگ را پی جستند و راه های بلندی را نشان دادند. جهان، بدون این مردان، بسیاری از آرمان هایش را فراموش می کرد؛همان گونه که امروز در دنیای جهانی شده رسانه ای قرن بیست ویکم، آرمان های ملت ها، تحت قیادت جهان غربی شده، بی گفتمان رقیب، در مسیر فراموشی است؛ مگر آرمان هایی که در نظم نوین بین الملل و دنیای رسانه ای شده، تبلیغ می شود و به کار بسط قدرت می آید.
                