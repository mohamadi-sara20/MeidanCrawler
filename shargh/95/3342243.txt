شنبه ۲۸ فروردین ۱۳۹۵
-----------------------------------------
سرمقاله
-----------------------------------------
سیاست از شرم مردن
-----------------------------------------

                    آنچه شخصیت «باقر امامی» را قابل اعتنا می کند نه زندگی، بلکه چرایی مرگ اوست. امامی از شهرتی عام برخوردار نیست و کسی چندان رغبتی به شناختش ندارد. اما کمونیست های قدیمی به خصوص توده ای ها خوب می شناسندش و همچون دشمن دیرینه ای از او بیزارند. امامی، شخصیت چندگانه ای دارد با زندگی پرتناقض و رازآلود که اعتماد چندانی را جز در میان معدود یارانش برنمی انگیزد. مجادلاتش با حزب توده و تهمت هایی که هر دو طرف به یکدیگر زده اند در مخدوش ساختن چهره اش بی تاثیر نبوده است. پدر امامی، حاج سید زین العابدین امام جمعه، آخوندی درباری و داماد ناصرالدین شاه بود که مادر باقر، کوکب خانم را در سیزده سالگی به صیغه خود درآورده بود. سیدمحمد باقر، ثمره همین رابطه است. او بعد از مرگ پدر با دشواری و فقر بزرگ می شود. گرچه عمو و برادر ناتنی اش خرجش را می دهند اما این پول کمتر به دستش می رسد و اغلب «لله ها» که سرپرستی اش را برعهده دارند آن را بالامی کشند. او در مدرسه روس ها درس می خواند و همان جا از سنت می برد و جذب افکار چپ گرایانه می شود و براساس همین علاقه و تعهد به استخدام تامینات اداره پلیس درمی آید تا برای شوروی جاسوسی کند. در آن زمان این کار چندان مذموم نبود. پس از مدتی فعالیت، لو رفته و دستگیر و مدت ده سال زندانی می شود و دوستی اش با جعفر پیشه وری در همان زندان شکل می گیرد. ناگفته نماند، امامی سه سال هم به دلیل کشتن شوهر مادرش که قصد داشت اموالش را از چنگش درآورد به زندان می افتد. اوج درگیری های سیاسی امامی، مقابله لفظی و تئوریک نه چندان جدی و عمیق با حزب توده است. او حزب توده را حزبی بورژوازی می خواند و درصدد است تا حزب «کمونیست های ایران» را تاسیس کند تا اینکه در 27 دی ماه 1326 رسما موفق به این کار می شود. آنچه موجب تسریع تشکیل این حزب شد، انشعاب خلیل ملکی و یارانش از حزب توده در 13 دی ماه 1326 بود.در تاریخ معاصر سیاسی ایران باقر امامی چهره روشنی ندارد. جاسوسی اش محرز است. اما همکاری با پلیس به واسطه ارتباطش با آنها بعد از زندان چندان معلوم نیست. حزب توده او را خائنی می خواند که هدفش تحریف مارکسیسم است و این وصله ای بود که به او می چسبید، چون بیش از آنکه عمل گرا باشد، متن گرا بوده است.مجادله فرساینده امامی و حزب توده برای هیچ کدام ثمری ندارد. چون هر دو آنها در روش رسیدن به سیاست (حقیقت) در یک مسیر گام برمی داشتند. و هر دو در تلاش برای مشق سیاست اند نه خلق سیاست. در مشق سیاست، شرایط و قابلیت های موجود اولویت ندارند. آنها صرفا به ایده و راهی که برگزیده اند وفادارند. درواقع سیاستی را «انتخاب» و بر آن پافشاری می کنند. در این زمینه انتقاد بیشتر متوجه امامی است. چون او دستی در رمان نویسی و شعر دارد و با «خلق» آشناست. اگر امامی در پاسخی که نیما یوشیج به شعر ارسالی اش داده بود تامل بیشتری می کرد، شاید در سیاست گام های موثرتری برمی داشت: «اشعاری که برای من فرستاده بودید روان ساخته شده بود. اما قضاوت من درخصوص آن چگونه خواهد بود، در صورتی که تو از من سوال می کنی از یک اساس وسیع تر، از مربوط به اشعار تو و هرگونه شعری خواهد بود. به این واسطه من این کاغذ را شبیه به یک رساله کوچکی تمام می کنم. هرقدر که مفصل شود من دریغ نخواهم داشت از گفتن چیزهایی که برای هرکس به زبان نخواهم آورد... من می دانم شعری را که برای من فرستاده ای بهانه کرده ای برای برانگیختن من. در دنیای شعر و شاعران فراوان رنج وجود دارد. من نمی گویم فراوان گنج... شعر و شاعری گلی است که بوی رنج و لذت های دیگرگون را می دهد. این گل مال زندگی همه کس نیست و نمی تواند باشد و در اختیار کسی نیست که آن را به زندگی خود بچسباند... اگر زندگانی نیرومند باشد و برومند و درخور اینکه عقیم نماند، این طور گل می دهد و میوه می آورد. شعر میوه زندگانی است...». اشاره نیما کاملاروشن است. شعر عاری از رنج و خلاقیت را شعر نمی داند. شعر ساختنی نیست، سیاست نیز ساختنی نیست. باقر امامی با تشکیل «کروژک های مارکسیستی1» یا هسته های نوآموزان سعی دارد، اندیشه های مارکس و لنین را اکابری به دیگران بیاموزاند، تا بعد این حلقه ها منجر به تاسیس حزب کمونیست ایران شود. او برای مشق سیاست به متن روی می آورد و می کوشد تا با متن، سیاست بسازد. حتی اگر این «متن ها» مغشوش و زمینه جذب آن اندک باشد، باز کاری قابل تامل است. مجادله و درگیری امامی با حزب توده به شهرتش دامن می زند، شهرتی که با یک نقیصه همراه است و همواره آزارش می دهد. در زمانه ای که سوابق انقلابی داشتن اهمیت دارد، او از چنین سابقه ای بی بهره است و از این منظر توده ها دست بالارا دارند. نکته مهم زندگی امامی همین «کروژک»های مارکسیستی است که باید مورد نقد و تحلیل قرار بگیرد. امامی با این روش تعلیمی و تبلیغی و تکیه بر متن های درسی رفته رفته سیاست را از مبارزه تهی می کند و آموزه هایش بیش از آنکه منجر به خلق سیاست شود به مشق سیاست می انجامد. تاریخ معاصر ایران غالبا بین دوگانه سیاست بدون متن و متن بدون سیاست پادرهوا است. از سیاست بدون متن، خشونت بیرون می زند و از متن بدون سیاست، مصلحت اندیشی و عاقبت عافیت طلبی.جدال امامی با توده ای ها بی سرانجام است. آنها در رسیدن به هدف بسیار متفاوت اند، اما یک روش را دنبال می کنند. هر دو در پی مشق سیاست هستند، نه خلق سیاست. زمینه های خلق سیاست چیست؟ چه چیز موجب عقیم بودگی در سیاست می شود؟ چه چیز باعث می شود در همین زمانه مصدق سر برآورد و خالق سیاستی ماندگار در تاریخ ایران شود؟ اینها پرسش هایی دشوار است که تا هنوز پاسخی درخور به آنها داده نشده است. نمی توان گفت، باقر امامی باورمند نبود، مبارزه نکرد یا از شرافت بهره ای نداشت. دلیل خودکشی او برخی سیاستمداران امروزی را به خنده وامی دارد و برخی را بهت زده می کند: «امانتی (پول) را که شما به من سپرده بودید نتوانستم حفظ کنم، دیگر نمی توانم با شما روبه رو شوم... می خواهم بمیرم.» این مرگ، از شرم مردن، در سیاست ایران بی سابقه است. از اینجا به بعد جلوه ای دیگر از شخصیت «باقر امامی» رخ عیان می کند. جلوه ای که ساختنی و ساختگی نیست. این جلوه زمانی شگفت انگیز می شود که بدانیم او این پول را نه برای خود بلکه برای بیماری فرزند دوستش خرج کرده و بسیار تلاش می کند تا در موعد مقرر با فروختن زمینی که به ارث برده آن را جبران کند، اما با سرآمدن موعد، این امر ممکن نمی شود.1. برای مطالعه کتاب سید محمدباقر امامی و کروژک های مارکسیستی او به «محمدحسین خسروپناه» مراجعه شود.
                