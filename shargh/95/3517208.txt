چهار‌شنبه ۲۷ بهمن ۱۳۹۵
-----------------------------------------
type_unknown
-----------------------------------------
دوفوریت برخورد با خودسرها
-----------------------------------------

                    گروه سیاست: خودسرها از رو نمی روند. همه جا هستند. از کنسرت و تئاتر گرفته تا سخنرانی مقام های مسئول. اصولگرا و اصلاح طلب هم ندارد. علی لاریجانی اصولگرا با مهر و نعلین شان مواجه می شود و علی اکبر ناطق نوری با بطری آب یا علی مطهری که با پاره آجر و گوجه فرنگی به استقبالش رفتند.حالامجلسی ها با علم به اینکه براساس برخی قوانین موجود هم می توان خودسرها را تنبیه کرد، طرح دوفوریتی آورده اند تا مجازات برهم زنندگان مراسم های رسمی بیش از پیش واضح و آشکار شود. این طرح تا اینجای کار بیش از 30 امضا دارد و نام افرادی مانند محمدرضا عارف، رئیس فراکسیون امید و علی مطهری، نایب رئیس مجلس پای آن آمده است. برخی نمایندگان مجلس با تدوین یک طرح دوفوریتی به عنوان «تامین امنیت برگزاری مراسم رسمی، عرفی و معمولی» برای برهم زنندگان این گونه مراسم مجازاتی را تعیین کردند. در ماده واحده این طرح آمده «هر کسی با هر اقدامی اعم از طرح سوال یا غیر آن در مراسم سخنرانی، اعم از مراسم رسمی یا مراسمی که عرفا بدون مجوز تشکیل می شود، موجب توقف یا جلب توجه به خود یا تشنج شود به حبس از شش ماه تا دو سال محکوم می شود.افراد در هر مقام و مسئولیتی که باشند و مانع برگزاری جلسه های موصوف شوند نیز شامل این حکم خواهند شد». همچنین «نیروی انتظامی موظف است فوری فرد یا افراد را بازداشت و تا تحویل به مقام های قضائی نگهداری کند». همچنین بر اساس بند دیگر این طرح «مسئولان در هر مقام از اداری، اجرائی، نظامی، انتظامی، سیاسی و غیر آن باید امنیت جلسه های مذکور را تامین و از هر اقدامی که موجب اخلال و توقف و تعطیل جلسه شود جلوگیری کنند و در صورت تعلل، حسب مورد به انفصال موقت یا دائم از خدمات دولتی محکوم می شوند». عبدالرضا هاشم زائی از نمایندگان اصلاح طلب حاضر در بهارستان، البته این طرح ها را بی نتیجه دانسته و تاکید دارد «به جای صرف زمان برای بررسی این طور طرح ها باید ریشه ها و سرمنشا فعالیت خودسرها مشخص شده و با آنها برخورد شود». سرمنشا خودسرها مشخص استاو همچنین به «شرق» می گوید: «نه تنها نیروهای انتظامی که مراجع قضائی با این سرمنشاها آشنا بوده و باید روندی اتخاذ شود که اتاق فکر و حامیان اصلی این جریان ها شناسایی شوند. به ویژه پیشنهاد می دهد تا به جای قانون گذاری بیشتر در موضوع برخورد با خودسرها شورای تامین به درستی با خودسرها برخورد کرده و مانع از رشدو نمو قارچ گونه آنها شود». عبدالکریم حسین زاده، نایب رئیس فراکسیون امید مجلس نیز که از امضاکنندگان این طرح به شمار آمده تاکید دارد که «طرح دوفوریتی برخورد با برهم زنندگان مراسم می تواند قیدی تاکیدی و پایانی بر آشوب هایی باشد که اقلیتی در کشور مرتکب شده و بسیاری افراد و نهادها را دلخور می کنند». برهم زدن سخنرانی علی لاریجانی در قم، حمله به علی مطهری در شیراز، منع از سخنرانی او در مشهد، بازگرداندن الهه کولایی از فرودگاه شیراز و منع سخنرانی حجت الاسلام مازنی، در استان گلستان از نمونه های برخورد خودسرها با نمایندگان مجلس ایران است. خودسرها به مراسم سالگرد امام (ره) هم رحم نمی کنندالیاس حضرتی، از نمایندگان عضو فراکسیون امید به «شرق» می گوید: «کار از محکم کاری عیب نمی کند. می دانیم قوانین لازم و وافی برای برخورد با خودسرها داریم، اما اغلب با خودسرها برخورد نمی شود یا اگر می شود ما در جریان قرار نمی گیریم. به جز امسال هر ساله گروهی در مرقد امام(ره) توهین می کردند. این بی احترامی به دستاوردهای انقلاب و نظام است. چند دهه است اقلیتی خودسر دعوی هواداری از نظام و انقلاب را داشته و در اصل به انقلاب لطمه می زنند». به باور هاشم زائی «30 سال پیش هم عده ای با برخورد اقلیتی در مراسم رسمی هر کار دلشان می خواست می کردند، حالابا گذشت چند دهه هنوز هم حاضرند؛ این یعنی با این گروه برخورد نشده و آنها کماکان در کشور جولان می دهند، در تهران کمتر و در برخی شهرها، از جمله مشهد و شیراز بیشتر». او که نزدیک به چهار دهه فعالیت سیاسی در جمهوری اسلامی در کارنامه دارد نیز به تجربه کاندیداتوری اش در 35 سال گذشته برای حضور در انتخابات مجلس اشاره دارد و برخورد گروهی که آن روزها نیز به آن گروه فشار می گفتند. به گفته او «آنها کماکان مشغول آشوب زایی در کشورند». همان هایی که تئاتر بر هم می زنند، سخنرانی بر هم می زنندحسین زاده، نایب رئیس فراکسیون امید مجلس نیز به پیگیری نیروهای راست و چپ حاضر در مجلس درباره این طرح اشاره دارد و اینکه ماجرای رشد و نمو خودسرها در کشور بلای جان همه جریان های سیاسی شده و لازم است زمینه های برخورد قضائی و حقوقی با آنها صریح و مشخص شود.هاشم زائی همچنین به «شرق» گفته «این افرادی که سخنرانی ها را بر هم می زنند، همان هایی هستند که سراغ تئاتر و موسیقی می روند. همان هایی هستند که فکر می کنند کشور باید هر جور آنها فکر می کنند اداره شود. اینها اقلیتی هستند که در سایه عدم برخورد صحیح مسئولان در چند دهه گذشته رو به افزایش گذاشتند». الیاس حضرتی به ماجرای برهم خوردن سخنرانی علی مطهری در مشهد اشاره دارد و اینکه «حکم دادستان نشان داد گاهی حتی نماینده بودن نیز دلیلی برای درامان بودن از برخی تصمیم های عجیب و غریب نیست. وگرنه بر اساس چه حکمی می توان یکباره جلوی سخنرانی یک نماینده را گرفت». صدور حکم خودسرها در کمتر از یک ماه و بدون تشریفاتحسب طرح دوفوریتی پیشنهادی نمایندگان مجلس دهم «قوه قضائیه موظف است بدون تشریفات رسیدگی در کمتر از یک ماه حکم لازم را صادر و اعلام کند». علی مطهری، الهه کولایی، علی لاریجانی، ناطق نوری، فائزه هاشمی، سیدحسن خمینی و خیلی دیگر از چهره های سیاسی ایران از نوازش خودسرها به دور نبوده اند. هاشم زائی در ادامه به فیلم دشنام گویی برخی نیروهای خودسر به فائزه هاشمی اشاره دارد و اینکه نه تنها آیت الله هاشمی رفسنجانی که فرزندان او نیز از تندروی برخی افراد مصون نماندند». علی مطهری پیش تر درباره خودسرها گفته بود «باید با هر نوع رفتار تند و افراطی برخورد جدی و عادلانه شود تا برخی افراطیون احساس حاشیه امن نداشته باشند». علی لاریجانی، رئیس مجلس ایران نیز که در مراسم 22 بهمن چهار سال گذشته در حرم حضرت معصومه شرکت کرده بود، با برخورد عجیب برخی از حاضران مواجه شد. آن روز گروهی که ظاهرا پیش تر سازماندهی شده بودند (نزدیک به 20 نفر) در حمایت از احمدی نژاد شعارهای تندی سر دادند و به سوی لاریجانی، کفش و مهر نماز پرتاب کردند. ایجاد اخلال در سخنرانی معاون پارلمانی رئیس جمهوری در نماز جمعه (3 دی ماه) یزد یکی از آخرین نمونه های تلاش ها برای برهم زدن سخنرانی هاست. حسینعلی امیری، معاون پارلمانی حسن روحانی، در سفر خود به استان یزد، از جمله در نماز جمعه این شهر به سخنرانی پرداخته بود که عده ای به قصد اخلال و برهم زدن و قطع سخنرانی او، اقدام به سردادن شعارهای تحریک آمیز کردند. طرح دوفوریتی نمایندگان مجلس تا اینجای کار به امضای 34 نماینده رسیده و با صلاحدید هیئت رئیسه در دستور کار مجلس قرار خواهد گرفت.
                