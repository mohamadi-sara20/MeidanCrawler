چهار‌شنبه ۲۹ دی ۱۳۹۵
-----------------------------------------
یادداشت
-----------------------------------------
چرا حاشیه سازی برای دیپلماسی؟
-----------------------------------------

                    برای کشف اخبار ایران و جهان از لابه لای آنچه از رسانه رسمی گفته و اعلام و گاه ادعا می شود، هرروز بیننده و شنونده اخبار ساعت دو سیما هستم. نگارنده که تا حدی حکم ناظر بی طرف را دارم، درست متوجه نیستم که در اینجا دولت؛ یعنی حامیان اعتدال گرایی، اصلاح طلبی و عقلانیت که با نشان دادن کلید و مفتاح رفع تنگناها، با اکثریت مطلق آرای مردم برای جبران کاستی ها و خروج از تحریم های جهانی و حساب و کتاب دادن به بودجه و دخل وخرج ملی و خروج از دام و اسارت تحریم ویرانگر و انواع مسائل مدیریتی و آموزشی و بهداشتی و زیست محیطی انتخاب شده است، اصل است یا مخالفانش که با 10 درصد آرا، خواهان تداوم همان تحریم ها و تنش های داخلی و بین المللی هستند؟ یعنی گروه دوم که مهارهای گوناگون و توانمندی های بسیاری را برای نشان دادن اقتدار خود و تضعیف و فلج کردن دولت در اختیار دارند، اصل هستند یا دولت که فاقد آن گونه ابزارهاست؟ چند روز پیش اتفاقا از شبکه دو برنامه آبیاری قطره ای در سیستان وبلوچستان و در داخل سالن سرپوشیده گویا در بوشهر یا جای دیگری در جنوب از کشت انبه و تمر هندی و موز گرفته تا صیفی و محصولات دیگر گلخانه ای دیدم که مستند، باورکردنی و امیدوار کننده بود. ای کاش این گونه برنامه های آموزنده که در جهات منافع ملی و آموزش عملکرد مثبت و درست است بیشتر می شد که به جای ایجاد نگرانی از بحران ویرانی و ترس و واهمه، نشان می داد کشور چه امکانات گسترده ای در اختیار دارد. فقط موضوع کشاورزی گلخانه ای نیست. صنایع و معادن و هزاران فعالیت دیگر باید ضمن اخبار واقعی و برنامه های سرگرم کننده و جالب نشان و حتی آموزش داده شوند. منظورم این است که سرانجام باید روزی سیما و دیگر تریبون ها به کار اصلی خودشان بپردازند. چندی پیش از یکی از سیماهای خارج از کشور برنامه مفصلی درباره پیتزا دیدم که برای هر یک از مواد به کار رفته، مانند زیتون و روغن زیتون، خمیر نان، پنیر پیتزا و گوشت و سوسیس و فلفل دلمه ای هرکدام را از قدم اول خط تولید؛ یعنی از کشتزار گندم تا درختستان زیتون و پرورش گاو و کشت فلفل دلمه نشان می داد تا چیدن محصول و کنسروکردن زیتون یا روغن گیری و بسته بندی گوشت و تهیه سوسیس و آردکردن گندم و دوشیدن گاو و تولید پنیر، تا آنجا که همه اینها روی میز کارگاه پیتزا جمع و به چند نوع پیتزای خام تبدیل و به تنور سپرده می شود. در همان زمان سری به سیمای داخلی زدم. یک کانال از مقدمات یا تدارک استیضاح وزیر خارجه حرف می زد که در مذاکرات برجام با دشمن مذاکره کرده است! بعد هم با دشمنان قرارداد بسته که از غنی سازی ما بکاهد و ما را به روز سیاه بنشاند و تحریم ها را هم بردارند و باز هم ما را به خاک سیاه بنشانند! و به این می گوید برد- برد؛ یعنی از هر دو طرف به معنی نشستن به خاک سیاه است! به کانال دیگر داخلی می روی، سخنان فلان فرد را پخش می کند که به ناورزیدگی وزیر خارجه ایراد می گیرد که نه منافع ملی می داند چیست و نه دیپلماسی بلد است که تودهنی بزند به آنهایی که به ما می گویند بالای چشمتان ابروست. دیدم عجبا، ما ناراحت شده بودیم که چرا یکی از مذاکره کنندگان در واکنشی، قلمی پرت کرده بود و اینها تقریبا می گویندچرا آن را توی سر جان کری نزده بود! اصولااحساس می کنم این روزها کلاهمه دارندگان تریبون های گوناگون؛ دیپلمات شده اند الاظریف و همکارانش که با سادگی گول خورده و مملکت را تسلیم دشمن کرده اند. گویی برای خودمان تحریم بودیم و پول های نفت 150دلاری را هرطور دلمان می خواست توزیع می کردیم و با یارانه دهان مدعیان را هم می بستیم و رای جمع می کردیم. در آخرین مرحله با توسعه تحریم های کاغذ پاره ای که فروش نفت را هم تقریبا تعطیل کرد، پس از روبیدن خزانه کارها را تروتمیز از صفر و زیر آن، یعنی با چند ده هزار میلیارد بدهکاری، به دولت صاحب کلید تحویل دادیم تا ببینیم این دولت هنرش را چگونه نشان می دهد تا قدر ما را بدانند و واقعا هم چه هنری نشان داد! رفتند و با همدیگر، یعنی با دشمن، قدم زدند و تلفنی حرف زدند و نشستند و گفتند و برخاستند، امضا دادند و امضا گرفتند و اسمش شد برجام! برخی که در مجلس هم حضور دارند می گویند وظیفه شما این بود که غنی سازی و فراتر از آن را به شدت ادامه می دادید و کاری می کردید که تحریم ها هم برداشته می شد. اکنون نیز هرگاه دولت می خواهد دادوستدی کند و هواپیمایی بخرد و پولش را حساب کند، می گویند تجارت و دادوستد با دشمن باید ممنوع باشد و اجناس وارداتی را پس بفرستند. یا برنامه بحران سازی جور می شود که رشته ها را پنبه می کند. شهرداری برای خودش دیپلماسی هنرمندانه و بیلبوردی در سطح شهر دارد که پنجه های خونین اوباما را از زیر میز و لبخند او را از روی میز نشان می دهد. برخی با ظواهر گوناگون روزانه دیپلماسی یاد دولت می دهند. جمع بندی تخریبگران داخلی همسو با اپوزیسیون خارجی که گاهی الهام گرفته از ژنریک دست راستی خارجی است این است که برجام بد است و باید باطل شود، تحریم خوب است و باید تولید شود، صلح و اعتدال همان ضعف و ترس است، جنگ و ستیز دائم و... خوب و دلیری است. اینکه هم سانتریفیوژها بچرخد و هم چرخ زندگی مردم بد است و اینکه فقط سانتریفیوژها بچرخد و مردم، تحریم را تحمل کنند خوب است. کشورهای دیگر می کوشند از وجود مهاجران خود به عنوان پایگاه های بازرگانی و منابع مالی استفاده کنند و بهره ببرند و اکنون یکی از خودشانی های آن کاغذپاره فرمایش کرده است که ایرانیان دوتابعیتی باید محکوم و اموالشان هم حراج شود و بعدش چه؟ در مدت یک سال اموالشان را از ایران ببرند یا مصادره شود؟ آیا به نفع مملکت است؟ حرف هم بزنی می گویند لابد خودش هم دوپاسپورتی است. شما می توانید به دوملیتی ها شغل ندهید، اما بدون قانون و حکم نمی توانید ایرانی را از ایران برانید. اما به کدام قانون استناد می کنید؟ قانون برای کسانی که ترک تابعیت کنند محدودیت هایی قائل شده است. تا کسی ترک تابعیت نکند، ایرانی است، اما در ایران تابعیت دوم او قابل قبول و استناد نیست! گروه دیپلماتیک ایران در دوره ای طبق معیارهای ملی و جهانی به وظیفه ملی خود برای دستیابی به منافع آسیب دیده ملی عمل کرده اند، بگذارید به چند قدم اصلاحی دیگر ایران هراسی و زیان های ناشی از آن را خنثی کنند و به ثبات و آرامش در کشور که تنها شرط تحقق توسعه اقتصادی، فرهنگی و سیاسی است و به برقراری صلح در منطقه و به نشان دادن چهره متین و منطقی و همکاری و سازگاری با ملل منطقه کمک کنند، نه اینکه با قدرناشناسی و تخریب هماهنگ با تندروترین شیوه های اپوزیسیونی در راهشان سنگ اندازی و آنان را دلسرد کنند.
                