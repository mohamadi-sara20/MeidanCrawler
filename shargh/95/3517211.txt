چهار‌شنبه ۲۷ بهمن ۱۳۹۵
-----------------------------------------
حرف اول
-----------------------------------------
ضربه به امنیت غذایی
-----------------------------------------

                    هیئت دولت در شرایطی کاهش تعرفه واردات برای چندین قلم کالای اساسی مانند حبوبات، گوشت، برنج و موز را تصویب کرد که وزارت جهاد کشاورزی، به عنوان اصلی ترین دستگاه مرتبط، با این مصوبه مخالف بود. به نظر می رسد جدال جریان واردکنندگان و به نظر معاون زراعت بخش کشاورزی، «عوامل نامرئی» با مدیریت بخش تولید در کشور پایانی ندارد. در این مجادله بی انتها حلقه هایی خاص به زبان رسانه ای و به نام مصرف کننده و البته به کام خود، فریادشان از کمبود و گرانی در چندین رسانه خاص و تا سطح ملی پژواک دارد. مشکل اصلی این است که آنان از نیازهای فوری می گویند، اما بخش تولید ناگزیر چشم به فرایندی می دوزد که به زمان طولانی تری نیاز دارد. آنچه می تواند ناشکیبایی و فوریت های حوزه مصرف را با روند تولید به سازش و هم گرایی رساند، برانگیختن «وفاق ملی» حول راهبرد اقتصاد مقاومتی است. در حقیقت تنها باور مشترک به این راهبرد است که می تواند ترجمان شفافی برای دو حوزه تولید و مصرف باشد. معاون زراعت در مصاحبه با روزنامه جام جم گفته افزایش قیمت زمانی رخ می دهد که عرضه و تقاضا تراز نباشد؛ درحالی که امروز هیچ کمبودی در کالاهای مورد نیاز نیست و اگر هم افزایش قیمتی را تجربه می کنیم، مشکل در عرضه و توزیع است؛ برای مثال، درباره برنج بسیاری می گویند افزایش قیمت به دلیل کمبود در محصول اتفاق افتاده؛ درحالی که مازاد تولید هم داریم و قاعدتا نباید هیچ افزایشی را در بازار تجربه می کردیم. این مقام مسئول در فرازی دیگر اشاره می کند ما زورمان به واردکنندگان نمی رسد.دراین باره، نماینده سپیدان و عضو کمیسیون کشاورزی مجلس نیز از تصویب چنین مصوبه ای ابراز گلایه و مخالفت داشت. بررسی انجام شده در مرکز پژوهش های مجلس در سال 1393 نیز کاهش تعرفه واردات محصولات اساسی را نهایتا سیاستی تولیدستیز که عمدتا به موازات افزایش بهای نفت صورت می گیرد، دانسته است.متاسفانه نوعی ناهماهنگی و تعارض، با سیاست های تولیدی را می توان مشاهده کرد. به نظر می رسد حلقه های سنتی ذی نفع در واردات تا توانسته اند برای گشودن در های نیمه باز واردات تلاش کرده اند. بدون تردید، سیاست حمایت از مصرف کننده براساس روان سازی واردات، نه تنها بخش تولید را به انزوا و رکود می کشاند که مصرف کنندگان آینده کشور هم از آن زیان خواهند دید. زیانی که با کاهش درآمد منابع تجدیدناپذیر در آن زمان و افزایش بیشتر قیمت های جهانی جبران شدنی نخواهد بود. امید آن داریم به جای فشارهایی که اصرار بر ثابت نگه داشتن نرخ کالاها به بهای نابودی انگیزه و زیرساخت های تولید دارند، تنگناهای دستیابی به امنیت غذایی با مردم کشورمان بی هیچ پیرایه ای در میان گذاشته شود. تردیدی نیست هیچ شهروندی از سرزمین ما هرگز برای گذران کوتاه مدت خود راضی به نابودی بنیان های پایدار تولید نخواهد شد، به شرط آنکه صاحبان کرسی و ابزار نیز بر سر همان سفره بنشینند.
                