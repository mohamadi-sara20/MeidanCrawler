دو‌شنبه ۹ اسفند ۱۳۹۵
-----------------------------------------
type_unknown
-----------------------------------------
اسفندیار رحیم مشایی: بقایی یعنی احمدی نژاد
-----------------------------------------

                    گروه سیاست: با اعلام نامزدی یک نفر از حلقه اول رئیس دولت سابق، جریان سیاسی احمدی نژاد دوباره احیا شده است. اسفندیار رحیم مشایی آفتابی شده. حمید بقایی مصاحبه می کند و حامیانشان در شبکه های اجتماعی و توییتر فعال شده اند. دیروز مشایی جلسه پرسش و پاسخ با موضوع اعلام نامزدی حمید بقایی برگزار و صراحتا اعلام کرد که آمده تا آخر پای کار بقایی بایستد.اسفندیار رحیم مشایی دیروز گفت: «فردی می خواهیم که وقتی رئیس جمهور شد، اعلام کند ملت ایران، من می دانم شما در غیبت احمدی نژاد به خاطر احمدی نژاد به من رای داده اید». این در حالی است که محمود احمدی نژاد همین دو هفته قبل اعلام کرده بود: «از هیچ فرد یا جناح و حزب و گروهی حمایت نکرده و نخواهم کرد». مشایی همان طور که خودش گفته قرار است نایب احمدی نژاد در حمایت آشکار از بقایی شود؛ همان نقشی که احمدی نژاد سال 92 برای خودش ایفا کرد.احمدی نژاد خرداد 92 دست مشایی را گرفت و به وزارت کشور برد و گفت من یعنی مشایی و مشایی یعنی من: «من آقای مشایی را 28 سال است که می شناسم، وی فردی مومن، پاک و کارآمد است، او عمیقا باورمند به ارزش های الهی و اصول برآمده از اندیشه امام است و عمیقا به توانمندی های عظیم ملت ایران باور دارد. مشایی همه قوت‎های این دولت و برادر کوچکش احمدی نژاد را دارد و نقاطی برجسته و کامل تر و بالاتر از آن دارد». جملات مشایی در حمایت از بقایی، در نشست دیروز تکرار همان شیوه چهار سال پیش احمدی نژاد است. بسیاری معتقدند نامزدی حمید بقایی را باید در قالب سناریوی پوتین – مدودوف تحلیل کرد. با این تفاوت که برای جلوگیری از سرریز هزینه احتمالی رد صلاحیت بقایی به احمدی نژاد، تصمیم گرفته شد مشایی به نیابت از احمدی نژاد، از بقایی حمایت کند. برای همین در حمایت از بقایی گفته است: «بقایی پرچم پاکی و سند پاکی احمدی نژاد است که پس از 225 روز بازداشت، بدون کیفرخواست و وثیقه آزاد شد. من افتخار می کنم اگر شباهتی به احمدی نژاد داشته باشم اما اعلام می کنم بقایی به احمدی نژاد شبیه تر است. برخی می پرسند آیا بقایی رای می آورد؟ بنده می گویم بقایی در این انتخابات اصلارقیبی ندارد. ما برای بعد انتخابات تحلیل داریم. اتفاقات امروز را هم از سال ها قبل پیش بینی می کردیم. هیچ دلیلی برای رد صلاحیت بقایی وجود ندارد. در بین رجال کسی را نمی بینم که جرئت شوخی با بقایی را داشته باشد. ما ولایت فقیه را برای آحاد ملت می خواهیم. در آینده نزدیک دیدگاه های خود را درخصوص ولایت فقیه خواهم گفت. اینها که می گویند براساس توصیه رهبری احمدی نژاد نباید از کسی حمایت کند، اگر ایشان از نامزد موردنظر آنان حمایت کند، باز هم این حرف ها را خواهند زد؟ آقای بقایی براساس ضوابط قانونی جزء رجال سیاسی هستند. آنچه از بیانات مقام معظم رهبری دریافت کردیم این است که دکتر احمدی نژاد فقط به عنوان نامزد حضور نداشته باشد. اگر از بیانات مقام معظم رهبری دریافت می کردیم که دکتر احمدی نژاد کلاحضور نداشته باشد، هیچ فعالیتی شروع نمی کردیم»مشایی که سال 88 به صورت صریح از سوی مقام معظم رهبری برای برعهده گرفتن پست معاون اولی احمدی نژاد منع شد، دیروز گفته است: «من تمام قد پای کار بقایی آمده ام. من آمده ام که با همه وجود و تمام قد فریاد بزنم که بقایی، احمدی نژاد است». درحالی که گفته شد یکی از دلایل منع احمدی نژاد از ورود به عرصه رقابت های انتخاباتی سال 96 شکل گیری یک دوقطبی است، او تحلیل یا تهدید کرده که: «اگر بقایی رد صلاحیت شود، دوقطبی خطرناکی شکل خواهد گرفت. عدم تایید صلاحیت بقایی هم محبوبیت بقایی را افزایش خواهد داد هم به محبوبیت دکتر احمدی نژاد خواهد افزود».راه دکترمشایی مدعی شده که احمدی نژاد نمی تواند مستقیم از کسی دفاع و حمایت کند و حالااین نقش به او سپرده شده است اما درباره علت و دلایل این عدم امکان سخنی نگفته است. مشایی زیرکانه از توضیح بیشتر خودداری کرده و در ادامه پاسخ خودش را این گونه داده است: «احمدی نژاد برای حمایت از افراد محدودیت دارد، افراد منعی ندارند که بگویند ایشان را دوست داریم و از ایشان دست نمی کشیم. ما اینجا هستیم که اعلام کنیم راه دکتر احمدی نژاد را ادامه می دهیم و این راه را بدون حضور دکتر احمدی نژاد به رسمیت نمی شناسیم. فردی را می خواهیم که علاوه بر اینکه تبلور احمدی نژاد است، بتواند تا روز ثبت نام و رای گیری فشارها را تحمل کند و در صحنه بماند. فردی می خواهیم که وقتی رئیس جمهور شد عاشقانه و مهرورزانه به نام نامی احمدی نژاد راه را ادامه دهد».مشخص است که مشایی تحلیل هایی را که از دلایل آمدن بقایی می شود، رصد می کند تا جایی که در نشست دیروز هم سعی کرده به همان ها پاسخ دهد. مثلادرحالی که گفته می شود یکی از اهداف اعلام نامزدی بقایی، برهم زدن بازی اصولگرایان است تا آرای بدنه حامیان احمدی نژاد به حساب سبد رای اصولگرایان ریخته نشود، یا اینکه با احتمال رد صلاحیت بقایی، نفع حامیان احمدی نژاد باقی ماندن روحانی بر مسند ریاست جمهوری است تا یک اصولگرای جدید، اما بقایی گفته است: «می گویند بقایی آمده تا رای روحانی را زیاد کند، باید گفت آنها (روحانی) رای ندارند؛ امید آنها هم شما (اصولگرایان) هستید! عدم ورود احمدی نژاد موجب کاهش مشارکت مردم در انتخابات شده اما با ورود بقایی تلاش می کنیم مانع کاهش آرا شویم». بازی احمدی نژادی ها تازه شروع شده است. این بار بقایی و مشایی احمدی نژاد، هم صحنه گردان هستند هم بازیگر اصلی.
                