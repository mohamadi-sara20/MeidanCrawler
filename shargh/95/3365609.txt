شنبه ۸ خرداد ۱۳۹۵
-----------------------------------------
یادداشت
-----------------------------------------
چند پرسش درباره شلاق فوری در قزوین
-----------------------------------------

                    1) صورت مسئله این است که بنا به گفته دادستان محترم قزوین 35 نفر از دختران و پسران در باغی در اطراف قزوین دستگیر شده و به لحاظ اختلاط و رفتار هنجارشکنانه، هریک از آنان به 99 ضربه شلاق تعزیری محکوم و در همان روز تعزیر شده اند؛ یعنی تحقیقات مقدماتی درباره آنان انجام، قرار مجرمیت و کیفرخواست صادر، رسیدگی ماهیتی انجام، حکم صادر و بلافاصله اجرا شده است. اصل بر این است که در سیاست کیفری کشور ما، مواردی از این گونه جرم تلقی شده و با فرض وقوع و اثبات مجازات کردنی است. همچنین بنا به گفته علمای حقوق جزا (و نه جرم شناسی) درصورتی که مجازات متناسب با شدت جرم و حتمی و فوری باشد، می تواند بازدارنده باشد. این گفته «سزار بکاریا» است که بیشتر علمای جزا آن را قبول دارند.2) اما درعین حال این قاعده وقتی موثر است که اولاتوجیه اجتماعی عمل مجرمانه چنان صورت گرفته باشد که مرتکب بداند با ارتکاب آن، کاری نادرست را انجام می دهد و به عبارت بهتر، در تشخیص خوب و بد، آنچه را انجام می دهد، در زمره اعمال بد بداند؛ بنابراین درصورتی که از نظر فرهنگی و آموزشی به گونه ای عمل نشده باشد که از آنچه انجام می دهد، احساس گناه کند، توصیه «سزار بکاریا» درباره او خاصیتی نخواهد داشت. ثانیا بی گمان باید احراز ارتکاب جرم با رعایت همه اصول دادرسی و حقوق متهم، ازجمله حق دفاع باشد. ثالثا هرچند فوری بودن اجرای مجازات را به عنوان حسن می توان پذیرفت؛ اما حفظ تعادل بین سرعت و دقت، کار بسیار ظریفی است که در نظام های قضائی باید به آن توجه خاص کرد.3) با توجه به صورت مسئله و آنچه گفته شد و ضوابط قانونی موجود ما، پرسش هایی چند طرح کردنی است:الف) این افراد آن گونه که گفته شده، متهم و بعدا مجرم تلقی شده اند. آیا درباره آنها ضوابط قانون آیین دادرسی کیفری جدید رعایت شده است؟ یعنی به آنها تفهیم شده که حق دارند وکیل داشته باشند، در مقابل سوالات سکوت کنند و تقاضا کنند توسط پزشک معاینه شوند؟ب) آیا از حقی که ماده 48 قانون آیین دادرسی کیفری به آنها داده؛ یعنی مشورت با وکیل به مدت یک ساعت، برخوردار شده اند؟پ) با عنایت به اینکه ظاهرا محاکمه این افراد بلافاصله انجام شده و حق دفاع متهم دراین باره مطلق است و مقید به زمان محدودی نیز نیست، آیا به این افراد اجازه داده شده از خدمات دفاعی برخوردار شوند؟ت) به نظر می رسد این افراد احتمالابه استناد ماده 637 قانون مجازات اسلامی راجع به عمل منافی عفت غیر از زنا محکوم شده اند؛ زیرا در این ماده است که 99 ضربه شلاق در نظر گرفته شده است.بگذریم از اینکه مثال هایی که قانون گذار در این ماده زده، مواردی مانند تقبیل (بوسیدن) یا مضاجعه (با هم در یک بستر رفتن) است و ناچار این سوال طرح می شود که آنچه در این مجلس با حضور 35 نفر جریان داشته تشبیه کردنی به این موارد بوده است. تردیدی نیست که مورد از نظر مقامات محترم تعقیب کننده از منافیات عفت بوده است. ماده 102 اصلاحیه قانون آیین دادرسی کیفری می گوید: «انجام هرگونه تعقیب و تحقیق در جرائم منافی عفت ممنوع است و پرسش از هیچ فردی دراین باره مجاز نیست؛ مگر در مواردی که جرم در مرئی و منظر عام واقع شده یا دارای شاکی یا به عنف یا سازمان یافته باشد که دراین صورت تعقیب و تحقیق فقط در حدود شکایت یا اوضاع و احوال مشهود توسط مقام قضائی انجام می شود». از آنچه دادستان محترم قزوین فرموده اند، این گونه پیداست که در این ماجرا صرفا گزارشی موجود و شکایت منتفی بوده است. همچنین ادعای عنف یا سازمان یافته بودن مطرح نشده و قطعا این اتفاق در کوچه و خیابان یا رستوران و مکان عمومی اتفاق نیافته است؛ به این ترتیب ناچار این سوال مطرح می شود که تجسس دراین باره و پیگیری آن به این شکل چه عنوانی داشته است؟ث) با توجه به فرمایش دادستان محترم ظاهرا حکم 99 ضربه شلاق که پس از تحقیقات یک روزه و رسیدگی ماهوی صادر شده، بلافاصله اجرا شده است. این در حالی است که به موجب قانون آیین دادرسی کیفری جدید صرفا مجازات جرائم تعزیری درجه هشت (یعنی حبس تا سه ماه، جزای نقدی تا 10 میلیون ریال و شلاق تا 10 ضربه) قطعی است و نمی توان درباره آن تجدیدنظر یا فرجام خواهی کرد؛ بنابراین مجازات تعیینی (یعنی 99 ضربه شلاق) ناچار تجدیدنظرکردنی بوده است. آیا محکومان حق تجدیدنظرخواهی خود را ساقط کرده اند؟ و آیا این حق به آنان تفهیم شده است؟4) علاوه بر ابهامات و سوالاتی که گفته شد، پرسش دیگری نیز به صورت کلان در ذهن مطرح می شود. اگر دستگاه قضائی ما از نظر کارایی و سرعت چنین کیفیتی دارد. چگونه است که پرونده های بسیاری با اهمیتی به مراتب بیشتر از بدحجابی و هنجارشکنی، مدت ها معطل می ماند و حتی ریاست محترم مهم ترین مرجع رسیدگی ماهیتی در تهران اعلام می فرمایند که شاید مهم ترین پرونده موجود در دستگاه قضائی، به لحاظ نرسیدن پاسخ استعلامات مرجع قضائی باوجود گذشتن مدتی طولانی معوق و معلق مانده است. آیا پاسخ دهندگان استعلام نیز مصونیت گونه ای شبیه متهم پرونده دارند؟ به هرحال بدون اینکه با سیاست کیفری کشور -تا زمانی که در قالب قانون است- معارضه ای داشته باشیم (که نمی توانیم داشته باشیم) عرض می کنیم قواعد و قوانین آیین دادرسی کیفری و قانون مجازات عمومی به همان اندازه ماده 637 پیش گفته و قوانین مربوط به هنجارشکنی ها اهمیت دارند، به ویژه با توجه به اینکه قواعد آیین دادرسی و قانون مجازات همان هایی هستند که در فصل سوم قانون اساسی به عنوان حقوق مردم ایران برشمرده شده اند و ماده هفت قانون آیین دادرسی کیفری نیز به لزوم رعایت آنها تصریح کرده و حتی تخلف کنندگان از آنها را به مجازات به موجب ماده 570 قانون مجازات اسلامی یا سایر قوانین درصورتی که مجازات آنها شدیدتر باشد، تهدید کرده است. والله اعلم.
                