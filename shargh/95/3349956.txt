شنبه ۱۱ اردیبهشت ۱۳۹۵
-----------------------------------------
حرف اول
-----------------------------------------
رئیس یا سخنگو
-----------------------------------------

                    دیروز، شهروندانی که سرنوشت نمایندگان حوزه های انتخابیه آنان در مجلس دهم به دور دوم کشیده بود، رای خود را به صندوق ریختند. اکنون تکلیف کرسی های باقی مانده، روشن شده و تا نهایی شدن ترکیب نهاد قانون گذاری، تنها شمارش آرا و تایید شورای نگهبان باقی مانده است.انتخابات در ایران اما پایان کار نیست؛ معمولاآغازی است بر سلسله ای از رایزنی های پیدا و پنهان برای وزن کشی جناح ها برای تعیین سهم و میزان قدرت مانور و نقش آفرینی هریک در پارلمان.در نظام های سیاسی که در آن ساز و کار حزبی تثبیت شده است، رهبر حزب اکثریت، بی نیاز از گفت وگو و رایزنی بیشتر، بر کرسی «ریاست» تکیه می زند. در کشورهای برخوردار از ساز و کار شفاف و جاافتاده حزبی، رئیس قوه قانون گذاری البته عملاجایگاهی نمادین به عنوان اداره کننده و مدیر جلسات پارلمان دارد و از شان و نفوذی بیشتر نسبت به سایر نمایندگان برخوردار نیست. از همین روست که در این کشورها به جای لفظ «رئیس»، غالبا از واژه «سخنگو» برای او استفاده می شود.در تاریخ سیاسی پس از انقلاب اسلامی، نخستین بار این مجلس ششم بود که بحث ریاست آن، پیش از گشایش رسمی پارلمان، نقل محافل رسانه ای و سیاسی شد.پیش از آن شرایط سیاسی به گونه ای بود که جایگاه منتخب نخست پایتخت، در توافقی نانوشته به عنوان زعیم پارلمان تثبیت شده بود. مجلس ششم اما از دل شرایط و بافت سیاسی یک سره متفاوت زاده شد. از دل همین شرایط و پس زمینه ویژه سیاسی بود که برادر رئیس جمهوری وقت که به عنوان منتخب نخست پایتخت و دبیرکل حزب اکثریت به مجلس راه یافته بود- با وجود انتظار افکار عمومی- از نشستن بر کرسی ریاست صرف نظر کرد و این جایگاه را به یک چهره روحانی سپرد.نگاهی به منتخبان مجلس ششم، این حقیقت را روشن می کند که این مجلس - به استثنای مجلس اول- حزبی ترین مجلس تاریخ پس از انقلاب بوده است. با این همه منتخبان این مجلس که بیش از همه مجالس پیش و پس از خود به برخورداری از سبقه اصلاح طلبی شهره بودند با درک شرایط ویژه گشایش آن، برای پرهیز از برانگیخته شدن حساسیت ها و شکسته شدن انسجام درونی «جبهه اصلاحات»، کرسی ریاست را به چهره ای سپردند که جناح مقابل در آن زمان نسبت به او کمترین «آلرژی» سیاسی را داشت.شانزده سال بعد، مجلس دهم در حالی در آستانه گشایش است که اصلاح طلبان پس از سه دوره غیبت، بار دیگر به وزنه ای غیرقابل چشم پوشی در نهاد قانون گذاری تبدیل شده اند. این وزن سیاسی البته از دل یک نگاه «جبهه ای» و ساز و کاری مبتنی بر همکاری با هواداران دولت و اصولگرایان میانه رو حاصل شده است. نگاهی که ریشه در انتخابات سرنوشت ساز خرداد 92 دارد و باید تا انتخابات 96 امتداد پیدا کند.در تحلیل نهایی، انتخابات و تغییر ترکیب مجلس دهم، صف بندی و شکاف های موجود در انتخابات 92 را دگرگون نکرده است؛ بنابراین اولویت سیاسی اصلاح طلبان برای تصمیم گیری درمورد ریاست مجلس آینده، همان اولویت هایی است که براساس آن به تصمیم گیری شجاعانه منتهی به رخداد خرداد 92 رسیدند.در صورت به فراموشی سپرده نشدن این اولویت هاست که می توان «رئیس» پارلمان آینده ایران را به جایگاه عرفی آن در جهان که همان «سخنگویی» جناح اکثریت است نزدیک کرد.
                