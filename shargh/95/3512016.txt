دو‌شنبه ۱۸ بهمن ۱۳۹۵
-----------------------------------------
حرف اول
-----------------------------------------
رفتار «پلاسکویی»
-----------------------------------------

                    قریب به سه هفته است داغ حادثه پلاسکو روح جامعه را آزرده است. بدون شک آحاد مردم از این حادثه تلخ متاثر شده و بازتاب آن به صور مختلف در سطح جامعه نمود یافته است. واکنش های مختلفی هم در قبال این حادثه در رسانه ها و جراید منتشر و درس های عبرت و هشدارهایی نیز گوشزد شده است. تعدادی از زبده ترین فرزندان وطن نیز در این حادثه قربانی شدند.صبر بسیار بباید پدر پیر فلک راتا دگر مادر گیتی چو تو فرزند بزایددر کنار درس های آموختنی این حادثه که کم وبیش در روزهای اخیر به آن اشاره شده، حادثه ساختمان پلاسکو از بعد فرایند «یادگیری اجتماعی» نیز قابل واکاوی است. حادثه پلاسکو را می توان به عنوان نمودی از رفتار اجتماعی دانست که بارهاوبارها شاهد آن بوده ایم. به عنوان نمونه برخورد دو قطار مسافری در مسیر مشهد در استان سمنان در تاریخ پنجم آذر سال جاری و سیلاب کن- سولقان در 28 تیر 1394، حوادث مشابه دیگری هستند که از نظر قالب و الگو قابل تطبیق با حادثه پلاسکو است. مولفه های شاخص را در شکل گیری و واکنش به چنین وقایعی می توان برشمرد. سهل انگاری، مسامحه کاری و جدی نگرفتن اقدامات پیشگیرانه به عنوان علت اصلی وقوع حادثه قابل مشاهده است. ما معمولامرگ را برای همسایه می دانیم. آنجایی هم که پای نهادهای مسئول برای پیشگیری به میان می آید، متاسفانه با ملاحظات مختلف درباره اشکالات موجود اغماض می شود. گاه دلایلی مانند کمک به معیشت مردم، جلوگیری از معضلات اجتماعی، خلاقانونی و نبود بودجه کافی باعث توجیه اغماض و تسامح می شوند.دراین بین واکنش های احساسی رسانه ها و گروه های مردمی و راه اندازی پویش های مردمی نیز به عنوان عامل دیگری مانع از جدیت در اعمال قانون از سوی سازمان های مسئول می شود.با وقوع حادثه، هر سازمانی که به نوعی در آن باره مسئول شناخته می شود، شروع به رفع اتهام از خود و مقصردانستن دیگری می کند و درادامه تاکید می شود مسببان حادثه حتما شناسایی خواهند شد و با آنها برخورد جدی به عمل خواهد آمد. سوال اینجاست که پیداکردن مقصر و تنبیه او چقدر از آلام و گرفتاری حادثه دیدگان می کاهد و از آن مهم تر اینکه این رویه تابه حال چقدر توانسته است از وقوع حوادث مشابه جلوگیری کند؟ تا چه زمانی باید شاهد وقوع حوادثی از این قبیل باشیم؟در مدیریت پس از سانحه تصمیمات مقطعی تحت تاثیر احساسات و جو روانی به وجودآمده بعضا به تشویق سهل انگاران و به نوعی تقویت رویه سهل انگاری منجر می شود. دراین بین اتفاقا افرادی که سعی کرده اند در چارچوب قانون رفتار کنند بیشتر زیان می بینند. وقایع اتفاق افتاده و مسائل بعد از آن تجزیه و تحلیل عمیق نمی شوند و درس های لازم به طور موثر از آنها آموخته نمی شود. درنتیجه هرچند وقت یک بار دوباره شاهد تکرار واقعه ای مشابه می شویم. در حادثه پلاسکو عنوان شد شهرداری به دفعات مکرر به هیئت مدیره ساختمان اخطار داده بود که ساختمان ناایمن است ولی بیش از آن اقدام عملی در قبال توقف فعالیت ساختمان اجرا نشد. اگر واقعا امکان اقدام عملی در پیشگیری از ادامه فعالیت چنین ساختمان های ناایمن وجود ندارد، ابعاد حادثه پلاسکو چه چیزی از سانحه برخورد دو قطار مسافری در ایستگاه هفت خان استان سمنان کم داشت که شهردار تهران نیز مشابه مدیرعامل شرکت راه آهن از سمت خود استعفا نداد. حادثه پلاسکو ویژگی هایی داشت که به مدد پوشش رسانه ای توانست تا عمق جامعه نفوذ و توجه همگان را به خود جلب کند. اما پدیده های به مراتب مهم تری وجود دارند که به دلیل ماهیت پنهان و خزنده خود نه توجه رسانه ها و افکار عمومی را به خود جلب می کنند و نه مسئولان امر جدیت لازم را در اهتمام به آن از خود نشان می دهند.
                