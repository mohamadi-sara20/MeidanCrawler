دو‌شنبه ۲۳ اسفند ۱۳۹۵
-----------------------------------------
سرمقاله
-----------------------------------------
بودن و نبودن روحانی
-----------------------------------------

                    بهار سال 96، دو انتخابات برگزار می شود؛ انتخابات دوره دوازدهم ریاست جمهوری و انتخابات دوره پنجم شورای اسلامی شهر و روستا. این دو، هر کدام به تنهایی از اهمیت بالایی برخوردار است. اما در این یادداشت، به ریاست جمهوری پرداخته می شود. درباره انتخابات ریاست جمهوری دوازدهم، گفتنی های زیادی وجود دارد، اما فعلابه موقعیت حسن روحانی برای دوره دوم ریاستش بر قوه مجریه اشاره می شود. گروه ها، احزاب سیاسی و مردم علاقه مند به شرکت در سرنوشت خود، نظراتی دارند.هر کدام درباره دکتر روحانی و عملکرد او و شرایط وی در انتخابات دوره دوازدهم نظرات گوناگونی دارند که لازم است به آن توجه شود تا افق آینده تا حدودی روشن تر شود.1- در میان گروه های سیاسی، یک طیف جناح راست، نه تنها ذره ای به موفقیت دکتر روحانی فکر نمی کنند، بلکه از آمدن او در خرداد 92 هم به شدت در رنج اند. اگرچه وی از درون جناح اصولگرا وارد عرصه رقابت برای نشستن بر صندلی ریاست جمهوری شد، اما بخش افراطی این جناح، بدون اینکه منتظر عملکرد او پس از ورود به کاخ ریاست جمهوری شود، سر ناسازگاری با او گذاشتند و تا امروز که نزدیک به چهار سال از آن تاریخ می گذرد، لحظه ای از مخالفت با او دست برنداشتند و همه سخنان و عملکرد و رفتار وی و همراهانش را با بدترین عبارات به سخره گرفتند. این دسته پرمدعا از اینکه سایه محبت آمیز رئیس دولتی مانند احمدی نژاد و به تبع آن فردی از جنس احمدی نژاد، دیگر بر سرشان نیست، رنجیده خاطر و نیز دچار غصه ازدست رفتن منافعشان شده اند، بنابراین تمامی تلاش رسانه ای خود را روی جلوگیری از ورود افراد دیگری غیر از همفکر خودشان، از جمله حسن روحانی متمرکز کرده اند. این گروه درحال حاضر چند نامزد برای رودررو قراردادن با دکتر روحانی دارند.2- گروه ها و دسته های اصولگرایی معمولی در برخورد با روحانی به تندی افراطیون نیستند، اما تمایلی به ادامه ریاست وی بر قوه مجریه در دوره دوم ندارند. چهره ها، احزاب و تشکل های شاخص اصولگرایی، در این بخش تعریف می شوند. حزب موتلفه اسلامی، جبهه پیروان امام و رهبری، جامعه روحانیت مبارز، جامعه مدرسین حوزه علمیه قم، یک سری از انجمن های اسلامی و... علاقه مندند که اشخاصی مانند میرسلیم، قالیباف، رئیسی و نظایر اینها در قامت ریاست جمهوری بایستند و در انتخابات آتی، رقیب دکتر حسن روحانی شوند. این اصولگرایان به ریاست جمهوری فعلی انتقاداتی دارند، اما چندان امیدوار نیستند که نامزدهای خود بتوانند بهتر از روحانی عمل کنند. ضمنا این گروه و دسته ها، در اینکه بتوانند روی یک نفر ائتلاف کنند، اختلاف دارند. هرکدام دلشان می خواهد دیگران را ذیل حزب یا تشکل خود ببینند و نامزد آنها را بپذیرند، اما بعضی از اختلاف نظرهای اصولی آنان، مانع چنین همبستگی و ائتلافی می شود. این گروه از سیاسیون، البته به دلیل رفتاری که در سال 84 در دفاع از احمدی نژاد داشتند، امید چندانی به رای اکثریت مردم ندارند. به همین دلیل پیش بینی می شود افراد یا احزابی از آنان، هنگام در تنگنا قرارگرفتن از ائتلاف یا ناامیدی از رای مردم، به هواداری از حسن روحانی درآیند و جبهه رئیس جمهور فعلی را برای دوره دوم قوی تر کنند.3- اصولگرایان معتدل یا به تعبیر امروزی اعتدالیون. اینها نقش مهمی در کاندیداکردن و رای دادن به حسن روحانی در خرداد 92 داشتند. بنابراین کاملاروشن است که در اردیبهشت 96 نیز پشت سر او بایستند و مردم را به رای دادن به روحانی تشویق و ترغیب کنند. تشکل شاخص این دسته از اصولگرایان، حزب اعتدال و توسعه است که تعداد درخور توجهی از اعضای برجسته آن در کابینه حسن روحانی حضور دارند. در میان اصولگرایان معتدل، چهره های برجسته ای مانند علی اکبر ناطق نوری، علی لاریجانی، آیت الله ابراهیم امینی و نظایر اینها در انتخابات آتی به روحانی رای خواهند داد.4- اما اصلاح طلبان اگرچه بعضا نامزدی در سایه هستند که اگر به دلایلی حسن روحانی در صحنه نبود، نامزد در سایه را وارد صحنه کنند، اما درحال حاضر، به جز دکتر روحانی، به کس دیگری که مقابل وی بایستد، فکر نمی کنند. بدیهی است که اصلاح طلبان در شرایطی که نامزدهای آنان بتوانند خود را در معرض آرای مردم قرار دهند، در میان طیف گسترده خود، چهره های شاخص و لایق فراوانی دارند که به ریاست جمهوری او امید داشته باشند، اما اکنون که نزدیک به دو ماه دیگر به انتخابات مانده است، ایجاد چنین شرایط مطلوبی فراهم نیست، بنابراین یکپارچه، روی کسی که تا حدود زیادی اهداف و شعارهای اصلاح طلبان را پیگیری می کند، یعنی حسن روحانی، متمرکز شده اند. از طرفی، اگر روحانی، رئیس قوه مجریه نشود، افرادی از جناح مقابل سکان محترم مدیریت اجرائی را به دست می گیرند. در این صورت معلوم نیست سرنوشت ملک و ملت چه خواهد شد.حجت الاسلام والمسلمین عبدالله نوری که از چهره های شاخص اصلاح طلبی است، در گفت وگویی که چند روز قبل با روزنامه «شرق» داشت، درباره وضعیت فعلی اصلاح طلبان و حمایت آنان از دکتر روحانی در انتخابات پیش رو، نکاتی را یادآور شد که درخورتوجه است. وی در بخشی از گفت وگوی مفصلش با «شرق» گفته است: «ما باید به واقعیت خارجی نگاه کنیم. شرایط کشور فوق العاده پیچیده است. در چنین شرایطی، برای اصلاح طلبان تامین حقوق بنیادی تر، مانند حق حیات و بهره بردن از شرایط زیستی و معیشتی حداقلی نسبت به برخی حقوق دیگر، مانند آزادی های سیاسی از اولویت بیشتری برخوردار است. حمایت جریان اصلاحات از آقای روحانی هم با اینکه چه بسا با ایشان در برخی زمینه ها مرزبندی داشته باشد، به همین معناست که با نبود وی چه کسی قرار است سکان دار این کشتی در این دریای مواج باشد؟ اگر می گوییم اعتدال، به این دلیل است که اعتدال را مرحله ای از اصلاح طلبی می دانیم» (شرق- 15/12/95، ص6).در این تحلیل که سه موضوع شرایط بین المللی، ترجیح معیشت مردم بر آزادی ها و همبستگی اعتدال و اصلاحات، مطرح است، آقای عبدالله نوری نیز مانند بسیاری از چهره های سرشناس و شخصیت های اثرگذار اصلاح طلب، موقع انتخابات از حسن روحانی حمایت خواهد کرد.آقای نوری، البته معتقد است اصلاحات موردنظر اصلاح طلبان در نیمه دوم 70، به مرور بازنگری شده و بعضی توقعات حداکثری به حداقل رسیده و همین امر آنان را به اعتدالیون نزدیک کرده است. البته پیش از آن آقای نوری می گفت که اصلاحات هزینه دارد. اما بسیاری از اصلاح طلبان حاضر نیستند هزینه های آن را تحمل کنند. به نظر می رسد همین نگاه، ایشان را نیز به نوعی معتدل کرده است. وی در همان گفت وگو گفته است: «درواقع عملکردی که ما از جریان اصلاحات می بینیم، این است که آنها تا حدود زیادی از درون، خود را بازنگری و آسیب شناسی کرده و در مسیر تاثیرگذارتری گام برداشته اند» (همان) و نیز گفته است: «برداشت من این است که ایران از لحاظ شرایط داخلی و خارجی، در شرایط بسیار سختی قرار دارد. براساس چنین برداشتی و البته احساس مسئولیت در قبال ایران و اسلام است که فکر می کنم همه علاقه مندان به این آب و خاک در هر جایگاه و مقامی باید هرچه بیشتر در جهت میانه روی، همبستگی، تفاهم و گفت وگوی ملی حرکت کنند، یعنی اگر تا دیروز اصلاح طلبان، اصلاحات حداکثری یا ساختاری را مطالبه می کردند که ممکن بود مورد توافق قرار نگیرد و بر سر تحقق آن، چالش ایجاد شود، امروز به این نتیجه رسیده اند که به حداقل ها قناعت کنند، برای اینکه شاید بتوان برای بهبود اوضاع کشور یک گام به جلو برداشت. براین اساس چنانچه دولت معتدلی روی کار آمده باشد و برای وزارتخانه ها از ما نظرخواهی کند، به او توصیه خواهیم کرد از انتخاب افرادی که مورد حساسیت هستند، بپرهیزد و از نیروهای اصلاح طلب یا اصولگرای معتدل که نسبت به آنها حساسیت منفی نباشد، استفاده کند. تا شاید به دلیل هماهنگی بیشتری که با مراکز قدرت دارند، چالش ها به حداقل برسد و بیشتر بتوانند به کشور خدمت کنند» (همان).غیر از عبدالله نوری، اصلاح طلبان دیگری هم هستند که روش اعتدال گونه در سیاست و در اعمال مدیریت را می پسندند. تاکید بر اعتدال در هنگامه گزینش مدیریت قوه مجریه، تاکید بر این است که از گفتار و رفتار چالش برانگیز و تحریک کننده پرهیز شود تا هم زمان با تنظیم روابط دیپلماتیک در سطح بین المللی، در داخل نیز زمینه گفت وگوی ملی فراهم شود؛ گفت وگوی ملی یا همبستگی عمومی که در حوزه جریانات سیاسی مخالف همدیگر، به مثابه پرهیز از دشمنی های نامانوس با فرهنگ اسلامی و بی توجهی به قانون، تلقی می شود.نتیجه اینکه در انتخابات پیش رو، دلواپسان با نبود روحانی خوش اند. اعتدالیون و اصلاح طلبان با حضور او موافق اند و جمعی از اصولگرایان مخالف تندروی، در میانه راه مانده اند که چه کنند؛ روز 29 اردیبهشت سال آینده به تندروها نزدیک شوند یا به سمت وسوی اعتدالیون و اصلاح طلبان حرکت کنند.
                