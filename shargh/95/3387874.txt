دو‌شنبه ۱۴ تیر ۱۳۹۵
-----------------------------------------
یادداشت
-----------------------------------------
پرسشگری در «مجلس ضربت زدن»
-----------------------------------------

                    من – من کجا هستم؟ حقیقت من کجاست؟شما – مرا از من گرفتید.شاه مردان و شیر خدا گفتید!در شهر علمم خواندید و از آن به درون نرفتیدشما با من چه کردید.«از متن نمایش نامه»نمایش نامه «مجلس ضربت زدن» نوشته بهرام بیضائی در سال 1381 منتشر شد. در همان سال واکنش های متفاوتی به این نمایش و اجرا ابراز شد و تا آنجا پیش رفت که به توقف اجرای نمایش انجامید. در این مطلب قصد دارم که از دو جهت به بررسی کوتاهی از این نمایش بپردازم تا برخی از مهم ترین وجوه آن را در میان بگذارم. در نگاه اول محمد رحمانیان، کارگردان این نمایش، با طراحی صحنه ای که ملهم از نمایش تعزیه است، فضای نمایش را در حال وهوای این گونه نمایش ایرانی شکل می دهد. این فرم نمایشی بر ویژگی هایی استوار است که در اینجا فقط به چند مورد آن اشاره می کنم. اغلب در نمایش تعزیه تماشاگران به گرد سکویی که در میان صحنه است نشسته و نمایش تعزیه را می بینند اما در این نمایش به دلیل شکل صحنه تئاتر شهر که برای اجرای نمایش به سبک کلاسیک طراحی شده است این فضا ایجاد نمی شود؛ اما تمهید کارگردان در مدور و چرخان ساختن سکوی میان صحنه به ایجاد حس تعزیه گونه نمایش کمک شایانی کرده است. این، خود برگرفته از نوع نمایش نامه نویسی بیضایی هم هست؛ زیرا او با درهم تنیدن دو واقعه در گذشته و حال به چنین فضایی برای بیان نمایشی خود نیاز دارد. از صحنه نمایش که بگذریم زبان نمایش درخور توجه است؛ زبان نمایش میان زبان کلاسیک نمایش نامه ای -که به نظر می رسد نوعی زبان متکلف برای متن های مذهبی است- و زبان روزمره که مورد استفاده کارگردان، نویسنده و دیگر عوامل اجرائی است در نوسان است. بیضائی در انتخاب این دو زبان مرتب مخاطب خود را به دو دنیای متفاوت می برد. زبان به کار رفته در مجموع نمایش به فاصله گذاری میان دو جهان متن منجر می شود. نویسنده در نمایش «مجلس ضربت زدن» به دنبال به اشتراک گذاشتن مسائلی است در موضوع تصویر اولیای الهی در آثار هنری به طور اعم و در نمایش چگونگی نشان دادن آنان به طور اخص است. تصویر کسی را که مظهر همه خوبی هاست، نمی توان نشان داد؛ با نشان ندادن او، فقط اشقیا باقی می مانند و چون اعمال اشقیا را به دلیل بدآموزی نمی توان نشان داد پس چه باقی می ماند. این چالشی است که بیضائی از زبان نمایش نامه نویس می خواهد برای آن جوابی بیابد و این سوال تا به یک نقد تاریخ نمایش پیش می رود. هرچند خود او می داند که در دوره های قبل برای این موضوع راه حل هایی ارائه شده است به خصوص در تعزیه ایران. در اجرای فرم نمایش تعزیه در نمایش «مجلس ضربت زدن» رحمانیان تا آنجا پیش می رود که معین البکاء خود را در تمامی مراحل اجرای صحنه حاضر و فعال نشان می دهد. معین البکاء در تعزیه ایران تنظیم کننده نمایش است؛ کسی است که مقدار غم و رنج شبیه خوانان را در صحنه تنظیم می کند؛ اما معین البکاء این نمایش با هیبتی تازه با شلوار و پیراهنی امروزین ظاهر شده و به کار خودش می پردازد. اگرچه در ظاهر تفاوت دارند اما عنصر اصلی همه آنان متنی است که به دست دارند. یکی دیگر از ویژگی های این نمایش، فاصله گذاری های آشکار برای برقراری ارتباط میان تماشاگران و بازیگران است. در نمایش، بازیگران از میان تماشاگران به صحنه می آیند، نویسنده میان مردم رفت وآمد می کند و آنان را مخاطب قرار می دهد. نویسنده با مردم گفت وگو می کند با گفتن جمله «آیا در میان شما نیست» با چراغ قوه در میان تماشاگران به جست وجو می پردازد. همه اینها از شکستن فضای کلاسیک نمایش خبر می دهد زیرا با استفاده از این تمهید تماشاگران به قضاوت فرا خوانده می شوند و به تفکری دوباره درباره مظهر عدالت و عشق. موسیقی نمایش -چه به شکل زنده و چه غیرزنده -کمک شایانی به صحنه های جنگ و رقص گونه کرده است. ازاین رو باید دیدگاه خلعتبری به عنوان آهنگساز و رحمانیان را به عنوان کارگردان تحسین کرد که در استفاده از موسیقی افراط نکرده و آن را به اندازه مناسب به کار گرفته اند. استفاده فیلم در بیشتر نمایش های رحمانیان برای خود جا باز کرده و به عنصری نمایشی بدل شده است. در این نمایش تکه فیلم هایی از نویسنده که در خیابان و در حال خرید و زندگی است، دیده می شود. فیلم مانند راش هایی سرهم شده در میان شات هایی سوخته به نمایش درمی آیند؛ در یکی از این شات ها از داخل یک اتومبیل که در کنار نویسنده حرکت می کند نویسنده را می بینیم، نویسنده به داخل اتومبیل نگاه می کند و سوار می شود و پس از آن چیزی نیست. این عنصر نمایشی شاید دنیای درام را وسیع تر می کند و در کنار همه عناصر بصری از تصویر نیز چون بیانی تازه استفاده می کند. یکی از نکات درخور توجه در اجرا و متن اصلی نمایش تفاوت جنسیت نویسنده در این دو است؛ به این معنا که در نمایش نامه، نویسنده، مرد [نویسنده به کارگردان... زنم پیغامتو یادداشت کرده... 31] و در نمایش، نویسنده، زن است. جدای از بحث های جنسیتی و شناختی دراین باره، خود این موضوع می تواند مورد بحث قرار گیرد. آیا انتخاب یک زن به عنوان نویسنده، پاسخ و توجه به آن نیمه خاموش جامعه است؟ آیا متن را از منظر چندصدایی باختینی می توان مورد مداقه و تفسیر قرارداد؟ بلاشک صداهای گوناگون در متن بلند تر از آن است که نمی توان نشنید. اما نگاه دوم به نوعی به محتوا و دیدگاه های آفریننده اثر یعنی نمایش نامه نویس بازمی گردد. بیضائی همچون همه درام نویسان بزرگ جهان پس از عصر روشنگری در مواجهه با متون مذهبی- تاریخی با تماشاگران به گفت وگویی پرسش گرایانه می نشیند تا از ورای هر آنچه واقع نما و بدیهی شمرده می شود سوالات تازه ای را در شناخت امام اول شیعیان و به خصوص واقعه شهادت ایشان مطرح کند. بهرام بیضائی از ورای این واقعه در واقعه یعنی واقعه شهادت مولاعلی(ع) در سال 40 هجری و ماجرای به صحنه آوردن یک نمایش که با چالش های متفاوتی روبه رو است مخاطب را به بازاندیشی می خواند.به اندیشه درباره حقیقت، عدالت، مبارزه با ستم و فقر، احقاق حقوق فرودستان جامعه، وفای به عهد و... و هر آنچه صفات الهی- انسانی می نامیم. نمایش «مجلس ضربت زدن» سوال مطرح می کند و در پی پاسخ است. سرزندگی نمایش هم به همین سوالات است؛ سوالاتی که هر نسل به اقتضای زمانه اش پاسخی درخور می طلبد. روح عدالت پرور امام علی(ع) در جواب به همین سوالات اساسی هستی و زندگی است که همیشه و همیشه جاودان است. در بخشی از نمایش بهرام بیضایی می گوید: «... کسی که تصویری نداره؛ نمایش نامه ای هم ندارد»؛ اما با جرئت می توان گفت او تصویری باشکوه از مولاعلی(ع) به همه مردم حقیقت دوست ارائه می دهد؛ همان گونه که در «روز واقعه» تصویری شگرف از شهادت امام حسین(ع) در روزگار ما ارائه داد. امام علی(ع) فرمودند: «خداش رحمت کناد کسی را که با شنیدن هر حکمتی آگاه و آگاه تر شود و در پی دعوت ارشادگر، گامی پیش نهد... اندوختنی ها را فرا چنگ آورد و...». (نهج البلاغه 75)
                