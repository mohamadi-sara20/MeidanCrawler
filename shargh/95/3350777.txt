یک‌شنبه ۱۲ اردیبهشت ۱۳۹۵
-----------------------------------------
حرف اول
-----------------------------------------
نگاه مطهری و نائینی به مسئله «حکومت» در دوران جدید
-----------------------------------------

                    در دسته بندی روحانیت پیش از انقلاب اسلامی 1357، عموما با سه دسته کلی از گرایش های متفاوت در بین علمای حوزه علمیه قم مواجه هستیم. دسته اول شامل علمایی است که قائل به دخالت در سیاست نیستند و در دوران پس از ارتحال آیت الله بروجردی، با چهره هایی نظیر آیت الله خویی، آیت الله مرعشی نجفی و آیت الله سیداحمد خوانساری شناخته می شوند. اما یرواند آبراهامیان، به جز این دسته که در «ایران بین دو انقلاب»، آنها را «علما و روحانیون محتاط و غیرسیاسی» می نامد، دو طیف از روحانیون سیاسی را نیز از هم تفکیک می کند. در تقسیم بندی او، دسته دوم را «روحانیون مخالف و میانه رو» تشکیل می دهند که درباره حکومت وقت، نگاه سلبی دارند اما قائل به براندازی حکومت نیستند...... و بر اجرای دقیق اصول مشروطه اصرار دارند و پس از آنها به معرفی طیف سوم می پردازد. در تعریف آبراهامیان، سومین گروه، مخالفانی هستند که به رهبری امام خمینی (ره)، هدف خود را سرنگونی رژیم و تشکیل حکومت اسلامی اعلام کرده بودند. این گروه که رسول جعفریان هم در کتاب «جریان ها و سازمان های مذهبی – سیاسی در ایران»، آنها را از دو دسته پیشین جدا کرده است، همان طیفی هستند که شهید مطهری نیز در میان آنها جا دارد. آرا و اندیشه های شهید مطهری به عنوان یکی از برجسته ترین نمادهای این طیف، درباره مسئله «حاکمیت» در اسلام، نزدیک ترین موضع به رهبر این جریان حوزوی یعنی امام خمینی بود. دیدگاهی که از ابتدا نیز با دیدگاه آن قشر از روحانیت که حد اعلای خواسته هایش، مشروطه بود، تفاوت داشت و در نهایت نیز نظریه حکومتی مورددفاعش با آنچه میرزای نائینی در «تنبیه الامه و تنزیه المله» به عنوان مهم ترین سند فقهی مشروطه نگاشته بود، تفاوت های بنیادین یافت. اما در ارائه این مدل جدید نیز از دستاوردهای اندیشه غرب در باب حکومت بهره گرفت و به همین دلیل هم، ازجمله روحانیون طیف نوگرا بود که از مبانی مشروطه دفاع کرد. شاید بتوان گفت مهم ترین تفاوت این دو رویکرد که بقیه تفاوت ها از آن نشئت می گیرد، نوع نگاه به حکومت در عصر غیبت است. جایی که میرزای نائینی، برای پرکردن خلا«عصمت» حاکم، «نظارت بیرونی» بر حاکم را جایگزین معصومیت کرده است و برای این نظارت هم دو ابزار یعنی «قانون اساسی» و «مجلس» را معرفی می کند. این همان نکته ای است که استاد نائینی و حامی نجف نشین مشروطه یعنی آخوند خراسانی در تقریظی که بر کتاب تنبیه الامه و تنزیه المله نوشته، این گونه بیانش کرده: «ان شاءالله تعالی به تعلیم و تعلم و تفهیم و تفهم آن (کتاب تنبیه الامه و تنزیه المله)، ماخوذبودن اصول مشروطیت را از شریعت محقه استفاده و حقیقت کلمه مبارکه «بموالاتکم علمنا الله معالم دیننا و اصلح ما کان فسد من دنیانا» را به عین الیقین ادراک نمایند». پاسخ های نائینی به منتقدان مقدس مآب مشروطه، شباهت هایی با پاسخ مطهری به منتقدان مدرنیته در عصر خود دارد. نائینی در فصلی از کتاب که عنوانش «استبداد دینی و آمیختن حق و باطل» است، درباره مخالفان مقدس مآب مشروطه، آزادی و مشروطه خواهی را «حریت مظلومۀ مغصوبۀ ملت از ذل رقیت جائرین» می نامد و می نویسد مخالفان مشروطه به موهوم خواندن مشروطه قناعت نکردند و مشروطه خواهان را «فسقه و ملحدین» جلوه دادند. او می نویسد: «حتی بی حجاب بیرون آمدن زنان(...را) از لوازم و مقتضیات این حریت مظلومۀ مغصوبه شمردند».این نحو دفاع نائینی از مشروطه را می توان با آنچه مطهری در «خدمات متقابل اسلام و ایران» آورده، مقایسه کرد. مطهری دراین باره می گوید: «رژیم مشروطیت را ما ابداع و ابتکار نکردیم، بلکه از دنیای خارج به کشور ما آمده است. ولی ملت ما آن را پذیرفت و در راه تحصیل آن فداکاری ها کرده است. البته افراد زیادی از همین ملت با سرسختی عجیبی مقاومت کردند و مسلحانه قیام کردند و برای حفظ رژیم استبداد، خون ریختند، ولی از آن رو که در اقلیت بودند و اکثریت ملت ایران، رژیم مشروطیت را پذیرفت و در راه آن فداکاری کرد، آنان شکست خوردند و عاقبت تسلیم اراده ملت شدند. اکنون آیا ما باید رژیم مشروطه را یک رژیم ملی و خودی بدانیم یا نظر به اینکه در طول تاریخ زندگی اجتماعی و ملی ما، رژیم ما رژیم استبداد بوده و ما ابداع کننده مشروطه نبوده ایم، باید بگوییم رژیم ملی ما رژیم استبدادی است و رژیم مشروطه برای ما بیگانه است؟...». اما به جز دفاع از اصل مشروطه، نگاه مشترک مطهری به دو مفهوم آزادی و عدالت، به عنوان مفاهیمی که نائینی در فصول جداگانه ای در تنبیه الامه و تنزیه المله به آنها پرداخته و این دو را ضامن حفظ مملکت و دین دانسته است، نیز با دیدگاه فقیه واضع مشروطه، قرابت دارد. چنان که مطهری در «مبانی اقتصاد اسلامی»، دراین باره می گوید: «نه این است که آنچه دین گفت، عدل است، بلکه آنچه عدل است، دین همان را می گوید. پس باید بحث کرد که آیا دین مقیاس عدالت است یا عدالت مقیاس دین؟ مقدسی اقتضا می کند که بگوییم دین مقیاس عدالت است، اما حقیقت این طور نیست».بر این اساس می توان گفت در موضوع نوع نگاه به ماهیت حکومت در عصر جدید و اقتباس ملزومات آن از اندیشه غرب و همچنین اهمیت دو مفهوم آزادی و عدالت در اندیشه فقهی- سیاسی این دو، می توان مطهری را فقیهی در مسیر نائینی دانست، فقیهی که البته درباره نحوه اعمال این حاکمیت، دایره آزادی و البته حدود اختیارات حاکم، قیودی بر تجویز نائینی می افزاید که در نتیجه این قیود، حکومت اسلامی موردنظرش با حکومت مشروطه موردحمایت نائینی تفاوت دارد و شاید بتوان همین نقطه را به عنوان دلیل جداشدن طیف نوگرای حوزه قم از مخالفان میانه روی این حوزه، پس از آیت الله بروجردی دانست.
                