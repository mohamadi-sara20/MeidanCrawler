سه‌شنبه ۲‌شهریور ۱۳۹۵
-----------------------------------------
یادداشت
-----------------------------------------
تبعیض چرا؟
-----------------------------------------

                    برای اولین بار پس از 37 سال که از پیروزی انقلاب اسلامی و تصویب قانون اساسی می گذرد، دانشجویان آذری و کرد مجاز شده اند در رشته زبان و ادبیات آذری و کردی ثبت نام کنند. این حرکت در دولت تدبیر و امید با استقبال در مناطق کردنشین و آذری نشین روبه رو شده و امید به اجرائی شدن تدریجی اصل 15 قانون اساسی نظام اسلامی را افزایش داده است؛ اما در همان حال در میان قومیت های دیگر غیرفارس، این پرسش را مطرح کرده است که تبعیض چرا؟ مگر نه آن است که اصل 15 قانون اساسی درباره تدریس زبان و ادبیات همه قومیت های غیرفارسی زبان است و زبان بلوچی، گیلکی، لری و... را نیز شامل می شود. علت چیست که این زبان های قومی از قلم افتاده اند. از آنجا که توضیحی داده نشده، برداشت های متفاوتی شده است؛ ولی حقیقت آن است که مشکل ساختاری تر از آن است که در ظاهر امر به نظر می رسد.اساسا درباره اصل 15 قانون اساسی از همان ابتدای طرح موضوع، در مجلس بررسی قانون اساسی، دو نگاه متفاوت وجود داشته و تا به امروز ادامه یافته است: 1- نگاهی که اصل 15 قانون اساسی را در ذهنیت خود نپذیرفته و آن را باعث تضعیف زبان فارسی می داند. این نگاه در مرکزیت قدرت زبان فارسی قوی است و مانع اجرای این اصل قانون اساسی شده است. 2- نگاهی که تدریس زبان و ادبیات قومی را نه تنها باعث تضعیف زبان مشترک فارسی نمی داند؛ بلکه به لحاظ ذهنی پذیرفته است که آن را تقویت هم خواهد کرد.دولت های بعد از انقلاب اسلامی تاکنون توانسته اند بین این دو نگاه، وجه مشترکی بیابند و آنها را در مسیر سازگاری قرار دهند؛ اما دکتر روحانی، رئیس جمهوری کنونی، در دوران مبارزات انتخاباتی و پس از آن به صورت آشکاری خود را متعهد کرده است که گامی برای عملیاتی کردن اصل 15 قانون اساسی بردارد. مجاز شدن به انتخاب رشته زبان و ادبیات کردی در دانشگاه کردستان و آذری در دانشگاهی در تبریز، مقدمه ای بر عملی بودن تعهد رئیس جمهوری به نظر می رسد. به این اظهارنظر آقای روحانی در جمع انتخاباتی در سنندج توجه کنید. ایشان می گویند: «... این جمله را برای این نمی گویم که به من رای بدهید یا به این خاطر که در بیانیه اقوام و مذاهب بر آن تاکید کرده ام و بخشی از برنامه دولت تدبیر و امید است؛ بلکه ایمان دارم و اعتقادم این است و قلبم گواهی می دهد که ایرانی، ایرانی است و هرکس بخواهد کرد، لر، بلوچ، آذری، ترکمن، عرب و فارس را جدا ببیند، او ایرانی نیست».بدون شک همین تعهد آشکار رئیس جمهوری بر اصل 15 قانون اساسی بود که آقای روحانی بیشترین رای را در دو استان کردستان و سیستان و بلوچستان از میان دو قومیت بلوچ و کرد و اهل سنت به دست آورد.پرسش این است که در تعهد رئیس جمهوری به اصل 15 قانون اساسی آیا زبان بلوچی، گیلکی، لری و... در کنار کردی و آذری قرار ندارند؛ پس چگونه است که در دولت تدبیر و امید همان تفکر تبعیض آمیز امکان تداوم می یابد؟ در جست وجوی علت ها، قدری به عقب و به زمان تصویب این اصل در قانون اساسی بازمی گردیم. از قضا گفت وگوی مرحوم مولوی عبدالعزیز و شهید بهشتی در جلد یک مشروح مذاکرات در صفحات 574 تا 577 ثبت شده است و می توان به آن مراجعه کرد. این پرسش و پاسخ از این نظر که چگونگی تصویب اصل 15 قانون اساسی و موانعی را که در همان زمان وجود داشته است، به خوبی روشن می کند، مهم است و بی مناسبت نیست این پرسش و پاسخ در اینجا عینا آورده شود.سوال مولوی عبدالعزیز ملازاده، نماینده سیستان و بلوچستان: اگر کسی بخواهد عربی بخواند، آیا دولت برای او معلم عربی استخدام می کند یا خیر؟ یا اگر کسی بخواهد زبان بلوچی بخواند، آیا دولت ملزم است برای او معلم بلوچی بگیرد یا خیر.پاسخ شهید بهشتی: بله، دولت موظف است؛ یعنی دولت موظف است چیزی را که آنها حق می دانند، برایشان تهیه کند.مجددا مولوی عبدالعزیز سوال می کند: یعنی دولت هم کتاب و هم معلم باید تهیه کند.پاسخ شهید بهشتی: بله، من متن را یک بار دیگر می خوانم تا نسبت به آن رای گیری شود. بعد به همین صورت که در اصل 15 قانون اساسی آمده است به رای گذاشته می شود و از مجموع 69 نفر از حاضران 62 نفر رای موافق، بدون مخالف و با رای ممتنع بقیه تصویب می شود. اصل 15 قانون اساسی می گوید: «زبان و خط رسمی و مشترک مردم ایران، فارسی است. اسناد و مکاتبات و متون رسمی و کتب درسی باید به این زبان و خط باشد؛ ولی استفاده از زبان های محلی و قومی در مطبوعات و رسانه های گروهی و تدریس ادبیات آنها در مدارس در کنار زبان فارسی آزاد است». با این حال واقعیت آن است که تصویب اصل 15 به همین منوال که در قانون اساسی آمده است، به همین سادگی از اجرای کامل اصل 15 جلوگیری کرده است. در نگاهی به دور از پیش داوری می توان این نگاه را ناشی از واقعیت های تاریخی و هراس از تجزیه کشور و تاثیر قومیت ها و زبان ها در بخشی از هسته مرکزی قدرت فارس در نظر گرفت که اختصاص به زمان حاضر ندارد و در چند سده اخیر با جامعه ایرانی، چه روشنفکر دانشگاهی و چه توده های مردم فارسی زبان همراه بوده است. ذهنیت غالب در جمعیت فارسی زبان، آن بوده و هست که تقویت و طرح مسائل قومی و زبانی مغایر با حفظ وحدت ملی و ارضی کشور است و باید از هر طریق ممکن از آن جلوگیری کرد. اوج این تفکر را در نوشته های شخصیت های برجسته ای مانند کسروی، محمود افشاریزدی، کاظم زاده ایرانشهر و مانند آنها می توان یافت و اگر مقایسه ای مع الفارق تصور نشود همین تفکر را در حال حاضر فرهنگستان زبان و ادب فارسی نمایندگی می کند که اصلی ترین مخالف تدریس به زبان های قومی و غیرفارسی است. این نگاه واقعیت های مهمی را نادیده می گیرد و به همین دلیل ناخودآگاه به فارسی هراسی هم دامن می زند؛ اما مشکل فقط این نیست و در دوجهت به شکاف در جامعه یکپارچه ایرانی دامن می زند.1- شکاف بین قانون و عمل به قانون2- شکاف بین قومیت ها در جامعه چندقومی ایران.بااین حال و با وجود روشن بودن موضوع در دولت تدبیر و امید در همین سطح محدود که گامی در جهت درست و اجرای اصل 15 قانون اساسی برداشته است، تبعیض آمیز برخورد کرده است و این نمی تواند با اصل عدالت طلبی نظام اسلامی و اهداف وحدت گرایانه انقلاب اسلامی همخوانی داشته باشد. مزیت نظام اسلامی نسبت به نظام های رایج در گفتمان وحدت طلبانه آن در مقابل گفتمان تفرقه افکنانه است و اگر این گفتمان را در کانون اصلی قدرت مخدوش جلوه دهیم، دیگر مزیتی قابل دفاع باقی نمی ماند. شما نمی توانید هیچ ایرانی ای را ایرانی تر از قومیت های غیرفارس سراغ بگیرید. اقوام ایرانی در تاریخ این را ثابت کرده اند. زبان فارسی اگر واقعا تا به این حد ضعیف بود که نمی توانست در مقابل زبان های قومی دیگر مقاومت کند و مثلازبان بلوچی اگر تدریس بشود آن را عقب براند، مطمئن باشید که هزار سال دوام نمی آورد. علاوه بر این توان زبان فارسی که در ذهنیت خارجی ها تا به این حد ناتوان تصور می شود، در مقاطعی از تاریخ توانسته از خلیج بنگال در شرق آسیا تا ساحل مدیترانه رواپراخوری گورکانی هند و خلافت عثمانی را تحت تاثیر قرار دهد و به صورت زبان رسمی دربار آنها دربیاید. این اوج گیری زبان فارسی با نگاه انحصارطلبانه نبود، قابلیت های آن به وسیله اندیشمندان، شعرا و عرفای ایرانی، ملت های زبان های دیگر را قانع کرد که آن را در جامعه ای مثل هند با تنوع زبانی ای که دارد به عنوان زبان مشترک بپذیرند. حالاچگونه است که در داخل ایران این نگرانی شکل گرفته است؛ چنان که این تفکر وجود دارد که زبان های قومی که با زبان فارسی از یک ریشه اند، دانشگاه زبان فارسی را تضعیف خواهند کرد. به صراحت باید گفت این نگرانی ارتباطی با قابلیت های بالای زبان فارسی ندارد و با نگرانی ازدست دادن امتیاز ارتباط ارگانیک دارد. همچنین با قدرت مرتبط است؛ در غیر این صورت فرهنگستان زبان و ادب فارسی در معادل سازی واژگان خارجی به جای آنکه سراغ واژه سازی های غیرمتعارف و معادل سازی هایی برود که پس از اندک زمانی خود نیز فراموش می کند، به سراغ زبان های قومی ریشه دار می رفت که ده ها هزار واژه اصیل فارسی باستان همین امروز هم کاربرد دارد.
                