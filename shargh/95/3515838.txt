دو‌شنبه ۲۵ بهمن ۱۳۹۵
-----------------------------------------
یادداشت
-----------------------------------------
معلول به جای علت
-----------------------------------------

                    1. چندی قبل و پس از درج مطلب نگارنده با عنوان «معلول را به جای علت گذاشتن و برخورد فاجعه آمیز با فقر و بی خانمانی» (وب سایت مدرسه اقتصادی نهادی و وب سایت انجمن اقتصاددانان ایران) تعدادی از خوانندگان آشنا تماس گرفتند و گفتند عقیم سازی، سیاست موجهی برای پیشگیری از رشد پدیده بی خانمانی و همین طور بیماری هایی مانند ایدز در آینده است. در همان زمان یکی دیگر از دوستان در تایید نظر خود، متن گفت وگوی یکی از مدیران کل استانداری تهران را دراین باره برایم ارسال کرد که به دلیل هم زمانی با موضوعاتی چون درگذشت آیت الله هاشمی و سپس موضوع پلاسکو، امکان پرداختن پیدا نکرد. این مقام مسئول در استانداری گفته بود:باید با پروژه قانع کردن زنان کارتن خواب، عقیم سازی انجام شود تا جلوی بسیاری از آسیب های اجتماعی گرفته شود... وی با این جمله و ذکر موضوعاتی دیگر، جان کلام سیاست عقیم سازی را بیان کرده بود! به دلایلی که به اختصار خواهم گفت، می توان با استناد به این سخنان، نشان داد که رویکرد عقیم سازی دچار فقر اندیشه است؛ فقر اندیشه ای که از دلش راهکاری برای حل این مسئله مهم اجتماعی زاده نمی شود. 2. بی خانمانی پدیده ای جدای از کل نظام اجتماعی نیست که بتوان با آن برخورد مجزایی کرد و انتظار درمانش را داشت. بی خانمانی، انتخاب بی خانمانان نیست که بتوان با درگیرکردن آنان با انتخابی دیگر، از شرش خلاص شد. بی خانمانی، محصول شوم عملکرد نظام اجتماعی و اقتصادی است؛ محصول نوع خاصی از مناسبات اجتماعی و اقتصادی است؛ محصول شکل گیری حاشیه نشینی شهری و درگیرشدن بخشی از جامعه با اعتیاد است. محصول تاریخی ناموزون بودن فرایند توسعه و حذف شدگی اجتماعی و نظام مند بخشی از جمعیت است. بی خانمانی، پدیده ای نیست که یک شبه خلق شده باشد و یک شبه با عقیم سازی درمان شود. پدیده ای است پویا چراکه سرچشمه هایش در بستر نظام اجتماعی و اقتصادی نابرابر جوشان و در غلیان است؛ بنابراین، در گذر زمان خود را بازتولید می کند. بی خانمان امروز، چندین سال پیش، فردی بدون مسئله بوده است؛ به تدریج، به دلایلی مانند بی کاری و دسترسی نداشتن به حداقل های زندگی و همین طور دسترسی سهل و آسان به مواد مخدر، در تله اعتیاد گرفتار شده و با تشدید اعتیاد سر از کارتن خوابی در کوچه و خیابان و در نهایت قبر در آورده است. این روند، هم اکنون، در حال تکرارشدن برای عده ای دیگر از افراد جامعه است. عده ای دیگر که درحال حاضر چندان مشکلی ندارند اما قطعا بی خانمانان کارتن خواب کوچه و خیابان و در نهایت قبرخواب آینده خواهند شد. بی خانمانی، نتیجه وجود فرایندی اجتماعی و اقتصادی است. مادام که سازوکارهای فرایندی نابرابری زای اجتماعی جاری باشد، یکی از خروجی های آن، بی خانمانی و قبرخوابی خواهد بود. مادام که حاشیه نشینی وجود داشته باشد و مادام که بخش درخورتوجهی از جامعه درگیر اعتیاد شود، باید انتظار ظهور بی خانمان های قبرخواب دیگری را در آینده داشت.3. ما نیز مقصریم. این زنان (بی خانمان) نیستند که «بسیاری از دختران ما را به ورطه هلاکت می کشانند و به آنها آموزش فساد و فحشا می دهند». ما هستیم که چنین می کنیم؛ با سوءمدیریتمان، با برخوردهای خشن و نادرستمان، با تامین نکردن زیرساخت ها برای همگان، با اجازه دادن به ظهور حاشیه نشینی های جدید، با توزیع نابرابر ثروت و درآمد، با ناتوانی در ارائه شغل آبرومند و با درک نکردن خواست های مدنی جوانان. اگر قرار است بر پیکر نحیف و ناتوان بی خانمانان شلاقی زده شود، ما باید خود را سپر بلاکنیم چراکه آنان قربانیان وضعی هستند که ما درست کرده ایم. ما باید دست به عقیم سازی خود بزنیم که نتوانستیم جامعه ای سالم تاسیس کنیم. در اینجا نیز به جای فرموله کردن راهکاری صحیح دست به تغییر صورت مسئله می زنیم. کاری که در گذشته بارها و بارها کرده ایم و نه تنها نتیجه مثبتی نگرفته ایم بلکه مسئله را بدتر هم کرده ایم. یک راهکار کارشناسی تر و انسانی تر، می تواند تاسیس کمپ هایی برای بی خانمان ها باشد. کمپ هایی با امکانات لازم برای زندگی و مکان هایی مناسب برای رشد و نمو و تربیت صحیح فرزندان آنان. در این کمپ ها، البته اگر زنان بی خانمانی مایل به زاد و ولد نباشند، اشکالی پیش نمی آید؛ چراکه انتخابی است در کنار امید به وجودآمده؛ چراکه این راهکار به معنای قراردادن آن در متن مسئله بزرگ تری به نام ضرورت ساماندهی بهینه نظام اجتماعی است. اندیشیدن درباره آن و عملیاتی کردن آن، به معنای اختصاص بودجه ای مناسب برای پیشبرد چنین سیاستی است. این نیز به معنای بازتوزیع منابع است. به معنای زدن از جاهای دیگر و اختصاص دادن به چنین موردی است. به معنای تلاش برای ارتقای استانداردهای زندگی در جاهایی مانند سیستان وبلوچستان، کهگیلویه وبویراحمد، خوزستان، بندرترکمن، کردستان و مناطق محروم تهران از قبیل جوادیه، یافت آباد، اسلامشهر، دره فرحزاد و... است. برخی فکر می کنند آسیب دیدگان اجتماعی خود علت وجودی خود هستند. این مصداقی خوب از درک نکردن ریشه ها و علل اصلی است؛ مصداقی خوب از معلول را به جای علت گذاشتن. به همین دلیل، برخورد با بی خانمانی با چنین رویکردی نه تنها نتیجه ای مطلوب به دست نمی دهد، که وضع را بدتر هم می کند، چراکه به ریشه های قوی نفوذکرده در خاک ناسالم اجتماعی مناطق محروم کشور و تهران بی توجه است؛ ریشه هایی که در زمان و مکانی دیگر، جوانه می زنند و خود را بازتولید می کنند.4. کلام آخر. مسئله گرابودن در حوزه امور اجتماعی و اقتصادی امری خوب است؛ اما مسئله گرایی بدون توجه به ساختارهای کلی شکل دهنده مسائل، سر از راهکارهای جزئی نگری درمی آورد که به دلیل جزئی نگری و غفلت از ساختارها، در بهترین حالت، بی ثمر و در بدترین حالت زیان بار هستند. از دانشگاهیان و هنرمندان انتظار می رود با پرداختن به ریشه ها، به تشخیص و تجویز صحیح دست بزنند، حتی اگر تجویز مورد نظر به دلیل انعطاف ناپذیری های ساختاری چندان با استقبال مواجه نشود.
                