پنج‌شنبه ۲۴ تیر ۱۳۹۵
-----------------------------------------
یادداشت
-----------------------------------------
مگر مرگ یادآوری کند!
-----------------------------------------

                    مگر مرگ بزرگی، بزرگان را به یادمان آورد و استقبالی درخور با فرش قرمز! و چه دردناک است که در زمان حیات هیچ گاه کسی به صرافت استقبال از او نیفتاد. او بارها از پلکان هواپیما پا بر خاک وطن گذاشت و هر بار سکوت بود و سرما و سالن استقبالی که خالی بود و اینک پس از آن همه سال، فرش قرمز برای خوشایند او که بداند قدرش را بالاخره دانستیم، هرچند بسیار دیر! و اینچنین است که دیگربار مرگ به رخمان کشید گوهری از کف داده ایم بی آنکه قدرش را در زمان حیاتش بدانیم.عباس کیارستمی یک ایرانی جهانی بود، با جهانی مختص خود. فراسوی این مرزها، هرجا که پا می نهاد قدر می دید و در صدر می نشست. بارها و بارها گام بر «فرش قرمز» گذاشت و با استقبالی باشکوه به «کاخ» جشنواره ها وارد شد؛ اما هیچ گاه در وطنش از او استقبال نشد؛ چه آن هنگام که با دست پر از جشنواره ای بازمی گشت و چه آن وقت که از ساخت یک فیلم تازه. مهم این بود که او هر بار به میهن بازمی گشت و همیشه سربلند؛ تا اینجا در میان ما باشد و بماند و هر بار بیشتر از پیش به او بی اعتنا بودیم. گفته بودند «از سر شیفتگی به جشنواره ها» فیلم می سازد؛ «برای بیشتر دیده شدن»؛ اگر اینچنین بود پس چرا او هیچ گاه به «رسانه ملی» نرفت تا از سر «خودشیفتگی» به دیگران فخر بفروشد؟ چرا بارها و بارها پیشنهاد مراسم بزرگداشت خود را نپذیرفت و ترجیح داد در خلوت خود به تاملاتش بپردازد؟ تامل درباره شعر، ادبیات، عکاسی، پرفورمنس و البته سینما. اگر در این سال ها او را ندیدند، لااقل کاش دستاوردهایش دیده می شد. دستاوردهایی بزرگ که کتمان آن جفایی نابخشودنی در حق او و مردم است. کیارستمی بیش از یک فیلم ساز برای میهن بود. در سال های انزوا و ناکارآمدی دستگاه دیپلماسی، این آوازه او و فیلم های او بود که در غرب طنین می انداخت و آنها را به صرافت بازنگری در رفتار با ایران وامی داشت. او بی آنکه خود بداند نقش «بن بست»شکن دیپلماسی کشور را ایفا می کرد. او یک تنه در همه آن سال ها در قامت یک «فرستاده داوطلب» برای مردمش «میانجیگری» کرد. حضور او در «مجامع بین المللی» بسیاری از مسائل را حل می کرد. او هرچند دیپلمات نبود اما حضورش در فراسوی مرزها کارکرد دیپلماتیک داشت. بی آنکه دانسته باشد و بعدها ادعایی کند، به تنهایی بار یک وزارتخانه را بر دوش می کشید. او از سوی مردم به جهان پیام رسانی می کرد؛ «پیام صلح ملتی در جنگ». در شرایطی که در همه مجامع بین المللی به روی دستگاه دیپلماسی ما بسته بود، او با حضور پررنگ و تاثیر گذار، در یکایک آن مجامع را بر روی ما گشود. او بی تردید ثاثیرگذار ترین فعال «فرهنگی» عصر ما بود. فعالی که با هر حرکتش «دستگاه سیاسی» از آن منتفع می شد و این دستاورد کمی نیست که بتوان به آسانی از آن گذشت و نادیده اش گرفت. اما چرا دستاوردهایش در همه این سال ها نادیده گرفته شدند؟ به ویژه «نخل طلا»ی «کن» که ما و سینمای ما را در جهان به قله رساند. با آن ماجرای پرمضحکه در پشتی فرودگاه و مخفی کردنش از «دلواپسان مستقبل»! آیا عامل «مرگ» دیگر بار ما را به کاستی در رفتارمان توجه داده است؟ یا اینکه دچار همان هیجانات فراگیری شده ایم که با جرقه ای یک باره مشتعل می شویم و غرقاب وار هم با آن رفته ایم؟ اتفاقا این همان رفتاری است که «کیارستمی» سال ها از آن پرهیز داشت. در خاطره ای از او نقل شده که پس از دریافت بزرگ ترین جایزه عمرش، «نخل طلا»، از هیاهوی «کاخ جشنواره» خود را می رهاند و به نیمکتی در گوشه معبری پناه می برد تا با خود خلوت کند و این بی اعتنایی به «هیاهوی بیرون» و پناه جستن به «نجوای درون» او را از بسیاری از هم قطارانش متمایز می کرده است. آن قدر که ما با دریافت هر جایزه به «هیجان» می آمدیم و «زوق زده» می شدیم، او هرگز نمی نشد. شاید هم بیشتر در خود فرو می شد تا آنجا که این اواخر ترجیح می داد بی اعتنا به خوشایند و بدایند دیگران، علایق شخصی اش را دنبال کند. علایقی که ریشه در «شینتو» داشت. این را «سعید حجاریان» رمزگشایی می کند. «راه» و «جاده» در آثار کیارستمی، چه در فیلم ها و چه عکس ها، عنصری تثبیت شده است. عنصری مرکزی که قرار است رویدادها در طول آن شکل بگیرند. علاقه به «شینتو» درنهایت کیارستمی را به «مهد» آن رساند تا آخرین اثر سینمایی اش را در آنجا بسازد. «مثل یک عاشق» ادای دینی است به خاستگاه «شینتو». اما او از ابتدا چنین نبود. او از «تردید» در فیلم کوتاه «نان و کوچه» آغاز کرد. با «پرسشگری» در «قضیه؛ شکل اول، شکل دوم» در ابتدای انقلاب ادامه داد. با «امید» در «زندگی و دیگر هیچ» به بلوغ رسید و با «عشق به بشریت» در «مثل یک عاشق» به پیری رسید. عباس کیارستمی، انقلابی نبود. اینکه در نخستین روزهای انقلاب هم رنگ با دیگران منقلب نمی شود و مبتکرانه با «طرح مسئله»ای، بزرگان و مسئولان را به چالش می کشد، نشانه «خرد» اوست. فیلم مستند «قضیه؛ شکل اول، شکل دوم» سرآغاز دوره تازه زندگی هنری اوست. سال 1357، سرآغاز دوره جدید تاریخ یک ملت و دوره جدید تاریخ هنر یک مرز و بوم است. از همین رو می توان دوره نوین تحول در هنرمندی جست وجو گر را جدی گرفت. او از آن پس، سال های پیش رو را با پرسشگری ادامه می دهد. پرسشگری او برای مخاطبان آثارش افق های تازه می گشود. «مشق شب» در زمره همین آثار است. فیلمی به غایت ساده، اما به شدت تکان دهنده از وضعیت نظام آموزشی کشور. از فیلم «خانه دوست کجاست؟» نماد «جاده» وارد آثار او می شود. جاده روی تپه «خانه دوست کجاست» را خودش طراحی می کند و می سازد. از آن پس جاده دیگر او را رها نمی کند و مدام با او هست. در «سه گانه زلزله» این جاده است که او را فرا می خواند تا با دوربین کنکاشگرش آن را بپیماید و زندگی را درون آوارها جست وجو کند. در منظر او، آن روی زلزله، زندگی است و امید که می تواند مردم را زیر سرپناهی گرد یک تلویزیون کوچک جمع کند تا شبی شاد را با تماشای فوتبال سر کنند و عشق که زیر درختان زیتون شکل می گیرد و باد که تخیل ما را تا دوردست ها با خود می برد و پژواکی می شود در کوه های اورامان و شن های نرم زیر پای کودکان پابرهنه در «آ، ب، ث، آفریقا». داستان جاده در آثار او، داستان خود اوست. داستان روح جست وجو گری که برای دانستن قرار ندارد. او از آن پس با جاده ماند و با آن زندگی کرد. به هر جا که خواست، سر کشید و از معبر آن به آدم ها رسید. او آدم ها را از آن پس، درون جاده پیدا کرد و با آنها هم سفر شد. سفر به درون آدم ها و حتی مرگ. زمانی که به «طعم گیلاس» رسید. در طول سال ها سفر «جاده» ای، بسیاری به تقلید از او پرداختند و بسیاری به افتخار رسیدند. این همان راه کیارستمی است که خیلی ها را به شهرت رساند. «جعفر پناهی» و «بهمن قبادی» دو چهره شاخص این راه اند. راه کیارستمی، راه افتخار بود. او از «راهی که ساخت» هرگز منحرف نشد. و در آخر ما را برای مشایعت خود به آن فراخواند، آنچنان که می خواست نه آنچنان که ما می خواستیم و این «آخرین نمای» جاده ای او بود. جاده ای که او سال ها در آن سفر کرد. جهان کیارستمی، جهان «درنگ بشری» است. جهان «تامل» درباره جهان. او مدام یادآوری می کند؛ از مسیر جاده «امید» افق «صلح» دست یافتنی است. او سفیر صلح ملتی بود که افق ها را فراتر از «بینش های ایدئولوژیک» می برد و در شرایط جنگ با ملت ها از صلح سخن می گفت. و شاید از همین روست که تکرارناشدنی است. او داعیه بزرگی نداشت. تنگ نظری در نزد او جایی نداشت. در جهان او برای همه، جا بود. به همین دلیل است که دستیارانش تا آخر عمر به او وفادار ماندند؛ حتی بازیگران نابازیگرش. او «رماننده» نبود؛ «آشتی جو» بود. با اینکه سال ها به او جفا شد اما هرگز گله نکرد و اگر کرد، نجوایی درگوشی بود تا کسی را نیازارد. در جهان او همواره فرصت برای حل اختلاف بود. مجالی برای گفت وگو و درنگ. او گفت وگو با جهان را سال ها پیش از اصلاحات آغاز کرد، پیش تر از آنکه «گفت وگوی تمدن ها» طرح شود. در جهان او مخالفان هم محترم اند، حتی دلواپسان. از همین روست که سوگواران او پرشمارند.
                