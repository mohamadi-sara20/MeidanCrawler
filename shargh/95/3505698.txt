پنج‌شنبه ۷ بهمن ۱۳۹۵
-----------------------------------------
سرمقاله
-----------------------------------------
معافیت مالیاتی حقوق بگیران
-----------------------------------------

                    پیشنهاد دولت در لایحه بودجه سال 96 این بود؛ حقوق بگیرانی که حقوق آنها سالانه سقف 18 میلیون تومان دارد، از پرداخت مالیات معاف شوند. این یعنی افرادی که ماهانه یک میلیون و 500 هزار تومان حقوق می گیرند، از پرداخت مالیات معاف و بیش از آن مشمول پرداخت مالیات می شوند. کمیسیون تلفیق مجلس در جلسه دیروز خود، سقف حقوق سالانه برای معافیت از مالیات را 24 میلیون تومان در نظر گرفت و تصویب کرد حقوق بگیرانی که ماهانه تا سقف دو میلیون تومان حقوق دریافت می کنند، از پرداخت مالیات معاف شوند. اقدامی که در راستای کمک و تسهیل زندگی حقوق بگیرانی است که بر اثر شکاف مزدی دولت گذشته و تورم 40درصدی آن مقطع و البته شوک ارزی سال 90، قدرت خرید آنها کاهش یافته است. از سوی دیگر، اشکالی در سامانه اقتصادی کشور وجود دارد که کارکنان دولت یا کارگرانی که براساس درآمدهای مشخص در کارگاه خود، حقوق دریافت می کنند، مالیات درخورتوجهی نسبت به حقوق ماهانه خود پرداخت می کنند در حالی که فرارکنندگان مالیاتی، عمدتا دارای درآمدهای میلیاردی هستند. اینکه مالیات به شفاف شدن وضعیت اقتصادی، کاهش رانت های معمول و البته کم شدن نیاز درآمدهای کشور به نفت می انجامد، امری مشخص است. افزایش معافیت مالیاتی حقوق بگیران به دو میلیون تومان، قطعا انگیزه وزارت امور اقتصادی و دارایی و سازمان امور مالیاتی را برای گسترش پایه مالیاتی افزایش خواهد داد.اگرچه به باور نگارنده این اتفاق را باید از جنبه بهره وری سازمانی بررسی کرد. از نظر ملی و کلان اگر این اهرم انگیزشی، فعالیت بیشتر کارکنان در محیط های کاری را سبب شود، موفقیت بیشتری خواهد داشت چراکه بهبود معیشت خانوار می تواند تا حدی هرچند اندک، ذهن فرد شاغل را آرام تر کند و انگیزه کار را در او افزایش دهد. اگر این امکان وجود داشته باشد که سیستم اداری ایران را طوری بهبود ببخشند و نظام تدبیر را به گونه ای اصلاح کنند که علاوه بر این نوع معافیت ها، امکانات افزون در اختیار پرسنل قرار گیرد و در ازای آن، بهره وری و کارایی بیشتری هم به دست آید، آن گاه نتیجه مطلوب حاصل شده است. برای افزایش پایه مالیاتی نیز همگان باید به سازمان و وزارتخانه ذی ربط کمک کنند. دولت یازدهم به دنبال افزایش درآمدهای مالیاتی از طریق ملزم کردن فرارکنندگان مالیاتی به پرداخت آن است. این اتفاق هم شدنی است. سطح اطلاعات دولت از افراد با توجه به بانک های اطلاعاتی که برای پالایش هدفمندی یارانه ها تهیه شده، از گذشته بیشتر شده است. از این بانک ها برای مقاصد مالیاتی و جلوگیری از فرار مالیاتی هم می توان بهره گرفت. از سوی دیگر قاچاق میلیارددلاری به کشور از سوی افرادی صورت می گیرد که آدرس رسمی ندارند. اگر همه به این نتیجه برسند که باید جلوی قاچاق را از مبادی رسمی و غیررسمی گرفت و دولت را یاری کنند، آن گاه همه آنهایی که علاقه مند به فعالیت در حوزه واردات هستند، بازرگانان محترمی خواهند بود که مالیات خواهند پرداخت. در این بین نقش اصلاح قوانین و تدوین قانون روزآمد و پیشرو برای کاهش قاچاق و حمایت از واردکنندگان قانونی، تاثیرگذار است.
                