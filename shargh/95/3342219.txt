شنبه ۲۸ فروردین ۱۳۹۵
-----------------------------------------
حرف اول. هنر
-----------------------------------------
این کلاه برای سر ما گشاد نیست
-----------------------------------------

                    در هفته های گذشته، خبرهایی مبنی بر واگذاری موزه هنرهای معاصر به بنیاد رودکی منتشر شد که اعتراض شماری از هنرمندان را در پی داشت. هرچند وزارت ارشاد واگذاری مدیریت موزه به بنیاد را تکذیب کرد؛ بااین حال انتشار اخبار این واگذاری خصوصا افشای نامه نگاری های انجام شده در این باب، نگرانی ها را درباره یکی از گرانبهاترین سرمایه های ملی به اوج رساند. حال که آب ها از آسیاب افتاده و قرار است این موزه همچنان زیرمجموعه معاونت هنری باقی بماند و خواب این «اژدهای خفته» بیش از این پریشان نشود، بحث بر سر چگونگی ادامه حیات آن است و اینکه چه باید کرد تا «میلیارد هادلار اموال ملت ایران» بیش از این خاک نخورد و آسیب نبیند؟1. بخش خصوصی می تواند برای سبک ترکردن بار موزه هنرهای معاصر وارد عمل شود و پول و سرمایه خود را خرج بقا و ارتقای آن کند. حتی شاید یگانه راه ساماندهی اوضاع فعلی موزه، مشارکت بخش خصوصی باشد؛ اما مشکل اینجاست که جاده خصوصی سازی در ایران اغلب سر از خروجی «دولت» درمی آورد. در یک اقتصاد بسته و محدود دولتی، بخش خصوصی هیچ گاه نمی تواند در توسعه اقتصادی نقش واقعی خود را ایفا کند. بدون وجود بستری رقابت ساز، مناسب و ایمن برای انتقال مالکیت ها از دولت به بخش خصوصی یعنی مردم، کوچک سازی گریز ناپذیر خواهد بود.پاگرفتن شبه نهادها و گروه های وابسته به دولت و پدیدآمدن انحصار و رانت، نتیجه طبیعی درپیش گرفتن چنین فرایندی است. واگذاری موزه هنرهای معاصر به بنیاد رودکی یا هر نهاد شبه خصوصی دیگر، از این منظر قابل بررسی است. بنیاد رودکی همچون سایر بنیادها و موسسه هایی که زیرمجموعه این وزارتخانه هستند، یک ساختار رسمی دولتی را ندارد و به نوعی شبه دولتی و دارای شخصیت حقوقی و مالی مستقل است، یحتمل گریزگاه های قانونی خود را هم دارد؛ بااین حال از آنجا که تجربه خصوصی سازی در ایران ممکن است به «آنارشیسم اقتصادی» ختم شود، باید در این واگذاری - ولو در سطح اداری- احتیاط کرد. 2. به نظر می رسد بهترین راه حل برای خروج موزه هنرهای معاصر تهران از وضعیت کنونی، اداره آن زیر نظر هیات امنایی متشکل از هنرمندان، کارشناسان، کیوریتورها (نمایشگاه گردانان) و مورخان برجسته هنر است. این موزه در بدو تاسیس، زیرمجموعه وزارت فرهنگ وقت نبود؛ زیر نظر هیات امنایی اداره می شد که علاوه بر هنرمندان، شخصیت های حقوقی مانند وزیر فرهنگ و شهردار تهران عضو آن بودند؛ اما به سیاق هیات امنای موزه های معتبر دنیا، جای خالی کارشناسان و هنرشناسان برجسته در آن احساس می شود. از سوی دیگر، موزه می تواند هر چندوقت یک بار تحت زعامت یک رئیس افتخاری فعالیت کند. بخش خصوصی هم دراین میان می تواند بدون دخالت در مدیریت این مجموعه، سرمایه و امکانات خود را خرج هنر و هنرمندان کند. یادمان باشد آنچه موزه هنرهای معاصر تهران را متمایز می کند، گنجینه بسیار مهم آن است که یکی از 10 گنج هنری برتر جهان محسوب می شود؛ هرچند در زمان افتتاح، سومین رتبه را در جهان داشت که عواملی چون عدم خرید و به روزنشدن مجموعه باعث شد چند رده سقوط کند. قطعا اگر این موزه به این وضعیت راکد و ایستای فعلی پایان ندهد، کمتروکمتر به چشم خواهد آمد. 3. از همان بدو تاسیس، غربی ها به جز آلمان ها، از افتتاح موزه های معاصر در ایران خوشحال نبودند. آنها این کلاه را برای سر ما گشاد می دانستند. ما اما تا به امروز جنگیده ایم تا بگوییم «این کلاه برای سر ما گشاد نیست».
                