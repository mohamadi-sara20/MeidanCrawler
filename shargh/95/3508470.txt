سه‌شنبه ۱۲ بهمن ۱۳۹۵
-----------------------------------------
سرمقاله
-----------------------------------------
تکان های مردمی
-----------------------------------------

                    در یکی، دو هفته گذشته چند اتفاق ناگوار پشت سر هم تهران را لرزاند؛ اتفاقاتی که در آن چند نفر از بهترین فرزندان این آب و خاک شهید شدند و سرمایه های مادی و انسانی فراوانی بر باد رفت. رحلت «یار دیرین» و شهادت بیش از 20 آتش نشان قهرمان و شهروندان عزیز تهرانی و سیل سیستان و بلوچستان و در نهایت فاجعه خاموش آلودگی هوا در خوزستان و سرانجام درگذشت چهار نفر از هم وطنان عزیز کولبر در حادثه ریزش بهمن در سردشت که قلب بسیاری از ساکنان تهران را به درد آورد و کل کشور را تکان داد. این تکان همان نکته اصلی است که باید به آن توجه کرد. تکانی که می گوییم؛ یعنی آمدن آن همه جمعیت در مراسم تشییع آیت الله هاشمی و پیکر پاک شهدای آتش نشان که با شیوه ای که نمی توان حسن سلیقه نامید، به صبحی نسبتا زود در روزی کاری منتقل شد. تکانی که می گوییم؛ یعنی حمایتی که در پی آتش سوزی ساختمان پلاسکو روی داد و آن قدر انسان های شریف برای اهدای خون به مراکز امدادی رفتند که یادآور سال های دفاع مقدس شد. تکانی که می گوییم؛ یعنی هزاران شهروندی که شمع و گل و شعر و سرود و دعا و کمک و همدردی خود را پشتیبان خانواده های حماسه آفرین کردند. تکانی که می گوییم؛ یعنی حساسیت هزاران کاربر فضای مجازی به سیل سیستان وبلوچستان که از تحت الشعاع قرارگرفتن آن جلوگیری کردند و مسئولان را به دادن گزارش درباره خدمات ارائه شده برای سیل زدگان وا داشتند. همچنین باید از برجسته کردن آلودگی هوای بخشی از سرزمین قهرمان خیز خوزستان و عزادارشدن خانواده های پر تلاشی در کردستان در شبکه های اجتماعی یاد کرد که فضای ذهنی مخاطبان را تکان داد. این تکان نماد قدرتی است که با وجود مسائل بزرگ تاریخی با دلبستگی و همبستگی و شکیبایی و مهربانی، مشکلات «ایرانشهر» را آسان می کند، همان گوهری است که این ملت و ملیت را در پیشگاه آزمون های تاریخی سربلند می کند و همان راز تمدن چندهزار ساله ما است. بیان این خوبی ها نه تنها به کار توجیه قصورها و تقصیرها نمی آید؛ بلکه ضرورت حضور خبرنگاران، رسانه های مستقل و نهادهای مردمی در کنار دستگاه های رسمی برای رصد اتفاقات را نشان می دهد تا از تکرار موارد مشابه در آینده جلوگیری شود. آری آنچه آشکار شد، این است که این، همه توان ما در مقابله با حوادث بود. به بیان دیگر ما توان واقعی مدیریت هایمان را در عمل دیدیم. کدام مدیر شهری بود که دلش نمی خواست افتخار جلوگیری از چنین فاجعه ای را به نام او ثبت کنند؟ اما واقعیت آن است که نتوانستند از آن همه نیروی جوان مومن جان بر کف، برای مهار یک آتش سوزی در یک ساختمان بلند، به درستی بهره گیرند. آتش نشانان، چنان که پیداست، تجهیزات و امکانات ندارند و ریاست این سازمان تخصصی، سال هاست که بر عهده آتش نشان ها نیست. زمینه های یک آتش سوزی ساده به درستی شناسایی و مهار نشد و فاجعه ای به بار آمد که عده ای از بهترین جوانان این سرزمین به شهادت رسیدند. 600 واحد فعال صنفی با خاک یکسان شد و سرمایه های بسیاری به باد رفت. یک مرکز مهم تجاری در قلب پایتخت از هم پاشید و هزاران نفر در آخر سال و نزدیک سال نو بی کار شدند؛ اما موثرترین عکس العمل ها نیز از سوی مردم، از آغاز تا پایان بدرقه باشکوه پیکر این عزیزان بود و چندان در این سوگ گریستند که اشک از چشم بر چهره آنها می بارید. تهرانی ها و غیرتهرانی ها نشان دادند که این کشور هنوز سرمایه های معنوی عظیمی در خاک پهناور خود دارد.در وقت ضرورت آن را هزینه می کند و سرمایه های اجتماعی انکارناپذیر خود را به عرصه آورد. مهر و مدارا را قدردان باشیم و از توهین، بدگویی و تحقیر هم وطنان ایرانی و شهروندان تهرانی در نظر و عمل بپرهیزیم. قوت و قدرت فضای اخلاقی و رفتار انسانی و مناسبات مدنی را باور کنیم. جامعه ما خالی از خطا و ناهنجاری نیست؛ اما خطاها را می شناسد و به ناهنجاری ها حساس است. با وجود رفتارهای صبورانه، همه چیز را به خوبی می فهمد و می داند و خدمت و خیانت را از هم باز می شناسد.
                