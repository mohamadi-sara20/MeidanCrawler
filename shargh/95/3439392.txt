شنبه ۱۰ مهر ۱۳۹۵
-----------------------------------------
سرمقاله
-----------------------------------------
در غیاب احمدی نژاد
-----------------------------------------

                    احمدی نژاد بیش از آن که برای حسن روحانی رقیبی خطرناک باشد؛ خطری جدی برای دموکراسی است. با حذف او یکی از موانع جدی بر سر راه دموکراسی برداشته شده است. احمدی نژاد به دموکراسی اعتقاد نداشت و درست نقطه مقابل تعریف زورسکی از دموکراسی بود که می گوید، هیچ کس نمی تواند خارج از چارچوب وضعیت دموکراتیک نقش بازی کند، بازنده های جامعه در دل همان سیستمی رقابت می کنند که موجب باخت آنها شده است. اما احمدی نژاد درصدد بود با دوقطبی کردن فضای سیاسی و به معنای دقیق تر با روش و تفکر آنتاگونیستی مخالفانش را از میدان به در کند. او در آخرین سخنرانی اش در محفل اهل قلم حتی از این تفکر پا را فراتر گذاشت و در پی ایجاد تفکری از آمیزه امر سیاسی و امر الاهیاتی بود. در این سخنرانی احمدی نژاد، صوفی صاحب کراماتی است که بنا دارد مسیح و حواریونش را تداعی کند. البته مسیحی پیچیده در لفاف اندیشه های اقتدارگرایانه کارل اشمیت.اگر او به همان شیوه ای که محمدرضا خاتمی در اوایل سال جاری در رسانه ها بیان کرد، حذف می شد، برای اصلاح طلبان دیگر جای نگرانی وجود نداشت. او می گفت: «احمدی نژاد محاکمه شود و اگر از اتهامات تبرئه شد در انتخابات شرکت کند». احمدی نژاد رفته است، اما تفکر آنتاگونیستی او یعنی تقسیم جامعه به ما و دیگران، یا ما و دشمنان، هنوز خطری جدی است. شیوه ای سیاست ساز که اصلاح طلبان و اعتدالیون از آن تهی شده اند.نکته دیگر آنکه اصولگرایان در غیاب احمدی نژاد به اتحاد گسترده و منسجم تری دست خواهند یافت. گیرم که چهره ای شاخص در میان شان نباشد. اما هرکسی به نیابت از رئیس دولت نهم و دهم وارد کارزار شود، حتی از خود او موثرتر است. اصلاح طلبان و اعتدالیون پس از انتخابات سال 92 وارد دوره «پساسیاست» شده اند. آنان به اجماع و آشتی باور دارند و کمتر کسی از میان شان به بعد خصمانه سیاست، به عنوان عنصر برسازنده امر سیاسی اذعان دارد. رویکرد آنان به سیاست این گونه است که برای تحقق دموکراسی باید به سوی جامعه ای فراسوی چپ و راست و به دور از هر سنخ آنتاگونیسم رفت. بی شک چنین اشتیاقی ناشی از سرخوردگی آنان از شکست هایی است که در منازعات سیاسی حاصل شده است. اصلاح طلبان باور دارند با «اجماع عقلانی عام» می توان تفکرات دموکراتیک را تعین بخشید، اما این رویه حذف ذات سیاست (نزاع) از سیاست است. آنان می خواهند تا از روشی به ظاهر بی طرفانه نهاد های سیاسی را بازسازی یا موازی سازی کنند و در دست گیرند تا شاید بین منابع و ارزش های متضاد آشتی ایجاد کنند. اما نهادهای سیاست زدایی شده، کارایی دموکراتیک شان را از دست خواهند داد و در گذر زمان به نهادهایی خنثی و منفعت ساز تبدیل می شوند. اگر احمدی نژاد با منازعات سیاسی می خواهد در عرصه سیاست ایران نقش آ فرینی کند، اصلاح طلبان و اعتدالیون با سیاست زدایی از جامعه و کردارهای دولتی می خواهند بقایشان را در سیاست تضمین کنند. با نگاهی گذرا به گذشته دولت های اصلاح طلب و سازندگی می توان وضعیت کنونی را تبیین و آینده را ترسیم کرد. این دولت ها براساس شور و اشتیاق مردم به تغییرات و اصلاحات روی کار آمدند و در اوایل دستیابی به قدرت در موقعیت برتری برای انجام اصلاحات قرار داشتند. اما از این فرصت استفاده چشمگیری نکردند و اینک پیگیری این مطالبات توسط دولت اعتدال کار بسیار دشواری است. دولت روحانی بیش از آنکه دغدغه توسعه سیاسی را داشته باشد، در اندیشه توسعه اقتصادی است.تکنوکرات ها هم سیاست را جایی برای سازش نیروهای متعارض جامعه می دانستند. این دیدگاه عقلانی و حسابگر، نتیجه ای جز به حداکثر رساندن منافع خود و جریان های همسو دربر نداشت. از دل این نگاه اساسا سیاست به معنای ابزار بیرون می آید. دولت اصلاحات برای تحقق سیاست به مثابه سیاست، روش گفت وگو را برگزید. این روش در واقع واکنش به مدل ابزارگرایانه بود و هدفش نیز ایجاد ارتباط بین اخلاق و سیاست. اصلاح طلبان درصدد برآمدند تا عقلانیت گفت وگومدار را جایگزین عقلانیت ابزاری کنند. آنها معتقد بودند در سیاست می توان با اجماع اخلاقی به وفاق و اتحاد دست یافت. اما ظهور و بروز احمدی نژاد با ترفندهای پوپولیستی آنان را غافلگیر کرد. ترفندهایی که گاه مرزهای اخلاق در سیاست را در می نوردید و غیراخلاقی جلوه می کرد. اما اصلاح طلبان نه تنها تغییر رویه نداده اند بلکه ناگزیر یک قدم نیز به عقب رفته اند. آنها با غیرسیاسی کردن کردارهای خود رفته رفته از سیاست خلاقانه دوم خردادی خود فاصله می گیرند، جایی که اسطوره خاستگاه آنها است. آنچه کار را برای آنان دشوار می کند، دولت پساسیاسی روحانی و تفکرات آنتاگونیستی به جا مانده در نحله های منازعه گر احمدی نژاد است که هنوز در میان اصولگرایان طرفدارانی وفادار دارد.اصلاح طلبان در این فضا چه راهی را باید در پیش گیرند. اگرچه احمدی نژاد با خصومت ورزی در سیاست، باب هر سیاستی را می بست اما پیامد ناخواسته رفتارش گشودگی سیاست به نفع اصلاح طلبان بود.* در این یادداشت از کتاب های «درباره امر سیاسی» نوشته شانتال موفه، ترجمه منصور انصاری، نشر رخدادنو و «دموکراسی پس از دموکراتیزاسیون» نوشته جنگ جیب چوی، ترجمه سعیدرضا اتحادی، نشر نو استفاده شده است.
                