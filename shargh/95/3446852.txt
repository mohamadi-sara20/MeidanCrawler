یک‌شنبه ۲۵ مهر ۱۳۹۵
-----------------------------------------
type_unknown
-----------------------------------------
مسیح مهاجری: برخی از مداحان حدشان را نمی دانند
-----------------------------------------

                    گروه سیاست: پوشش گسترده سبک خاص عزاداری های مداحان در ایام عزاداری تاسوعا و عاشورا از سوی صداوسیما، با انتقاد مسیح مهاجری، مدیرمسئول روزنامه جمهوری اسلامی، مواجه شد. مهاجری که در روزهای نخست ماه محرم یک بار دیگر در مقاله ای خواسته بود به داد عزاداری سنتی برسند، در سرمقاله روز گذشته خود باز هم از مغفول ماندن عزاداری های سنتی گلایه کرده است. او در این مقاله از به حاشیه رانده شدن وعاظ آگاه و باسواد و خالی شدن مساجد در مراسم های عزاداری، انتقاد کرده بود. مهاجری در ادامه انتقادات خود، به این موضوع که مجالس عزا از مساجد به خانه ها و تکیه ها کشیده شده و به دست مداحانی افتاده که صرفا به ذکر اشعار سطحی می پردازند و درعین حال خطبه و وعظ هم می کنند، اعتراض کرده است.مهاجری در بخشی از سرمقاله روز گذشته خود با عنوان «مانع دوقطبی شدن عزاداری حسینی شوید» نوشته است: «در خانه، به تلویزیون که نگاه می کنی، مداحان خاصی را با مضامینی که یا تکراری هستند یا سطحی و خارج از چارچوب های هدفمند قیام عاشورا، درحال نوحه خوانی نشان می دهد، با عده ای از مردم که پیداست با اخلاص به محفل آنها آمده اند؛ ولی در پایان نه چیزی گیر آنها می آید و نه بینندگان تلویزیون. سرگرمی خوبی است و البته برای بسیاری از بینندگان در موارد زیادی، این سوال پیش می آید که بعضی از مستمعان این مداحان چرا با شنیدن کلمات و عبارات معمولی و خالی از محتوای معنوی یا حماسی، به هوا می پرند و دست ها و سرهایشان را به علامت شوریدگی به همدیگر مشغول می کنند! تلویزیون البته گاهی نوحه های سنتی بامحتوا و تک وتوک سخنرانی های قابل استفاده هم دارد، اما در مقایسه با ظرفیت رسانه ملی و نیازی که جامعه دارد، بسیار اندک است».در ادامه این سرمقاله، به هیات های عزاداری، حسینیه ها و تکیه هایی اشاره شده که به باور مهاجری، از دو نقص عمده رنج می برند؛ یکی از آنها کمبود مداحان سنتی و دیگری کمبود خطیب یا واعظ باسواد و صاحب حرف های نو است.مهاجری در ادامه می نویسد: «پدیده جدید و ناخوشایندی که درحال شکل گرفتن است، این است که در محافل عزاداری خیابانی و خانه ای و تکیه ای، واعظ و خطیب درحال حذف شدن است و همه چیز به مداحان ختم می شود. مداحان البته اگر حد خود را رعایت کنند و به پیروی از مداحان سنتی اشعار پرمغز بخوانند و از روضه مقاتل تجاوز نکنند و به خواب و خیال و دروغ و تهمت متوسل نشوند و هوس سخنرانی هم نکنند، خوب است؛ ولی متاسفانه بسیاری از آنها حد خود را نمی شناسند و مرتکب این همه می شوند و شعور را فدای شوری می کنند که فقط در همان محفل عزا با مخاطبان آنها همراه است و از آنجا که خارج می شوند با آنها خداحافظی می کنند».مهاجری در ادامه مطلب خود می نویسد: «محافل عزاداری به شدت به سوی سطحی شدن و فاصله گرفتن از محتوا در حرکت هستند. نسل جدید مداحان نیز به این پدیده به شدت دامن می زنند و با ورود به عالم وعظ و خطابه، درعین حال که از محتوای دین بی خبرند، تلاش می کنند جای واعظان و خطبا را بگیرند. آنها دخالت در سیاست و تعیین تکلیف برای مسئولان نظام و دولت را نیز به وظایف خود اضافه کرده اند».مهاجری در سرمقاله خود همچنین با بیان اینکه هم مداحی و هم منبر هر دو باید با سیاست همراه باشند، اما هیچ کدام حق ندارند به سیاست بازی آلوده شوند، می نویسد: «برای تلویزیون اکنون رقیبی جدی ظهور کرده که فضای مجازی است... متاسفانه تلویزیون از رقبای خود بسیار عقب افتاده و با روشی که در پیش گرفته هر روز بیشتر عقب می افتد؛ به این مضمون که یک مداح جوان با تکان دادن خود و به تکان درآوردن مستمعین می خواند و نام آن را مداحی برای امام حسین(ع) گذاشته توجه کنید: «من با تو هماهنگم/ بی عشق تو من لنگم»، حالااین مضمون را کنار مضمونی که در اجتماع عظیم سینه زنان حسینی در بعضی از شهرهای قدیمی و دینی خوانده شد و در فضای مجازی دست به دست گشت و در همان روزهای اول چند میلیون نفر آن را دیدند و شنیدند مقایسه کنید؛ مضمونی که برادرکشی های مسلمانان در جهان اسلام و میدان دارشدن مفتی های وابسته به دربارها را زیر سوال می برد و عوامل انحراف قاتلان شهدای کربلارا افشا می کند. از این مقایسه قطعا به این نتیجه خواهید رسید که چه بخواهیم و چه نخواهیم عزاداری هم درحال دوقطبی شدن است، پدیده ای که در حال تبدیل شدن به یک تهدید است و باید هرچه زودتر چاره ای برای مقابله با این تهدید اندیشید».موج انتقادهادل نگرانی مسیح مهاجری از به خرافه کشیده شدن مجالس عزای امام حسین(ع) و تقلیل مدایح به اشعار سطحی را که هیچ کدام بیانگر دلایل و اهداف امام حسین(ع) نیست- خیلی پیش تر در دهه های 40 و 50، از شریعتی تا آیت الله مطهری گفته اند. بااین حال، پررنگ شدن مداحان با ورود سبک جدید مداحی به آفتی بدل شده که حتی رسانه ملی هم به جای تقبیح آن به استقبالش می رود و با تریبون بخشیدن به آنان، در حال رسمیت بخشیدن به این تیپ هستند. حالانوبت جوان ترها شده که در منابر خود یا برای تبلیغ یک کاندیدا نوحه سرایی می کنند و بر سینه می زنند یا انتقادات خود را از سیاست خارجی دولت از بلندگوهای خود فریاد می زنند. این موضوع البته پیش تر هم مورد انتقاد همین بزرگان واقع شده بود. چه مسیح مهاجری در افطاری ناطق نوری در رمضان سال 94 بار دیگر از این موضوع انتقاد کرده بود. او همان سال در مراسم بزرگداشت شهدای هفتم تیر و شهید عباسعلی ناطق نوری در حوزه علمیه امام حسن مجتبی(ع) لواسان باز هم تاکید کرده بود که «کشور ما جمهوری اسلامی است و نه جمهوری مداحان». او همچنین از توهین های برخی مداحان به هاشمی رفسنجانی و ناطق نوری هم انتقاد کرده بود.باوجود این اعتراض ها اما صداوسیما در عزاداری های محرم استقبال خوبی از مداحی های سبک جدید دارد. این رسانه در خلال همین عزاداری ها به سراغ منصور ارضی رفت و گفت وگویی از او را در برنامه بی تعارف بخش خبری 20:30 جمعه هفدهم مهرماه پخش کرد. مصاحبه ای که بخشی از آن در فضای مجازی به عنوان «امام حسین هم فحش می داد» بازتاب زیادی داشت. منصور اگرچه عینا این عبارت را به کار نبرده بود، اما توضیحش در مصاحبه گویای این صحبت بود. وقتی مجری از او پرسید: «می گویند انتقادات حاج منصور گاهی آن قدر شدید است که می توان گفت انتقاد نیست، ناسزاست»، منصور ارضی هم در پاسخ گفت: «ما سیاست را از آقامون یاد گرفتیم... ولی یه جایی می رسد که حضرت می گوید یابن الدعیه، خب از امام حسین ایراد بگیرید چرا از من ایراد می گیرید؟! یک وقت من یک چیزایی هم می گویم، تازه چیزی هم ما نمی گوییم، چرا آنها هرچی دلشان می خواهد می گویند، می گویند به ما نباید چیزی بگویید».غروی: مداحان امپراتوری به راه انداخته انداین صحبت ها در محافل عزای امام حسین با واکنش های متعددی روبه رو شد. مجید انصاری، معاون حقوقی رئیس جمهور، از ارضی خواست که بابت اظهاراتش از مردم عذرخواهی کند. این انتقادها اگرچه بیشتر از محافل اصلاح طلب شنیده می شد، دیروز اما سیدمحمد غروی، از اعضای جامعه مدرسین قم، تشکل روحانیت سنتی اصولگرایان، زبان به گلایه گشود. او در گفت وگو با سایت انتخاب با تاکید بر اینکه «این حرف غلطی است که امام هم فحش می داد؛ ائمه حتی برای حرف درشت زدن هم حد و حدودی قائل بودند»، گفت: «نباید بدعملی و بدزبانی خود را با نسبت دادن به ائمه توجیه کنیم و آن را دینی جلوه دهیم». غروی به صداوسیما هم انتقاد کرد و گفت: «پخش این برنامه را از رسانه ملی نمی پسندم و رسانه ملی باید این بیانات را اصلاح کند». او تاکید کرد: «باید به آقایان مداح تذکر داد و آقایان هم باید توجه کنند؛ هرچند تاکنون توجهی به تذکرها نداشته اند و امپراتوری برای خود به راه انداخته اند». علی مطهری هم در همان روزهای سوگواری برای امام حسین، در گفت وگویی که با خانه ملت داشت، دراین باره گفته بود: «به نظر من مداحان باید از مراجع رسمی یعنی مراجع مرتبط با روحانیت مجوز کار بگیرند. حتما باید دوره های آموزشی را طی کنند و برای کار خود مجوز داشته باشند. این طور نباشد که در هر مسجدی و هر محفلی، هرکس که دلش خواست پشت بلندگو قرار گیرد و شروع کند به نوحه خواندن و گاهی هم با آهنگ های سخیف مناسب با مجالس لهو و لعب. مطلب دیگر اینکه حجم برنامه های مداحی در کشور بیش از اندازه لازم است و مداحی تا حد زیادی جای سخنرانی و تحلیل وقایع و بیان معارف اسلامی را گرفته است و به همین جهت تاثیر بسیاری از مجالس مذهبی ما کم شده و کمتر اثر آن را در رفتار و کردار مردم می بینیم، چون بیشتر به پوسته و ظاهر پرداخته ایم و از هسته و محتوای اسلام غافل مانده ایم».به نظر می رسد گستره حضور مداحان و غلبه آنها بر مجالس وعظ و بحث، موضوعی است که دیگر بر ناظران و تحلیلگران سیاسی و اجتماعی پوشیده نیست. خطری که منجر به گسترش سطحی نگری شده و نگاه عمقی به دین را کاهش می دهد. باید دید تذکراتی که داده شده یا می شود، تا چه اندازه محل توجه قرار خواهد گرفت.
                