چهار‌شنبه ۲۶ آبان ۱۳۹۵
-----------------------------------------
سرمقاله
-----------------------------------------
تامین نیاز قوه قضائیه در بودجه
-----------------------------------------

                    استقرار امنیت قضائی، عدالت قضائی و ایجاد نظم حقوقی و حاکمیت قانون در روابط اقتصادی، اجتماعی و مدنی، یکی از ارکان و شالوده های حکمرانی مطلوب به شمار می رود. عملکرد نظام قضائی در هر کشوری به عنوان نماینده، مظهر و تبلور سنجش درجه مطلوبیت حکمرانی در آن کشور محسوب می شود. در مقدمه قانون اساسی مسئله قضا در رابطه با پاسداری از حقوق مردم و پیشگیری از انحرافات موضعی درون امت اسلامی و به دور از هر نوع رابطه و مناسبات ناسالم در نظر گرفته شده است و اصل صدوپنجاه وششم قانون اساسی، قوه قضائیه را قوه ای مستقل دانسته که پشتیبان حقوق فردی و اجتماعی و مسئول تحقق بخشیدن به عدالت است و این اصل وظایف سنگینی از جمله، احیای حقوق عامه و گسترش عدل و آزادی های مشروع و اقدام مناسب برای پیشگیری از وقوع جرم و اصلاح مجرمان را برعهده قوه قضائیه قرار داده است. اصل سی وپنجم قانون اساسی داشتن وکیل را حق همه اصحاب دعوی در تمام دادگاه ها دانسته و حاکمیت را مکلف کرده است برای کسانی که توانایی انتخاب وکیل را نداشته باشند، امکانات تامین وکیل را فراهم کند. اجرای وظایف قوه قضائیه منوط به تامین اعتبار در قوانین بودجه سنواتی است، با عنایت به اینکه احیای حقوق عامه و گسترش عدل و آزادی های مشروع از اصلی ترین وظایف حکومت است، تامین اعتبار برای قوه قضائیه باید از اولویت خاصی برخوردار باشد.قوه مجریه و قوه مقننه باید تامین نیازهای قوه قضائیه را در اولویت اول قرار دهند. قانون آیین دادرسی کیفری مصوب 1392 وظایف و تکالیفی را برعهده قوه قضائیه قرار داده که قوه قضائیه ناگزیر از اجرای این وظایف است و اجرای این وظایف نیازمند تامین اعتبار است. به طور خلاصه در قانون آیین دادرسی کیفری علاوه بر تشکیل و احیای دادسرا که مستلزم هزینه های گزافی است، نهادهایی از قبیل میانجیگری، پلیس ویژه اطفال، ضابطین زن، جبران خسارات زندانیانی که تبرئه می شوند، ضبط صوتی و تصویری جلسات رسیدگی دادگاه کیفری یک، آزادی تحت نظارت سامانه های الکترونیکی و مددکاری اجتماعی –سجل کیفری و... در قانون پیش بینی شده که هزینه های آنها باید در بودجه سنواتی تامین شود؛ علاوه بر اینها ماده 347 قانون آیین دادرسی کیفری، دادگاه را مکلف کرده برای متهمانی که عدم تمکن آنها را احراز می کند، در تمامی جرائم و تمامی دادگاه ها از محل اعتبارات قوه قضائیه وکیل تعیین کند و ماده 410 قانون آیین دادرسی کیفری، دادگاه اطفال را مکلف کرده از بین متخصصان علوم تربیتی، روان شناسی، جرم شناسی و مددکاری اجتماعی، مشاورانی انتخاب کند و دادگاه با حضور دو مشاور تشکیل شود و حضورنیافتن مشاور در دادگاه اطفال به استناد ماده 298 قانون آیین دادرسی کیفری، دادگاه را از رسمیت می اندازد و ماده 567 قانون آیین دادرسی کیفری مقرر می کند؛ در تمام مواردی که موجب مقررات این قانون مستلزم پرداخت هزینه از سوی دولت است، اعتبار آن هر سال در ردیف مستقلی در بودجه کل کشور پیش بینی و منظور می شود. اگر سازمان برنامه و بودجه اولویت نیازهای دستگاه قضائی را درست تشخیص دهد، قطعا تامین هزینه های این دستگاه دور از دسترس نیست. در ردیف های بودجه، اعتبارات گسترده ای برای دستگاه ها و سازمان هایی پیش بینی شده که تامین اعتبار آنها به هیچ وجه از وظایف دولت نیست و حتی اعتبارات گسترده ای برای کمک به بخش خصوصی در بودجه عمومی دولت تامین می شود؛ درحالی که وظایف قانونی دستگاه قضا معطل مانده چه ضرورتی برای تامین اعتبار برای این گونه دستگاه ها وجود دارد؟ اقتدار دستگاه قضائی منوط به تامین اعتبار دولت و اقتدار دستگاه قضائی منوط به اقتدار حاکمیت و موجب احیای حقوق عامه و گسترش عدل و آزادی مشروع است.
                