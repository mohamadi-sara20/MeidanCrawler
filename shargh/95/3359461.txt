دو‌شنبه ۲۷ اردیبهشت ۱۳۹۵
-----------------------------------------
حرف اول
-----------------------------------------
قانون برای سرمایه گذاری خارجی
-----------------------------------------

                    ایران مرکز ثقل منطقه ای پرجمعیت و ثروتمند اما ناامن و ناپایدار است و اگر بخواهند این منطقه را هدف قرار دهند ایران کشور مرکز به شمار می رود. این منطقه پرجمعیت و ثروتمند به دلیل اینکه شرایط مناسبی از نظر سلامت ندارد و با بیماری های فراوان، مسائل زیست محیطی و... مواجه است، نیازمند توجه ویژه به بخش سلامت است. در حال حاضر مصرف دارو، نیاز به تجهیزات پزشکی و بیمارستان ها و کلینیک ها و مراکز درمانی روزبه روز در حال افزایش است. واقعیت این است که رویکرد اقتصادی جمهوری اسلامی ایران دچار تحول عمیقی شده است. قانون اساسی در دوره جدید محدودیت های بنگاه های بخش غیردولتی و محدودیت هایی برای سرمایه گذاران خارجی وضع کرد اما جمهوری اسلامی ایران در جریان تحولات بعدی در این وضعیت بازنگری و تجدید نظر کرد. 15 سال پیش ایران تصمیم گرفت پا در راه شکوفایی اقتصادی بگذارد و موانع کسب وکار را از سر راه مردم بردارد که متاسفانه موضوع پرونده هسته ای و تحریم ها، اجرای این امر را با تاخیر مواجه کرد. امروز قوانین و اسناد بالادستی کشور اجازه حضور سرمایه گذاران را در همه بخش ها فراهم کرده است. اگر دولت تصدی گری را رها کند و امور را به بخش خصوصی بسپارد، زمینه قانونی فعالیت مشروع بخش خصوصی امروز در ایران از هر زمان دیگری بیشتر مهیا ست.بازنگری در مسئله سرمایه گذاری خارجی نیز سیر قانونی مشابهی را طی کرده است که رویکرد اصلاحی آن به اولین سال های پس از پایان جنگ بازمی گردد. در سال های آغازین دهه 90 میلادی با حمله صدام شاهد بازسازی عرصه های مختلف کشور با تمام ظرفیت بودیم. پروژه عظیم بازسازی کشور، محتاج منابع مالی تجهیزات و توانایی های حرفه ای و گسترده ای بود و دولت دریافت که یک بنگاه اقتصادی را نمی توان با حفظ قاعده محدودیت جذب سرمایه گذاری خارجی پیش برد. عملکرد دولت سازندگی با تعامل سازنده گسترده و تلاش حداکثری برای جذب سرمایه شکل گرفت. پروژه های مختلفی با مشارکت طرف های خارجی به انجام رسید و حضور بخش خصوصی را ارتقا داد اما کشور همچنان با فقر قانون برای جذب سرمایه گذاری خارجی روبه رو است. حجم سرمایه گذاری، حجم سود قابل انتقال، درصد مشارکت فرایند خروج سرمایه و نوع سرمایه نکته های کلیدی است که در این قانون محدودیتی ندارد. سرمایه گذار خارجی و مدیران او اجازه دخالت و ورود و خروج آزاد به کشور را دارند و به سرمایه گذاران ایرانی اجازه می دهد سرمایه های با منشا خارجی خود را ذیل این قانون به کشور وارد کنند. در همین راستا سرمایه گذار ایرانی دریافته است که بدون اصلاح جدی قوانین اقتصادی و ارتقای جاذبه کسب وکار نمی توان سرمایه گذاری موثر و فرصت های شغلی مناسب و تولید ثروت را به دست آورد. به همین دلیل در سال های اخیر بخشی از قوانین اصلاح شد. قانون مالیات نیز با یک اصلاح جدی روبه رو شد و درحال حاضر یک قانون مالیاتی مدرن در اختیار ماست. درواقع مالیات قابل وصول از بنگاه نمی تواند از 25 درصد مشمول مالیات بیشتر شود و بنگاه های تولید جدید تا چهار سال می توانند 80 درصد معاف مالیاتی داشته باشند و اگر در مناطق کم تر توسعه یافته باشند، معافیت صددرصدی 10 ساله دارند. حمایت از تولید داخلی یکی دیگر از قوانین مهمی است که در ماه های اخیر ابلاغ شد و امروز به قانونی مترقی در زمینه پشتیبانی از سرمایه گذاری در کشور در حال اجرا است. مسلما با قوانین مجلس و نیازهای سرمایه گذاری در ایران، یک جهش اقتصادی را برای کشور پیش رو خواهیم داشت. یکی دیگر از حوزه های مهم سرمایه گذاری در ایران، بخش سلامت است. ما با یک جمعیت 400 میلیونی نیازمند درمان و ده ها نوع بیماری در منطقه در ماه ها و سال های آتی مواجه خواهیم بود. اراده جدی در بالاترین رده حاکمیت برای فعالیت خصوصی ایران در زمینه توسعه سرمایه گذاری و فعالیت های مورد نیاز کشور و منطقه در بخش سلامت وجود دارد و این امر، فرصت های مناسبی را در این حوزه پیش روی سرمایه گذاران قرار داده است.
                