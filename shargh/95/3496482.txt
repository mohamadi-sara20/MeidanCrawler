چهار‌شنبه ۲۲ دی ۱۳۹۵
-----------------------------------------
سرمقاله
-----------------------------------------
رنج و گنج یک سیاست مدار
-----------------------------------------

                    سیاست مداربودن رنج های بی شمار و هزینه های فراوان دارد: یک سیاست مدار در پیشگاه قضاوت دائمی نخبگان و عوام؛ در معرض نفرت محرومان از منصب و منزلت و نام و نان؛ در ورطه حسادت رقیبان و گرفتار زیستن در بدنامی ناکسان بی هنری که در پی جاه و مقام و نان و نام به سیاست مداری روی آورده اند، قرار دارد که بر حیات و ممات او سایه افکنده است. سیاست، عرصه انتخاب های اقتدارآمیز است و این مهم با نارضایتی های گوناگون توام است. اعمال قدرت، لازمه زندگی سیاسی است و سیاست مدار ناگزیر از اعمال زور. سیاست، جنگ قدرت است و دشمن یابی، دشمن تراشی و دشمن ستیزی به حرفه روزمره یک سیاست مدار تبدیل می شود که از قضا مرزهای روشنی هم ندارند. قضاوت های دیگران در باب یک سیاست مدار آلوده به حب و بغض های بسیار است. شایعات و ابهام پیرامون زندگی او به راحتی و بدون هیچ گونه تحقیقی نزد مخالفانش باورپذیر می شوند و دشمنان وی دقیقا از همین ابهام ها سوءاستفاده می کنند. زندگی سیاست مدار البته همواره در معرض انتخاب های «درست» و «نادرست» است. سیاست مدار، گاه اشتباه و خطا و گاه دقیق و درست عمل می کند و این لازمه زندگی های پرهیاهوی سیاسی است. کیست که اشتباه نکند؟ اما اشتباه سیاست مدار همواره بزرگ نمایی می شود و جامعه و مخالفان، بی رحمانه با آن برخورد می کنند و این بزرگ ترین رنج یک سیاست مدار و بسیار رقت آور و ترحم بر انگیز است.نزد دشمنان زیرک و عوام محروم از منافع دنیوی، هاشمی صاحب برج و باروها و ملک و املاک فراوان بود و باغ های پسته و راغ های خجسته، داغ های برجسته ای بر پیشانی او زده بود که او را مستحق هرگونه بهتان ناجوانمردانه می کرد. دلسوزان او و مخالفان فکری اش، البته بر ضرورت فاصله گیری او از برخی نزدیکان بی ملاحظه اش تاکید می کردند.هاشمی، در یک کلام، سیاست مدار بود و لازمه زندگی سیاسی او همین انتخاب های روزمره معطوف به قدرت بود. اخلاق، جز در مواردی معدود و متکی بر فطرت و وحی الهی، دامنه ای قابل تفسیر و آلوده به نسبیت دارد. اخلاقی زیستن یک سیاست مدار نیز در همین ورطه پرمناقشه و هول برانگیز گرفتار است. ازهمین روست که برای سیاست مدار اخلاق گرا، عرصه بسیار تنگ و محدود است. باید با بدنامی سیاست مداربودن گذران عمر کند. از سویی، باید حدود دینی و ملی را برای خود تعریف و رعایت کند، و از دیگر سو به اعمال قدرت یا مبارزه بر سر آن بپردازد. سختی کار به حدی است که از دید بسیاری کسان، سیاست ورزی با اخلاق کنار نمی آید و عطای سیاست را به لقای آن می بخشند و دامن زهد از سر بازار قدرت بر می کشند و محبوبیت را به نفرت عوام و خواص ترجیح می دهند. بنا بر آنچه گذشت، لازم است که حرفه سیاست ورزی و سیاست مداری در کشور ما مورد بحث و ارزیابی فراوان قرار گیرد و از آن اعاده حیثیت شود و عوام و خواص در معرض یادگیری دائمی درباره «زندگی سیاست مدارانه» قرار گیرند. سیاست مداری، یک حرفه لازم و ضروری برای حیات مدنی است و باید محترم شمرده و تامین امنیت شود. از جمله مهارت های زندگی، مهارت های زندگی سیاسی است تا همگان بتوانند سره را از ناسره در زندگی سیاسی تمیز دهند، تا یاد بگیرند که چگونه اشتباه سیاست مدار را تحمل یا اصلاح کنند، تا بتوانند ببخشند و فراموش نکنند، تا اعتماد کنند و ایمان کورکورانه نیاورند، تا کسان را از ناکسان تمیز دهند، تا رجاله های شهرت طلب را از رجال شرافتمند تشخیص دهند. امید که درس ما از زندگی و مرگ آیت الله هاشمی، درکی متناسب با زندگی سیاست مدارانه باشد. رنج یک سیاست مدار گنج پرارزشی برای زندگی مدنی ماست.
                