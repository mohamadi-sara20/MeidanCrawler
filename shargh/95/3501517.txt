پنج‌شنبه ۳۰ دی ۱۳۹۵
-----------------------------------------
type_unknown
-----------------------------------------
این جنگ باید به یک شکلی تمام بشود
-----------------------------------------

                    مرکز اسناد و تحقیقات دفاع مقدس: در سال 62 عملیات خیبر نتوانست به هدف اصلی خود که بستن جاده بصره - عماره بود، دست یابد و به دنبال ناکامی این عملیات بار دیگر اختلاف نظرهای جدی بین فرماندهان ارتش و سپاه آشکار شد. در این شرایط شهید سرهنگ صیاد شیرازی معتقد بود فرماندهی عملیات بعدی به ارتش واگذار شود. از این رو در بهار 1363 طرح عملیات در منطقه پاسگاه زید و در جنوب منطقه جزیره مینو از سوی ارتش پیشنهاد شد و شهید صیاد شیرازی فرمانده نیروی زمینی ارتش بر اجرای آن اصرار داشت و این در حالی بود که اکثر فرماندهان سپاه و برخی از فرماندهان ارتش این طرح را غیر قابل اجرا و پرتلفات ارزیابی می کردند. فرمانده کل سپاه نیز از ابتدا با این طرح مخالف بود، ولی مخالفت خود را آشکار نمی کرد تا در طرح ارتش اختلالی به وجود نیاید.مخالفان این طرح بیشتر روی مشکل عبور از رودخانه، عدم آشنایی با زمین منطقه عملیات و عدم تمرین جنگ در نخلستان و همچنین عدم رعایت حفاظت اطلاعات تاکید می کردند. ادامه این روند سبب شد آقای هاشمی رفسنجانی به عنوان فرمانده جنگ برای بررسی ابهامات فراوان فرماندهان نسبت به مانور و روش های موردنظر و تصمیم گیری در مورد طرح ارتش، در تاریخ 29/4/1363 به خوزستان سفر نماید. او ابتدا از مانور تمرینی نیروها در سد دز بازدید به عمل آورد و فردای آن روز کلیه فرماندهان و مسئولان قرارگاه های خاتم الانبیا، ظفر، نجف، کربلاو قدر طی جلسه ای با آقای هاشمی رفسنجانی و آقای حسن روحانی آخرین گزارش اقدامات و مشکلات قرارگاه های عملیاتی را در پادگان تیپ 2 لشکر 92 دزفول ارائه کردند تا در مورد سرنوشت عملیات در جنوب جزیره مینو تصمیم گیری شود. در این جلسه آقای هاشمی رفسنجانی ضمن تبیین حساسیت شرایط کنونی جنگ به عزم جهانی برای جلوگیری از پیروزی نظامی جمهوری اسلامی اشاره کرد و با اشاره به تاکید بر لزوم انجام عملیات بزرگ و سرنوشت ساز گفت «چنانچه گلوگاه ارتباطی عراق با خلیج فارس در جنوب بصره توسط جمهوری اسلامی تصرف شود می توان حداقل به پنجاه درصد خواسته های جمهوری اسلامی رسید و صلح برقرار کرد». وی سپس با اشاره به نظرات منفی فرماندهان درخصوص عملیات گفت «یا باید در اینجا عملیات با تضمین موفقیت انجام دهیم یا فرماندهان جای دیگری را برای عملیات پیشنهاد دهند یا در غیر این صورت چاره ای جز پیشنهاد صلح نداریم که البته حضرت امام این مسئله را نخواهند پذیرفت و تنها در صلاحیت ایشان است که صلح را بپذیرند، که نمی پذیرند». با آنکه آقای هاشمی رفسنجانی نسبت به بازتاب سیاسی عملیات در جنوب جزیره مینو و حرکت به سمت فاو امیدوار بود، اما گزارش برخی از فرماندهان، گره های طرح پیشنهادی ارتش را آشکار کرد. آقای هاشمی رفسنجانی به عنوان فرمانده جنگ با وجود عدم تمایل به لغو عملیات، مجبور شد این تصمیم را اتخاذ کند و فرماندهی کل سپاه نیز در تاریخ 3/5/1363 سکوت خود را شکست و رسما مخالفت خود را با طرح پیشنهادی اعلام کرد. پس از بحث و بررسی های فراوان نهایتا در 11/6/1363 آقای هاشمی رفسنجانی فرمانده جنگ، طرح سرهنگ صیاد شیرازی را غیرعملی تشخیص داد و اجرای عملیات در جنوب جزیره مینو و خسروآباد منتفی اعلام شد. متن سخنان آقای هاشمی رفسنجانی با فرماندهان در جلسه مورخ 30/4/1363 پیاده شده از نوار شماره 14940 مرکز اسناد و تحقیقات دفاع مقدس مشتمل بر مطالب مهمی است که برای اولین بار منتشر شده است:تبیین وضعیت جنگ عراق و ایران: حجت الاسلام هاشمی رفسنجانی: بسم الله الرحمن الرحیم. و الحمدلله و الصلوه علی رسول الله و آله اجمعین. این گروه اندک [فرماندهان] از لحاظ تعداد در وضع کنونی، گروه سرنوشت ساز تاریخی است. هر تصمیماتی که اتخاذ می کنید و حرکتی که می کنید در کل تاریخ اسلام، تاریخ منطقه و وضع دنیا در همین برهه زمانی که در آن قرار گرفتیم سرنوشت می آفریند. سرنوشت جدی منطقه و خیلی جاهای دیگر را این روزها به دست شماها سپرده اند، که چگونه تصمیم بگیرید و چگونه عمل بکنید. لذا ذهن و جسم خودتان را برای یک مسئولیت تاریخی آماده کنید و شما الان افراد عادی یک لشکر یا یک تیپ یا یک قرارگاه در یک سمت معمولی نیستید بلکه در آستانه یک تحول عظیم قرار گرفته اید. یک جلسه خوبی ما داشتیم قبل از اینکه بیاییم اینجا؛ دو، سه ساعت اظهارات کسانی را که به میدان نبرد آشنا هستند شنیدیم. پنج، شش ماه است که ما از طریق فرماندهان بالاتر شما به طور رسمی، و از طرق مختلف به طور غیررسمی، در جریان مسائل میدان رزم هستیم. بعضی اظهارات که می شود، ضمن اینکه بسیار دلسوزانه و برای بهترکردن وضع ادا می شود و هیچ تردیدی در آن نیست که ناشی از حس وظیفه شناسی است، اما در خودش نقاطی را نشان می دهد که ممکن است نقاط ضعف حرکت های گذشته متراکم شده باشد؛ که یک مقدار، آن قدرت توکل و آن روحیه سطح بالای دوران قبل را تضعیف کرده باشد. الان اگر آدم بخواهد تصمیم بگیرد باید مجموعه شرایط را در نظر بگیرد و تصمیم بگیرد. شما در سمت یک فرمانده ساده فکر نکنید و فقط دوروبر خودتان را نبینید، بلکه مجموعه شرایط را ببینید.تشدید تلاش های جهانی برای جلوگیری از پیروزی ایران: ببینید ما در چه وضعی هستیم؟ و چه شرایطی ممکن است در آینده پیش بیاید؟ هرروزی که الان بر ما می گذرد آینده جنگ از لحاظ سیاسی و نظامی برای ما دشوارتر می شود، به همان اندازه ای که ما موفق می شویم خودمان را آماده تر بکنیم، دشمن بیشتر آماده می شود که خودش را آماده تر بکند؛ شرایط سیاسی دنیا هم همین طور است. مجموعه قدرت های سیاسی دنیا دست اندرکارند که ما را از پیروزی مطلق بازدارند، پیروزی مطلق شما را نه غربی ها، نه شرقی ها و نه همسایه هایمان نمی پسندند، حتی همسایه هایی که رابطه خوبی با ما دارند مثل ترکیه و پاکستان که روابطشان با ما خوب است، حتی هند، اینها مایل نیستند ما پیروزی مطلق پیدا بکنیم. چون بعد از پیروزی ما، در داخل کشورهای اینها مسائل جدیدی پیش می آید. ما الان نمی شناسیم کشوری را در دنیا که صددرصد مایل باشد ما پیروز بشویم. حتی کشورهایی که خیلی با ما صمیمی هستند اگر هم مایل هستند که ما پیروز بشویم می خواهند یک جوری پیروز بشویم که لااقل دستمان در عراق باز نباشد و در آنجا تعیین کننده سرنوشت عراق ما نباشیم، این وضع ماست. بنابراین هرروزی که پیش برویم این مجموعه دنیا تلاش می کند کاری کند که ما دستمان بسته باشد. الان [محیط بین المللی] را جوری کرده اند که هر کس [از مسئولان خارجی] به ایران می آید به ما می گوید شما صلح کنید، چرا آن قدر اصرار می کنید، هر جا هم می رویم تماس می گیرند به ما می گویند صلح کنید، و در هر کنگره و کنفرانسی شرکت می کنیم به ما می گویند صلح کنید! خیلی کارهای ما را به صلح مشروط می کنند. ژاپنی ها پروژه عظیم پتروشیمی را که سرنوشت صنعت کشور ما را می خواهد عوض بکند تقریبا معطل صلح کردند، می آیند چند روز کار می کنند، یک بمب آن نزدیکی ها که می خورد فرار می کنند می روند. می دانند که چه کار می کنند ولی این جوری کردند، شوروی ها نیروگاه های برق ما را عمدا تاخیر می اندازند برای اینکه به صلح برسیم. [تحویل] خریدهای ما در آلمان، در انگلستان، در چین، در ژاپن و خیلی جاهای دیگر را به طور عمد، یک جوری معطل می کنند که صلح کنید بعد به ما بدهند.اگر جنگ نباشد، هرکسی حاضر است بهترین اسلحه ها را به ما بدهد: اگر جنگ نباشد و بخواهیم ارتشمان را بسازیم، هرکسی حاضر است بهترین نوع اسلحه را به ما بدهد و قسطی هم بدهد تا پنج سال 10 سال قرارداد طویل المدت ببندد؛ هر چیز هم بخواهیم به ما بدهند، نه تنها مایل هستند بلکه مشتاق هستند و مسابقه می گذارند. ولی امروز برای فروختن یک قطعه هم دریغ می کنند نگه می دارند می گویند که صلح بکنید. حتی خریدهای تجاری، مثلابستن قرارداد پنج ساله فروش نفت باید این جوری فروخت و یک قرارداد چهار،پنج ساله بست و در مقابلش هم برای اینکه ما نتوانیم اقتصادمان را تامین بکنیم کالاهای موردنیاز را عمدا خریدهای پارتی و محموله ای می بندند. یا کشتی های کشورهایی مثل ژاپن که ما از آنها کالامی آوریم را مورد هدف قرار می دهند و اگر ما کالانیاوریم کارخانه شان تعطیل می شود، [اما] اینها [قدرت ها] کشتی هایشان را پشت خلیج فارس می آورند و نمی گذارند ما نفتمان را بفروشیم، و آنها هم نمی آیند ببرند برای اینکه ما را تحت فشار بگذارند. عجیب است که همه اینها دست به هم دادند یک جوری با ما برخورد بکنند که ما مجبور بشویم از پیروزی مطلق چشم بپوشیم.هر ماهی که می گذرد، شرایط سیاسی ما دشوارتر می شود: من که در کوران مسائل برخورد سیاسی هستم خوب می فهمم که هرروزی که می گذرد، هر هفته ای که می گذرد هر ماهی که می گذرد، شرایط سیاسی ما دشوارتر می شود، شرایط اقتصادی ما دشوارتر، و آدم این وحشت را دارد یک نقطه ای برسد که نتواند کار مفید نظامی هم بکند. از آن طرف هم دارید می بینید. دست عراق را باز می گذارند. وقتی که همه دنیا به آدم گفت: صلح کنید صلح نکرد اگر طرف آمد... هم به سر ما زد آنها هم می گویند چشمشان کور شود باید قبول می کردند. همه دنیا را با تبلیغات، با این مسائل یک جوری درست کردند که الان عراق هر کاری به سر ما بیاورد این جور می گویند: خب، تقصیر خودشان است، این قدر لج بازی نکنند. داخل کشور ما هم ممکن است کم کم رادیوهای بیگانه این حرف را تزریق کنند که عده ای این حرف را بزنند. هم امروز کسی شوروی را عتاب نمی کند که چرا به عراق مثلاموشک 21 ss دادی. [استدلالش هم همین است که] آخر [عراق] دارد از خودش دفاع می کند. عراق بمب شیمیایی را به کار می برد بعد گفتند خب مستاصل است! خب دنیا این منطق را می پذیرد... و اگر این روال [همین طوری] پیش برود ما مدت زیادی طول نمی کشد که خیلی چیزها را نتوانیم بخریم و کار دارد مشکل می شود.پیروزی مطلق ما را نه غربی ها، نه شرقی ها و نه همسایه مان نمی پسندد: هرچه دنیا دارد پیش می رود جنگیدن برای ما دشوارتر می شود. برای اینکه شرایط و وضع این طوری است که دنیا نمی خواهد ما پیروز بشویم. پیروزی مطلق ما را دنیا نمی پسندد. نه غربی ها، نه شرقی ها و نه همسایه مان نمی پسندند، هیچ کس نمی پسندد. الان شما پیروز مطلق بشوید، پیروزی شماها برای دنیا گران تمام می شود. [لذا شما] باید مجبورشان کنید که این پیروزی را تحمل بکنند. همان طور که سقوط شاه را خیلی ها نمی پسندیدند و برای اینکه ما [در این جنگ] پیروز نشویم شرایط سیاسی را علیه ما به کار می گیرند، تبلیغات جوری است که هر کس با ما تماس می گیرد (غیر از دو، سه نفر در کل دنیا از مسئولان) به ما می گویند باید صلح کنید و توی هر کنگره ای شرکت می کنیم می گویند باید صلح کنید.شما می خواهید بروید حکومتش را ساقط کنید: در کنفرانس بین المجالس شش ماه گذشته خواستیم مسئله به کاربردن بمب شیمیایی را توسط عراق مطرح بکنیم، حاضر نشدند توی دستور کارشان بگذارند! ببیند این یعنی چه؟... برداشتشان این است که خیلی خب، عراق مستاصل است. شما می خواهید بروید حکومتش را ساقط کنید. آن هم هر کاری [ولو ضد حقوق بشر و جنایت جنگی باشد] می کند. چون اگر بخواهند بیایند تهران را خراب کنند، شما هم همین کار را می کنید. یک چنین برداشتی دارند و حاضر نیستند حتی مسئله ما را مطرح بکنند. لذا چنین وضعیتی به آنها امکان می دهد که هر اسلحه ای که خواستند به عراق بدهند. کارشان به اینجا رسیده که شوروی به کویت اسلحه پیشرفته می دهد و [دوش پرتاب] استینگری که آمریکا به هیچ کس نمی داد، اواخر در اختیار اینها دارد می گذارد. کارشان به جایی رسیده است که عراق را با اسرائیل متحد می کنند. برای اینکه عراق از 11 کیلومتری اسرائیل اسکله ای صدور نفت داشته باشد. این قدر دنیا به هم نزدیک می شود، به خاطر اینکه نگذارد ما پیروز بشویم و عراق را سر پا نگه دارند؛ بنابراین، زمان به نفع ما نیست. شما هرچه معطل بشوید، زمان شما را به جایی نمی رساند.ضرورت اجرای عملیات سرنوشت ساز و تعیین کننده: خب، حالادر چنین شرایطی شما آقایان [فرماندهان] منتظر باشید که همه چیز درست بشود، برای اینکه یک حمله صددرصد حساب شده ای را بکنید! می خواهید تک بکنید [می گویید] باید دو برابر نیروی طرف، نیروی تک ور داشته باشید! می خواهید اسلحه تان برتری داشته باشد یا تدارکات تان طبق اصول [کلاسیک] نظامی که دیکته کرده به شما برسد، اگر بخواهید اینها را درست بکنید، من همین الان قاطع به شما می گویم هیچ وقت شما یک عملیات موفق را در آینده نخواهید داشت. عملیات سرنوشت ساز نخواهید داشت، البته چرا؛ شاید عملیات محدودی بکنید، چند کیلومتر بگیریم، یک تپه یا جاده را بگیریم. از این کارها می توانیم بکنیم، ولی این جور عملیات به نفع ما نیست. ما الان واقعا جرئت نمی کنیم یک عملیات محدودی را که مثلاصد نفر شهید بدهد، انجام بدهیم و دلیلی نمی بینیم که با چنین عملیاتی موافقت کنیم. دیگر مصلحت مان نیست که حمله ناقص بکنیمخلاصه حرفم این شد که ما از مذاکراتی که امروز با جمعی از فرماندهان داشتیم، مذاکراتی که در گذشته به طور متفرق با افراد شماها داشتیم، به این نتیجه رسیدیم که از سر دلسوزی یک عده [فرماندهان] نمی خواهند مسائل گذشته تکرار بشود و حمله ناقصی انجام بشود. این موضع صحیحی است. ما این موضع را رد نمی کنیم. واقعا دیگر مصلحت مان نیست که حمله ناقص بکنیم، باید یک فکری بکنیم، باید یک حرکت درستی انجام بدهیم. خب، در بحث هایی که می شود آقایان [فرماندهان] پیشنهادهای مشخصی نمی دهند. همین امروز که توی جلسه بودیم، یکی از دوستان حرفی زد. گفتم شما اگر طرحی دارید، ارائه بدهید که ما اگر از اینجا صرف نظر کردیم، دنبال یک کار خوبی برویم. نوشته شان را دادند، دیدم هیچ حرف تازه ای در این نیست. پس باید چه بکنیم؟ چه راهی پیش ماست که ما مسائل را حل بکنیم؟ من گفتم که این احتیاط هایی که آقایان الان می کنند و جنگ برایشان دیکته کرده و باید بکنند، الان سپاهی ها بیشتر از ارتشی ها کلاسیک شده اند. آن حرف هایی که الان از سپاهی ها در [باره] احتیاط می فهمیم، نصفش را تقریبا از ارتشی ها می فهمیم. سپاهی ها که روز اول اصلابه آب می زدند و یک اسلحه برمی داشتند راه می افتادند، حالابه خاطر مرارت ها و خسارت هایی که دیده اند، محتاط تر شده اند. البته ارتشی ها همیشه موضع شان همین بود. شما همه دیگر حالااهل نظر هستیدما الان می بینیم که آقایان بعضی ها ابا دارند از اینکه اگر شرایط کافی برای حمله وجود نداشته باشد، وارد مرحله عمل بشوند. عرض کردم من اصل احتیاط را می پذیرم؛ آن هم مشروط بر اینکه راه مشخصی را پیش ما بگذارید که چه می خواهید بکنید؟ شما همه دیگر حالااهل نظر هستید. ما یا اصلانباید بجنگیم، راهش این است که زمینه هایش را درست کنیم، کم کم جامعه مان بفهمد که نمی توان جنگید. سطح توقعات مردم را پایین بیاوریم و الان که از حیث نظامی آبرو داریم و دنیا در باطن، شماها را پیروز می بیند، حتی از لحاظ فنی می بینید که سوپر اتانداردها و اگزوست ها که به کار گرفته شده اند، دنیا اعتراف کرده که ابتکارات نیروهای دفاعی شما آن اگزوست ها را گمراه کرده و دیروز تیمی خواستند از فرانسه که بیاید ببیند که چرا اینها عمل نمی کنند، تا اینجا اعتراف کردند که زیرکی ایرانی ها توانسته آن حربه را خنثی بکند.یا نجنگیم؛ یا باید یک طرح به تمام معنا کامل پیدا کنیم که پیروز بشویم: اگر کسی نظرش این است که نمی شود بجنگیم، همین حالاباید تصمیم گرفت، در همین موقعی که آبرو داریم، شرایط صلح را فراهم کنیم و نجنگیم. این یک راه است؛ من نمی دانم کسی از شما [فرماندهان] هست که بخواهد این راه را پیشنهاد کند یا نه؟ اگر هست باید بگوید، بعدا [نگویند]. یا نجنگیم؛ یا باید یک طرح به تمام معنا کامل پیدا کنیم که در آن طرح پیروز بشویم و [آن طرح] همه شماها را اعم از سپاهی و ارتشی و استاد دانشگاه نظام همه را بتواند قانع بکند که این طرح صددرصد موفق است. می توانیم چنین طرح کامل سرنوشت سازی پیدا کنیم یا نه؟ خوب فکر بکنید در چه مکانی؟ حالابصره؟ بغداد؟ عماره؟ و اینکه در چه زمانی هم عملیات انجام شود، بسیار مهم است. می توانیم به صورت موفق عمل کنیم [چون] اگر امروز ما مثلا20 درجه قدرت لازم داشته باشیم، برای شش ماه دیگر نیاز ما به این قدرت هفت درجه هم بیشتر می شود.فعلاسیاست دشمن، دفاعی است؛ وقت تلف کردن خسارت است: دشمن هم هرروز که بگذرد حفاظت از خاک خود را قوی تر می کند؛ یا کانال می کشد یا سیم خاردار؛ یا مین می گذارد؛ یا تله می گذارد، [بالاخره] یک کاری می کند. فعلاسیاستش، سیاست دفاعی است. خب، پس وقت تلف کردن برای ما الان خسارت است. از نوروز تا به الان قریب به چهار ماه گذشته؛ این همه نیرو آوردیم و برگرداندیم و آموزش دادیم. اگر بناست مثلابرای شش ماه دیگر، طرح خوب و مطمئن ارائه و اجرا کنید، می پذیریم؛ ولی اگر دوباره یک حرکتی بکنیم که مرتب تکرار کنیم بعد هم یک طرحی بیاید بعضی ها بپسندند بعضی ها نپسندند من بعید می دانم در شرایط فعلی و با ترکیب فعلی از نیروهای رزمنده ما یک طرحی بیاید که همه بپسندند سپاهی، ارتشی، نظامی سطح بالاو پایین تر بپسندد. رده تدارکاتی و رده تک ور بپسندد همه بخواهند بپسندند،... ما بعید می دانیم. بپذیریم [که] امکانات ما در مقابل این همه پول که دشمن ما دارد آن قدر نیست...فعلاتوصیه نمی کنم عملیاتی که شکست باشد، را انجام دهیم: از این طرف هم بنده به عنوان یک مسئول فعلاتوصیه نمی کنم که الان عملیاتی را که شکست و عدم موفقیت در آن باشد، انجام دهیم برای ما خیلی ضرر دارد. ما الان اگر بخواهیم صلح بکنیم ممکن است مثلا20 درصد خواسته هایمان را بتوانیم بگیریم، ولی اگر عملیات ناموفق انجام دادیم پنج درصد را هم نمی توانیم بگیریم. اگر بناست عملیات ناموفق انجام بدهیم حتما ندهیم و برویم سراغ یک راه دیگری، اینها را که گفتم مقدمه بود برای اینکه آقایان فرماندهان لشکرها و تیپ ها اگر بناست انجام بشود باید همه توانشان را به کار بگیرند و فکر کنند این عملیات آخر است. ما این جور فکر می کنیم یعنی نظر ماها در بررسی هایی که کردیم توی قرارگاه و پشت قرارگاه، این است.تصرف فاو- ام القصر می تواند عملیات آخر باشد: شما اگر موفق بشوید بتوانید دست عراق را از خلیج فارس قطع کنید از این طرف [غرب اروندرود] خودتان را به هر قیمت [ی که شده] به آن طرف ام القصر برسانید و ازاینجا [بصره] به پایین را از عراق جدا کنیم ما این جور فکر می کنیم که این می تواند حمله آخر بزرگ شما باشد؛ یعنی اگر بناست در 10 تا عملیات کوچک شما تلفات و خساراتی بدهید اگر همه را اینجا متمرکز کنید و کار را تمام بکنید و باید این [گلوگاه ارتباطی با خلیج فارس] را قطع کرد. اگر ما رفتیم به آن نقطه؛ عربستان سعودی، کویت، قطر، بحرین همه می فهمند که وضع جور دیگری شده است و خلیج فارس برای ما نسبتا امن می شود و خارک نسبتا محفوظ می شود، کشتی ها به راحتی می آیند خارک، می روند بندر ماهشهر و به کلی برای ما راحت می شود، درجایی که الان از 33 اسکله بندر ماهشهر، ما از چهار پنج اسکله به طور فعال استفاده می کنیم، کشتی هایی که الان توی دریا [منتظر تخلیه بار] هستند ما به هرکدام روزانه مبلغ گزافی داریم دلار می دهیم اینها یک روز بیایند کالاهایشان را خالی می کنند، کالایی که الان شما خودتان توی جبهه نیاز دارید توی کشتی هاست و آنجا مانده است به دلیل اینکه بندر آنجا خوابیده است، اگر آن بندر آزاد بشود برای ما افاقه بسیار عظیمی است. اگر رفتیم این قسمت را [شبه جزیره فاو] گرفتیم ما دیگر نیاز نداریم که یک حمله جدیدی را انجام بدهیم. اینجا که ایستادیم همه امکانات منطقه بسیج می شود برای اینکه این جنگ باید به یک شکلی تمام بشود و ما اگر امروز 20 درجه می توانیم خواسته هایمان را تامین کنیم، در محاسبات ما این است که آن روز [با فتح فاو] ما 50، 60 درجه می توانیم یعنی به این مقدار اعتبار نظامی ما نظامی و سیاسی ما و قدرت ما در مجامع بین المللی بالامی رود و می توانیم خواسته مان را عمل بکنیم و بعد از این موفقیت، ما دیگر نیازی نمی بینیم حمله سرنوشت ساز دیگری را شما تدارک ببینید.برادران فرمانده؛ در این مقطع تصمیمات سرنوشت سازی را باید بگیرید: ان شاءالله وقتی که به آن نقطه برسیم، عمده کار شما این باشد که تلاش بکنید آنجا را حفظ بکنید.یعنی خط دفاعی از اروند تا ام القصر تشکیل بدهید. در هرجایی از اینجا یک خط دفاعی تشکیل بدهید آنجا دفاع بکنید پشت سرتان هم دریا و نیروی دریایی شماست. نگویند دوستانی که اینجا مثلاچطور می شود تدارک [کرد]، مقایسه نکنند این را با آن موقعی که [19/7/1359] عراق از کارون گذشته، عراق از کارون گذشت در دست راستش ما توی آبادان بودیم روبه رویش ما در ماهشهر و دریا بودیم دست چپش باز ما بودیم، فقط با پشت سرش رابطه داشت.اگر فرض ما عملی بشود که شما بتوانید آنجا را قطع بکنید فقط روبه روی ما عراق است پشت سرمان خودمان هستیم چپ و راستمان خودمان هستیم و امکانات نیروی دریایی می تواند ترابری را تامین بکند. اگر این قسمت ها را آزاد کردید به خیلی چیزها می توانید دسترسی پیدا کنید. ترابری باید امکانات ترابری اش را بسیج بکند، نیروی زمینی باید بسیج بکند، نیروی دریایی باید بسیج بکند، نیروهای پشت باید اینجا را تدارک بکند، برای ما چون سرنوشت ساز است، چون حیات ما آنجاست، و نتیجه همه جنگ ماست اینجا دارد گرفته می شود روی آن مرحله زیاد فکر نکنید. در بحث هایی که ما با آقایان داشتیم، بعضی از آقایان روی مشکلات خاصی تکیه می کردند (که روی فرض دیگری که در ذهن ماست حالاما توی این جلسه مطرح نمی کنیم، بسیاری از این مشکلات مطرح نیست اصلاآن را در فرماندهی، در قرارگاه باید تصمیم بگیرند. اگر نتوانند حل بکنند خب طبعا فرمان نمی دهند) خلاصه حرف من با برادران فرمانده این است که در این مقطع شما تصمیمات سرنوشت سازی را باید بگیرید. عرض کردم عملیات ناموفق الان به هیچ نحو به صلاح ما نیست، این را من می گویم به عنوان یک اصل بدانید. با اطلاعاتی که بنده دارم، عملیات کامل و از پیش تضمین شده با همه شرایطی که شما فکر می کنید، به این زودی میسر نیست. مگر اینکه شماها چیزی توی ذهنتان باشد که به ما بگویید. اگر شما بگویید ما این را باید از شماها یاد بگیریم ممکن است تجدیدنظر بکنیم؛ اگر یک چیز مشخصی را به ما بدهید که این کار را بتوانیم بکنیم.هیچ وقت در تاریخ جنگ شما این همه نیرو آماده نداشتیددرمجموع محاسبات، ما خیال می کردیم در پاسگاه زید باید کار [عملیات والفجر 7 اجرا] بشود. خب گفتند آب افتاده و نمی شود. آن روز فکر می کردیم از طلاییه می رویم. گفتند آنجا هم وضعیت و شرایط یگان های خودی آب افتاده دیگر نمی شود. برویم شلمچه، آنجا را هم که می گویید تنهایی کاری نمی شود کرد. ما درمجموع می بینیم شما شش ماه نیرو اینجا متمرکز کردید، لشکرهایتان را همه جمع کردید هیچ وقت در تاریخ جنگ شما این همه نیرو آماده نداشتید. از لحاظ مهمات به طور نسبی بهتر از همیشه هستید و شرایط و همه چیز را مهیا کردید، در محاسبات ما خیال می کنیم زمینه به طور نسبی فراهم است. مطلق عرض نمی کنم، فقط اراده قوی لازم دارد و محاسبات در حد معقول و ممکن. درست که وارد عمل بشویم آن توکلی که همیشه داشتید و استمدادی که از خداوند می کردید و نصرت هایی که خداوند به خاطر صلاحیت ها به ما می داده، [برای] آنها هم باید این روزها دعا خیلی بشود که خداوند کمک بکند این نواقص را تکمیل بکند که ما بتوانیم حرکت درستی را انجام بدهیم.من آمادگی دارم. اگر آقایان یک عده ای توی آن جلسه بودند، حرف ها را تقریبا همه می دانند. یک عده ای هم ممکن است از فرماندهان جدید باشند؛ البته الان آمادگی نیست، ولی اگر حرفی دارید می توانید یادداشتی چیزی به من بدهید که بعد ما ترتیب بدهیم که ببینیم شماها را. اگر حرفی دارید حاضریم حرف را بشنویم. اما حرف که این باشد یا صریح یک عملیاتی را پیش بینی بکنید ما بتوانیم قانع بشویم. نظر امام نسبت به ادامه جنگآن نظریه را من بعید می دانم چون در صلاحیت من نیست که بپذیرم که صلح بکنیم. این در صلاحیت امام است. امام هم تاآنجایی که من می دانم، قاطع هستند که ما با غیر جنگ نمی توانیم کار را ختم بکنیم و اگر روزی ماها هم بگوییم که ما نمی توانیم بجنگیم، امام به مردم خواهند گفت بروید بجنگید. آنچه من از امام می فهمم، آن است که ایشان صلح را نخواهند پذیرفت و تنها مقام صالح برای اعلام صلح، ایشان هستند. فرض راه حل صلح بسیار بعید است؛ ولی کسانی که فکر می کنند، لااقل حرفشان را باید بزنند. یعنی این جور نباشد که هم بگویند جنگ، جنگ و همه هم آماده جنگ [باشند]، ولی تلاش لازم را برای جنگ نکنند؛ این نمی شود! باید یک کار خیلی قاطعی بکنیم و حرف اولم را باز تکرار می کنم. این حرکت امروز شما تاریخ آینده منطقه را مشخص می کند، اگر ان شاءالله پیروزی به دست بیاورید، جنگ را به خوبی تمام می کنید و منطقه را آرام می کنید و مسائل اقتصادی را حل می کنید. مسائل انقلاب را در حد خیلی بالایی حل می کنید. اگر هم همین جوری بماند، مشکلات اضافه می شود. و اگرنه نعوذبالله (که ما تلفظ هم نمی خواهیم بکنیم) ضعفی از ما نشان داده بشود، این هم به هرحال یک ضربه مشکلی خواهد بود که ان شاءالله نخواهیم د اشت. این عرایض من است البته چون [هوا] گرم است و شما هم ناراحتید من خلاصه کردم حرف هایم را، امیدواریم بتوانیم صحبت بکنیم.برادر محسن رضایی: صلوات ختم کنید.
                