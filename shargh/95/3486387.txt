یک‌شنبه ۵ دی ۱۳۹۵
-----------------------------------------
سرمقاله
-----------------------------------------
از من شروع کنید
-----------------------------------------

                    «سال گذشته بیش از 200 هیات از کشورهای مختلف دنیا به ایران آمدند و کادر اتاق تهران میزبان بیش از 500 هیات بود. نخستین نکته ای که اعضای این هیات ها درباره تردید و تشکیک برای سرمایه گذاری در ایران مطرح کردند، موضوع نبود شفافیت و وجود فساد در دستگاه های اجرائی است». (مسعود خوانساری، رئیس اتاق بازرگانی تهران). بحث فساد در سیستم اجرائی کشور از مرحله شایعه گذشته و به واقعیتی تلخ تبدیل شده است تا جایی که به گفته مسعود خوانساری، رئیس اتاق تهران، متاسفانه از سال 1390 به بعد رشد سرمایه گذاری در ایران منفی شده است و ما شاهد خروج سرمایه از ایران هستیم. وقتی سرمایه ها از کشور در بخش تولید فرار کنند طبیعی است شاهد سلطه سرمایه داری دلالی و واسطه گری خواهیم بود که نیروی کار و تولیدکنندگان بیشترین ضرر را می بینند و فساد نهادینه می شود. سازمان بین المللی شفافیت، گزارش داده ایران بین 167 کشور دنیا رتبه 131 را دارد؛ حتی کشورهایی مانند غنا و بورکینافاسو از نظر مرتبه فساد در رتبه مناسب تری نسبت به ایران قرار دارند. مگر اینکه چشمان خود را بر واقعیت ببندیم و بگوییم سازمان بین المللی شفافیت، نسبت به ایران بی طرف نیست و دست هایی در کارند تا فضای اقتصادی کشور را خاکستری یا سیاه نشان دهند و مانع حضور کشورهای دیگر در عرصه رقابت سرمایه گذاری در ایران شوند. این نوع تفکر هم جواب گوی وضع نه چندان مطلوب اقتصادی کشور نیست. در عصر انفجار اطلاعات دیگر نمی توان حقایق را پنهان کرد. در مقابل این اتفاق چند راه در پیش رو داریم. نخست سکوت است که امروزه پاسخ گو نیست.راه دوم متاسفانه راهی است که پرسش شوندگان در پیش گرفته اند و به جای شفافیت، با پرسش کنندگان نامهربانی می کنند. موضوع رسیدگی به فساد، با اتهام به افراد به نتیجه نمی رسد. وقتی رئیس دولت سابق چشم در دوربین مناظره ها چرخاند و اندک مصلحتی را در نظر نگرفت و بزرگان نظام را متهم به سوءاستفاده مالی کرد و از رقیب انتخاباتی خود سوال کرد فرزندان فلان و بهمان مقام رسمی بی ارتباط با وی، به چه کاری مشغول هستند، حتما می شد این مسئله را براساس روال قانونی پیگیری کرد. به فرض که درست می گفت، چه ربطی به رقیب انتخاباتی او داشت؟ آیا نمی شد براساس مر قانون، فردای همان شب به رئیس مجمع تشخیص مصلحت نظام و رئیس بازرسی دفتر مقام معظم رهبری که طرف خطاب رئیس دولت سابق بودند، به همان میزان فرصت داد که از همان تریبون به شایعه پراکنده شده پاسخ دهند و استخوان لای زخم قرار داده نشود؟ باور کنیم مردم از شعور سیاسی بالایی برخوردارند. وقتی نوبت تظلم خواهی به فرزندان رئیس مجمع تشخیص مصلحت نظام و رئیس بازرسی دفتر مقام معظم رهبری که اتفاقا هر دو از السابقون السابقون انقلاب و حی و حاضر هستند داده نشود آسان ترین راه یعنی پاسخ گویی و پاسخ خواهی را مسدود و با انباشت این خواسته ها بستر شنیده شدن صداها از مراجع غیرقانونی را مهیا می کنیم. طبیعی است به گفته آقای مسعود خوانساری، رئیس اتاق تهران، «تا به امروز هم نتوانستیم سهم زیادی از سرمایه گذاری خارجی را به داخل کشور جذب کنیم و با تاسف رتبه ایران در بسیاری از شاخص های جهانی به ویژه در بحث محیط کسب وکار و شفافیت و فساد بالاست». افراد وقتی دارای پست و مقام می شوند باید به تبع جایگاه آن پاسخ گو باشند. چه خوب است بشنویم هرکس در هر جایگاهی بگوید: بسم الله از من شروع کنید.
                