دو‌شنبه ۲۵ مرداد ۱۳۹۵
-----------------------------------------
سرمقاله
-----------------------------------------
آب و آزادی اطلاعات
-----------------------------------------

                    1. در خبری آمده بود قرارداد مشارکت بخش خصوصی در 22 پروژه آب و فاضلاب کشور با حضور اسحاق جهانگیری و وزیر نیرو به ارزش بیش از 10 تریلیون ریال امضا شد. در این پروژه ها بخش خصوصی به صورت مستقیم حضور دارد. وضعیت آب در شرایط کنونی کشور، نقدهای فراوان به مدیریت آب در سال های گذشته و تاثیر منفی آن بر منابع آب در کنار حق گردش آزاد اطلاعات به عنوان یک حق اساسی ملت و شعارهای دولت در این زمینه، پاسخ دولت به پرسش های مهمی درباره این قراردادهای گران قیمت را الزامی می کند.2. هنوز با وجود انتقادات زیاد، روشن نکرده اند نقش و کیفیت مدیریت منابع آب در وضعیت کنونی آب در ایران چه بوده است؟ بااین حال، کم نیست تعداد کارشناسانی که مصرانه و با استنادها و استدلال های مختلف، معتقدند ضعف کارشناسی و مدیریتی در اداره آب در ایران یکی از عوامل موثر در ایجاد وضعیت بحرانی آب در امروز ایران است و حق است که این نگرانی همچنان باقی باشد.3. مدت زیادی از طرح مسائل مربوط به گردش آزاد اطلاعات نمی گذرد. گذشته از رسانه ها و روزنامه نگاران که سال های طولانی است از ضرورت گردش آزاد اطلاعات سخن می گویند، مقامات دولتی نیز از گردش اطلاعات می گویند. ولی اتفاقی نمی افتد و گنجه اطلاعات همچنان بسته است.4. انتشار اطلاعات، مقدمه خاصی لازم ندارد، جز اراده انتشار اطلاعات. این قراردادها نیز در زمره مواردی هستند که به ویژه به دلیل اهمیت حیاتی آب اهمیت می یابند. پرسش های زیادی درباره این پروژه های گران قیمت آب و فاضلاب وجود دارد که باید به آنها پاسخ داده شود. طرف های قرارداد چه شرکت هایی اند؟ این شرکت ها تحت چه شرایطی برای عقد قرارداد انتخاب شده اند؟ آیا تشریفات معاملات رعایت شده است، یا قراردادها با ترک تشریفات به امضا رسیده اند؟ پرونده ها برای بخش خصوصی (سرمایه داری) چگونه تامین یا تضمین شده اند که با منافع عمومی و حفظ ذخایر برای طبیعت و محیط زیست کشور مخاطره آمیز نباشند؟ موضوع و شرایط اصلی قراردادها چیست؟ ارزش هرکدام از قراردادها چقدر و مدت اجرای آنها چند سال است؟ مطالعات کارشناسی- مالی و حقوقی هر قرارداد بودجه چگونه انجام شده است؟ نظام مالی قراردادها چیست و دولت و بخش خصوصی (سرمایه داری) چه سهمی در تامین بودجه آنها دارند و سود هریک چگونه تامین می شود؟ این سوال ها و ده ها سوال دیگر از همین دست مواردی است که انتظار می رود دولت با وفای به عهد و عمل به وعده ها به اطلاع عموم برساند و پرسش های احتمالی رسانه ها در این زمینه را بی جواب نگذارد.
                