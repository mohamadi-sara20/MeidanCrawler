سه‌شنبه ۱۶ آذر ۱۳۹۵
-----------------------------------------
یادداشت
-----------------------------------------
معتمدنژاد و روز دانشجو
-----------------------------------------

                    تجانس این دو واژه «معتمدنژاد و روز دانشجو» از این جهت درخور تامل است که او هیچ گاه خود را استاد نمی نامید و بر آموزش و آموزش پذیری به عنوان دانشجو تاکید فراوان داشت.سومین سالگشت وی را در شانزدهم آذر در حالی پاس می داریم که امسال به واژه دانشجو حداقل در برنامه ریزی های گرامیداشت چنین روزی توجه خاصی شده است!اینکه این روز بر چاشنی اعتراض در تاریخ سیاسی ایران بنا شده، از وجوهی است که نقش دانشجو را در آگاهی دادن در مسیر روشنفکری به خوبی نمایان می کند و از او به عنوان اولین پی ریزی در بنایی یاد می شود که هر سال به نوسازی ساختار و شالوده سترگ علمی کشور نیاز دارد.چنانچه در پیشینه و شرح وقایع این روز اندکی تفحص کنیم، بار معنوی آن را در نقش پذیری دانشگاه و دانشجو در نهضت های انقلابی و دانشجویی بیشتر شاهد خواهیم بود و انتظاری که جامعه در مقام شناسایی و برجسته نمایی مطالبات خود از او دارد، رنگ پذیر تر خواهد شد و این زمانی است که جایگاه او مستقل و درعین حال به شکل کاملافعال و مشارکت پذیر در هر دو جنبه علمی و آگاهی بخشی با تاثیر در جریان های تحول خواه - نه به صورتی که در علم سیاست او را پیش قراول جریان های سیاسی بدانند- همراه و از نفوذی عمیق در بطن جامعه با تمام جنبه های گوناگون برخوردار باشد.دانشجو در اولین حرکت علمی در بستر آموزش، باید تطابق سرفصل های مطالعاتی با نیاز های روز جامعه را در نظر بگیرد و از این زاویه با کنشگری با واقعیت های موجود در اجتماع به فعالیت و هدایتگری بپردازد و از خلال آن، مسیر و برون رفت های پیشنهادی را ارائه کند که اگر چنین شود، مفهوم حقیقی دانش و دانشجویی از آن به بیرون درز و جامعه ای را به خودآگاهی خواهد رساند.دانشجوی واقعی به کسی اطلاق می شود که در ازدیاد و جمع گرایی در دانش و علم به تقسیم و تفکیک تخصص های گوناگون اعتقاد داشته باشد و در خروجی آن به خدمات مناسب بپردازد.این تعاریف و شرح از وظایف «دانشجو» از مهم ترین اهداف علمی دکتر کاظم معتمدنژاد بود که نگارنده در سال های متمادی با تفکرات او زیسته و شاهد جهد و تلاشش بودم.خوشبختانه جامعه ارتباطات ایران درحال حاضر نیز می رود که بر پایه چنین تفکری به روشنگری و کشف حقایق پنهان روز که هر دم از مبادی و شاخه های گوناگون این علم بر می خیزد، به جایگاه واقعی خویش نائل شود.خدایش در این زودگذر زمان او را بیامرزد.
                