یک‌شنبه ۹ خرداد ۱۳۹۵
-----------------------------------------
type_unknown
-----------------------------------------
جدال بر سر هاشمی به روایت شاهد عینی
-----------------------------------------

                    گروه سیاست: چهارشنبه هفته گذشته، حوزه علمیه کمالیه خرم آباد شاهد درگیری افراد خودسر و طلاب این حوزه بود. حادثه ای که به گزارش رسانه ها باعث سرداده شدن شعار علیه روحانیت، ضرب وشتم طلبه ها و خسارت به اتاق های حوزه شد. ماجرا از آنجا آغاز شد که با هماهنگی مسئولان این حوزه علمیه، قرار بر این می شود بزرگداشتی برای مقام شهدا برگزار شود و از حسین الله کرم نیز برای سخنرانی دعوت می شود. یکی از طلبه های این حوزه درباره جزئیات حادثه به ایلنا گفته است...«با توجه به اینکه مسئولان حوزه از برگزارکنندگان خواسته بودند در این جلسه اهانتی به اشخاص و شخصیت های نظام نشود، اما این مراسم تبدیل به چالش سیاسی بین افراد در جلسه می شود و درگیری هایی رخ می دهد. درگیری از آنجا آغاز می شود که در اواخر صحبت های حسین الله کرم، برخی افراد به هاشمی رفسنجانی و همسر و دختر او فحاشی می کنند. این فحاشی ها با واکنش برخی طلاب همراه شده، اما همراهان الله کرم، به طلاب معترض حمله ور می شوند و درگیری میان این دو گروه به وجود می آید». تصاویری که از این حادثه در شبکه های اجتماعی منتشر شده است، نشان می دهد عده ای با چوب و بیل به حوزه و طلاب حمله می کنند که البته با دفاع طلبه ها مواجه می شوند.این اتفاق در حالی رخ داد که دو روز قبل از آن، هم زمان با سالروز آزادسازی خرمشهر، مقام معظم رهبری مخالفت صریح خود را با با برهم زدن جلسات اعلام کرده بودند. آیت الله خامنه ای در مراسم دانش آموختگی دانشجویان افسری و تربیت پاسداری دانشگاه امام حسین (ع) گفتند: «بنده می بینم گاهی اوقات یک جماعتی، یک افرادی، جوان های احتمالاصالح و مومنی با یک کسی مخالف اند یا با یک جلسه ای مخالف اند، بنا می کنند هیاهوکردن و جنجال کردن و شعاردادن؛ بنده با این کارها موافق نیستم».یکی از طلبه ها گفته است: «به برگزارکنندگان تذکر داده شده بود که حوزه نسبت به مسائل سیاسی بی طرف است، حوزه قداست دارد و از هرگونه اهانت به اشخاص و مسئولان جلوگیری کنید. پس از این حرمت شکنی برخی از طلبه ها خواستند این افراد صحن مسجد را ترک کنند، اما این به مذاق هتاکان خوش نیامده و شعار «مرگ بر سازشکار» سر دادند و اقدام به شکستن شیشه های حوزه علمیه کردند». او می گوید در این حادثه حتی یکی از افراد قصد مشت زدن به صورت مدیر حوزه را هم داشته که طلبه ای مانع شده، اما بینی خودش شکسته است.او می گوید: «حدود یک ماه پیش نیز چنین اتفاقی رخ داد، اما در آن زمان طلاب به خاطر توصیه برخی بزرگان از پیگیری مسئله خودداری کردند، اما متاسفانه این افراد از ماجرای دفعه قبل سوءاستفاده کردند؛ ازاین رو ما به دنبال این هستیم که این بار مسئله را از مجاری ذی صلاح پیگیری کنیم تا با این افراد برخورد قانونی لازم صورت گیرد و قرار است پرونده این حادثه برای پیگیری های قضائی به دادگستری خرم آباد ارسال شود». محمد بیرانوندی، نماینده خرم آباد در مجلس دهم نیز در گفت وگو با خبرنگار «شرق» از جزئیات ماجرا اظهار بی اطلاعی کرد و گفت به محض پیداکردن اطلاعات کافی حتما در این زمینه اقداماتی را انجام خواهم داد.در چندین تماس تلفنی و پیامکی با حسین الله کرم سخنران این مراسم نیز از او پرسیدیم محور سخنرانی شما چه بود و آیا به خانواده هاشمی توهینی شد؟ او در ابتدا خواستار فرستادن کتبی سوالات شد. بعد از فرستادن سوالات، الله کرم سوالات را «در شان یک خبرنگار» ندانست و با اعلام اینکه «شما می خواهید من را بازجویی کنید»، خواستار سوالات دیگری شد که به گفته او «دقت لازم و جالب و روشن کننده داشته باشد»، اما باز هم در جواب سوال های «شرق» که پرسیده بودیم، آیا درگیری رخ داده است و درگیری از کجا آغاز شد؟ گفت سوالات شما کلی و غیرشفاف است، برای من جذاب نیست و انگیزه پاسخ گویی را می گیرد.فائزه هاشمی پای ثابت اتفاقات یک ماه اخیر خرم آباد بوده است. دختر رئیس مجمع تشخیص مصلح نظام، اردیبهشت امسال و در آستانه مرحله دوم انتخابات مجلس دهم برای حمایت یکی از کاندیداهای مورد نظر خود به خرم آباد سفر کرده بود که با اعتراض عده ای در مقابل فرودگاه و سینمای این شهر که قرار بود در آنجا سخنرانی کند مواجه شد. او توانست سخنرانی خود را انجام دهد، اما درگیری بین طرفداران و مخالفان او صورت گرفت که تا جلوی استانداری نیز کشیده شد، اما با دخالت پلیس به پایان رسید.شاهدان عینی درگیری هفته گذشته در حوزه علمیه کمالیه از حضور افرادی در مراسم خبر داده اند که همراه خود وسایلی از قبیل شوکر، باتوم و گاز اشک آور داشتند.آنها معتقد هستند این افراد در تجمع اعتراضی به حضور فائزه هاشمی در خرم آباد هم حضور داشتند، اما فرمانده سپاه استان اعلام کرده است که این افراد هیچ نسبتی با این نهاد نظامی نداشته اند. در حالی که تماس های ما با مسئولان خرم آباد برای اطلاع از جزئیات ماجرا بی نتیجه ماند، اما یکی از مسئولان فرمانداری که می خواست نامش فاش نشود از ارسال پرونده حادثه به وزارت کشور خبر داد.
                