شنبه ۲۸ اسفند ۱۳۹۵
-----------------------------------------
سرمقاله
-----------------------------------------
رونمایی از لویاتان احمدی نژادی ها
-----------------------------------------

                    احمدی نژادی ها و برخی اصولگرایان خواسته یا ناخواسته «دولت مدرن» را واژگونه می خواهند. اگر لویاتان هابز در قرن هجدهم از درون مضمحل شد و دولت تامه در جدالی درونی و بیرونی (حوزه عمومی- خصوصی) به بیماری مهلک امر خصوصی دچار شد و جان باخت، اما یگانه اثر آن، یعنی دولت باقی ماند. تا این بار دولتی با بوروکراسی تمام عیار شکل بگیرد. دولتی استوار بر مکانیسم که در دستگاه آن، حق به قانون استحاله یافت و از دل آن دولت مشروطه سر برآورد. دولتی قانون گرا که با ابزار قانون لویاتان را رام کرد و قلاب به سوراخ بینی آن انداخت. پس از آن به گفته ماکس وبر قانونیت، مترادف با مشروعیت شد و کارل اشمیت پیش بینی کرد، آینده متعلق به دولتی است که بتواند تکنولوژی قدرت را در قالب نظام مند بوروکراسی نهادینه کند. اینک دولت های مدرن با عقلانی جلوه دادن امور غیرعقلانی و به حکم قانون، در پی آن هستند تا با تلطیف و استحاله تئوری «حفاظت و اطاعت» راهبردهای پیشین را در قالبی نو عرضه کنند. اما اصولگرایان، خاصه احمدی نژادی ها در پی احیای دوباره لویاتان هستند. آنان می کوشند قلاب تاریخی دولت مدرن را از سوراخ بینی آن خارج کرده و او را مطیع و منقاد خویش کنند. اصولگرایان با ابزارهای دولت مدرن به مقابله خودش می روند. قانون، دموکراسی، احزاب، تکثر، همه اینها جعبه ابزار دولت های لیبرالی است که در دستان غیرلیبرال ها هم کارایی دارد.اصولگرایان، به ویژه احمدی نژادی ها، اگرچه با صراحت عنوان نمی کنند، اما با این تفکر مخالف اند که دولت محصولی انسانی مبتنی بر میثاق میان همه با همه است و ماشین دولت در فرایند تکاملش به نیروی قانونی مستقلی بدل می شود که نمی گذارد به شکل «من عندی» از سوی هر گروهی مدیریت شود و این ماشین استوار بر قوانینی است که باید محترم شمرده شود.*رویای منقادسازی لویاتان از سوی احمدی نژادی ها از بازگشتشان به اسطوره های باستانی عیان می شود. سودای صید دوباره لویاتان، همان لویاتانی که دولت مستقل دکتر محمد مصدق را در پیش چشم هزاران هزار ایرانی به خشم آمده، بلعید.ایران سیاسی، از آزمون های بسیاری موفق و ناموفق بیرون آمده است. دولت مصدق آزمون ناکامی ملت ایران در این نبرد است؛ ملتی که سال ها با حسرت انتقام سر کرد تا در فرصتی مغتنم لویاتان را به دام اندازد و قلاب در سوراخ بینی اش فرو کند. حکایت انقلاب اسلامی 57، حکایت نبرد با همین لویاتان است که گذشتگان از هراسش تن به حقارت های بسیاری دادند. از این منظر است که شادی وصف ناپذیر و انفجار شور در 57 معنا می یابد و درک پذیر می شود.اینک احمدی نژادی ها و اصولگرایان، دو طیف متفاوت اند. اگر آنان تا دیروز یک خاستگاه داشتند و تاکتیک هایشان متفاوت بود، امروز خاستگاه هایشان متفاوت و تاکتیک هایشان مشابه است.آنها به دنبال احیای اسطوره لویاتان هستند، بدون ابا و پرده پوشی در پی آن اند تا از میان خاکسترهای فرو خفته تاریخ، لویاتانی را احضار کنند. رفتارشان طنزآمیز و خنده دار است، ولی ترسی نهفته در دل آن وجود دارد. همچون فردی که در تاریکی باغ ایستاده و خنده ای رعب انگیز بر لب دارد. احمدی نژادی ها نشان داده اند در این کار مهارت دارند. همان گونه که در خرداد 84 همه عقلارا به خنده وامی داشتند و دست آخر، در پی کابوسی هشت ساله بر مسند قدرت نشستند.طیف دیگر اصولگرایان درصددند تا با هجوم انتخاباتی، روحانی را ناگزیر به مرحله دوم انتخابات ببرند. جایی در گوشه رینگ و در «راند» آخر او را از پای درآورند. آنان بازیگرانی دو سر بردند. ببرند که برده اند. ببازند باز هم برده اند، آنان دولت رقیب را تا حد و اندازه خود فرو کاسته اند. دولت روحانی با این دو خطر جدی روبه روست. اولی، خطر ملی استراتژیک است که همه را موظف می کند تا آن را جدی بگیرند و به مقابله با آن برخیزند و دومی با اینکه ظاهری تاکتیکی دارد، در نهایت استراتژیک خواهد شد. آنان نیز سودای صید لویاتانی را در سر می پرورانند که هنوز از آن رونمایی نکرده اند. اما قصدشان چنان آشکار است که نیاز به فاش گویی ندارد. باید به انتظار نشست تا معلوم شود آنان چه چیز در آستین می پرورانند.* در این یادداشت از کتاب لویاتان/ در نظریه دولت تامس هابز، کارل اشمیت، ترجمه شروین مقیمی زنجانی، نشر روزگار نو استفاده شده است.
                