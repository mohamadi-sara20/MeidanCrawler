شنبه ۱۵ آبان ۱۳۹۵
-----------------------------------------
حرف اول
-----------------------------------------
مدیریت فرهنگی در نظام خانواده
-----------------------------------------

                    مدیریت فرهنگی در نظام خانواده، یکی از موضوع هایی است که از آغازبه کار مجلس دهم تاکنون، در کمیسیون فرهنگی و فراکسیون زنان، به آن توجه شده است. با توجه به اهمیت این موضوع در شرایط امروز جامعه، به نظر می رسد باید دامنه بحث و گفت وگو درباره آن گسترش یابد تا به این مقوله حساس آن گونه که باید توجه شود. برای بررسی مدیریت مسائل فرهنگی در نظام خانواده ابتدا ضروری است به چند سوال پاسخ داده شود:1 مفهوم فرهنگ به طور عام و به طور خاص در ایران؟2 مفهوم و جایگاه خانواده در ایران؟3 انتظار حاکمیت از خانواده در مدیریت فرهنگی نظام خانواده در ایران؟و البته مهم ترین دستاورد پاسخ به سوالات بالا، یافتن میزان همگنی و تجانس در تعریف مفهوم فرهنگ میان مردم و حاکمیت است. بدون واردشدن به مباحث و سوال های مطرح شده، به طور کلی باید بر نامفهوم بودن فرهنگ و حوزه های مربوط به آن و نیز ارتباط آن حوزه ها با دیگر ارکان جامعه در ایران تاکید کنیم. بحث های آزاد درباره مفاهیم و ابزارهای فرهنگی از فرهیختگان و هنرمندان، جای خود را به تعاریف براساس بخش نامه های دولتی و گروهی و موردی داده است.نه انتظاری می توان از رشد و بالندگی فرهنگی در آن جامعه داشت و نه از خانواده ای که خود در جریان آشفتگی فرهنگی- اجتماعی، آن هم در فضای جهانی شدن در حال غوطه ور شدن است و از جایگاه و کارکرد خود اطلاع و در نتیجه ارزیابی درستی ندارد. خانواده در ایران نیز در مباحث نظری به عنوان کوچک ترین واحد اجتماعی، اما رکن اساسی در شکل گیری ملت ایران مطرح است؛ اما در عمل، شاخص های خانواده مطلوب و متعادل از بعد فرهنگی و زمینه های لازم برای شکل گیری آن در کشور تعریف نشده است؛ به عبارتی الگویی در این زمینه برای سنجش و رفتار خانواده در کشور وجود ندارد. برخی علل مهم دراین باره عبارت اند از:1- فقدان شناخت درست مسئولان فرهنگی و سیاست گذاران از مردم و واقعیات و نیازهای روز فرهنگی- دینی جامعه2 نادیده گرفته شدن قانون اساسی و حقوق اساسی مردم و بالطبع، محدودکردن اختیارات خانواده ها3 آشفتگی و سردرگمی فعالان حوزه های فرهنگی در کشور به دلیل شفاف نبودن قوانین و نیز خطوط قرمز برای فعالیت های فرهنگی و سیاست های سلیقه ای و موردیدر چنین فضای کلان فرهنگی، آشفتگی ذهنی و عقیدتی خانواده ها و فرزندانشان نیز کاملادرک شدنی است. اکنون چگونه می توان در عصر جهانی سازی، خانواده را هم یکی از مهم ترین کانون های تربیتی و حفظ ارزش ها دانست و هم براساس انتظارات حاکمیت بر سطح و نوع اختیارات فرهنگی این کانون اساسی اجتماعی و نیز منابع دست یافتنی آن محدودیت گذاشت؟تنها در صورت کمک به تولید و توسعه منابع متنوع فرهنگی و آزادسازی فضای کشور برای ابراز نظر و نقد مفاهیم و ابزارهای فرهنگی، امکان باروری فکری و فرهنگی خانواده ها فراهم خواهد شد. چنین رویکردی می تواند منجر به شکل گیری الگوی فرهنگی خانواده در کشور شود که به دلیل درنظرگرفتن سلایق مختلف از توافق جمعی نیز برخوردار خواهد بود.دستیابی به الگوی فرهنگی فراگیر، ملزومات دیگری نیز دارد که مهم ترین آنها تامین سلامت جسمی و روانی خانواده ها از طریق حل مشکلات اقتصادی و اجتماعی آنهاست. ضرورت ارتقای جایگاه و نقش زنان، به دلیل نقش محوری آنها در تربیت و پرورش فرزندان این سرزمین در هر دو سطح خانواده و جامعه نیز برای تضمین سلامت و تقویت کانون خانواده و در نتیجه اطمینان از توسعه ای پایدار در کشور از اهمیت بسیار زیادی برخوردار است. تا زمانی که زنان از امنیت حقوقی و قضائی عادلانه و هماهنگ با مردان برخوردار نباشند و براساس واقعیات جامعه و مقتضیات عصر جدید (دو عنصر مهم در فقه پویای شیعه که متاسفانه به صورت موردی و محدود استفاده می شود) جایگاه شان در خانواده و جامعه (در سطح کلان تصمیم سازی) تصحیح و ارتقا نیابد، نمی توان پیشرفت فرهنگی و اخلاقی را که روندی رو به پایین در ایران سپری می کند، انتظار داشت.در پایان می خواهم نتیجه بگیرم که طرح بحث مدیریت فرهنگی خانواده در ایران بحثی غیرسازنده است؛ زیرا به غیر از موانع زیرساختی اقتصادی و اجتماعی، خانواده های ایرانی در بعد فرهنگی از اختیارات محدودی برخوردارند. بر اساس این نمی توان و نباید مسئولیت اشتباهات مسئولان در حیطه فرهنگ و اخلاق در کشور را با طرح این گونه مباحث نادیده گرفت. 
                