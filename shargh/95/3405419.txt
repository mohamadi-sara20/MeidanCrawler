پنج‌شنبه ۱۴ مرداد ۱۳۹۵
-----------------------------------------
یادداشت
-----------------------------------------
حقوق و اخلاق روزنامه نگاری در مصاحبه ها
-----------------------------------------

                    در مباحث حقوق رسانه و همچنین اخلاق حرفه روزنامه نگاری، بخشی هم به موضوع مصاحبه ها اختصاص دارد. براساس نظام حقوق مطبوعات ایران و عرف ها یا رویه های ایرانی در حوزه رسانه، به طور خلاصه، مصاحبه ها از نظر حقوق و تکالیف مصاحبه شونده و روزنامه نگار به دو دسته تقسیم می شوند که می توان آنها را «مصاحبه های تکلیفی یا الزامی» و «مصاحبه های اختیاری یا قراردادی» نامید. مصاحبه های الزامی، شامل پرسش هایی است که یک روزنامه نگار از یک مسئول یا شخصیت عمومی درباره وظایف، اختیارات مستقیم، کار و شخصیت عمومی آن مسئول می پرسد. موضوع شخصیت عمومی، درباره کسانی صدق می کند که به سبب موقعیت شان با توجه و اقبال افکار عمومی مواجهند و بر اثر رابطه متقابل با عرصه عمومی به موقعیت و منزلت عمومی رسیده اند؛ مثلااز وزیر درباره فلان کار وزارتخانه اش یا از مدیران یک شرکت بزرگ درباره فلان کار آن شرکت سوال می شود یا از مربی تیم فوتبال درباره وضعیت بازی تیم یا اخراج فلان بازیکن پرسیده می شود. در این نوع از مصاحبه، این اشخاص موظف به پاسخ گویی اند. هر آنچه بگویند، امکان انتشار دارد، نمی توانند از روزنامه نگار بخواهند قبل از انتشار متن را ببینند و ویرایش کنند یا اینکه متن مصاحبه بعد از تایید مصاحبه شونده منتشر شود. حتی پاسخ ندادن به سوال هم امکان انتشار دارد. ناگفته نماند که رعایت آداب متعارف و رعایت آنچه متناسب با نظم اداری و اقتضائات آن است، بر این نوع مصاحبه ها حاکم است. مبنای حقوقی این تحلیل، بر وظیفه و الزام مقام عمومی و شخصیت عمومی به انتشار اطلاعات، حق روزنامه نگار به گردش اطلاعات و نهایتا حق جامعه برای نظارت بر کارهای مقام ها و اشخاص عمومی استوار است. دقت شود که رفتارها و گفتارهای مقام ها و اشخاص عمومی بر زندگی مردم و اوضاع جامعه اثر مستقیم دارد و همین امر آنان را مکلف به پاسخ گویی کرده و درعین حال تاکیدی است بر حق مردم، رسانه و روزنامه نگار برای پرسیدن و نظارت ‎کردن. مصاحبه اختیاری یا قراردادی، شامل مصاحبه هایی است که فرد مصاحبه شونده، ملزم به مصاحبه نیست. از مصادیق این نوع مصاحبه، به این موارد می توان اشاره کرد: مصاحبه های کارشناسی، مصاحبه های تفصیلی با مقام های مسئول یا اشخاص عمومی، مصاحبه های اختصاصی با مقام های مسئول یا اشخاص عمومی و مصاحبه با مقام های مسئول در موضوعات خارج از حوزه مستقیم مسئولیت شان. از نظر حقوقی، پایه این دسته مصاحبه ها، بر مفهوم «قرارداد» استوار است و همه چیز مبتنی بر شرایط توافق بین مصاحبه شونده و روزنامه نگار تنظیم می شود؛ مثلامصاحبه شونده ممکن است بخواهد بعضی موضوعات در مصاحبه ذکر نشود یا بعد از تنظیم متن، آن را ببیند و ویرایش کند و هر توافق دیگر. روزنامه نگار هم ممکن است شرایط را نپذیرد و در نتیجه مصاحبه انجام نشود؛ اما درهرحال هر دو باید به شرایط توافق شده پایبند باشند. اشخاص موظف به قبول این نوع مصاحبه ها نیستند. روزنامه نگار هم برای انتخاب افراد برای این نوع مصاحبه ها، آزادی عمل دارد. هر یک از این دو می توانند چنین مصاحبه ای را بپذیرند یا نه. به همین دلیل است که این شیوه مصاحبه، از نظر حقوقی، مبنای قراردادی داشته و از هر حیث تابع توافق و رضایت طرفین است. اما خوب است به چند اصل اشاره شود که بیشتر اخلاقی و گاه حقوقی اند و بر تمام مصاحبه ها، اعم از مصاحبه های تکلیفی و مصاحبه های قراردادی، حاکم اند. این اصول را نویسنده بر پایه مفاهیم حقوق مطبوعات و رویه ها و عرف های جاری در نظام فعالیت مطبوعات و رسانه ها و نیز ادراکات فرهنگ عمومی از فعالیت رسانه ای، با تاکید بر تجربه، استنباط و استقرا کرده است.- سوءاستفاده از ناآگاهی مصاحبه شونده برای جلب رضایت او به مصاحبه یا گرفتن خبر از او، جایز نیست.- خبرنگار نباید شغل و رسانه خود را پنهان کند یا به دروغ یا اشتباه آن را معرفی کند.- در تنظیم یا ویرایش یا تلخیص مطلب، مفهوم سخن گوینده نباید تغییر کند.- در مصاحبه های تلفنی لازم است صریحا به مصاحبه شونده آگاهی داده شود که صدای او ضبط می شود یا نه.- ضبط پنهانی صدا و تصویر، مطلقا جایز نیست.- باید مرز میان چالش خبرنگاری و بازجویی و تفتیش عقاید محفوظ باشد.- جایگاه خبرنگار و روزنامه نگار، به عنوان مهم ترین عنصر گردش اطلاعات، نباید دلیلی برای رعایت نکردن آداب عرفی احترام به مصاحبه شونده ها شود. آنان نیز هرکدام در موقعیت خود، از شان و کرامت انسانی برخوردارند که باید محفوظ بماند.- روزنامه نگار «ضبط صوت» نیست؛ بنابراین جاهایی که مصاحبه شونده، از کلمات یا عبارات غیراخلاقی یا غیرقانونی استفاده می کند، حسب مورد ممکن است لازم باشد این کلمات یا عبارات خذف شوند.- روزنامه نگاران آزاد که می توانند مطالب خود را در رسانه های مختلف منتشر کنند، باید رسانه محل انتشار مطلب را به مصاحبه شونده اطلاع دهند یا صریحا به مصاحبه شونده بگویند مصاحبه در هر رسانه ای که خبرنگار تشخیص دهد منتشر می شود. شاید مصاحبه شونده، اصلاچنین پرسشی نکند، ولی نپرسیدن، رافع مسئولیت روزنامه نگار نیست. این حق مصاحبه شونده است که بداند آنچه شاید بخواهد بگوید، در کدام رسانه منتشر خواهد شد.- در مصاحبه های اختیاری، پس از آنکه مصاحبه شونده متن نهایی مصاحبه را تایید کرد، دیگر نمی تواند خواستار منتشرنشدن مطلب باشد.- خبرنگار باید به موضوعی که درباره آن گفت وگو می کند تسلط داشته باشد.- مصاحبه نباید به مناظره تبدیل شود. خبرنگار مصاحبه گر است نه مناظره گر. مناظره و مصاحبه دو مقوله متفاوت اند. در مناظره هر طرف تحلیل، استدلال و مواضع خود را اعلام کرده و تلاش بر غلبه تحلیلی و استدلالی بر طرف مقابل دارد. در مصاحبه اما یک طرف (خبرنگار) بدون آنکه بخواهد بر موضع فکری یا استدلالی طرف مقابل (مصاحبه شونده) غلبه کند، فقط برای روشن شدن مواضع یا اعلام اطلاعات یا دیدگاه های مصاحبه شونده سوال می پرسد و آن یکی پاسخ می دهد. اصول دیگری هم وجود دارد که فعلابه دلیل اختصار از آنها می گذرم. همچنین هر یک از این اصول، دلایل و جرئیاتی هم دارند که بحثی مفصل و مستوفا می طلبد.
                