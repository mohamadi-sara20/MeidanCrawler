سه‌شنبه ۲۸ دی ۱۳۹۵
-----------------------------------------
type_unknown
-----------------------------------------
شلیک ضدهوایی در تهران
-----------------------------------------

                    گروه سیاست: هلی شات، کوآدکوپتر یا پهپاد، هرچه بود برای بار دوم در یک ماه اخیر واکنش پدافند هوایی در محدوده پروازممنوع تهران را برانگیخت تا پس از 30 سال، باز هم صدای ضدهوایی در آسمان تهران شنیده شود؛ البته برای بار دوم. حوالی ساعت 16:40 عصر روز گذشته، صدای شلیک ضدهوایی در تهران مانند شلیک های ضدهوایی در اولین جمعه دی ماه، بابت ورود یک شیء پرنده به محدوده پروازممنوع تهران شنیده شد. این بار هم مثل دفعه قبل کاربران در توییتر خبر از صدای شلیک دادند؛ البته صدای شلیک های روز گذشته در آسمان تهران، به مراتب طولانی تر از دفعه قبل بود و همچنین فراگیرتر؛ از میدان انقلاب و حوالی آن که مرکز شلیک ضدهوایی بود تا میدان فلسطین، خیابان فاطمی، خیابان شهید بهشتی، میدان آرژانتین و حوالی آن این صدا شنیده شد.چند دقیقه بعد از شلیک ضدهوایی، ویدئوهایی در شبکه های اجتماعی منتشر می شد که صحنه های شلیک را به وضوح نشان می داد. شلیک هایی که «علی اصغر ناصربخت»، معاون سیاسی انتظامی فرمانداری تهران در گفت وگو با «ایسنا» آنها را حاصل عمل پدافند «بیت» و «دانشگاه تهران» به شیء پرنده دانست؛ این شیء پرنده را برخی مقامات «کوآدکوپتر» خواندند و برخی «هلی شات». ساعتی بعد از این اتفاق سرپرست معاونت امنیتی و انتظامی استانداری تهران هم دراین باره گفت: «برخی شهروندان از فرود شیء پرنده روی بام یکی از خانه ها در منطقه خیابان طالقانی خبر دادند». دقایقی بعد از صدای شلیک ها، «ایلنا» به نقل از منابع آگاه خبر داد که شیء پرنده منهدم نشده و به سمت شرق تهران رفته است. شاید بابت همین بود که ماشین های آتش نشانی هم حوالی شرق میدان انقلاب مانند میدان فردوسی تهران مستقر شدند. پس از آن هم خبرهایی در فضای مجازی منتشر شد که از پرواز جنگنده های نیروی هوایی بر فراز تهران حکایت می کرد؛ اما امیر «نصیرزاده»، معاون هماهنگ کننده نیروی هوایی ارتش، گفت: «هیچ اقدامی درباره شلیک ضدهوایی تهران از سوی نیروی هوایی ارتش صورت نگرفته و نیروی هوایی، پروازی را دراین خصوص نداشته است». پدافند دانشگاه تهران زدمعاون فرماندار تهران به «ایسنا» گفت: «پس از رویت این ریزپرنده، پدافند هوایی بیت و دانشگاه به سمت این شیء شلیک کردند و نهایتا پدافند هوایی دانشگاه این ریزپرنده را ساقط کرد». او در ادامه افزود: «هنوز معلوم نیست این ریزپرنده متعلق به کدام نهاد و سازمان بود که با پیداکردن لاشه آن تحقیقات آغاز می شود، اکنون تحقیقات در حال انجام است». ناصربخت در پایان در پاسخ به این پرسش که چند هلی شات در حال پرواز بود، گفت: «یک هلی شات بود که آن هم ساقط شد»؛ اما ساعتی بعد ناصربخت در گفت وگو با «ایرنا» خبر تکمیلی را گفت: «ریزپرنده ناشناس با شلیک پدافند هوایی از منطقه پروازی محدوده مرکزی شهر تهران خارج شده است».یک مقام مسئول در قرارگاه پدافند هوایی خاتم الانبیا هم در گفت وگو با خبرگزاری «صداوسیما» این شیء پرنده را «کوآدکوپتر» معرفی کرد و گفت: این کوآدکوپتر در منطقه پروازممنوع اقدام به پرواز کرده که با اقدام سریع پدافند و توپ های 23میلی متری ضدهوایی منطقه را ترک کرده است». او افزود: «پدافند به سرعت این پرنده را شناسایی می کند و تکلیف آن را معلوم خواهد کرد که از کجا پرواز کرده و با چه هدفی در منطقه پروازممنوع بوده است». این مقام مسئول در قرارگاه پدافند هوایی خاتم الانبیا ارتش با صراحت اعلام کرد: «هر شیء پرنده ای در یک لحظه مورد شناسایی قرار می گیرد و با شدت با آن برخورد خواهد شد». از محدوده دور شددقایقی بعد امیر سرتیپ «الهامی»، معاون عملیات پدافند هوایی خاتم الانبیا، به گفت وگوی تلفنی با یکی از بخش های خبری شبکه خبر پرداخت و درباره شلیک پدافند توضیحاتی داد. او در ابتدای سخنانش صدای شلیک ها را صدای امنیت کامل خواند و گفت: «این تیراندازی موضوع نگران کننده ای نیست و به مردم اطمینان خاطر می دهم که صدای شنیده شده صدای هوشیاری و آمادگی و امنیت کامل است». او افزود: «یک فروند هلی شات بدون سرنشین وارد منطقه پروازممنوع در مناطق مرکزی تهران شد که پدافند هوایی طبق معمول وظیفه خود را انجام داد و اقدام لازم انجام شد». معاون عملیات پدافند هوایی خاتم الانبیا گفت: «بعد از رگبار این پرنده بلافاصله از محدوده دور شد و چون لازم است امنیت مناطق مسکونی لحاظ شود و با توجه به خروج آن پرنده از منطقه پروازممنوع همکاران من از ادامه تیراندازی دست کشیدند». امیر «الهامی» با بیان اینکه تیراندازی خاتمه پیدا کرده و مورد نگران کننده ای وجود ندارد، گفت: «آنچه رویت کردیم تهدید خاصی به حساب نمی آمد و آنچه مردم شنیدند اطمینان خاطر آنها در این مورد است که برادرانشان و فرزندانشان در پدافند هوایی کاملاهوشیار هستند». اما درحالی که اظهارات مقامات درباره سقوط یا خروج شیء پرنده از محدوده متفاوت است، یک منبع آگاه در ارتش به «باشگاه خبرنگاران» گفت: «هنوز این موضوع که پهپاد ساقط شده است یا به دلیل تیراندازی مجبور به فرود شده، در دست بررسی است». او افزود: «این بار نیز مانند دفعه قبل، در محدوده حر، یک شیء ناشناس در محدوده پروازممنوع شروع به پرواز کرد که طبق ضوابط نیروهای مسلح مورد هدف قرار گرفت». این منبع آگاه تصریح کرد: «اینکه هویت این پرنده متعلق به چه کس یا سازمانی بوده، هنوز مشخص نشده و موضوع در دست پیگیری است». در بام خانه ای فرود آمدهساعتی بعد، «محسن نسج همدانی» سرپرست معاونت امنیتی و انتظامی استانداری تهران به «ایلنا»، گفت: «یک شیء پرنده پهپاد یا هلی شات یا هر اسمی که بر آن می گذارند، چون بدون مجوز در آسمان (منطقه پروازممنوع) به حرکت درآمده، به سمت آن تیراندازی شده و پس از آن خودش را از مسیر تیراندازی خارج کرده است».او با اشاره به اینکه شهروندان در تماس هایی که داشتند، اعلام کردند پهپاد در یکی از پشت بام های خیابان طالقانی فرود آمده است، گفت: «چون ناشناس است نمی توانیم اظهارنظر کنیم که چیست؛ اما پیش بینی می کنیم این شیء پرنده برای افراد محقق، دانشجو یا مستندساز باشد و جای هیچ نگرانی نیست». گمانه زنی استانداریسرپرست معاونت امنیتی و انتظامی استانداری تهران با اشاره به اینکه چون خبر اعلام شده در رابطه با فرود پهپاد در پشت بام، گزارش های مردمی است باید تحقیق صورت گیرد، افزود: «درحال حاضر عوامل آتش نشانی در حال فعالیت هستند که به این پهپاد دسترسی پیدا کنند و هنوز قطعیتی در این رابطه وجود ندارد». همدانی با تاکید بر اینکه رادارهای پدافند هوایی کاملاهوشیار هستند و همه چیز را رصد می کنند، بیان کرد: «درحال حاضر این دستگاه به وفور پیدا می شود و چون پروژه جدیدی است، مردم دوست دارند که از آن استفاده کنند اما این اطلاعات را ندارند که برای به پروازدرآمدن، نیاز به مجوز دارد». او افزود: «اتفاقاتی که قبلاافتاده، از همین دست بوده بنابراین عطف به ماسبق می کنیم و می گوییم که این پرنده مربوط به مستندسازان یا محققان بوده، الان هم همین پیش بینی را می کنیم و خارج از این هیچ حدس و گمانی نداریم». دفعه قبلاین دومین بار در یک ماه اخیر است که پدافند هوایی در تهران فعال می شود؛ سوم دی ماه جاری هم یک کوآدکوپتر وارد محدوده پروازممنوع تهران شد که در نتیجه آن پدافند هوایی عمل کرد و گفته شد که شیء پرنده منهدم شده است. روابط عمومی قرارگاه پدافند هوایی خاتم الانبیا(ص) ارتش در بیانیه ای اعلام کرد: «پس از بررسی های به عمل آمده این پرنده یک فروند «کوآدکوپتر» بود که معمولابرای مصارف فیلم برداری و عکاسی مورد استفاده قرار گرفته و در پرواز فوق نیز در جهت ساخت یک مستند مورد استفاده قرار گرفته بود». دفعه قبل بحثی هم پیش آمد که برخی مقامات گفتند شیء پرنده متعلق به صداوسیما بوده ولی صداوسیما تعلق این شیء به خود را رد کرده بود؛ اما این بار تا لحظه تنظیم این گزارش، خبری قطعی از هدایت کننده و مسئول این شیء پرنده منتشر نشده است.
                