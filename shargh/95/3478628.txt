یک‌شنبه ۲۱ آذر ۱۳۹۵
-----------------------------------------
یادداشت
-----------------------------------------
درد فقرا و کارانه پزشکان
-----------------------------------------

                    1-با استقرار دولت دکتر روحانی و به تبع آن اوضاع اقتصادی و اجتماعی حادث شده در سال های 84-92 که به زبان ساده ناشی از انحراف بزرگ در سیاست گذاری کشور بود، امیدها برای سامان یافتن امور افزایش یافت؛ انتظاری بجا و البته مطالبه ای بحق. در اولین اقدام دولت موضوع یارانه ها را به نوعی به رفراندوم گذاشت و تلاش کرد با تکیه بر مشروعیت خود که ناشی از برگزاری انتخاباتی پرنشاط بود، به مردم اعتماد کند و فرایند حذف یارانه ها را «اختیاری» کند. این اولین درگاه سیاست گذاری اجتماعی کشور بود؛ اگرچه مردم به دلایلی به این درخواست دولت «نه» گفتند؛ ولی این موضوع سبب نشد سیاست گذاری اجتماعی در دولت کنار گذاشته شود. بلافاصله بعد از مدتی نظام سلامت و سامان دادن به وضعیت درمانی در دستور کار قرار گرفت. شاید سیاست گذاران به این نتیجه رسیده بودند که «نه» به حذف اختیاری یارانه عمدتا به دلیل «نیاز» است و این یعنی جمعیت انبوه فقرا در کشور وجود دارند؛ گزاره ای که بعدها با استناد به یک پایش علمی تا حدود زیادی تایید شد و رقم تقریبی 30 میلیون فقیر در سال 93 ثبت شد. این آمار معنی دیگری نیز داشت؛ اینکه دولت باید به سرعت برای رفع فقر، اقدامی اساسی را در دستورکار قرار دهد. طرح بیمه همگانی سلامت که با اجرای آن حدود 11 میلیون نفر بیمه درمانی رایگان شدند و طرح تحول سلامت که قرار شد براساس آن، سهم پرداختی بیمار از 70 درصد به کمتر از 10 درصد برسد، دو سیاست بزرگ اجتماعی دولت بودند. دو وزارتخانه مهم و پایه ای دولت (بهداشت و کار، تعاون و رفاه) مجری به سرانجام رساندن این دو طرح بزرگ شدند. به نظر بسیاری از کارشناسان، در جهان امروز به «اقتصاد سلامت» به عنوان یک سرفصل مجزا و مفصل در سیاست گذاری اجتماعی کشورها توجه می شود. امنیت اجتماعی، بهبود شاخص های رفاهی و بالابردن سطح سلامت جامعه ازجمله مواردی است که دولت ها را ترغیب می کند به موضوع اقتصاد سلامت توجه ویژه کنند. همین امر کافی بود که حساسیت بالایی را متوجه طراحان و مجریان این دو طرح دولت کند. استناد به آمار محکم و مهم تر از همه تامین منابع مالی و ریل گذاری هدفمند و پایش مستمر این طرح ها ازجمله مواردی بود که کارشناسان، توجه دولت را به آن جلب می کردند. این گروه معتقد بودند اجرای چنین طرح های بزرگی به واسطه تاثیر عمیق بر معیشت و سلامت مردم می تواند در کوتاه مدت و بلندمدت، فرایند سیاست گذاری اجتماعی کشور را با چالش هایی روبه رو کند. فقر، اجرای عدالت، سلامت اجتماعی و کیفیت سالمندی و موارد دیگر ازجمله موضوعاتی است که سیاست گذاری در حوزه سلامت بدون تردید با آنها درگیر است؛ ازهمین رو تدوین و اجرای این سیاست ها باید اولابه وسیله کارشناسان آشنا به حوزه اقتصاد و دارای مهارت در حوزه اجتماعی صورت گیرد؛ چراکه صورت بندی «مشکل» اقتصاد سلامت مهم ترین مرحله تدوین و اجرای بسته های سیاستی رفاهی است و ثانیا به واسطه هزینه زابودن این گونه طرح ها، ضرورتا باید پیش بینی منابع دائمی و پایدار برای آنها به صورت دقیق انجام می شود. ثالثا اجرای طرح های حمایتی برپایه رفاه باید با یک متولی ثابت همراه باشد؛ زیرا در غیراین صورت به تضاد منافع متولیان متعدد منتهی می شود.2-آنچه در عمل اتفاق افتاده، حکایت دیگری است؛ رشد سرسام آور هزینه های درمانی و بارکردن آن به دوش بیمه ها و بدهکارکردن سازمان های بیمه گر و دولت تا جایی که دولت برای اولین بار و از سر ناچاری تن به انتشار اوراق مشارکت برای انجام تعهدات خود می دهد و سازمان تامین اجتماعی به اخذ وام بانکی با بهره بالاناگزیر می شود که بدهی دولت و متولیان خرید خدمت به بخش درمان را چندسالی فریز کرده و اینکه هر سه ماه یک بار الزام به پرداخت سود بالای 20 درصد نیز وجود دارد، نشان از وجود کاستی در این طرح بزرگ دارد. بدهی بیش از 116 هزار میلیاردتومانی دولت به سازمان تامین اجتماعی نیز بحث مستوفایی دارد که نگرانی ها را تشدید می کند. به گفته میدری، معاون رفاه وزیر کار ابتدا تصور می شد جمعیت مشمول طرح بیمه سلامت حدود پنج میلیون نفر است؛ اما درواقع امروزه این عدد به حدود 11 میلیون نفر رسیده است و این یعنی آمادگی نداشتن برای تامین منابع مالی این طرح و کسر بودجه حدود شش هزار میلیاردتومانی آن. از سوی دیگر به گفته مصری، وزیر سابق رفاه، «هزینه های سازمان تامین اجتماعی برای درمان در سال 91 حدود پنج هزارو 400 میلیارد تومان بوده، در سال 92 به هفت هزارو 600 میلیارد تومان رسیده و در سال 93 طرح تحول این میزان را به 12 هزار میلیارد تومان و در سال 94 به 16 هزارو 500 میلیارد تومان رسانده است که تمام این منابع از جیب کارگر پرداخت می شود و یک ریال آن را دولت پرداخت نمی کند». این در حالی است که به گفته مسئولان وزارت بهداشت، طرح تحول سلامت حدود 11 هزار میلیارد تومان کسری منابع دارد و ازهمین رو به این رویکرد سیاستی روی آورده اند که منابع درآمدی بیمه ها به ویژه صندوق تامین اجتماعی را تصاحب کنند. به این نقل قول از وزیر بهداشت توجه کنید: «در کجای دنیا تولیت و مسئولیت سلامت تکه پاره است؟ تا دیروز می گفتند قانون نداریم، حالاکه قانون داریم، چرا آن را اجرا نمی کنند؟ وقتی بیمه ها با وزارت بهداشت هماهنگ باشند، بسیاری از این مشکلات وجود نخواهد داشت». بد نیست بدانیم هزینه های درمانی سازمان تامین اجتماعی در سه سال اجرای طرح تحول از حدود پنج هزار میلیارد تومان به بیش از 18،5 هزار میلیارد تومان در سال جاری رسیده و البته ادامه این روند یعنی هزینه کردن از جیب فقرا و کارگران و اینکه در آینده ای نزدیک صندوق تامین اجتماعی ورشکست شده و توان پرداخت حقوق کارگران و بازنشسته ها را نخواهد داشت. براساس اطلاعات رسمی در بازه سه ساله پس از سال 91 به ترتیب 23.3، 18.9و120 درصد تعرفه جراحی افزایش یافته است. این در حالی است که سرجمع سه ساله متناظر افزایش دستمزد میلیون ها کارگر و کارمند بخش دولتی و غیردولتی و بازنشستگان همه صندوق های معظم که متکفل بیش از 50 میلیون ایرانی هستند، به 60 درصد هم نرسید. آقای مصری همچنین آمار نگران کننده ای ارائه می کند.به گفته او «رشد هتلینگ بیمارستان ها در یک مرحله 35 درصد، در مرحله دیگر 20 درصد و در مرحله بعد 85 درصد، بار دیگر 20 درصد و مجددا 23 درصد افزایش یافته که درمجموع 180 درصد افزایش یافته است و اگر حساب کنیم 35 درصد به عدد اول و 20 درصد بعد به جمع 35 درصد و همین روال در ادامه درباره افزایش ها ادامه پیدا کند، هزینه هتلینگ بیمارستان ها 571 درصد افزایش نشان خواهد داد». در حالی نگاه سیاست گذاران در وزارت بهداشت به جیب فقرا و کارگران خودنمایی می کند که براساس اطلاعات منتشرشده در یکی از جراید -مطابق استخراج از گزارش حسابرسی- دانشگاه های علوم پزشکی دوهزارو 500 میلیارد تومان در بانک ها پس انداز کرده اند و سود دریافت می کنند، درصورتی که روشن است با تزریق این منبع، وزارت بهداشت می توانست بحران مالی بیمارستان های دولتی را که زیر فشار بدهی قرار دارند تا حدودی حل کند؛ اما به دلایلی که قابل فهم است وزارت بهداشت ترجیح می دهد این منبع مالی بزرگ در بانک ها سپرده گذاری شود. این معادله چندمجهولی زمانی عجیب تر می نمایاند که بدانیم براساس مستندات موجود بودجه وزارت بهداشت حدود پنج هزار میلیار تومان است و این رقم در برابر بودجه 150 میلیارد تومانی وزارت رفاه با تعداد پرسنل بیشتر معنایی خاص را به ذهن متبادر می کند. بنابر آنچه گفته شد می توان حکم کرد که در بسته سیاستی اجراشده نه تنها استانداردهای تدوین و اجرا رعایت نشده، بلکه به دلیل انحراف بزرگ در سیاست گذاری از حیث تامین منابع و همچنین آمار نادرست از مشمولان طرح، مجریان و به عبارت بهتر پزشکان را به این باور رسانده که برای تامین منابع بهترین محل جیب فقرا است و البته در این راه هیچ گاه حاضر نشدند با ممانعت از ایجاد تقاضای القایی و همچنین کاهش تعرفه ها از کارانه خود کمی بکاهند تا هم این طرح ملی به ثمر بنشیند و هم زخمی از فقرا التیام یابد.
                