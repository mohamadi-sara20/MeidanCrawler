سه‌شنبه ۱۵ تیر ۱۳۹۵
-----------------------------------------
type_unknown
-----------------------------------------
رانت خواری را ریشه کن می کنیم
-----------------------------------------

                    ایرنا: «حسن روحانی»، رئیس جمهوری، در بیانیه ای خطاب به ملت ایران که در پی گزارش مربوط به پرداخت های نا متعارف به برخی مدیران صادر شد، تاکید کرد: «با کسی عقد اخوت نبسته ام؛ مبارزه با فساد و رانت در نظام اداری و اقتصادی را تا ریشه کن شدن ادامه می دهیم». متن کامل بیانیه رئیس جمهوری به شرح زیر است:«بسم الله الرحمن الرحیمملت شریف ایرانچند هفته ای است که موضوع پرداخت های نامتعارف و حقوق های غیرمنصفانه، وجدان ملی را حساس و خاطر مردممان را مکدر ساخته است؛ این مسئله از آن جهت برای این جانب رنج آور است که صرف نظر از کم و کیف، ابعاد و زمینه های آن، می تواند پیوندهای عمیق میان دولت و ملت و جوانه های امید که حیاتی تازه به جامعه ایران داده است را خدشه دار نموده و خدای ناکرده استواری رابطه میان مردم و نظام را نشانه رود. در همین راستا، به محض طرح موضوع و بروز حساسیت ها و صرف نظر از تمایز میان مطالبه اجتماعی بحق و برخی غرض ورزی های سیاسی غیرعدالت خواهانه، دستور دادم کمیته ویژه ای به ریاست معاون اول محترم رئیس جمهور برای سه هدف:1. بررسی علل و شناسایی موارد تخلف و سوءاستفاده؛2. انجام اقدامات قاطع درخصوص استرداد وجوه و عزل مدیران متخلف؛3. تنظیم تصمیمات لازم در جهت تغییر مقررات و ضوابط اجرائی؛تشکیل و گزارش اقدامات خود را برای این جانب ارسال نماید. امروز گزارش این بررسی ها، تصمیمات و اقدامات کمیته مذکور را از طرف معاون اول دریافت نمودم. ضمن تشکر از زحمات ایشان، بر همین مبنا لازم می دانم نتایج آن را به اطلاع شما ملت شریف برسانم.این گزارش با اشاره به نارسایی ها و ناکارآمدی سیاست ها و قوانین پیشین، قانون نظام هماهنگ پرداخت کارکنان دولت (مصوب سال 1370) و قانون مدیریت خدمات کشوری (مصوب سال 1386) را یکی از مهم ترین عناصری می داند که متعارف شدن گریزگاه های قانونی در گذشته و حال را به دنبال داشته است. من کاملادریافته ام که میراث ساختاری معیوب به جا مانده از گذشته، عدم توجه یا عدم اجرای دقیق قانون، کم کاری و عدم توجه کافی نهادهای نظارتی و تنظیمی و تصویب قانون مدیریت خدمات کشوری در سال 1386 و اجرای عجولانه و ناقص آن در سال 1388 که حکم یکسان و کلی برای همه دستگاه های اجرائی با دایره شمول وسیع و تمایزات و تفاوت های آشکار صادر کرد، منجر به مستثنی کردن بسیاری از دستگاه ها و سپس صدور حکم الزام همه دستگاه های مشمول و غیرمشمول به هماهنگی با شورای حقوق و دستمزد برای کلیه پرداخت ها و در نتیجه نوعی بی انضباطی و آشفتگی جدید قانونی در اثر عدم تشکیل شورای مذکور گردید که آثار آن هنوز پابرجاست. بیان این واقعیت در گزارش فوق که پرداخت های غیرمتعارف در دستگاه ها به افراد کمی محدود می شود و شان اکثریت مدیران دلسوز و زحمتکش نظام اداری که با جدیت فراوان و همراه با قناعت به ایفای مسئولیت می پردازند، از شمول چنین موضوعی به دور بوده است و اقدام خارج از قانون و سوءاستفاده از خلاقانونی برخی افراد نمی تواند به این جایگاه ضربه وارد نماید؛ سبب دلگرمی و آرامش خاطر مردم است. لازم می دانم در این راستا، نکات زیر را به اطلاع شما مردم عزیز برسانم:1. هوشیاری مردم و حساسیت قابل ستایش افکار عمومی جامعه نسبت به موضوع پرداخت های غیرمتعارف و ابراز نظر آزادانه در حوزه های عمومی و فضای مجازی و رسانه ها، سرمایه گران قدری است که بدان ارج نهاده و می کوشم با تکیه بر یاری و حمایت شما مردم عزیز و با تاکید بر اینکه من در این راه با هیچ کس عقد اخوت نبسته ام، مبارزه با فساد و رانت در نظام اداری و اقتصادی کشور را تعمیق بخشیده و این جرثومه پلیدی را از ساحت مقدس خدمت گزاری کشور ریشه کن نمایم. در این جهت ضمن توجه به قصورهای گذشته، دولت با استقبال از این فرصت و علاوه بر اقدامات فوری برای توقف اقدامات ناصحیح به عمل آمده و اتخاذ تصمیمات لازم، در مسیر اصلاح بنیادین ساختار ناسالم مقررات که در طول سالیان گذشته در نهادهای عمومی ریشه دوانده است، گام برخواهد داشت.3. از وزرا خواسته ام تا درخصوص هرگونه پرداخت، به ویژه حقوق و مزایا، از بیت المال که شامل بودجه کل کشور و همه منابع عمومی است، حداکثر دقت را صورت دهند، تا خدای ناکرده دوباره ریشه های تعمیق شده بی انضباطی مالی و رانت خواری از گوشه ای سر بر نیاورد و تخلف، توجیه نشود. همه مسئولان دولتی و مدیران بنگاه های عمومی غیردولتی و نهادهای نظارتی در اجرای این امر در رابطه با حیطه کار خود مسئولند.3. وزرا، معاونین، مسئولان و مدیران دستگاه ها در قوه مجریه، مقننه، قضائیه و همه نهادهایی که به هر نحو از بیت المال استفاده می کنند نسبت به اعمال دقت و نظارت در واحدهای زیرمجموعه خود مسئولند و باید ضمن به اجرا گذاشتن اقدامات لازم، درخصوص اصلاح نظام اداری حوزه خود و شفاف نمودن تصمیمات آن اقدام نمایند. لذا ضرورت دارد علاوه بر اعمال دقیق ضوابط اجرائی بودجه سال 1395 که از جمله بر جلوگیری از تصمیم گیری ذی نفعان و ممنوعیت دو شغله بودن مدیران و کارمندان تاکید می کند، چنانچه نیاز به مقررات دیگری وجود دارد، به فوریت جهت تصویب به دولت پیشنهاد کنند.4. از هیات دولت و وزرای محترم خواسته ام تا علاوه بر مواردی که در سطح وزارتخانه ها و بانک ها به فوریت به مرحله اجرا درآمده است، موارد مشابه دیگر در کلیه دستگاه های اجرائی را حداکثر ظرف یک ماه بررسی، اصلاح و اجرا نمایند. از آن تاریخ به بعد تمامی دستگاه ها موظفند تمام حقوق و مزایای دریافتی کلیه مقامات کشوری و لشکری را به صورت حداقل و حداکثر دستمزد و پرداختی ماهانه در سایت وزارتخانه یا سازمان ذی ربط و همچنین در سایت سازمان مدیریت و برنامه ریزی کشور برای آگاهی عموم درج نمایند؛ هرگونه پرداختی ورای این مبالغ، تخلف به شمار آمده و موجب ضمان و تخلف اداری محسوب خواهد گردید.5. کلیه دستگاه های اداری، به ویژه آن دسته از شرکت ها و بانک های دولتی که برای انجام وظایف قانونی اقدام به ایجاد یا ثبت شرکت یا عناوین مشابه در داخل یا خارج از کشور می کنند، باید از انتخاب مدیران ستادی به عنوان عضو هیات مدیره به هر نحو خودداری کنند و در موارد ضرور نیز که با تایید بالاترین مقام دستگاه تعیین می شود حق دریافت هیچ گونه حقوق یا پاداش را نخواهند داشت.6. شورای حقوق و دستمزد که به موجب قانون، مسئولیت بررسی و هرگونه تصمیم گیری درمورد حقوق و مزایا را به عهده دارد، موظف است ضمن بررسی کلیه نظام های پرداخت دستگاه های مشمول و غیرمشمول قانون مدیریت خدمات کشوری، نسبت به هماهنگی پرداخت ها و عادلانه کردن آن اقدام نماید. از آنجایی که در سال 1395 پرداخت های بدون مجوز شورای حقوق و دستمزد در کل کشور ممنوع اعلام شده است، کلیه دستگاه ها موظفند حتی اگر از مراجع قانونی متفاوتی برای تعیین حقوق و مزایا برخوردار باشند، پرداخت های خود را با این شورا هماهنگ نموده و موافقت آن را اخذ نمایند.7. دولت به منظور اعمال یکپارچگی در نظام حقوقی پرداخت ها و رفع هرگونه خلایا ابهام قانونی، لایحه مربوطه را به فوریت تهیه و با تصویب آن، تقدیم مجلس شورای اسلامی خواهد کرد.8. از دستگاه های ذی ربط، مطبوعات و رسانه های جمعی می خواهم تا درخصوص مواردی که به صورت نادرست و تحت عنوان فیش حقوقی یا پرداخت غیرمتعارف، مطرح شده ولی ماهیت متخلفانه نداشته است، افکار عمومی را در جریان قرار دهند؛ تا گل آلود کردن این چشمه زلال، مانع از پیگیری اقدامات عدالت جویانه دولت نگردد و برخورد با موارد تخلف، بهانه تخریب و ناسپاسی نسبت به خیل عظیم کارکنان و مدیران امین و پرتلاش تمامی دستگاه های لشکری و کشوری خدمتگزار مردم نشود.9. دولت از این فرصت برای برنامه ریزی و ساماندهی «نظام شفافیت اطلاعات» در منابع و مصارف عمومی و تسریع در اجرای قانون دسترسی و انتشار آزادانه اطلاعات استفاده خواهد کرد تا مردم که ولی نعمتان اصلی سرمایه ها و منابع عمومی کشورند، بتوانند بر امور و اموال خود نظارت داشته و با نصایح خود به مسئولان، سلامت و استحکام نظام را تضمین کنند.وزرا و مسئولان دستگاه های اجرائی موظفند همه اقدامات مقرر در گزارش کمیته ویژه را ظرف مهلت تعیین شده به انجام رسانده و نتیجه را گزارش نمایند. معاون اول محترم بر سرعت و دقت کار نظارت خواهد کرد.خدای بزرگ را شاکریم که در ماه رحمت خود که ماه شهادت امام عدالت، حضرت علی (ع) نیز هست، توفیق آن را داد که دولت تدبیر و امید در مسیر اصلاح نظام پرداخت ها و باز کردن این گره کور، کهنه و برجا مانده از سالیان دور قدمی بردارد و عهد خود با مردم را تجدید نماید.
                