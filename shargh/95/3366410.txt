یک‌شنبه ۹ خرداد ۱۳۹۵
-----------------------------------------
یادداشت
-----------------------------------------
منازعات فرادستان و ضعف در اجرا
-----------------------------------------

                    روزنامه وزین «شرق» در بیست ودوم اردیبهشت 95 گفت وگوی بلندی با آقای دکتر احمد میدری، معاون رفاه اجتماعی وزارت تعاون، کار و رفاه اجتماعی، انجام داده بود. نحوه تنظیم سوالات مطرح شده در این مصاحبه حکایت از آن دارد که مصاحبه کننده می خواهد ضمن طرح سوالاتی متناسب با دانش اقتصادی دکتر میدری در سطح مشکلات کلان کشور، این روند را در چارچوب مسئولیت های ایشان در وزارتخانه متبوع به ارزیابی بکشاند که ایشان زیرکانه از مسئولیت خود در حوزه اجرا می گریزد و با استناد به یافته های پژوهشی اقتصاددان برجسته داگلاس نورث که مطرح می کند چگونه فرادستان یک کشور می توانند منافع مشترک تعریف کنند و به آشتی برسند و تا زمانی که نتوان فرمولی برای محدودسازی منازعات داخلی یافت جامعه در وضعیت شکننده به سر می برد...عملااجرا را نادیده گرفته و بسیاری از ناکارآمدی ها، بی صلاحیتی ها و عدم شایسته سالاری حتی در سطوح میانی و اجرا را در چارچوب یافته های نورث به گردن فرادستان می اندازد و گویی فقط یک سوی سکه از یافته ها و نظریه های نورث را نشانه گرفته اند درحالی که نورث در کتاب «نهادها، تغییرات نهادی و عملکرد اقتصادی» در بیان اهمیت مسئله اجرا تا آنجا پیش می رود که می گوید کل مسئله توسعه نیافتگی را می توان در کادر مسئله اجرا توضیح داد. هرکس باید از خودش شروع کند. آموزه های دینی نیز همین تذکر را در قالب قرآن و احادیث معتبر به ما می گوید. براین اساس، در حوزه قلمرو معاونت رفاه اجتماعی از میان وظایف مختلف این معاونت به عنوان تنها یک نمونه به وضعیت صندوق های بیمه ای که اتفاقا در این مصاحبه به آن اشاره شده است، می پردازم.1 یکی از انتقادات بزرگ و اساسی ای که به دولت قبل وارد بود، تغییرات پی درپی در هیات مدیره و مدیران عامل صندوق ها و شرکت های سرمایه گذاری وابسته به آنها بوده است که قدرت برنامه ریزی را از آنها سلب می کرد و حال ملاحظه بفرمایید در طول مسئولیت آقای دکتر میدری، چه تغییرات پی درپی ای در هیات مدیره ها، مدیریت عامل و شرکت های سرمایه گذاری وابسته به این صندوق ها اتفاق افتاده است. چرا این بی ثباتی در صندوق ها تزریق شده است. چرا باید قدرت انتصاب هیات مدیره «شستا» از هیات مدیره سازمان تامین اجتماعی سلب شود که در طول سه سال گذشته، بیش از چهار بار مدیرعامل و هیات مدیره شستا دچار تغییر و تحول شود به طوری که این بی ثباتی تا آنجا گسترش پیدا کرده که هیچ یک از صورت جلسات تغییر و تحولات هیات مدیره شستا در ثبت شرکت ها، فرایندهای قانونی خود را طی نکرده و هنوز باید اولین مدیرعامل دوره جدید چک ها را امضا کند. در حالی که بیش از چندین ماه است به کلی از آنجا منفک شده است.سوال اجرائی دیگری که مطرح است، نحوه اداره صندوق بازنشستگی «فولاد» است چرا تاکنون اساسنامه این صندوق باوجود وظایف قانونی در چارچوب قانون ساختار تدوین نشده اما به استناد همین قانون، انتصابات غیرقانونی در ارکان آن صورت گرفته و این بی توجهی منجر به آن شده که مشکلات این صندوق عمیق تر شده و درهمین راستا این سوال مطرح است که چرا صندوق بیمه کشاورزان، روستاییان و عشایر چندین بار هیات مدیره اش دچار تغییر و تحول شد و اکثر اعضای فعلی هیات مدیره این صندوق حداقل دوشغله هستند و نظارتی بر عملکرد آنها وجود ندارد و فقط به آن بسنده شد این مسئولیت به افرادی واگذار شود که پس انداز های روستاییان و عشایر را در اختیار صندوق فولاد قرار دهند. این در حالی است که دولت های گذشته برای تقویت بنیان های مالی صندوق مذکور رقمی بالغ بر 400میلیارد تومان اضافه بر سهم دولت به این صندوق اختصاص دادند.2 امروز حتی وزیر تعاون، کار و رفاه اجتماعی نیز اذعان دارد طرح تحول سلامت، شانه های این وزارتخانه را خرد کرده است. سوال اساسی این است مگر نظارت و هماهنگی فعالیت های دبیرخانه شورای عالی بیمه سلامت برعهده معاونت حوزه مسئولیت دکتر میدری نیست؟ چرا به راحتی این شورا بدون کار کارشناسی و برآورد حداقل فشارهای مالی بر صندوق های بیمه ای و بدون توجه به قوانین بالادستی ازجمله برنامه پنجم توسعه و فراهم شدن بسترهای لازم، به افزایش چند ده برابری تعرفه های پزشکی صحه گذاشت و فشار مالی ناشی از تک سببی دیدن طرح تحول تا جایی ادامه پیدا کرده است که برای اولین بار در طول تاریخ 50ساله سازمان تامین اجتماعی، این سازمان وادار به دریافت وام برای تعهدات درمانی خود شده است.آنچه در دو نمونه فوق مطرح شد، بیش از آنکه مربوط به سطح کلان مشکلات و ائتلاف نکردن صاحبان قدرت باشد، ناشی از برخورد غیرمسئولانه صاحب منصبان سطوح پایین تر و بی توجهی به اهمیت اجرا و برخی ملاحظات و سکوت غیرمسئولانه حاکم است. جناب آقای دکتر میدری در تدوین و تصویب قانون ساختار نظام جامع رفاه و تامین اجتماعی نقش بسیاری ارزنده ای داشته اند و گنجاندن موادی از قانون ساختار نظام جامع رفاه و تامین اجتماعی مانند برقراری حاکمیت شرکتی، شفاف سازی و نظارت بر عملکرد صندوق های بیمه ای، کاهش دخالت دولت ها در سوق دادن منابع صندوق های بیمه ای خارج از اصول و محاسبه بیمه ها و سرمایه گذاری بدون کمک و گفت وگوهای طولانی با نمایندگان مجلس و دولت امکان پذیر نبود. به گواه مرکز پژوهش های مجلس شورای اسلامی، ایشان از معدود نمایندگانی بودند که همواره دغدغه های پیشی گرفتن مصارف بر منابع صندوق ها را داشتند و امروز که از قوه مقننه به قوه اجرائیه کوچ کرده اند، به خوبی می دانند چقدر اجرا در تسریع مخاطره آمیزکردن وضعیت صندوق ها مهم است. انتظار این قلم این است که ایشان با توجه به پاکدستی و دانشی که دارند، در حوزه مسئولیت اجرائی خود بر اجرای قانون و مبارزه با فساد اداری به ویژه یکی از اشکال آن یعنی فضا و منافع، جدی عمل کنند و با تهیه گزارشات کارشناسی قوی و متقن، فرادستان خود را اقناع و از انفعال پرهیز کنند.
                