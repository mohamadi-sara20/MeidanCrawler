سه‌شنبه ۲۳ آذر ۱۳۹۵
-----------------------------------------
type_unknown
-----------------------------------------
پاسخ ناطق به اتهامات
-----------------------------------------

                    گروه سیاسی: رئیس بازرسی دفتر مقام معظم رهبری پاسخ «فاضل لاریجانی» را داد. او که در همایش مبارزه با فساد در اتاق بازرگانی تهران سخن می گفت، افزود: «من در دفتر بازرسی رهبری، بازرس کل کشور نیستم و حق ورود به جایی را ندارم؛ بلکه مواردی را که به مقام معظم رهبری گزارش می شود و ایشان به من دستور می دهند مورد بازرسی قرار می دهم». به گزارش ایسنا او در حاشیه همایش هم به صراحت به سوال خبرنگاران درباره نامه «فاضل لاریجانی» پاسخ داد و گفت: «به نظر می رسد دو علت موجب بروز چنین واکنش هایی می شود؛ یکی صراحت لهجه بنده در بیان دیدگاه ها و نظراتم و دیگری مسئولیتی که در دفتر بازرسی مقام معظم رهبری بر عهده دارم. قطعا بازرسی همیشه به سود افراد نیست و دراین بین منافع برخی افراد در پی بررسی هایی که صورت می گیرد به مخاطره می افتد و در نهایت آنان احساس خطر و ابراز گلایه می کنند که البته این ابراز نظرها مهم نیست و کسی که در جایگاه بازرسی حضور دارد نباید از این رفتارها برنجد». ناطق نوری با یک بیت شعر اظهارنظرهای خود را تکمیل کرد که: «وفا کنیم و ملامت کشیم و خوش باشیم/ که در طریقت ما کافریست رنجیدن». «فاضل لاریجانی» در نامه ای به دادستان تهران نوشته بود: «اکنون مجددا در پیشگاه ملت شریف ایران تقاضا دارم هم زمان دارایی های نزدیکان آقای محمود احمدی نژاد و دارایی های حاج علی اکبر ناطق نوری و نزدیکانشان و سایر مسئولان نظام که ممکن است شبهه ای در دارایی شان وجود داشته باشد، مورد بررسی قرار گیرد و اگر ریالی اضافه تر وجود دارد، به نفع بیت المال ضبط و ثبت شده و گزارش آن از طریق رسانه های عمومی به اطلاع مردم برسد». می توان حدس زد که چرا فاضل لاریجانی باید درخواست رسیدگی به اموال نزدیکان محمود احمدی نژاد را مطرح کند.ماجرا به همان فیلم مخفی و سعید مرتضوی و یکشنبه معروف بازمی گردد کمااینکه خود فاضل لاریجانی هم در ادامه نامه اش به سعید مرتضوی اشاره کرده است اما پرسش این بود که چرا نام ناطق نوری را به نامه خود افزوده و خواستار رسیدگی به اموال او هم شده بود. پاسخ این پرسش را ناطق، روز گذشته در لابه لای گفته هایش غیرمستقیم و بعدا در پاسخ به خبرنگاران به طور مستقیم داد؛ از فاضل لاریجانی هم بازرسی شده است.ناطق نوری این سال ها باید مدام پاسخ گوی اتهاماتی باشد که رسانه ای می شود اما رسیدگی نه. درخواست رسیدگی، مطالبه ای است که دو بار در این سال ها داشته تا شاید دور اتهامات پایان یابد، اتفاقی که نمی افتد. «علی اکبر ناطق نوری» در همایش مبارزه با فساد درباره متهم شدن خود و خانواده اش به فساد گلایه کرده است. به گزارش ایسنا و ایلنا، ناطق نوری گفته است: «اینکه عده ای فقط حرف می زنند که فلانی یا فرزندانش از فلان رانت استفاده کرده اند و مدرکی ارائه نمی کنند، نشان دهنده عمق فساد در جامعه است. من دو پسر دارم و به آنها گفته ام که نه در سازمان های دولتی کار کنند و نه فعالیت تجاری داشته باشند. هفته ای دو گزارش به حراست رهبری ارسال می شود مبنی بر اینکه از اسم من استفاده شده است. من همین جا اعلام می کنم هر کسی مدرکی از فساد اقتصادی فرزندان یا داماد و سایر بستگان من دارد می تواند آن را منتشر کند. من در این موضوع بسیار حساس هستم و حتی وقتی در موردی وزارت اطلاعات به پسرم اتهامی وارد کرد او را از خانه بیرون راندم تا به شکل قانونی مراحل طی شود؛ البته بعد از دو هفته مشخص شد که اتهام درست نبوده است. دو پسر دارم. هشت سال رئیس مجلس بودم، اینها می آمدند جلوی در مجلس، جلویشان را می گرفتند و اینها را نمی شناختند. حق نداشتند در کار من دخالت کنند، به آنها گفتم کار دولتی و تجارت نکنید هرکسی از این دو و از بستگان و داماد های من هرچه دارد، می تواند رو کند». یکتا نامزد جناح راست در انتخابات ریاست جمهوری سال76 نخستین بار از سوی نامزد همین جناح در انتخابات 88 متهم به فساد شد. محمود احمدی نژاد، رئیس دولت منتخب اصولگرایان، در مناظره های انتخاباتی سال 88 خطاب به میرحسین موسوی گفت: «بی قانونی در پسران بعضی از همین آقایانی است که امروز از شما حمایت می کنند. پسر آقای ناطق چطوری میلیاردر شد؟ خود آقای ناطق چطوری دارد زندگی می کند اینها حامیان شما هستند بی قانونی آنهاست جناب آقای موسوی ما قانون را نمی پذیریم؟». رئیس مجلس پنجم به تازگی هم از سوی فاضل لاریجانی، متهم شده است. کسی که خودش پیش تر از سوی احمدی نژاد مورد تایید سال های 84 و88 اصولگرایان، در یکشنبه معروف مجلس متهم به سوءاستفاده شده بود. ناطق نوری روز گذشته در صحبت هایش سخنی گفت که می توان آن را کنایه به احمدی نژاد هم دانست. او گفت: «هر مسئولی تخلف کند می گوییم که حالاخب مسئولیت دارد و با آن برخورد نمی کنیم بعدا که دوران مسئولیت آن تمام می شود این استدلال را می آوریم که مرده، لگدزدن ندارد. ما در کشور کمبود قانون نداریم بلکه به قانون عمل نمی کنیم».او نخستین بار سه سال قبل در گفت وگویی با «نگاه پنجشنبه» لب به اعتراض گشود و گفت: «من ناطق اگر واقعا تخلف دارم باید بررسی شود. اساسا چرا مثل منی مورد سوال و مواخذه قرار نگرفت. واقعا این سوال جدی من است. تعارف نمی کنم. واقعا من چرا مورد سوال قرار نگرفتم؟ چرا مواخذه نشدم؟ اگر نسبتی داده شد، چرا تحقیق نشد، بررسی نشد که این درست است یا درست نیست. واقعا برای من سوال است و اصلااین برای من مسئله است، برای جامعه هم مسئله است».ناطق از گذشته تا امروززندگی سیاسی «علی اکبر ناطق نوری» بعد از انقلاب با حضور در کمیته ها، جهاد سازندگی و بیشتر آن با نمایندگی مجلس رقم خورد؛ به جز یک دوره که از مجلس اول به دولت رفت و وزیر کشور شد، تا پیش از آمدن دولت اصلاحات، او پنج دوره نماینده و دو دوره رئیس مجلس بود. ناطق نوری در انتخابات 76 خود را سیاست مداری عمل گرا و ادامه دهنده راه هاشمی معرفی می کرد و این را رمز پیروزی خود می دانست. سال 75 در گفت وگو با روزنامه «فرانکفورت آلگامنیه» خود را «سیاست مداری میانه رو» توصیف کرده و گفته بود در ایران تحت ریاست جمهوری او، کماندویی برای کشتن سلمان رشدی اعزام نمی شود. اما شکست او از رقیب هم برای خودش و هم جناح حامی اش، غیرقابل انتظار بود. ناطق از همان زمان تصمیم گرفت دیگر شانس خود را در عرصه سیاست امتحان نکند و در پشت پرده نقش شیخوخیت و صحنه گردانی را داشته باشد.تحلیل، این بود که پایان عمر سیاست مدار فرارسیده است، اما آن زمان کسی تصورش را هم نمی کرد که پایان سیاست مداری ناطق این همه پرفرازونشیب شود که از مرکز دایره جناح راست کم کم به منتهی الیه آن کوچ کند. آن زمان تصور اینکه چهره شاخص جامعه روحانیت مبارز و کاندیدای مطلق جناح راست در انتخابات 76 و فردی که روزنامه رسالت در نخستین شماره اش، سال 64، با او گفت وگو می کند، 22 سال بعد در میهمانی افطاری در کنار رقیب اصلاح طلب خود در یک قاب عکس، جای بگیرند؛ بسیار دور از انتظار بود. اما احمدی نژاد کاری کرد که این دور از انتظاری محقق شود. یاران اصولگرا هم دامن شیخ را رها کرده و جانب تازه ازراه رسیده را گرفتند.می شود گفت مجلس پنجم پایان عمر سیاسی ناطق بود. برای انتخابات مجلس ششم ثبت نام نکرد. وقتی از خودش درباره علت و شرکت نکردنش در انتخابات مجلس سوال کردند و حتی آن را به آمدن هاشمی نسبت دادند، گفت نیامدنش به آمدن هاشمی ربطی ندارد. بازهم از هاشمی دفاع کرد و گفت اتفاقا او ازجمله کسانی بوده که درخواست آمدن هاشمی را داشته و اینکه بودن هاشمی به نفع مجلس است، اما شواهد حاکی از این است که این جناح راست بود که نمی خواست روی ناطق قمار کند؛ احتمالاحضور یک ناکام را در فهرست انتخاباتی خود خوش یمن نمی دانست. باهنر گفته بود برخی گروه های جناح راست مخالف این هستند که نام ناطق در فهرست جناح راست قرار گیرد.سال 84 رئیس «شورای هماهنگی نیروهای انقلاب» شد؛ درحالی که با جامعه روحانیت مبارز، تشکلی که از اعضای اصلی اش بود هم به اختلاف خورده بود. جامعه روحانیت می خواست همچنان مانند سال 76 محور سازوکارهای انتخاباتی باشد، اما حالایکی از اعضایش در قالب شورایی تازه ساخته این مسئولیت را عهده دار شده بود.از سویی دیگر شخص مهدوی کنی از ولایتی دفاع می کرد، اما ناطق دنبال برآمدن گزینه نهایی از دل یک شورا بود. در نهایت تلاش هایش هم ناکام ماند و اجماعی رخ نداد. با انتخاب احمدی نژاد به عنوان رئیس دولت، او یکی از نخستین صداهای متفاوت معترض در اردوگاه اصولگرایی علیه احمدی نژاد بود و درباره اش گفت: «احمدی نژاد طرح هایش فضایی بود». این در حالی است که ناطق یکی از کسانی بود که برای شهردارشدن احمدی نژاد تلاش فراوان کرد و به یونسی، وزیر وقت اطلاعات، زنگ زده و اصرار کرده بود که صلاحیتش را تایید کند. از همان سال 88 و بعد از آن اتهاماتی که از سوی احمدی نژاد روانه او و خانواده اش شد و حمایتی که اصولگرایان از او نکردند، در کنار اختلافات قبلی، به نشانه قهر، دیگر در جلسات جامعه روحانیت مبارز شرکت نکرد. بعدا در مراسم افتتاحیه مجلس نهم سال 91 هم هنگام سخنرانی احمدی نژاد، جلسه را به نشانه اعتراض ترک کرد. هرچه ناطق از عقبه خود فاصله بیشتری می گرفت، حملات تندروهای اصولگرا هم به او بیشتر می شد؛ تاجایی که سه سال قبل در مراسم شب های احیا در حرم امام رضا در مشهد سخنرانی ناطق درباره عدالت بهانه ای شد برای شعاردادن عده ای علیه او و پرتاب بطری خالی آب به سویش. انتخابات ریاست جمهوری 92 که فرارسید به کمپین حامیان روحانی پیوست و همان روز انتخابات پیش بینی کرد که انتخابات در همان دور نخست به نتیجه می رسد. در همان سال 92 ناطق به دو میهمانی افطاری دعوت شد. یک میهمانی اصولگرا و میهمانی یک اصلاح طلب، دعوت جامعه اسلامی مهندسین به دبیرکلی باهنر را رد کرد، اما در میهمانی عارف شرکت کرد.3 چیز دارد انقلاب را پوک می کندناطق نوری دیروز گفت: واگذاری بنگاه ها به تامین اجتماعی، بنیاد مستضعفان و ستاد فرمان امام(ره) خصوصی سازی نیست و این امر ضرر بیشتری متوجه کشور می کند؛ زیرا اگر این بنگاه ها دولتی می ماندند، باز دیوان محاسبات یا نهادهای نظارتی بر آن نظارت می کردند، اما الان این بنگاه ها هر کاری که بخواهند انجام می دهند. ناطق نوری با اشاره به صحبت های دو سال قبل خود در مرقد امام گفت: من در آن زمان گفتم سه چیز مانند موریانه این انقلاب را دارد پوک می کند؛ اول تملق، دوم رودبایستی و سوم باندبازی، اما این صحبت ها باعث رنجش برخی از آقایان شد چنان که برای من هزینه های زیادی به وجود آوردند».ناطق نوری ادامه داد: «من با مطالعه رتبه ایران در فساد احساس حقارت کردم؛ اینکه از رتبه 86 به 136 نزول کرده ایم با مبانی انقلاب متضاد است. آیا این جمهوری اسلامی است؟ امروز با این همه شهید و خون که داده ایم، باید رتبه آخر را در مبارزه با فساد داشته باشیم. اینها همه نتیجه این است که وقتی فلان مدیر را به خاطر هم گروهی بودن یا به مصلحت نبودن از فسادش می گذریم این نتیجه برای ما به ارمغان می آید». او با اشاره به یکی از ملاقات های خود با مقام معظم رهبری گفت: «من چند روز پیش به رهبری گفتم که بنده با این سابقه مدیریتی و انقلابی، اگر بخواهم یکی را برای گرفتن 10 میلیون وام به بانک معرفی کنم، نمی توانم اما چطوری یک نفر 350 میلیارد تومان با وثیقه غیرواقعی به راحتی وام می گیرد. نمی توان هم اصول و ارزش ها را حفظ کرد هم تن به ذلت نداد هم این موارد را در داخل رها کرد و هم بخواهیم زنده بمانیم که اینها شدنی نیست».ناطق نوری در بخش دیگری اظهار کرد: «بعد از آیات قرآن مثل اینکه آیات جدیدی نازل شده است؛ السابقون السابقون اولئک المقربون ظاهرا شده الرابطون، الرابطون، اولئک المرتبطون؛ زمانی که رابطه جای ضابطه را بگیرد چه کسی می تواند رقابت کند؟ می گوییم که اسلام دین کامل است، چه بلایی سر دین کامل آورده ایم که مقام ما در دنیا از رتبه 87 به 136 رسیده است؟». ناطق نوری با بیان اینکه دیگر آیت الله به من نگویید، گفت: «این هم از همان مشکلات نظام ماست. همه چیز ارزان شده است؛ عناوین دکتر و آیت الله و اینها هم ارزان شده است. بنده یک طلبه هستم اینکه شما بگویید آیت الله، جاهای دیگر هم به من می گویند. پنج دفعه که به من بگویند آیت الله کم کم باورم می شود، ششمین جا اگر کسی بگوید حجت الاسلام، می گویم این نمی دانم با من چه خرده حسابی دارد که نگفت آیت الله».او گفت: «تلویزیون را نگاه می کنیم صد ها تریلی قاچاق نشان می دهند، اینکه می گویند 10 هزار انبار گرفته ایم، مگر قوطی کبریت است؟ بالاخره اینها کجاست و مبارزه با فساد چگونه است؟».رئیس دفتر بازرسی مقام معظم رهبری، با بیان اینکه وضعیت اقتصاد کشور معلول نگاه های تنگ نظر و محدود چپ گرایانه است، گفت: «بعد از پیروزی انقلاب همه افرادی که به دنبال سوءاستفاده بودند، ماست خود را کیسه کردند، متاسفانه ما به عنوان مراجعه کننده، بعد از انجام کارمان به مسئول انجام آن کار شیرینی دادیم و کم کم این سنت روال شد و حالاکار به جایی رسیده است که قبل از انجام هر کاری مبلغ آن را اعلام می کنند».
                