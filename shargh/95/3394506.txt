یک‌شنبه ۲۷ تیر ۱۳۹۵
-----------------------------------------
type_unknown
-----------------------------------------
مبانی تفاوت حقوق و دستمزدهای مدیران و کارمندان
-----------------------------------------

                    جنجال های اخیر که بر سر «فیش های نجومی» در کشور پدیدار شد، پرده از نقایصی مهم در سیاست های حقوق و دستمزد در نظام اداری کشور برمی دارد.مسئله این است آیا حقوق و دستمزدهای مدیران دولتی باید همسان باشد یا برعکس، دریافتی های مدیران براساس مسئولیت ها و اهمیت کار متفاوت باشد؟ تساوی حقوق از منطق عقلانی و انگیزشی مستحکمی برخوردار نیست. مهم ترین استدلال برای مساوی نبودن حقوق و دستمزد، تخصص کار و سختی و سنگینی مسئولیت های مترتب بر آن است. بنابراین تاکید بر تساوی حقوق و دستمزد نه فقط غیرعادلانه، بلکه غیرعملی و ناپایدار خواهد بود و تبعاتی مانند ناکارآمدی، کژکارکردی و فساد اداری را در پی خواهد داشت؛ اما اگر تفاوت را بپذیریم، به دو پرسش مهم دیگر، باید پاسخ گو باشیم.اولا: حدود و سقف و کف حقوق چقدر باشد؟اگر تفاوت را بپذیریم پرسش این است که این تفاوت چقدر باشد؟ به تعبیر دیگر بین حداقل حقوق و حداکثر آن چقدر فاصله باشد؟ پاسخ این است که میزان دقیقی را نمی توان بیان کرد و بایستی آن را به عرف منصف جامعه و چانه زنی واگذار کرد. رسیدن به نتیجه و توافق، با مذاکره و چانه زنی و اجماع خبرگی و میزان منابع موجود به دست می آید.ثانیا: مبانی و شرایط و ملاحظات تفاوت حقوق و دستمزد چه باید باشد؟ برای درک مبانی تفاوت حقوق و دستمزدها که موضوع اصلی این مقاله است، نیازمند یک نظریه مناسب هستیم. سخن این مقاله این است: حداقل چهار عامل اصلی بایستی مبنای تفاوت حقوق و دستمزد ها باشد:رقابت: پست های مدیریتی (حداقل در سطح مدیران کل و معاونان وزرا) بایستی رقابتی باشد نه رفاقتی. برخی مدیران نه بسیاری از آنان، به دلیل ارتباطات رفاقتی، باندی، جناحی و... به این مقام رسیده اند؛ درنتیجه نمی توانند ادعا کنند به دلیل توانایی ها و استعدادهایشان این موقعیت را کسب کرده اند. به همین سان نباید ادعای دریافت دستمزدهای بالاداشته باشند. برای رقابتی شدن مدیریت ها یک پیشنهاد کارشناسی این است که برای هر پست در دو دستگاه متفاوت، براساس معیارهایی افرادی کاندیدا و انتخاب شوند. نمونه این نوع گزینش در هیات علمی دانشگاه ها انجام می شود؛ یک عضو هیات علمی برای ارتقا به مقام استادی بایستی ابتدا در هیات ممیزه دانشکده و سپس هیات ممیزه دانشگاه مدارک و صلاحیت ها و قابلیت های خود را ارائه دهد. درصورتی که هر دو هیات وی را تایید کنند، می تواند ارتقا یابد. در حوزه های مدیریتی نیز، اگر کسی مثلامی خواهد در یک دستگاه به مدیرکلی یا به معاونت وزارتخانه نائل شود، بایستی نخست صلاحیت ها و قابلیت های وی براساس معیارهای شفافی ارزیابی شود و اگر فرد مورد نظر حائز شرایط تشخیص داده شد، به هیات ممیزه دوم که در سازمان مدیریت و برنامه ریزی تشکیل می شود، معرفی شود. اگر در این هیات نیز حائز شرایط تشخیص داده شد، نام وی در فهرست کاندیداهای پست مدیریتی در فلان وزارتخانه ثبت می شود. وزیر نیز موظف است از درون همین فهرست یک نفر را انتخاب کند. کاندیداهای واجد شرایط برای یک پست در یک فهرست، ممکن است در زمانی به 10، 15، 20نفر یا بیشتر برسند؛ بنابراین عملارقابتی در این سطوح برای انتخاب مدیران شکل می گیرد. مدیری که در چنین فرایندی رشد کند، استحقاق این را می یابد که دریافتی بیشتری داشته باشد و درعین حال شرمسار از افشای فیش حقوقی اش نباشد!عملکرد: دومین عنصر اساسی که باید بر دریافت حقوق و دستمزدهای مدیران ارشد حاکم باشد، عنصر عملکرد است. مثلادریافتی یک مدیر ارشد بانک بایستی با عملکردهای عینی و کمی وی به طریقی واضح و شفاف مرتبط باشد؛ یا حقوق مدیر ارشد یک شرکت باید براساس درصدی از سود واقعی (و نه تصنعی و حساب سازی) که به وسیله وی به ارمغان آمده است باشد؛ البته با حفظ یک سقف که از نظر عرفی معقول و با دریافت تصاعدی مالیات همراه باشد. بنابراین نمی توان انتظار داشت دریافتی های یک مدیر ارشد یا یک پزشک، تناسبی با مالیات وی نداشته باشد. عملکرد یک مدیر یا یک پزشک می تواند مبنایی برای دریافتی های وی باشد؛ اما مالیات این دریافتی ها در برخی کشورها به گونه ای است که اساسا برای پزشک به صرفه نیست بیش از یک مقدار معین درآمد داشته باشد. در کشور ما اما چنین نیست و هرچه درآمد بیشتر باشد، مالیات بسیار بیشتری از آن اخذ نمی شود.سختی کار و سنگینی مسئولیت در بخش های مختلف مدیریت دولتی متفاوت است. این تفاوت باید مبنایی برای پرداخت های نامساوی قرار گیرد. البته فقط عرف خبرگی و اجماع کارشناسان، می تواند تعیین کند که مثلامعاون وزارت ارشاد کار سنگین تری دارد یا معاون خزانه داری در وزارت اقتصاد؟ معاون وزیر نفت مسئولیت های سنگین تری دارد یا معاون آموزش وپرورش؟ معاون فرهنگی وزارت علوم وظایف بیشتری دارد یا معاون آموزشی همین وزارتخانه؟ و.... نگارنده، زمانی رئیس یک دانشکده در یکی از دستگاه ها بود؛ حداکثر وقت مفیدی که ریاست دانشکده از من می گرفت فقط یک ساعت در روز بود هرچند که موظف به حضور تمام وقت در دانشکده بودم. پس از آن به سمت مدیر دفتر امور عمومی در سازمان مدیریت و برنامه ریزی منصوب شدم. در مسئولیت جدید ناچار بودم از صبح تا شام به صورت فشرده بر کارهای مربوط به برنامه ریزی، بودجه، تشکیلات و نیروی انسانی دستگاه های مرتبط با دفترم که 17 دستگاه بود، تمرکز کنم. دریافتی های این دو مسئولیت علی الاصول باید متفاوت باشد.شفافیت: دریافتی های مدیران ارشد کشور باید شفاف باشد و در اختیار افکار عمومی قرار گیرد. مدیر ارشدی که دریافتی بالاتری دارد، در معرض نقد افکار عمومی است و همواره در معرض این پرسش قرار می گیرد که آیا محصول کار وی ارزش چنین دریافتی را دارد؟ او باید همواره آماده پاسخ گویی به افکار عمومی و رسانه ها باشد. نظارت همگانی ابزاری است که بسیار فراتر از نظارت دستگاه های قانونی عمل می کند. افشای فیش های حقوقی در رسانه های عمومی و موجی که در جامعه و حکومت ایجاد کرد، شاهدی بر این مدعاست. و اما آنچه گفته شد برای اصلاح امور ضروری است ولی نباید از امور مهم تری مانند موضوعات زیر غفلت کرد: دولت آقای روحانی برای کاهش فشاری که بر مردم وارد می شد، وارد عرصه پرچالش طرح تحول سلامت شد. اکنون نیز باید چوب سنت های گذشته و حال مدیریتی کشور در موضوع حقوق های نجومی را بخورد اما اگر با نگاه تخصصی تری از منظر سیاست گذاری عمومی به موضوع بنگریم، متوجه می شویم که فرار مالیاتی برخی صنوف و اقشار و نهادهای عمومی ضربات مهلکی را بر نظام سیاست گذاری دولتی وارد می کند که قابل قیاس با حقوق ها و دستمزدهای نجومی نیست. به مثال های زیر بنگرید:- همه ما مدیون خدمات پزشکان هستیم و وجود نظامات شفاف را به نفع پزشکان شرافتمند می دانیم. نباید با هوچی گری و عوام زدگی زحمات و تخصص آنان را نادیده گرفت. اما و هزار اما رویه عمومی نباید این گونه باشد که برخی پزشکانی که در مطب خود خدمت ارائه می دهند، با بیمه ها نه برای ویزیت و نه برای خدمات قراردادی منعقد نکنند تا آماری از تعداد بیماران و تعداد خدمات ارائه شده به طور رسمی از طریق سازمان های بیمه گر به ممیزان دارایی ارائه نشود و سهم مالیات از مطالبات بیمه ای آنها کسر نشود.- نهادهای عمومی و حاکمیتی دیگری که شمول قانون مالیات بر آنها بدیهی بوده و مستلزم ذکر نام نیست! نیز دسته دیگری هستند که از فرار مالیاتی بهره فراوان می برند و باعث اختلال در اقتصاد کلان کشور و برنامه های دولت می شوند.- سیم و زر فروشان و دست اندرکاران بازار ارز و دیگر صنوف مشابه نیز در همین راستا قابل ذکرند.برای اصلاح این امور و کمک به دولت، ما نیازمند شلاق های رسانه ای از جنس همان شلاقی هستیم که بر گرده مدیران پردرآمد وارد شد؛ اگر می خواهیم تخصصی و جدی باشیم.
                