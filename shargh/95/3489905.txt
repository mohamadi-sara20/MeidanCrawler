شنبه ۱۱ دی ۱۳۹۵
-----------------------------------------
یادداشت
-----------------------------------------
ابعاد و پیامدهای آتش بس در سوریه
-----------------------------------------

                    ولادیمیر پوتین، رئیس جمهور روسیه، روز پنجشنبه، 9 دی، اعلام کرد مسکو و آنکارا درباره برقراری آتش بس در سراسر سوریه به استثنای مناطق تحت نفوذ داعش و جبهه النصره، به توافق رسیده اند و این آتش بس بامداد روز جمعه به اجرا گذاشته می شود. پس از اعلام پوتین، ستاد مشترک ارتش سوریه اعلام کرد این آتش بس در سراسر خاک سوریه به استثنای مناطق تحت نفوذ داعش و جبهه النصره برقرار می شود. درهمین حال، وزیر دفاع روسیه اعلام کرد نیروهای اپوزیسیون مسلح سوریه که موافقت نامه آتش بس را امضا کرده اند، بیش از 60 هزار عنصر مسلح را پوشش می دهند. به گفته کرملین، حدود یک ماه پس از برقراری آتش بس، گفت وگوهای سیاسی طرف های درگیر در بحران سوریه، در «آستانه»، پایتخت قزاقستان، آغاز خواهد شد و در این مدت، مسکو و آنکارا ضامن حسن اجرای این آتش بس خواهند بود. اعلام برقراری آتش بس در سوریه، بازتابی گسترده در پایتخت های مهم جهان به همراه داشت؛ تهران از برقراری آتش بس جانبداری کرد. واشنگتن از این تحول به عنوان خبر خرسندکننده یاد کرد و دی مستورا، نماینده سازمان ملل متحد در بحران سوریه، برقراری آتش بس را گامی مهم برای رسیدن به صلح فراگیر در این کشور ارزیابی کرد. عربستان سعودی، قطر و امارات متحده عربی با لحنی توام با احتیاط درباره این تحول واکنش نشان دادند. پرسشی که اینک در برابر همه تحلیلگران امور خاورمیانه در سطح جهان مطرح شده، این است که مسکو و آنکارا که از آغاز بحران سوریه تا چند ماه قبل در برابر یکدیگر قرار داشتند، چگونه با این سرعت به فاز هم پیمانی رسیدند؛ تاآنجاکه از سوی همه طرف های درگیر و کشورهای تاثیرگذار در این بحران، ضامن و ناظر این آتش بس شدند؟ نگارنده در این نوشته می کوشد به این پرسش مهم پاسخ گوید و چشم انداز این توافق را ترسیم کند.یکم. مسکو می داند ترکیه بیش از 800 کیلومتر مرز مشترک با سوریه دارد و از آغاز بحران سوریه تا چندی پیش، روی ضرورت برکناری بشار اسد، رئیس جمهور این کشور، تاکید می کرد. مسکو می داند ترکیه در فاز نخست بحران سوریه، مرزهای خود را سخاوتمندانه روی نیروهای بیگانه برای ورود به سوریه و پیوستن به گروه های مسلح اپوزیسیون این کشور گشود و تا به امروز، عمق لجستیک این نیروها را فراهم کرده است. مسکو می داند ترکیه پس از کودتای نافرجام نظامیان این کشور، غرب و به طور مشخص ایالات متحده آمریکا را به طرفداری از کودتاچیان متهم کرده و از تسلیم فتح الله گولن، رهبر معنوی کودتا، به آنکارا خودداری کرده است. حتی سفر «جو بایدن»، معاون رئیس جمهور آمریکا، به آنکارا پس از شکست کودتا برای اثبات دخالت نداشتن واشنگتن در کودتای نافرجام، نتوانست رجب طیب اردوغان را مجاب کند. مسکو می داند ترکیه پس از کودتای نافرجام و دستگیری ده ها هزار نفر به اتهام دست داشتن در این کودتا و اعتراض شدید اتحاد اروپا به موج گسترده دستگیری ها و نقض حقوق متهمان این رویداد و نیز تهدید آنکارا به تعلیق مذاکرات مربوط به پیوستن ترکیه به اتحاد اروپا، اروپا را به جانبداری از کودتاچیان متهم کرد و اردوغان آشکارا و در هر مناسبتی، رفتار دوگانه اروپا را در امور جهانی به باد انتقاد گرفت. مسکو می داند اردوغان در جریان نشست سن پترزبورگ روسیه در اکتبر گذشته، به پوتین وعده داد در بحران سوریه صفحه نوینی خواهد گشود. مسکو می داند دورکردن ترکیه از منظومه غرب و پیمان ناتو، به سست شدن سپر جنوبی پیمان ناتو کمک خواهد کرد و این تحول برای روسیه عمیقا جنبه راهبردی دارد که از گسترش ناتو تا قلمرو حیاتی اش (اوکراین)، نگران بوده و هست. مسکو می داند اپوزیسیون مسلح سوریه بدون عمق راهبردی اش؛ یعنی ترکیه، دستخوش اضمحلال زودرس خواهد شد و هرگونه توافق با آنکارا، موافقت اپوزیسیون مسلح سوریه را به همراه خواهد داشت. در نتیجه ترکیه می تواند منویات اپوزیسیون مسلح سوریه را در هرگونه گفت وگوها سیاسی نمایندگی کند و روسیه در مقابل می تواند دیدگاه های و خواست های دولت سوریه و هم پیمانان منطقه ای اش را از جمله ایران و حزب الله لبنان، تضمین کند.دوم. برخی از رسانه های خبری، جمهوری اسلامی ایران را بازنده اصلی توافق مسکو و آنکارا قلمداد کردند. آشکار است که ترویج این معادله، با هدف سرپوش گذاشتن روی شکست سیاست های چندساله عربستان سعودی، قطر و امارات متحده عربی در بحران سوریه صورت می گیرد؛ زیرا جمهوری اسلامی ایران از روزهای نخست بحران سوریه و برخلاف کشورهای عرب خلیج فارس و رژیم صهیونیستی که از سیاست های فرامنطقه ای در موضوع بحران سوریه جانبداری می کردند، سیاست و نقش خود را در چارچوب سیاست های دولت قانونی سوریه تعریف کرده و آن را به اجرا گذاشت. این سیاست ایران برپایه برآوردهای راهبردی محافل غربی، باثبات ترین استراتژی منطقه ای چند دهه اخیر به شمار می رود. ارزیابی هوشمندانه دکتر ظریف، وزیر امور خارجه کشورمان، از توافق آتش بس روز جمعه سوریه، نشان از این دارد که سیاست گذاران کشورمان سناریوهای گوناگون بحران سوریه را عمیقا شناسایی کردند. درواقع، دکتر ظریف قصد داشت به آن دسته از کشورها و تحلیلگرانی که به گونه ای شتاب زده صورت حساب نهایی جنگ سوریه و بازندگان و برندگان آن را اعلام کردند، توصیه کند که عجله نکنند؛ زیرا حتی اگر توافق آتش بس به خوبی جریان پیدا کند و کشورهای متضرر چوب لای چرخ نگذارند و توافق آتش بس به نشست گفت وگوهای طرف های درگیر با دولت سوریه منتهی شود، تازه چالش واقعی آغاز خواهد شد. نکته درخور توجه این است که طرف های پیروز جنگ های اخیر، به ویژه جنگ آزادسازی شهر استراتژیک حلب، از موضع عنصر پیروز جنگ، طرح آتش بس و حرکت به سوی فاز سیاسی بحران سوریه را مطرح کردند. این معادله بی تردید بر هرگونه مذاکره سیاسی سایه خواهد افکند. در مقابل، مشخص نیست موضع حامیان آشکار و پنهان منطقه ای اپوزیسیون مسلح سوریه در قبال طرح آتش بس و انتقال به فاز سیاسی بحران این کشور، چه خواهد بود.در این زمینه به ویژه از رژیم صهیونیستی باید نام برده شود که از نتایج مرحله ای بحران سوریه آشکارا ابراز نگرانی می کند. سوم. ولادیمیر پوتین هنگام اعلام توافق آتش بس به نکته ظریفی اشاره کرد. وی گفت این آتش بس بسیار شکننده است. پوتین برای بالابردن ضمانت های منطقه ای این توافق از پیوستن مصر، عربستان سعودی، اردن و بالاخره ایالات متحده آمریکا در گام بعدی استقبال می کند. گویی پوتین نقش کشورهای یادشده را در موفقیت یا ناکامی طرح آتش بس تعیین کننده می داند. درباره ایالات متحده، کافی است اشاره کنیم که هم زمان با تلاش های چند هفته اخیر مسکو برای پخت وپز توافق اخیر باراک اوباما با استفاده از اختیارات اجرائی رئیس جمهور قانونی را امضا کرد که به موجب آن، آمریکا به اپوزیسیون میانه رو و مسلح سوریه موشک های پیشرفته ضدهوایی خواهد داد. مسکو این اقدام آمریکا را تهدیدی آشکار علیه نیروهای خود در سوریه تلقی کرد. این درست است که روسیه با سرعت عمل خود آن هم دو هفته پیش از انتقال قدرت به دونالد ترامپ، واشنگتن را با واقعیت های نوین در سوریه مواجه کرد؛ اما نباید از یاد برد که برخی از 45 گروه مسلح اپوزیسیون سوریه، ممکن است برای تغییر موازنه قوا در بحران سوریه سلاح های پیشرفته و موشک های احتمالااستینگر آمریکا را دریافت کنند و برای ادامه جنگ در سوریه و برهم زدن توافق مسکو- آنکارا، وسوسه شوند. این سناریو محتمل ترین و البته خطرناک ترین چالش پیش روی توافق اخیر تلقی می شود. بی شک روزها و هفته های آینده روشن خواهد شد آیا گفته پوتین درباره شکننده بودن این توافق درست بوده یا خیر.
                