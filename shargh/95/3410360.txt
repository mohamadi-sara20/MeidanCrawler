شنبه ۲۳ مرداد ۱۳۹۵
-----------------------------------------
type_unknown
-----------------------------------------
اقدامات فرهنگی و سرهنگی برای حجاب
-----------------------------------------

                    میزان: دادستان تهران گفت: «در مسائل مربوط به حوزه عفت و اخلاق عمومی، 24 دستگاه دارای وظیفه هستند، اگر این دستگاه ها با هم هماهنگ و هم گرا نشوند، کاری پیش نمی رود و نتیجه این می شود که دستگاهی که باید مبارزه کند، حرف های دیگری می زند و دستگاهی که باید بودجه دهد گفتاردرمانی می کند». عباس جعفری دولت آبادی در جلسه با مسئولان پلیس، دستگاه های سیاست گذار، اجرائی و فرهنگی مرتبط با آسیب های اجتماعی به فرامین مقام معظم رهبری در جلسه اردیبهشت سال جاری اشاره و اظهار امیدواری کرد این جلسات بتواند مبارزه با آسیب های اجتماعی را هدفمند کند. دادستان تهران با اعلام اینکه رفتارها و اظهارات مسئولان از وجوه موثر در آموزش مردم است، گفت: «وقتی برخی مسئولان به مردم می گویند ماهواره منشا بی عفتی است، اما برخی دیگر از مسئولان فرهنگی بر خلاف قوانین موجود اعلام می کنند استفاده از ماهواره بلامانع است؛ طبیعی است مردم با تردید مواجه می شوند». او افزود: «عده ای توجیه می کنند که جهان، جهان تمدن و اینترنت است و برای استفاده از ماهواره باید راهکارهای جدید پیدا کرد که البته کسی با راهکارهای جدید مخالف نیست...اما مسئولان فرهنگی نباید طوری سخن بگویند که گویی استفاده از ماهواره مجاز شده است و چنین وانمود کنند که باید در برابر تهاجم ماهواره تسلیم شد». جعفری دولت آبادی با اشاره به ضرورت عزم جدی مسئولان در حوزه عفاف و حجاب، افزود: «اگرچه بهترین راهکار در حوزه عفاف و حجاب اقدامات فرهنگی است اما نباید تاثیر اقدامات مقابله ای و ابزار کیفری در مبارزه با جرائم علیه عفت و اخلاق عمومی نادیده گرفته شود. مبارزه با آسیب های اجتماعی عزم جدی می خواهد. همیشه وقتی کاری در حال انجام است و به نقطه خوبی می رسد، عده ای از مسئولان این عزم جدی را سست می کنند که این موضوع چه در دوره دولت سابق و چه در دوره دولت فعلی، وجود داشته است».دولت آبادی با تصریح اینکه ارتباط میان اقدامات پیشگیرانه و مقابله ای مانند دو روی یک سکه است، خاطرنشان کرد: «گاه مقابله ممکن است به تنهایی کفایت کند و به کمک پیشگیری رود، اما به هر حال اقدامات مقابله ای باید در حد ضرورت به کار گرفته شود». دادستان تهران تاکید کرد: «اگرچه اقدامات فرهنگی در حوزه عفاف و حجاب راهکار اساسی است، اما در مواردی که کانون برنامه ریزی و تمرکز دشمن در رواج بی عفتی است، اقدامات مقابله ای و به قول معروف اقدامات سرهنگی نیز ضروری است». پلمب 4400فروشگاه پوشاکدر ادامه این جلسه، سردار ساجدی نیا، فرمانده انتظامی تهران بزرگ گفت: «پلیس مخالف اقدامات فرهنگی نیست و این گونه اقدامات در حوزه عفاف و حجاب اولویت دارد؛ اما وضعیت فعلی حجاب و عفاف زیبنده جامعه اسلامی نیست و با رصد وضعیت حجاب در 15 سال اخیر، به این نتیجه می رسیم که به تدریج وضع بدتر شده است». سردار ساجدی نیا سپس به ارائه آماری از اقدامات این دستگاه انتظامی در حوزه عفاف و حجاب پرداخت و گفت: «نیروی انتظامی در سال گذشته بیش از چهارهزارو 400 مغازه پوشاک را به لحاظ تخلف در ارائه پوشاک مبتذل و خلاف عفت عمومی پلمب کرده است».
                