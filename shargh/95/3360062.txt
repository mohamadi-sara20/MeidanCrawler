سه‌شنبه ۲۸ اردیبهشت ۱۳۹۵
-----------------------------------------
یادداشت
-----------------------------------------
گردشگری، محور توسعه در پسابرجام
-----------------------------------------

                    صنعت گردشگری با توجه به کارکردهای مختلف سیاسی، اقتصادی، اجتماعی و فرهنگی می تواند محور گفتمان و مبنای تحول و گذار از ژئوپلیتیک به ژئواکونومیک باشد. می دانیم ژئوپلیتیک بر حسب مبادله و تعامل جغرافیا، سیاست و قدرت تعریف شده و در ماهیت و اصل مفهوم ژئوپلیتیک، حکومت و مردمان مبتکر، خلاق و اثرگذار وجود دارد که در رویکرد نفتی از آن غفلت شده است. مثلامی توان به وضعیت جنوب کشور از خرمشهر و اهواز گرفته تا بوشهر، بندرعباس و چابهار اشاره کرد که از فقیر ترین مناطق ایران هستند. مردم این خطه در فرایند مهاجرفرستی قرار دارند و جوانانشان برای پیداکردن کار و حرفه مناسب از مهاجرت به حاشیه شمالی و آرزوی ورود و اقامت در ممالکی مانند امارات متحده عربی، کویت و قطر استقبال می کنند. حتی می توان گفت فقر شمال و ثروت جنوب این دریا مهم ترین علت ادعا و چالش در تغییر نام خلیج فارس است. خلیج فارس از روزگاران کهن پایه جغرافیای ایران است و اکنون تلاش های سازمان یافته ای با صرف هزینه های گزاف برای تغییر و خدشه نام آن در عرصه بین المللی صورت می گیرد؛ خطایی که چند سال پیش در نشریه نشنال جئوگرافیک روی داد و آنچه در آستانه برگزاری مسابقات المپیک قطر در سال 2016 به عنوان یک فرایند فرهنگی-ورزشی و با برنامه ها و پروژه های متعدد ضد ایرانی رقم زده می شود و میلیون ها دلاری که صرف پژوهش انگاری، سندسازی، تبلیغ و ترویج عناوین جعلی برای حذف پسوند «پارس» از این مفهوم در آمریکا، اروپا و خاورمیانه می شود، نمونه هایی از این تلاش هاست. چه مشکلی وجود دارد که برخلاف همه تاریخ، تجربه و اسناد متقنی که از استقرار دولت های هخامنشی به عنوان تنها دولت مستقر و حاکم بر خلیج فارس و حواشی شمال و جنوب آن وجود دارد، از سوی ممالکی که رسما در تیول ایران بوده اند و تا چند دهه پیش مصداق مفهوم دولت و دریا در قاموسشان وجود نداشته، چنین ادعایی شده است؟ از زمان پیدایش نفت، اهمیت ژئوپلیتیک و ژئواستراتژیک این منطقه افزایش یافته است. نفت و دولت های نفتی موجب شدند مردم محلی و مشارکت آنها در اقتصاد نادیده گرفته شود. بعد از ژئوپلیتیک نفت و مسائل ژئواستراتژیک ناشی از آن، تاکنون گفتمان دیگری برای توسعه و رفاه این مناطق مطرح نشده که به ابعاد مختلف نظام اجتماعی اعم از فرهنگی، اقتصادی، سیاسی و اجتماعی شمال این دریا نگریسته شود و در تحلیل ها همواره مفاهیم سیاست و موقعیت جغرافیایی در حد اقتدار منطقه ای و حضور نظامی تعریف شده است. فقر نظری و ضعف تحلیل کارشناسی درباره ابعاد اقتصادی و اجتماعی این منطقه موجب شد در استراتژی ملی و بین المللی دهه های اخیر ایران قدرت اقتصادی و حضور مبتکرانه و نوآورانه مردم در تعامل با منطقه و جهان نادیده گرفته شود.حتی وقتی در حاشیه خلیج فارس ممالک نوکیسه نفتی ظهور و طرح های اقتصادی را مبتنی بر تجارت شروع کردند، سیاست گذاران در ایران متوجه قدرت اقتصاد و اهمیت رویکردهای تجاری در حفظ اقتدار سیاسی نشدند. از این رو، ممالک قبیله ای حاشیه با جریان قدرت اقتصادی در پی جست وجوی هویت برای خود، با رانت های نفتی نام، متن، اصل و هویت خلیج فارس را به چالش کشیدند. در جریان مدرنیته و فرایند جهانی شدن، مناسبات اقتصادی و ساخت شیوه های تولیدی و اجتماعی متحول شده است و نیاز به گفتمان های جدید برای کسب ثروت احساس می شود. توجه به اقتدار اقتصادی، طراحی و رواج گفتمان ژئواکونومیک و ایجاد زمینه برای نوعی پارادایم شیفت و تحول مفهومی در نظام اجتماعی حاکم بر جنوب ایران و خلیج فارس یک ضرورت ملی است. خرمشهر، اهواز، ماهشهر، بندرعباس، چابهار و دیگر شهرهای شمال خلیج فارس استعداد و پتانسیل آن را دارند که در موقعیت های تجاری ممتاز قرار گیرند و با استفاده از فرصت های پس از برجام با شهرهای شمال این دریا به رقابت بپردازند و حتی در بلندمدت از آنها پیشی گیرند. طراحی گفتمان اقتصادی مبتنی بر مبادله و تعامل بیشتر بر پایه فرایند میهمانی و میزبانی، سابقه تاریخی عمیقی در ایران به عنوان چهارراه جهان و صاحب خلیج فارس دارد و از این رو تعریف استراتژی ملی در سطوح منطقه ای و بین المللی بر حسب ایجاد گفتمان ژئواکونومیک و ایجاد پارادایم آن با تاکید بر صنعت گردشگری ممکن و میسر است. در سه دهه اخیر گسترش صنعت گردشگری نشان داده که می تواند محور این پارادایم جدید باشد و هویت ملی و منافع ملی و بین المللی مردم را در بر داشته باشد. مثلانگاه کنید به آنچه در امارات متحده عربی، مالزی و ترکیه در 20 سال گذشته به وقوع پیوسته است. نام این کشورها در 30 سال پیش در عرصه منطقه ای و بین المللی آشنا نبودند؛ ولی اکنون از نظر اقتصادی نسبت به دیگر کشورهای منطقه ممتاز به نظر می رسند. تغییر رویکرد و گذار از وضعیت ژئوپلیتیک به موقعیت ژئواکونومیک می تواند صلح، انسجام و مشارکت مردم منطقه را برانگیزاند. اگر در رویکرد کلاسیک مفهوم ژئوپلیتیک با مفاهیم جغرافیا، نفت و امنیت تعریف می شود، در رویکرد ژئواکونومیک، مشارکت مردم، گردشگری، اقتصاد، امنیت و پایداری اهمیت می یابد؛ زیرا فرایند میهمانی و میزبانی اگر بر حسب کارشناسی تعریف شود، موجب تعامل، صلح، توسعه و رفاه می شود. اکنون پس از برجام وقت آن است که عقب ماندگی های پنج دهه اخیر به سرعت جبران شود. ضعف تحلیل از مسائل مهم اقتصادی و سیاسی جهان، محدودیت های خودساخته ناشی از رویکردهای سنتی و قشری نگری در تعامل با مردم در عرصه ملی و بین المللی و ناتوانی در کنترل و هدایت منابع انسانی و مادی کشور و ترجیح دوبی و استانبول به بندرعباس و بوشهر توسط سرمایه گذاران ایرانی از مهم ترین موانع این حوزه به شمار می روند. مجامع، انجمن های علمی و دانشگاه های ایران و حوزه های علمیه و علمای آشنا به مقتضیات زمان در کنار سیاست های تشویقی، تسهیلات ویژه و تسریع در فرایند سرمایه گذاری مشترک، کلید حل این مشکل است.
                