شنبه ۲۳ مرداد ۱۳۹۵
-----------------------------------------
حرف اول
-----------------------------------------
تحکیم پیوندهای منطقه ای
-----------------------------------------

                    1- امسال بیست وپنجمین سالگرد استقلال جمهوری های آسیای مرکزی و قفقاز و برقراری روابط ایران و این جمهوری ها در دوران جدید است. لازم است به دولت ها و ملت های منطقه به خاطر این رویداد مهم تاریخی و کسب استقلال تبریک بگوییم. فروپاشی شوروی و استقلال جمهوری ها، فرصتی مناسب را در اختیار ایران و کشورهای نوظهور قرار داد تا نسبت به احیای پیوندها و ارتباطات عمیق فرهنگی و تمدنی خود تلاش کنند. به همین دلیل، جمهوری اسلامی ایران از اولین کشورهایی بود که استقلال جمهوری های نوظهور را به رسمیت شناخت و بلافاصله در همه این کشورها نمایندگی های سیاسی خود را دایر کرد.2- جمهوری اسلامی ایران ضمن احترام به حفظ حاکمیت و استقلال جمهوری های آسیای مرکزی و قفقاز، با توجه و اتکا به اشتراکات فراوان تاریخی و تمدنی، از همان سال های اولیه استقلال جمهوری ها نقش کلیدی را در فرایند احیای پیوندهای فرهنگی و تمدنی با مردمان منطقه برای خود قائل بوده و برای تحکیم این پیوندها تلاش کرده است. این نقش از دو عامل انکارناپذیر تاریخی ناشی می شود:اول، اینکه ایران بزرگ ترین کشور فارسی زبان و مهد فرهنگ و تمدنی است که بسیاری از شخصیت های بزرگ و محترم علمی، ادبی و فرهنگی منطقه در طول تاریخ خود را به آن مفتخر دانسته اند.دوم؛ فرهنگ و تمدن پارسی و ارزش های مشترک برخاسته از آن مثل آیین نوروز، همواره از سوی مردم کشورهای منطقه - حتی در دوره کمونیسم- مورد احترام، مطالعه و تشویق قرار گرفته است.3- نگاهی به آثار فرهنگ و تمدن پارسی در شهرهای سمرقند و بخارا و سراسر تاجیکستان، وجود ابنیه و آثار معماری ایرانی در اقصی نقاط منطقه، احترام به ارزش ها و آیین های مشترک مثل نوروز، عرفان و بردباری مذهبی و وجود شخصیت های فراوان علمی و ادبی مورد احترام مردم منطقه مثل مولوی، فردوسی، ابن سینا، رودکی، کمال خجندی، ابونصر فارابی، ناصرخسرو قبادیانی، ابوالوفای بوزجانی، خواجه عبدالله انصاری، احمد جام ژنده پیل، عبدالرحمن جامی، خوارزمی، نظامی گنجوی، ابوریحان بیرونی و... و ده ها شخصیت دیگر نشان از حضور و نفوذ بی مانند تمدن و فرهنگ ایرانی در این مناطق دارد. به همین دلایل، باید اذعان کرد که مرزهای فرهنگی ایران فراتر از مرزهای سیاسی امروز آن است.4- با توجه به این ویژگی های منحصربه فرد تاریخی و تمدنی است که در شرایط امروز منطقه و جهان که افراط گرایی و تنش های قومی و نژادی ثبات و آرامش دیرپای مردمان منطقه را تهدید می کند، باید بر شناسایی، احیا و گسترش ارزش های مشترک نهفته در تاریخ کهن منطقه تاکید ورزید.5- مرکز آموزش و پژوهش های بین المللی وزارت امور خارجه در چارچوب اهداف و راهبردهای سیاست خارجی منطقه ای دولت تدبیر و امید مبنی بر اعتمادسازی و ارتقای روابط با کشورهای منطقه، خنثی سازی پروژه ایران هراسی، افزایش هم گرایی میان کشورهای اسلامی و ترویج فرهنگ و تمدن ایرانی به ویژه در حوزه جغرافیایی- فرهنگی ایران بزرگ، مجموعه ای از اقدامات و برنامه ها را با محوریت ترویج و تقویت اشتراکات فرهنگی، گسترش زبان و ادبیات فارسی و تحکیم پیوندهای تاریخی و تمدنی با کشورهای منطقه در دستور کار قرار داده است.6- تکریم و بزرگداشت شخصیت های بزرگ و مشترک علمی و ادبی ایران و منطقه و برقراری گفت وگوهای تاریخی- تمدنی با کشورهای حوزه تمدنی ایران و محور جاده ابریشم ازجمله این فعالیت ها هستند. درهمین رابطه، قرار است با همکاری و مشارکت مرکز آموزش و پژوهش های بین المللی و مقامات محلی تربت جام و با حمایت تعدادی از مراکز علمی، مطالعاتی و فرهنگی داخلی و بین المللی، اولین کنگره بین المللی بزرگداشت مقام و شخصیت علمی و ادبی نورالدین عبدالرحمن جامی، شاعر بزرگ پارسی گوی قرن نهم هجری، در روزهای 28-27 مرداد جاری در زادگاه این شاعر و ادیب پرآوازه ایرانی در تربت جام برگزار شود.7- استقبال ملی و جهانی از این رویداد علمی و فرهنگی، بسیار گسترده و درخور شان و جایگاه عبدالرحمن جامی بوده است. او شاعری بود که در زمان حیات خود پرآوازه شد و اشعار و آثار عرفانی وی نفوذ گسترده ای در شبه قاره، آسیای صغیر، عراق و شامات و خراسان بزرگ پیدا کرد که تا به امروز استمرار داشته است. بر اساس اعلام دبیرخانه کنگره، بیش از 300 مقاله از داخل و خارج از کشور دریافت شده که تعداد 57 مقاله از صاحب نظران و جامی شناسان برجسته کشورهای هند، تاجیکستان، افغانستان، ترکیه، پاکستان، روسیه، عراق، آذربایجان، اوکراین و ازبکستان و 250 پژوهشگر داخلی بیانگر استقبال بی نظیر از این کنگره و یادآور جایگاه و شخصیت پرآوازه جامی در کشورهای حوزه تمدنی ایران است.8- برگزاری اولین کنگره بین المللی بزرگداشت عبدالرحمن جامی در ایران یادآور این واقعیت غیرقابل انکار است که شاعران، ادیبان و شخصیت های علمی و فرهنگی مورد احترام مردم ایران و منطقه می توانند محور مشترکی برای احیای پیوندهای انسانی و عاطفی بین مردمان جداافتاده از وطن فارسی و عامل پیوند دهنده برگ های جداافتاده از «کتاب واحد فرهنگ و تمدن ایرانی» باشند که در کنار هم معنا و مفهوم می یابند. امید است که فرصت هایی از این قبیل را غنیمت شماریم.*معاون پژوهشی مرکز آموزش و پژوهش های بین المللی وزارت امور خارجه
                