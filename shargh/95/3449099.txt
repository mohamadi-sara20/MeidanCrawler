چهار‌شنبه ۲۸ مهر ۱۳۹۵
-----------------------------------------
سرمقاله
-----------------------------------------
انگیزه وزارت و ترمیم کابینه
-----------------------------------------

                    «ترمیم کابینه» امری معمول در دولت های جهان به شمار می رود و در ایران نیز نمونه های مختلفی داشته است؛ به عنوان نمونه در دولت احمدی نژاد، این تغییرات پیاپی به گونه ای بود که کابینه تا یک قدمی نیاز به رای اعتماد مجدد مجلس هم رفت چراکه نیمی از وزرا تغییر کرده بودند. دلیل این حجم از تغییرات نیز نه مسائل کارشناسی بلکه بیان یک مخالفت ساده از سوی وزرا با نظر رئیس دولت بود. شیوه تغییرات هم از خاطر مردم ما نرفته است. وزیری صبح به محل خدمت خود مراجعه کرده و فرد دیگری را در پشت میز خود دیده بود یا وزیری دیگر در حین ماموریت خارجی، آن هم در دستگاه حساس دیپلماسی، خبر برکناری خود را از مقام آن کشور خارجی دریافت کرد! اما در دولت هایی نظیر دولت اصلاحات و دولت یازدهم، روسای جمهور اهداف دیگری را در تغییر وزرا دنبال می کنند. ممکن است مدیری در سمت های قبلی خود توانمندی هایی را بروز داده و موجب جلب نظر رئیس جمهور منتخب برای حضور در کابینه شده باشد، اما به هر دلیلی در پست متفاوت و دشوار وزارت، نتواند کارآمدی موردانتظار را نشان دهد. این مسئله امری کاملامعمول و طبیعی است. درعین حال رئیس جمهور فرصت کافی را نیز در اختیار او قرار می دهد، اما وزیر مذکور نمی تواند خود و وزارتخانه اش را به اهداف برنامه دولت مستقر برساند. در این شرایط معرفی مدیری شایسته، تازه نفس و باانگیزه می تواند باعث ایجاد تحرک دوباره در وزارتخانه و بخش های مرتبط با آن در جامعه شود. در دولت یازدهم برخی وزرا، از این انگیزه برخوردار نبودند. مسائل سنی تا حدی در این مسئله دخیل بوده است، زیرا برای کار سنگین اجرائی، سنین بالای 60 مناسب نیست. می توان از این سرمایه گرانبها برای سمت های مشاوره ای و اتاق فکر دستگاه های اجرائی بهره گرفت. در ایالات متحده در کنار فرمانداران ایالات، فرمانداران قبلی حضور دارند و از تجربیات آنان استفاده می شود. در دولت اصلاحات که در مقام معاون عمرانی وزارت کشور بودم، برای عقد قرارداد خرید اتوبوس های رنو، سفری به فرانسه داشتهیم و جلساتی با مدیرعامل این شرکت که جوانی 36 ساله بود برگزار شد. هنگام عقد قرارداد، وی جلسه را ترک کرد و مشاور او که مدیری 70 ساله بود، در جلسه باقی ماند. تصور ما این بود که این اقدام وی به معنای اتمام جلسه و بی نتیجه ماندن آن است، اما دوستی که از سفارت ما در فرانسه در مذاکرات حاضر بود، یادآور شد که اتفاقا امضای این مشاور باتجربه به مفهوم تایید قرارداد با رنو است. طرفه اینکه این مشاور، 30 درصد بیشتر از مدیرعامل، حقوق دریافت می کرد. متاسفانه در ایران، تا زمانی که یک مدیر امکان کار و فعالیت دارد، مورد استفاده قرار گرفته و سپس خانه نشین می شود. تعداد زیادی مدیر ارشد اجرائی از ابتدای انقلاب تاکنون داشته ایم و تعداد زیادی از آنان یا دوران بازنشستگی خود را می گذرانند یا در بخش خصوصی و پژوهشگاه های دستگاه ها مشغول گذراندن امور هستند. می توان در پروژه های ملی از آنان بهره گرفت؛ به عنوان نمونه توسعه فاز دوم فرودگاه امام خمینی یا آزادراه تهران -شمال را به کارگروهی از این وزرا و معاونان سپرد تا از تجربیات سال ها مدیریت اجرائی آنان بهره گرفته شده و این دستاوردها دفن نشوند. خبر استعفای وزرای کابینه یازدهم را نیز باید به چشم یک فرصت مشروط نگاه کرد. البته اگر این تغییرات در نیمه دولت یا حداکثر در آغاز مجلس دهم رخ می داد می توانست اثرگذاری بیشتری داشته باشد.درحال حاضر هم اگر وزرایی که برای تصدی این سمت ها به بهارستان معرفی می شوند برنامه چهارسال ونیمه خود را به رئیس جمهور داده و خود را وزیر دولت دوازدهم نیز بدانند، حتما می توانند موجب تحرک و پویایی در وزارتخانه های متبوع شوند. به هرحال مجموع شرایط کشور نشان می دهد احتمالادکتر روحانی رئیس جمهور آینده هم خواهد بود و تقریبا در شرایطی بی رقیب قرار گرفته است. مجلس دهم نیز از همسویی بیشتری با دولت برخوردار است و با استفاده از تجربیات چهار سال اول، رئیس جمهور می تواند دوره چهارساله موفق تری را پشت سر بگذارد. در اینکه در دولت یازدهم فشار سنگینی روی وزرا و دولتمردان وجود دارد شکی نیست. با مشاهده بعضی برخوردهای تخریبی، می توان به وزرا و معاونان حق داد که با احتیاط بیشتری عمل کنند. بااین حال رابطه کابینه با رئیس جمهور و معاون اول، رابطه ای دوسویه است. نمی توان همه مسئولیت اظهارنظر و پاسخ به مخالفان را به گردن شخص اول و دوم دولت انداخت. البته رئیس جمهور و معاون اول نیز باید وزرا را زیر چتر حمایتی خود بگیرند چراکه اگر پای وزیر نایستند و مقاومت نکنند، کانون های تخریب به تدریج برای بقیه مسئولان اجرائی نیز سناریو نوشته و جلو پیشرفت و توسعه ای را که برای رفاه و بهبود زندگی مردم طراحی و برنامه ریزی شده سد می کنند. درعین حال هر وزیر می تواند از عملکرد سایر وزارتخانه ها نیز در گفت وگو ها و اظهارنظرهای رسانه ای خود دفاع کرده و با مخاطب قراردادن مردم و گروه های مرتبط با آن وزارتخانه، جامعه را آگاه کند. وزرا دارای دو بال هستند؛ بال بخشی و بال فرابخشی. هم مسئولیت بخش خود را در قبال رای اعتماد مجلس برعهده دارند و هم به عنوان عضو کابینه ای که مردم به آن اعتماد کرده اند، دارای وظایف ملی هستند. در دولت یازدهم به جز چند وزیر و برخی مسئولان ارشد، دولتمردان کمتر به این بعد وظایف خود توجه کرده اند که امید می رود در ادامه فعالیت دولت دکتر روحانی، این مسئله مرتفع شود.
                