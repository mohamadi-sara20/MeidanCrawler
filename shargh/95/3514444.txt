شنبه ۲۳ بهمن ۱۳۹۵
-----------------------------------------
سرمقاله
-----------------------------------------
تاریخ هرگز تکرار نمی شود
-----------------------------------------

                    اگر انقلاب اسلامی «سیاست به اضافه مردم» بود، سال 59 با آغاز جنگ «مردم به اضافه سیاست» فضای جامعه را پر کرد. در فاصله این سال ها در بستر سیاسی جامعه تحولات و اتفاقات شگفت انگیزی رخ داد که موجب شد عده ای هدایت سکان انقلاب را برعهده گیرند و برخی ناگزیر کنار بروند. با اینکه روح حاکم بر انقلاب مخالفت با نظام شاهنشاهی بود اما نباید فراموش کرد که هر کدام از گروه های درگیر در انقلاب به بخش خاصی از این نظام انتقاد داشتند و به آن حمله می کردند. همین نگرش یا برداشت از «ایده انقلاب» موجب شاخه شاخه شدن جریان های فکری انقلاب می شد و کسانی در این هنگامه دست بالارا داشتند که قادر بودند در پس پشت ایده هایشان مردمی را خلق و بسیج کنند. اگر هنوز مردم می دانند قدرت اند، فهم این توان را مدیون انقلاب هستند. انقلاب اسلامی در این 38 ساله فرازوفرودهای بسیاری را تجربه کرده است. این انقلاب هنوز از چنان نیرویی برخوردار است که می توان گفت اختلاف فکری موجود در سیاست داخلی همچنان از اختلاف دیدگاه در «ایده انقلاب» نشئت می گیرد. شاید تنها راه برون رفت از این وضعیت آشتی ملی و گشودن فضایی برای امر ممکن است. اگر مهم ترین ویژگی انقلاب تصور و امکان دستیابی به جهانی دیگر بود، این خصیصه همچنان معنا و کاربرد دارد. دستیابی و خلق جهانی دیگر و گذر از وضعیت موجود؛ تصوری که تاکنون دولت های متفاوت انقلاب را بر سرکار آورده است.آنچه مردم را با شرایط خودشان بیگانه می کند، «پدیده رویت» است؛ یعنی زمانی که چشم جامعه به آنچه در درونش تحمل ناپذیر است باز می شود و درمی یابد جهان دیگری هم ممکن است. سیاست به اضافه مردم از همین جا آغاز می شود و انقلاب اسلامی این اقبال را داشت که در کوره سوزان جنگی ناخواسته آبدیده شود تا معنای مقاومت در آن رسوب کند و مستتر شود. تاریخ 38 ساله انقلاب، تاریخی بدون تکرار بوده است. کنشگران سیاسی آن اگرچه به خاستگاه انقلاب وفادار بوده اند، اما هریک از ایده انقلاب تصور و برداشت خاص خود را داشته اند. قرائتی متفاوت که موجب تعارض، تضارب و درنهایت پویایی انقلاب شده است. دولت موقت عصاره و چکیده این تشدید و اختلاف و ائتلاف بود که در بستری متلاطم متولد شد. وضعیتی چنان پرتنش که ناچار برایش شناسنامه ای موقت صادر کردند تا دریای توفانی انقلاب آرام گیرد. اما رسم انقلاب آرامش برنمی تافت و در دل همین توفان نطفه دولت های بعدی بسته شد. با دولت دوران جنگ بود که ایده انقلاب اسلامی تثبیت شد. سیاست به اضافه مردم در هشت سال جنگ به مردم به اضافه سیاست گره خورد و بسیاری از کنشگران انقلابی از قطار انقلاب پیاده شدند. اینک در سی وهشتمین سالگرد انقلاب اسلامی جای یکی از کنشگران انقلابی آن ایام که همواره سوار بر قطار انقلاب بوده خالی است. کسی که با وفاداری به ایده انقلاب ناگزیر بسیاری را سوار بر این قطار و بسیاری را از آن پیاده کرد. این رسم سیاست است. سیاست برخاسته از دل انقلاب و مواجهه های گاه تند و گاه آرام. دولت هاشمی رفسنجانی با این پیشینه شکل گرفت، دولتی که می خواست دریای متلاطم سیاست را آرام سازد و بگوید انقلاب به معنای تغییر قدرت تمام شده و آنچه ادامه دارد تثبیت ایده انقلاب است، اما ایده ای که دولتمردانی چون او در سر می پروراندند. از این رو هاشمی به سمت تثبیت نهادها حرکت کرد. شاید او اولین انقلابی ای بود که باور داشت انقلاب باید در دولت تجلی پیدا کند و کسانی می توانند در دولت او حضور داشته باشند که با ایده هایش همداستان باشند. این اعتمادبه نفس هاشمی از آنجایی نشئت می گرفت که ایده هایش منطبق و موردتایید آیت الله خمینی بود. دوستان آشکار و مخالفان پنهان هاشمی از همین دوران برخاستند. بی تردید آنچه هاشمی را در طول این سالیان سرپا نگه داشت، همان انقلابی بود که او خود را یکی از خالقان آن می پنداشت. از سوی دیگر حضور در وقایع بی شمار انقلاب و سیاست ورزی در روزهای پرفرازونشیب بعد از آن از او چهره ای ساخته بود که در هر مسندی می نشست، منشا قدرت و تغییر و حوادث زیرپوستی می شد. هاشمی به ترویج برداشت خود از ایده انقلاب اصرار داشت که در زمان حیات آیت الله خمینی هم مورد تایید بود. پس از رحلت مرادش اگرچه او از میدان سیاست به در نرفت اما روزگار سختی فرارسید. دولت اصلاحات واکنش مردم به اغراق و افراط هاشمی در برنامه های اقتصادی و سیاست ورزی هایش بود. دولت اصلاحات و رئیس آن نوعی «رماتیسم انقلابی» را دنبال می کردند. آنان درصدد آن بودند تا به انتقاد مردم از وضع موجود پاسخ داده و به احیای ارزش های اجتماعی و فرهنگی مغفول مانده در دولت هاشمی بپردازند. رئیس دولت اصلاحات با تکیه بر مردم تلاش کرد، ایده انقلابی خود و برداشتش از این ایده را روایت کند. محوری ترین ایده دولت اصلاحات در دو پارگی میان نوستالژی گذشته و رویاهای آینده شکل می گرفت. بازگشت به خاستگاه انقلاب به آینده نیز چشم داشت. اگر انقلاب اسلامی 57 از جنبش مشروطه بهره برداری کرد و کل تاریخ خود را بازمعنا کرده است، دولت اصلاحات نیز با رویکردی تازه به ایده انقلاب بر آن بود تا معنای خود را در ارجاعات مکرر به گذشته و راهی به سوی آینده بسازد. کاری که به سرمنزل مقصود نرسید، اما احمدی نژاد با جعل این ایده در قالبی رادیکال تر تلاش کرد خاستگاه انقلاب را با قرائتی دیگر نشانه برود و بدون ایجاد هرگونه چشم انداز واقعی در آینده، رجعت به گذشته طلایی را بشارت دهد. او بیش از همه پیروزی اش را مدیون دو چیز است. اول اینکه توانست قرائت غیرانقلابی خود از ایده انقلاب را در خوانشی رجعت گرایانه به خاستگاه انقلاب پنهان کند و دوم آنکه از تلقی هاشمی مبنی بر اینکه او را انحرافی در انقلاب می دید جان سالم به در برد و با فرافکنی و انتقادات تندوتیز چهره انقلابی هاشمی را مخدوش کند. جالب آن که شکست محتوم احمدی نژاد نیز ماحصل همین منش و روش است. با گذر زمان پرده از قرائت غیرانقلابی احمدی نژاد کنار رفت و عیان شد که او تا چه حد از خاستگاه انقلاب دور و حتی در تعارض با آن است. پرده برداری از قرائت احمدی نژاد از انقلاب، هراسی عظیم در دل انقلابیون کهنه کار انداخت. کهنه کارترین این سیاست مداران، هاشمی بود که هرگز احمدی نژاد را باور نکرد و شمایل ساده اش را جدی نگرفت. اگر نواقص هاشمی احمدی نژاد را برکشید، استقامت و پایداری هاشمی در مخالفت با او، از سکه اش انداخت.دولت روحانی در شرایطی سی وهشتمین سالگرد انقلاب را جشن می گیرد که انقلاب دوران پرتلاطمی را پشت سر گذاشته است. این تلاطم ها از حسن روحانی فردی غیرقابل نفوذ و گاه غیرقابل پیش بینی ساخته است. روش و جایگاه او با هاشمی متفاوت است و از سوی دیگر نمی تواند باتوجه به تغییر فضای سیاسی رفتار رئیس دولت اصلاحات را در سیاست پیشه کند، و همچون احمدی نژاد قرائتی پنهان از ایده انقلاب در سر ندارد. دولت های انقلاب هیچ کدام تکرار دیگری نیستند؛ ازاین رو برای قضاوت درباره دولت روحانی باید چهار سال دیگر صبر کرد، زیرا دولت او نه شبیه دولت های دیگر بلکه آمیزه ای از آنهاست.* در نوشتن این یادداشت از کتاب «می 68 در فرانسه» ترجمه سمیرا رشیدپور و محمدمهدی اردبیلی، نشر رخدادنو استفاده شده است.
                