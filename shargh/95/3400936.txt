چهار‌شنبه ۶ مرداد ۱۳۹۵
-----------------------------------------
یادداشت
-----------------------------------------
دور باطل
-----------------------------------------

                    باز هم سرنا را از سر گشادش می نوازیم و انتظار داریم مردم برایمان دست بزنند و هورا بکشند. سال های سال است شیوه مبارزه با فساد در کشور به همان شکلی است که این روزها در جریان ماجرای فیش های حقوقی نامتعارف شاهد هستیم. یکباره در جریان یک تسویه حساب سیاسی یا برخی اختلافات پرده نشینان صاحب قدرت و مکنت، موجی بلند می شود، چند نفری را که جلوی چشم اند، قربانی می کند و دوباره، نقطه سر خط! این بار ظاهرا هدف کمی بزرگ تر است؛ زمین گیرکردن دولت و شکست دادن روحانی در انتخابات آینده ریاست جمهوری. هدف گردانندگان این ماجرا هرچه باشد، موفق شوند یا نه، در این اصل که عزمی راسخ، فراگیر، ملی و موثر برای مبارزه با فساد، دورزدن و خرید و فروش قانون وجود ندارد، تفاوتی حاصل نمی کند. فقط کافی است به نوع مواجهه، گفتمان و رفتار آنها که وارد معرکه فیش ها شدند، نگاه کنیم تا روشن شود چرا می گوییم عزمی برای مبارزه واقعی و موثر با فساد وجود ندارد. درهم آمیختن راست و دروغ، حرف هایی که بوی تند نفرت و خشم سیاسی از آنها به مشام می رسد، دادن آدرس های غلط و ادعاهای بی اساس چنان فضای کشور را آکنده کرده است که جایی برای حرف حساب و راه حل های موثر و اصولی باقی نمی گذارد. در این شرایط هر کسی صدای بلندتری داشته باشد، تریبون های بیشتری در اختیار داشته باشد و البته انصاف و جوانمردی کمتری داشته باشد، ظاهرا به کامیابی نزدیک تر است! سال هاست که در سپهر سیاسی ایران و به تبع آن در فضای عمومی و اجتماعی کشور، برخی منفعت اندیشی های فردی و قبیله ای بر منافع همگانی، ملی و هم گرایی چیره شده است. مدت هاست که منازعه و مشاجره جای گفت وگو نشسته و عقلانیت بر لبه تیز غیراخلاقی شدن قرار دارد. راست و چپ، اصلاح طلب و اصولگرا، بالاو پایین هم ندارد؛ همه در این ناهنجاری سهم دارند. حالاشاید یکی کمی بیشتر و یکی کمتر. آنها که برای منافع خود در این تنورها می دمند، غافل هستند که چه بلایی بر سر اعتماد عمومی آورده و می آورند. وقتی مردم ترجیع بند حرف هایشان می شود اینکه «همه عین هم هستند»، «دستشان در یک کاسه است»، «ببین حق حساب چه کسی نرسیده که سروصدا راه انداخته اند» و... یعنی حال اعتماد و باور عمومی به صاحب منصبان رو به وخامت است؛ یعنی حال مردم خوب نیست؛ یعنی آنها را در برابر این پرسش قرار می دهیم که آیا بین خوب و خوب تر انتخاب می کنند یا بد و بدتر؟! و از آن فراتر هیچ کس نمی گوید که با این رفتارها چه بلایی بر سر اعتماد مردم می آید. هیچ کس پاسخ نمی دهد وقتی واگرایی ها و تعارضات سیاسیون شکلی مخرب می گیرد، پس لرزه های آن به چه صورت در پیکره جامعه نمود پیدا می کند. در ماجرای فیش های غیرمتعارف هم صورت مسئله بسیار روشن است.خودمان را به بی خبری نزنیم. واقعیت این است که فساد به طور گسترده در پیکره سنگین سیستم بوروکراتیک کشور رسوخ کرده است. به یک قوه و یک دستگاه هم خلاصه نمی شود. مسئله ای فراگیر و خطرناک است. لطفا کسی هم جا خالی ندهد. اگر راست می گوییم و برای مبارزه با فساد آماده ایم و نیت خیر داریم، هوچی گری نکنیم. نهایت این هوچی گری ها چه خواهد شد؟ شکست روحانی در انتخابات آتی یا ناکام ماندن دوباره مخالفان او؟ تفاوتی نمی کند، با این روش ها همچنان در یک چرخه معیوب دور خود خواهیم چرخید! فراموش نکنیم که بخش اصلی این فساد ناشی از دریافت های نفتی دولت و سیطره نفسگیر نهادهای رسمی بر اقتصاد کشور است. طبیعی است که وقتی پول نفت وارد سیستم های غیرشفاف می شود که سازوکارهای خودکنترلی ندارند و نظارت موثری هم بر آنها نمی شود، زمینه شکل گیری و افزایش فساد را تشدید می کند. این دولت و آن دولت یا این دستگاه و آن نهاد هم ندارد. هیچ کدام از این قاعده فسادپذیری مستثنا نیستند. از آدم های اتو کشیده بی محاسن تا افراد ظاهرالصلاح که اغلب جای مهر هم بر پیشانی دارند، همه و همه وقتی در سیستمی قرار می گیرند که ساختاری معیوب و فاسد دارد، در معرض لغزش قرار می گیرند. وقتی افراد می توانند از روابط خود سوءاستفاده کنند یا با کارچاق کنی و دلالی در انعقاد قراردادی یا گرفتن مجوز و پایان کاری به آلاف و الوف برسند، آن موقع هم فرهنگ فرصت طلبی را به جامعه پمپاژ می کنیم، هم دایره فساد را به پیکره جامعه گسترش می دهیم. آن وقت تا دلتان بخواهد نوکیسه های بی فرهنگ و بی اصالتی در جامعه پیدا می شوند که با پول ته جیبشان همان مدیری را که الان بر سر فیش حقوق چند ده میلیونی اش جنجال و غوغاست، می خرند و آزاد می کنند؛ بدون آنکه در این وانفسا کسی سراغ این جماعت برود و بپرسد شما که تا همین چند سال پیش با موتور وسپا، رفت و آمد می کردید، الان چطور صاحب ماشین چند صد میلیونی و ملک و املاک چند صد میلیاردی شده اید؟! آدم هایی که در هر دوره و دولتی هستند و هر که بیاید و برود، توبیخ شود و نشود، دستگیر شود و نشود، بساط کاسبی آنها پابرجاست؛ پس بهتر است اگر آقایان نیت خیر دارند، دست از این نمایش تک و پاتک های بی حاصل بردارند که ثمری جز بربادرفتن بیشتر آبروی خود و دوستانشان نزد مردم نخواهد داشت. تفاهم نانوشته سیاسیون و صاحبان قدرت در چشم پوشی و سکوت در برابر سوءاستفاده های یکدیگر، همان قدر می تواند مبارزه با فساد را به انحراف بکشد که هوچی گری و تسویه حساب های سیاسی. مبارزه با فساد نیازمند یک اجماع ملی و عملی راستین، شفافیت و دسترسی آزاد به اطلاعات و همکاری موثر است. با شکل گیری این اجماع، هیچ فرد، نهاد و گروهی دیگر خط قرمز تلقی نخواهد شد. در غیر این صورت ماجرای این فیش های حقوقی هم پس از مدتی مانند فسادهای هولناکی که در گذشته اتفاق افتاد و برخی از آنها آشکار شد و بعد هم به جایی نرسید، به بوته فراموشی سپرده می شود؛ تا زمانی دیگر که ماجرایی تازه از جایی دیگر سر برآورد!
                