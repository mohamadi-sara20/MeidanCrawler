سه‌شنبه ۱۷ فروردین ۱۳۹۵
-----------------------------------------
سرمقاله
-----------------------------------------
حمله و ضدحمله
-----------------------------------------

                    در روزهای اخیر، اعضای تیم مذاکره کننده هسته ای و رئیس جمهور پاسخ هایی به برخی فضا سازی های یکسویه در رسانه ها و محافل تندرو داده اند. اینکه چرا در هفته های اخیر، فضای تهاجمی علیه دولت و نیروهای تحول خواه شدت گرفته است را باید در دو اتفاق غیرمنتظره در فاصله دو سال دنبال کرد؛ اتفاقاتی که یکی منجر به ازدست دادن قوه مجریه شد و دیگری در هفتم اسفند – به دور از تصور و پیش بینی ها- تا حدود زیادی ترکیب قوه مقننه را تغییر داد و گفتمان سال 92 پیروزی چشمگیری به دست آورد. این دو حادثه تاثیر فوق العاده عملکرد دولت و اصلاح طلبان بر افکار عمومی و حرکت سمبلیک و نمادین جامعه را نشان داد که به سمت تحولاتی در راستای توجه بیشتر به قانون اساسی به معنای واقعی آن است. این دو حادثه طبیعتا غیرمنتظره بود و جریان مقابل اصلاحات و دولت با آن مواجه شده است. اتفاق اصلی این است که اگر تا سال 92 و مدتی بعد از ریاست جمهوری، چالش گفتمانی بین رسانه ها و نخبگان و احزاب سیاسی وجود داشت، امروز در عرصه های عمومی رشد پیدا کرده و دنبال می شود. البته این امر فی نفسه بد نیست و روشن شدن تفاوت رویکرد ها به سود منافع ملی است. امروز اتفاقا افکار عمومی به دنبال آن است که چرا برجام که می توانست زودتر به نتیجه برسد و هزینه های غیرضرور تحمیل نکند، بر همان مسیر دوران اصلاحات پیش نرفت تا امروز باوجود پیروزی بزرگ، نتوانیم در کوتاه مدت آثارش را متوقع باشیم. در یک کلام به نظر می رسد اتفاق برجام، افکار عمومی را تا حدود زیادی روشن کرده و امروز گفتمان دولت قبلی، امکان دفاع از گفتمان خود را ندارد. اتفاق دیگری هم افتاد و آن اینکه رسانه های فراگیر، مثل صداوسیما و برخی تریبون ها انتظارات کوتاه مدت افکار عمومی از برجام را بسیار بسیار بالابردند و دولت نتوانست پابه پای مذاکرات و روند گفت وگوها، سازمان رسانه ای خوبی برای توجیه افکار عمومی ایجاد کند. این نگرانی وجود دارد که دولت وارد گودالی شده که برای دفاع از خود مجبور شود مسائل اصلی تر را کنار بگذارد. یکی از این موضوعات اصلی آن بود که دولت شفاف اعلام کند چه چیزی را در سال 92 تحویل گرفته است. تندروها و برخی تریبون های تلاش می کنند این فرصت را که افکار عمومی محتاج آن هستند، از دولت بگیرند.این امانتی است که آقای روحانی باید به نحو احسن حفظ کند و دقیقا آن ساختاری که تحویل گرفته را به اطلاع افکار عمومی برساند. رقیب نمی خواهد این حقایق بازگویی و واکاوی شود و با حرکات روانی، دستاوردهای برجام، موضوع سوییفت و سفرهای خارجی دولت را به میان می کشد. آنها قطعا این آرزو را دارند که در این یک سال، دولت را در بحران نگه دارند و اصلاح طلبان را به حرکات تند بکشانند. به طور طبیعی جریانی که نتواند در پای صندوق رای یا میز گفت وگو و محاوره و مجادله خردمندانه سیاسی، تبیین دیدگاه کند، به دنبال بلبشوی تبلیغاتی است و با توجه به گستره تبلیغاتی ای که دارد علاقه مند است افکار عمومی را درگیر و در گیجی و ابهام غوطه ور کند. اینجا جایی است که دولت نباید وارد بازی رقیب شده و باید آرامش خود را کماکان حفظ کند. مخصوصا بعد از پیروزی نسبی در انتخابات مجلس که در مرحله دوم هم تکمیل می شود و مجلسی متفاوت شکل می گیرد و بسیار همسوتر با دولت کار را پیش می برد، دولت می تواند با آرامش بیشتری و با استفاده از تریبون مجلس، حرکت کند. حتما باید برای سال 96 که دو انتخابات برگزار می شود، دولت بتواند با یک حرکت مدبرانه، فضای آرام و اقناعی را حفظ کند و سیاست های موردنظر خود را پیش ببرد. لازمه این امر ایجاد تحول در معیشت مردم، در عین بیان حقایق بر اساس وضعیت امروز اقتصادی کشور و برخی تغییرات مدیریت در سطوح کلان دستگاه اجرائی است.
                