دو‌شنبه ۱۸ مرداد ۱۳۹۵
-----------------------------------------
گزارش سیاسی
-----------------------------------------
قلم طلایی برای مجاهد بی کینه
-----------------------------------------

                    گروه سیاست: «قلم طلایی» سال 93 بالاخره روز گذشته به «لطف الله میثمی»، فعال سیاسی و مدیر مسئول نشریه «چشم انداز ایران»، تقدیم شد. این مراسم که به همت «انجمن دفاع از آزادی مطبوعات» در روز خبرنگار و در ساختمان این نشریه برگزار شد، شاهد حضور میهمانان ویژه ای مانند حجت الاسلام انصاری راد، علیرضا رجایی، احمد پورنجاتی، مصطفی تاجزاده و همسرش فخرالسادات محتشمی پور و حبیب الله پیمان بود. در ابتدای جلسه، محمدجواد مظفر که مجری این مراسم بود، گفت: «این انجمن 17 سال پیش فعالیتش را شروع کرد؛ اما در سال 80 مجوز گرفت. مهم ترین رویکرد انجمن نیز این است که فارغ از مرزبندی های سیاسی، صرفا به آزادی مطبوعات می پردازد و حتی اگر نشریاتی مخالف هم به تیغ توقیف دچار شده اند، انجمن از آن دفاع کرده و اساس کار را بر آزادی بیان و قلم گذاشته است». او از حسرت زمان هایی که گذشت تا این نشست برگزار شود، گفت و افزود: «ما سال ها علاقه مند بودیم این نشست را برگزار کنیم؛ اما براساس شرایطی که پیش آمد، حتی جلسات هیات مدیره هم خیلی به سختی برگزار می شد؛ اما با آمدن دولت تدبیر و امید این بارقه به وجود آمد که می توانیم کار را شروع کنیم». مظفر گفت: «استراتژی جدید انجمن این است که از طریق قانونی مسئله تعطیلی مطبوعات را به کل از قانون حذف کنیم. ما با شیوه ای که اکنون وجود دارد مخالفیم، حتی اگر پشتوانه قانونی داشته باشد و اگر خلافی هم در مطبوعات صورت می گیرد، مجازات آن باید به گونه ای دیگر باشد». او گفت: «امروز به جز شادی از روز خبرنگار، خوشحالیم اعلام کنیم انجمن آرزوی چنین روزی را داشته که قلم طلایی را به عزیزمان مهندس لطف الله میثمی اهدا کند». محمدجواد مظفر سپس از محمود علیزاده طباطبایی خواست به عنوان رئیس هیات مدیره انجمن دفاع از آزادی مطبوعات، قدری سخن بگوید. علیزاده نیز سخنان خود را با اشاره به اخلاق حرفه ای در مطبوعات، این گونه آغاز کرد: «متاسفانه اخلاق در جامعه ما سقوط کرده و ارزش ها به ضدارزش تبدیل شده است. ما هشت سال جنگ را پشت سر گذاشتیم و زنان و مردان زیادی با گمنامی در آن فعالیت کردند؛ رسانه ها باید به این ارزش ها بپردازند». این وکیل دادگستری گفت: «آیت الله هاشمی رفسنجانی گفت ما قرار بوده است الگوی جهان اسلام باشیم؛ اما اکنون برخی می گویند ما نباید راه ایران را برویم. متاسفانه اکنون کسانی که در راس قرار می گیرند، حقوق 70 میلیونی می گیرند و بعد می گویند حق ما بوده است. رسانه ها باید به اینها بپردازند». او در ادامه افزود: «قانون گذاری در کشور ما از صدر مشروطیت مشکل داشته است، ما باید رفتار مردم را تدوین و تبدیل به قانون کنیم؛ اما به جای این کار، فقط قوانین اروپایی ها را ترجمه کردیم. متاسفانه سایر قوانین هم چنین وضعیتی دارند و باید براساس قاعده کشور خودمان آنها را بنویسم. ما نمی توانیم قوانین اروپایی را در ایران پیاده کنیم؛ برای نمونه «ان جی ا» ها در آنجا در کنار دولت ها فعالیت دارند؛ اما در ایران این مسائل را امنیتی فرض می کنند». علیزاده طباطبایی با اشاره به اینکه ما در این 38 سال به این مشکلات نپرداخته ایم، گفت: «امثال آقای میثمی براساس همین قاعده ها بازی می کنند و نشریه منتشر می کنند. همه هم باید در این فضا رسانه منتشر کنند و حرف بزنند که البته باید یک تیم حرفه ای بر همین اساس و قاعده، قانون بنویسند». بعد از رئیس انجمن دفاع از آزادی مطبوعات، نوبت به «عذرا فراهانی» مدیرمسئول «دنیای قلم» به عنوان یکی از زنان فعال در مطبوعات رسید؛ او با اشاره به اینکه «سخن گفتن در این جمع برای من سخت است» گفت: «آیا فقط یک روز برای خبرنگار کافی است؟ ما سال ها سختی کشیده ایم و حتی یک میدان هم به نام خبرنگار، دیگر لبخند به لبان ما نمی آورد». فراهانی گفت: «816 پرونده که مربوط به 428 نشریه بوده، در دهه 80 در دادگاه مطبوعات رسیدگی شده است که روزنامه های ایران، کیهان، همشهری، جام جم و ندای ارومیه بیشتر حکم ها را داشته اند. بیشترین اتهام ها هم نشر اکاذیب، پخش شایعات، مطالب خلاف واقع، اشاعه فحشا و... بوده است. بیشترین پرونده های مطبوعاتی نیز مربوط به سال 85 یعنی اولین سال دولت نهم بوده است». در ادامه از هادی خانیکی به عنوان استاد دانشگاه و یار لطف الله میثمی دعوت شد به پشت تریبون بیاید. خانیکی نیز سخنان خود را این گونه آغاز کرد: «به دور از فاصله نسلی و کنشگری، برای نکوداشت کسی گرد هم آمده ایم که خود نماد کم کردن فاصله هاست. یکی از این فاصله ها که امروز می توانیم راجع به آن حرف بزنیم، فاصله روزنامه نگاری و سیاست است؛ روزنامه نگاری پیشه و هنری محسوب می شود که هرچقدر از سیاست فاصله می گیرد، بیشتر به دانش و مهارت نزدیک می شود، سیاست هم گریزان است از عالم روزنامه نگاری ای که همه چیز را سطحی و درخور تفسیرهای عوامانه می بیند». او با بیان اینکه همیشه در کلاس درس از دانشجویان می پرسم اولین دکترای روزنامه نگاری در این ایران متعلق به چه کسی است، گفت: «این فرد کسی نیست جز دکتر حسین فاطمی که در «باختر امروز» با دانش جدید کار می کرد. شاید کسی باور نکند فاطمی کسی بود که هم وزیر خارجه بود و هم سردبیر یک روزنامه انتقادی». هادی خانیکی گفت: «خانم فراهانی گفتند حالشان خوب نیست، من باید بگویم حال روزنامه نگاران سیاسی بدتر است. وقتی کسی مانند حسین فاطمی توانسته از تحریریه مطبوعات به عنوان خبرنگار به دنیای سیاست هم برود، موفق است به این دلیل که توانسته اینها را با سهولت در فهم روزنامه نگارانه جلو ببرد. شهید حسن باقری هم تنها کسی از فرماندهان جنگ است که همه چیز را در جنگ ثبت و ضبط کرده و این به دلیل این است که او کار خود را از خبرنگاری شروع کرد». او افزود: «اگر به میثمی هم نگاه کنیم، می بینیم او هم عرصه هایی را درنوردیده که همه روزنامه نگارها و سیاسیون انقلابی طی نکرده اند؛ میثمی مراحل مختلف مبارزه را پشت سر گذاشته؛ اما درعین حال که در هیچ کدام آنها گرفتار نشده است. اگر به وضعیت زندگی و جسمی اش دقت کنیم می بینیم از عناصر ابتدایی یک روزنامه نگار محروم است؛ اما از بقیه، مسائل را واقعی تر و روشن تر می بیند و این انجمن به درستی او را انتخاب کرده و او شایسته قلم طلایی است». خانیکی گفت: «زمانی در زندان سرود «سر کوچه کمینه، مجاهد پرکینه» را می خواندند، میثمی از مجاهد پرکینه عبور کرد و این مسیر طولانی و سختی است؛ او حداقل شش ویژگی دارد که دنیایی سراسر از نشاط را به وجود آورده است، او همیشه امیدوار است؛ بی ابزار کار کرده، آرمان داشته، بی چشمداشت کار کرده، ناامید نبوده و همیشه بااخلاق و اهل تفهم بوده است». حبیب الله پیمان هم در این مراسم گفت: «مطبوعات عادت کرده اند حاکمان را ببینند و مردم را نمی بینند. هرچقدر این چشم بازتر و شفاف تر باشد، فساد و خیانت در جامعه کمتر می شود، زیرا همه در معرض افکار عمومی قرار می گیرند. امثال میثمی همان مقداری هم که چشمش باز می شود، باز هم خوب می بیند». او افزود: «مطبوعات اگر یک روز هم منتشر شون،د باید حرف خود را بزنند و باید آموزش دهند که مردم بتوانند خودشان اداره کنند. مطبوعات باید راه را به سمت جامعه مدنی و دموکراسی هموار کنند. اصل مقاومت و پایداری یک موهبت بسیار والاست که میثمی این را دارد و نسل جوان هم باید این را خوب بیاموزد». مهدی غنی، از دوستان و همکاران لطف الله میثمی هم یادی از مادر ایشان کرد و گفت: «مادر میثمی رنج های زیادی را تحمل کرد، از مشکلات زندگی روزمره تا زندان رفتن و مخفی شدن ها. حاج خانم رنج هایی در دل داشت؛ اما در هیچ تاریخی ثبت نشد و بازگو نشد. میثمی 12 سال نشریه «راه مجاهد» را در خانه مادرش منتشر کرد و وقتی توقیف شد، خانه ایشان را هم پلمپ کردند. حاج خانم تا پایان عمر دغدغه فرزندش را داشت». او افزود: «میثمی چهار بار زندان رفتن، زندگی مخفی، انفجار و انحراف دوستان را تجربه کرده و همین ضرباهنگ زندگی او بود است. او در وظیفه ای که داشت پیگیری و مداومت داشت و همیشه امید به آینده و مثبت اندیشی خود را حفظ کرد و کمتر کسی از او آیه یاس شنیده است، او از فرصت ها بهره می گرفت و این راز ماندگاری اش در این چند دهه است». غنی ادامه داد: «زمانی که رجایی رئیس جمهور شد، مردانگی کرد و به منزل حاج خانم آمد و پای درد دل این دوست قدیمی نشست؛ میثمی پیشنهاد چاپ نشریه را داد که رجایی هم استقبال کرد؛ اما نشریه زمانی منتشر شد که دو ماه از شهادت رجایی می گذشت. 12 سال بعد این نشریه از سوی دادگاه مطبوعات توقیف شد، از آن تاریخ 35 سال می گذرد؛ اما همچنان میثمی یک روزنامه نگار است». نوبت حجت الاسلام انصاری راد می شود؛ او اولین قلم طلایی را به خاطر شجاعت و دفاع از مطبوعات در کمیسیون اصل 90 گرفته است. او گفت: «من فقط دو کلمه می گویم، به جای اینکه به میثمی تبریک عرض کنم، به انجمن دفاع تبریک عرض می کنم که بهترین کاری را که می شد انجام دهند، انجام دادند و خوب انتخاب کردند. میثمی مشوق بسیار جدی من بودند و محبت های ایشان خیلی به من کمک کرده است و من از ایشان آموخته ام». پس از او نیز علیرضا رجایی با صدای خفیف، روز خبرنگار را تبریک گفت و صحبت کردن درباره آقای میثمی را افتخار دانست. او گفت: «آقا لطفی روح بزرگی دارد و برای گشایش کار حتی مخالفان خود تلاش کرده است. متاسفانه رئیس جمهور برای بازگشایی انجمن وعده داد؛ اما محقق نشد، البته من شعری را که روی دیوار بند نوشته بود، برای آقای میثمی می خوانم: اما تو کوه صبر باش، صبور باش و مرد باش». بعد از پایان سخنرانی ها قلم طلایی را به لطف الله میثمی تقدیم کرد. میثمی نیز با تشکر از همه گفت: «من خیلی کم پایم می لرزد، حتی در زمان شکنجه هم پایم نلرزیده؛ اما امروز در حضور شما پایم لرزید. من مستحق این همه لطف نیستم، ما از نسلی هستیم که به گونه ای تربیت شدیم که هزینه بدهیم، نه اینکه تشویق شویم. من خواستم بعد انقلاب یک کار را خوب انجام دهم و این کار روزنامه نگاری را از صبح تا شب با هدف شعار «محدود؛ اما مقاومت نامحدود» شروع کردم».
                