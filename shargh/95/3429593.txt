سه‌شنبه ۲۳‌شهریور ۱۳۹۵
-----------------------------------------
type_unknown
-----------------------------------------
ببخشید!
-----------------------------------------

                    داغ روی داغ یا عذرخواهی دوپهلو برای چه؟ این اولین ابهام ماجراست. این پرسشی بود که از روز پنجشنبه و پس از انتشار نامه سعید مرتضوی در پایان سومین جلسه دادگاه کهریزک در افکار عمومی مطرح بود.روز یکشنبه و هم زمان با جلسه سوم و آخر دادخواهی خانواده مرحوم محسن روح الامینی، متن نامه ای از سعید مرتضوی، دادستان سابق تهران، در رسانه ها منتشر شد که به صورت تلویحی از خانواده جان باختگان فجایع کهریزک عذرخواهی کرده بود. به گزارش تسنیم در بخشی از نامه مرتضوی که خطاب به ریاست دادگاه و هیات محترم قضات شعبه 22 دادگاه تجدیدنظر استان تهران نگاشته شده، آمده است: «برخورد بسیار شایسته از طرف خانواده های آسیب دیده قابل تقدیر و سپاس است لذا در همین رابطه رهبر معظم انقلاب اسلامی نیز به خاطر این متانت و بردباری و پیگیری از درون نظام و دست رد زدن به مداخله بیگانگان آنان را مورد تفقد قرار دادند؛ بنابراین مجددا مراتب ادب و احترام و تجلیل خود را از مقام شامخ این خانواده های بزرگوار اعلام می نمایم. در رابطه با واقعه خونبار تیرماه 88 که متعاقب فتنه بزرگ و توطئه پس از انتخابات ریاست جمهوری به وقوع پیوست رهبری معظم انقلاب به خاطر عمق فاجعه از آن به جنایت تعبیر فرمودند. به عنوان دادستان وقت عمیقا ابراز تاسف و اعتذار می نمایم و از مقام شهیدان مظلوم این حادثه جوادی فر، روح الامینی و کامرانی، طلب پوزش نموده و علو درجات آنها را از خداوند بزرگ مسئلت می نمایم». این در حالی است که مرتضوی پیش از این، اقدامات خود را جهاد مقدس نامیده بود. او در تاریخ هشتم خرداد 92 به خبرگزاری «فارس» گفته بود: «ما به عنوان دادستان به تکلیف خود عمل کرده ایم و هیچ وقت نیز از کرده خود پشیمان نیستیم و بحث های سیاسی بر نامهربانی ها ثواب جهاد مقدسی است که در آن شرکت کرده ایم. از اقدامات انجام شده پشیمان نیستم و به تکلیف عمل کرده ام. کسی را که در اغتشاش علیه نظام و حکومت اقدام می کند در هتل پنج ستاره نمی برند بلکه باید با آن طوری برخورد شود که از کرده خود پشیمان شود». حالادادستان سابق همان افراد را شهیدان مظلوم خطاب کرده است. مرتضوی در بخش دیگری از نامه خود نوشته است: «در این وقایع خونبار امام شهیدان روحشان آزرده و قلب رهبر معظم انقلاب و ملت شهیدپرور ایران عموما و خانواده های داغدار خصوصا مکدر و جریحه دار گردید که به راحتی قابل التیام نمی باشد. ضمن اینکه با چارچوب های عدالت محور نظام مقدس جمهوری اسلامی و آرمان های امام (ره) و شهیدان و رهبری معظم انقلاب اسلامی سازگاری ندارد. لذا اینجانب به سهم خود از محضر مقدس امام زمان که صاحب اصلی انقلاب می باشند، روح بلند و ملکوتی امام راحل و شهیدان، رهبر عظیم الشان انقلاب اسلامی و ملت بزرگوار و خانواده های این عزیزان صمیمانه پوزش طلبیده و ابراز تاسف و تاثر و اعتذار دارم و امیدوارم این اعتذار و دلجویی بتواند مرهمی بر این زخم و التیامی بر این داغ باشد. اینجانب به عنوان دادستان وقت تهران در پیشگاه خداوند و وجدان خود از وقوع این حادثه هولناک اگرچه خداوند باری تعالی عالم است، در شکل گیری آن هیچ عمدی نبوده، ابراز شرمندگی می کنم. امیدوارم تلخی این حادثه و هزینه های عظیم این خسارت معنوی همچنان در حافظه مسئولان مربوطه باقی مانده و من بعد شاهد تکرار این گونه وقایع تلخ در کشور عزیزمان ایران اسلامی نباشیم». در تصویری که از نامه مرتضوی منتشر شده دو قسمت آن مخدوش است. به نظر می آید در یکی از بخش های خط خورده او باز هم نوشته که من هیچ نقشی نداشته ام. نکته مهم در این میان شاید این باشد که براساس همین متن، مرتضوی به وقوع جرم در کهریزک اعتراف و اقرار دارد. البته همچنان محل ابهام است که او در گذشته خلاف واقع گفته یا امروز بنا به دلالیل نامعلوم عذرخواهی می کند؛ چراکه دادستان سابق، 26 تیر 89 در نامه ای به رئیس مجلس گفته بود: «اساسا عمده مدتی که 147 نفر از متهمین آشوب های 18تیر در کهریزک به سر می بردند اینجانب در مرخصی بودم و این مرخصی به لحاظ اینکه مربوط به ایام دفاع از رساله دکتری است از پنج ماه قبل تنظیم و تاریخ دفاع از سوی دانشگاه اعلام شده بود. لذا انتساب مطالب مورد اشاره برخی رسانه ها به فردی که در ایام مذکور در مرخصی بوده اشتباهی است که از روی غرض ورزی طراحی می گردد». مرور یک فاجعه18 تیر 88 بود؛ روزهای پرالتهاب پس از انتخابات ریاست جمهوری سال 88. عده ای از بازداشت شدگان آن روز به بازداشتگاه کهریزک منتقل می شوند. نام کهریزک نخستین بار زمانی در اذهان عمومی مطرح شد که در دولت اول محمود احمدی نژاد منطقه خاک سفید در شرق تهران از وجود قاچاقچیان مواد مخدر پاک سازی شد و افراد مقیم در این منطقه را که سابقه شرارت یا پخش مواد مخدر داشتند به آن مکان که درواقع چند کانکس بزرگ بود، منتقل کردند. در این مکان با افراد بازداشتی به عنوان اراذل واوباش برخوردهایی شد که همان زمان مورد اعتراض سازمان های مردم نهاد، از جمله انجمن دفاع از حقوق زندانیان واقع شد. این کار با توجه به اینکه با اعتراضاتی همراه بود، باعث شد با دستور ریاست وقت قوه قضائیه بازداشتگاه کهریزک تعطیل و مقرر شد از این محل تنها برای نگهداری افراد شرور و سابقه دار و خطرناک استفاده شود. در روز 18 تیر 88 عده ای از معترضان را که در سطح شهر بازداشت شده بودند، به ستاد پلیس امنیت در محل ستاد ژاندارمری سابق منتقل کرده و در روز جمعه 19 تیر به کهریزک منتقل کردند. این کار به اصرار دادستان وقت تهران و به دستور علی اکبر حیدری فر، دادیار دادسرای انقلاب تهران و بدون انجام تحقیق لازم از آنان صورت گرفت به گونه ای که بر اساس فرم کلی ای که از قبل آماده شده بود، برای حدود 140 نفر از این افراد قرار بازداشت موقت صادر شد و آنان به کانکس هایی با فضای محدود و شرایط غیرعادی که محل نگهداری افرادی به نام اراذل واوباش خوانده می شد منتقل شدند. آنچه در کهریزک رخ داد، باعث شد عالی ترین مقام نظام جمهوری اسلامی تعبیر فاجعه را در این مورد به کار برند. کهریزک جایی بود که شرایط بازداشت شدگان آن در کیفرخواست متهمان کهریزک در آذر 88، این گونه بیان شد: «فضای کافی حتی برای نشستن وجود نداشت و بیشتر این بازداشت شدگان، به طور ایستاده شب را به روز می رساندند. برای تمام افراد، تنها دو دستشویی موجود بود که یکی از آنها خراب و دیگری فاقد در بود و بازداشتی ها به صورت پابرهنه در تمام محیط، ازجمله دستشویی، تردد می کردند. تمامی بازداشتی ها دچار بیماری های عفونی چشم شدند. ضرب وشتم مداوم با باتوم، مشت و لگد، لوله و برخوردهای فیزیکی خشن در گرمای شدید تابستان، سبب آن شده بود تا بسیاری از بازداشتی های حوادث اخیر، دچار ضعف، غش و ازهوش رفتگی شوند...». بیست ودوم تیر 88، وقتی خبر «نگهداری بازداشت شدگان در کنار اراذل واوباش و ضرب وشتم بازداشت شدگان» به مقام معظم رهبری می رسد، ایشان به سعید جلیلی که آن زمان، دبیر شورای عالی امنیت ملی بود، دستور می دهند همان روز بازداشتگاه کهریزک تعطیل شود و در صورت نیاز، بازداشت شدگان همگی به زندان های رسمی منتقل شوند. هفته نامه پنجره که به بهانه این حادثه ویژه نامه ای منتشر کرده بود، ماجرای آن روز را این گونه روایت می کند: «سعید جلیلی با سعید مرتضوی که دادستان تهران بود، تماس می گیرد و دستور رهبر انقلاب را به او ابلاغ می کند؛ اما مرتضوی با این استدلال که در زندان های دیگر جا وجود ندارد، از اجرای این کار طفره می رود؛ اما سعید جلیلی تاکید کرده در صورت نداشتن جا در سایر زندان ها، بازداشت شدگان همین امروز آزاد شوند». سعید مرتضوی روایت جلیلی را ناصحیح می داند؛ او در آن زمان گفته بود: «سعید جلیلی ساعت هفت ونیم تا هشت عصر بیست ودوم تیر، با تلفن سیاسی دفتر این جانب تماس گرفته، ولی در این تماس تلفنی اساسا بحث تعطیلی بازداشتگاه کهریزک را نداشته و چنین امری اصلادر تیرماه رخ نداده است. ابلاغ این امر در مرداد صورت گرفت و از طریق صداوسیما و سایر رسانه ها منتشر شد». مرتضوی گفته جلیلی در تماس با او، بدون ذکر هیچ علتی، خواسته بازداشت شدگان را به زندان اوین منتقل کند؛ او هم فردای آن روز، دستور انتقال بازداشتی ها را از کهریزک به اوین داده و آنها هم در زندان اوین پذیرش شدند. دراین باره روایت های دیگری نیز موجود است. وکیل مدافع خانواده مرحوم امیر جوادی فر، در تیر 95 در همین رابطه به «شرق» گفته بود: «در تاریخ یکشنبه 21 تیر، جلسه ای در ساعت شش بعدازظهر در محل وزارت اطلاعات تشکیل می شود و وزیر وقت اطلاعات در آنجا دستورات مقامات عالی کشور را به دادستان وقت تهران ابلاغ می کند مبنی بر اینکه هرچه زودتر بازداشتگاه بسته شود و بازداشت شدگان به اوین منتقل شوند که شخص سعید مرتضوی، دادستان وقت، در تحقیقات خود بارها بیان کرده است؛ بااین حال با آنکه در آن جلسه حضور داشته است، نه تنها به این امر اقدام نمی کند، بلکه به گفته خود فردای همان روز سعید جلیلی، دبیر وقت شورای امنیت ملی، در ساعت 9 صبح به او دستور می دهد بلافاصله به دستور مقامات عالی کشور باید این بازداشتگاه تعطیل شود و همه بازداشت شدگان به جای دیگری منتقل شوند و در دستوری که ایشان ابلاغ می کنند، حتی گفته شده است اگر جایی هم نباشد، آزادشان کنید. متاسفانه در این روز هم دادستان وقت تهران، برای انتقال آنان به اوین یا به جای دیگر، اقدام نمی کند درحالی که اگر در آن روز این انتقال صورت می گرفت، آن فجایع به وجود نمی آمد. به هرصورت پس از اخذ این دستورات در بعدازظهر روز یکشنبه، صبح روز سه شنبه، 23 تیر، بازداشت شدگان با دو اتوبوس به زندان اوین منتقل می شوند. در انتقال و بعد از آن، سه نفر از بازداشت شدگان فوت می کنند». احمدی نژاد: کار عناصر برانداز بوددر همان روزها، محمود احمدی نژاد که تلاش می کرد خود را از آتش ماجرا دور نگه دارد و مسئولیتی را نپذیرد، موضع عجیب تری حتی نسبت به مرتضوی، داشت. به گزارش «تابناک»، محمود احمدی نژاد در خطبه های پیش از نمازجمعه ششم شهریور 88، درباره عاملان حمله به کوی دانشگاه و جریانات بازداشتگاه کهریزک، اظهارنظر جالبی کرد: «حوادث بدی اتفاق افتاد. جمعی از مردم آسیب دیدند. حوادث بسیار تلخ بود. عد ه ای به کوی دانشگاه حمله و کارهای زشتی کردند. در برخی بازداشتگاه ها (کهریزک)، اقدامات زشتی انجام شد. می خواهم اعلام کنم این کارهایی که در کوی دانشگاه و بازداشتگاه و امثال این انجام شد، اینها هم اجزای سناریوی دشمن بود؛ اینها به دست وابستگان به جریان براندازی انجام شد». حالاکه سعید مرتضوی بخشی از مسئولیت فاجعه را پذیرفته و محمود احمدی نژاد آن اقدامات انجام شده را به دست عناصر وابسته به براندازان دانسته بود، باید به این سوال پاسخ دهد چگونه چندین سال عامل اصلی جنایت را به عنوان بالاترین مقام سازمان تامین اجتماعی و ستاد مبارزه با قاچاق ارز و کالامنصوب کرده بود؟ درهمین حال پرویز سروری هم که آن زمان رئیس کمیته پیگیری وضعیت بازداشت شدگان حوادث بعد از انتخابات بود، در روز 12 شهریور 88، به مهر گفته بود: «متاسفانه در مسئله کهریزک برای نظام جوسازی شد، به گونه ای که چهره پاک نظام را مخدوش کرد». گزارش کمیته ویژه مجلس از فاجعهپس از درز اخباری مبنی بر به وقوع پیوستن جنایاتی عظیم در بازداشتگاه کهریزک، کمیته ویژه مجلس گزارش خود از اتفاقات این بازداشتگاه را در تاریخ 20 دی 88، منتشر کرد. در بخشی از این گزارش آمده بود: «کهریزک یک بازداشتگاه رسمی بوده و همه مسئولان قضایی از بالاترین رده از آن مطلع و حتی بازدیدهایی نیز داشته اند. لذا اینکه برخی مسئولان قضائی طی مصاحبه هایی از خود سلب مسئولیت نموده اند به هیچ وجه قابل پذیرش نیست و امروز بیش از همه دستگاه قضایی باید پاسخگوی ضعف ها و خلل های این بازداشتگاه باشد». این گزارش می افزاید بازداشت شدگان را در سالن کوچک قرنطینه به مساحت 70 متر جا می دهند و در چهار روز حضور آنان شرایط بسیارسخت و بدآب وهوا در گرمای تابستان، نبود تهویه و امکانات بهداشتی، غذایی و آشامیدنی و همچنین ضرب وشتم و توهین و تحقیر به وسیله ماموران و نگهداری آنان در کنار 30 نفر از اراذل واوباش، باعث بروز چنین فاجعه ای شده و طرح مسئله ای به عنوان «مننژیت» رد شده است. در گزارش این کمیته، سعید مرتضوی به عنوان صادرکننده دستور انتقال بازداشت شدگان روز 18 تیر به بازداشتگاه کهریزک معرفی شد درحالی که او در جلسه ای با اعضای این کمیته گفته بود دلیل انتقال برخی از بازداشت شدگان به کهریزک «فقدان ظرفیت زندان اوین» بوده است. همچنین این کمیته مرگ سه نفر از بازداشت شدگان به دلیل بیماری مننژیت را خلاف واقع دانست. مننژیت که در زمان این حادثه بارها نام آن برده شده بود، عفونت لایه های اطراف مغز است که در جاهای شلوغ احتمال وقوع آن زیاد است. علت به وجودآمدن آن هم، می تواند یک سرماخوردگی ساده باشد تا شکستگی سر. تب بالا، سردرد و خشکی گردن، تهوع، استفراغ، سرگیجه و بی خوابی نشانه های رایج مننژیت در تمام افراد بالای دو سال است. این نشانه ها ممکن است در چند ساعت بروز کند یا ممکن است یک تا دو روز طول بکشد تا ظاهر شوند. وکیل خانواده امیر جوادی فر پیش از این درهمین باره به «شرق» گفته بود: «مرتضوی در همان زمان، مدیر کل بازرسی نیروی انتظامی و فرمانده نیروی انتظامی را به دفتر خود احضار کرده و به دستور او نامه ای را به آنها دیکته می کند تا اعلام کنند این افراد بر اثر بیماری مننژیت فوت کرده اند». عذرخواهی دیرهنگام فرمانده وقت نیروی انتظامیدر زمان واقعه، اسماعیل احمدی مقدم فرمانده نیروی انتظامی جمهوری اسلامی ایران بود. شاید شفاف ترین موضع سردار در اواخر دوره فرماندهی اش رخ داد. احمدی مقدم آبان 92 و در گفت وگو با «ایسنا» درباره کهریزک گفت: «صبح روز جمعه جلسه ای پیرامون اتفاقات آن زمان برگزار شد و آقای مرتضوی اصرار داشت افراد دستگیرشده به کهریزک منتقل شوند. من مخالفتم را به صراحت اعلام کردم و گفتم آنجا نه تنها جا نداریم، بلکه آن مکان جای خطرناکی است. اما مرتضوی اصرار داشت این افراد دستگیرشده چاقو، قمه و زنجیر داشته اند و از همین حیث اراذل واوباش محسوب می شوند که من در آن جلسه عنوان کردم ضبط کنید و بنویسید که من مخالف هستم و مخالفت ناجا نیز ثبت شد... آمده بودند در هر بند که ظرفیت 50 نفر را داشت، 170 نفر را جا دادند و قبول کنید در گرمای تابستان کهریزک آن هم در یک مکانی که استاندارد نیست، اگر کاری هم صورت نگیرد، این تراکم آدم در این محل کم امکانات دارای مسئله است». اما محمود احمدی مقدم در 15 مهر 88 و در جمع خبرنگاران موضوع تجاوز به بازداشت شدگان در کهریزک را تکذیب کرده بود و علت جان باختن کامرانی، جوادی فر و روح الامینی را ناشی از ضرب وشتم ندانسته بود.اما در نهایت سردار عذرخواهی کرد. احمدی مقدم در مراسم تودیع خود از فرماندهی نیروی انتظامی در روز 12 اسفند 93، گفت: «ما باید از حوادث تلخ پیش آمده همچون داستان کهریزک عبرت گیریم و امروز در برابر آن حادثه زبانی جز عذرخواهی نداریم و تنها قادر به جبران بخشی از آثار تلخ آن هستیم». عذرخواهی او هم شاید پنج سال دیر انجام شد. حرف های احمدی مقدم با واکنش های مختلف مواجه شد. سعید مرتضوی حرف های احمدی مقدم را تکذیب کرد و نیروی انتظامی را مسئول برخورد تند با تظاهرکنندگان دانست. پدر مرحوم محمد کامرانی، هم به روزنامه «شرق» گفت: «کاش فرمانده نیروی انتظامی، این اظهارات را قبل از برگزاری جلسه دادگاه رسیدگی به پرونده آقای مرتضوی مطرح کرده بود». پدر مرحوم امیر جوادی فر، نیز گفته بود از احمد مقدم باید بپرسید چرا چهارسال پیش این حرف ها را نزد! سعید مرتضوی کیست؟چهره منحصربه فرد در عرصه برخورد با مطبوعات ایران، سعید مرتضوی 49ساله، متولد تفت یزد است. او بعد از پایان تحصیلات دانشگاهی، در ابتدا دادرس دادگاه عمومی شهر بابک بود و بعدها به ریاست دادگاه حقوقی این شهر رسید. در سال 73 و در 27سالگی به ریاست شعبه 9 دادگاه عمومی تهران منصوب شد و مدتی بعد، به شعبه 34 مجتمع قضائی کارکنان دولت رفت. اما عنوانی که نام قاضی مرتضوی را بر سر زبان ها انداخت، ریاست او بر شعبه 1410 دادگاه مطبوعات بود. مرتضوی در آن دوران تعداد زیادی از روزنامه ها را توقیف کرد. او همچنین از اردیبهشت 1382 مسئولیت دادستانی عمومی و انقلاب تهران را عهده دار شد. سعید مرتضوی پس از انتصاب آیت الله صادق لاریجانی به سمت ریاست قوه قضائیه، از دادستانی تهران کنار گذاشته شد و به سمت معاون دادستان کل کشور منصوب شد. اما در شهریور 89 با حکم دادگاه انتظامی قضات، به خاطر حوادث کهریزک به همراه دو مقام قضائی دیگر از سمت خود تعلیق شد. او که در دی ماه 88 ازسوی محمود احمدی نژاد به عنوان رئیس ستاد مبارزه با قاچاق کالاو ارز منصوب شده بود، علی اکبر حیدری فرد، دادیاری را که دستور انتقال بازداشت شدگان به بازداشتگاه کهریزک را داده بود، به عنوان مشاور خود در این ستاد منصوب کرد. این اولین انتصاب مرتضوی در یک پست دولتی پس از عزل از دستگاه قضائی بود؛ اما با اعتراض نمایندگان مجلس هشتم مواجه شد. 57 نفر از نمایندگان مجلس در نامه ای به آیت الله آملی لاریجانی و محمود احمدی نژاد، خواستار برکناری مرتضوی از هرگونه منصب دولتی شدند. آنها خطاب به قوه قضائیه هشدار دادند مبادا «متهم به آمریت فاجعه کهریزک» از تعقیب جدی و بی طرفانه مصون بماند. همچنین در این نامه به احمدی نژاد اعتراض کردند چرا مرتضوی که اتهامات مهمی علیه او مطرح است را در پست مهمی گذاشته است. اما سعید مرتضوی تا سه سال بعد در این ستاد باقی ماند. مرتضوی اسفند 90 به ریاست سازمان تامین اجتماعی منصوب شد، در نهایت همین موضوع باعث استیضاح وزیر کار دولت دهم در 15 بهمن 91 شد؛ روزی که از آن به عنوان «یکشنبه سیاه» یاد شده است. احمدی نژاد در این جلسه فیلمی را که سعید مرتضوی به صورت مخفیانه از جلسه ای محرمانه گرفته بود، نشان داد. سرانجام وزیر کار برکنار شد و دو روز بعد، سعید مرتضوی دستگیر شد که البته بازداشت او یک روز بیشتر طول نکشید. اما بالاخره در تاریخ هشتم اسفند 91 دادگاه عاملان قتل سه زندانی بازداشتگاه کهریزک در سازمان قضائی نیروهای مسلح ایران در هشت جلسه غیرعلنی برگزار شد و در تاریخ 9 تیر 89، حکم دادگاه مبنی بر قصاص دو متهم، حبس، پرداخت دیه و جزای نقدی، انفصال موقت از خدمت و تحمل شلاق برای 9 نفر دیگر و تبرئه یکی از متهمان صادر شد. بازماندگان گفتند راضی به اعدام دو استوار نیروی انتظامی که به جرم «مباشرت در قتل» به قصاص محکوم شدند نیستند، اما خواهان محاکمه و مجازات «آمران» قتل فرزندانشان هستند. در رسیدگی مجدد به پرونده سعید مرتضوی در سال 94 هم، دیوان عالی کشور او را از دو اتهام تنظیم گزارش دروغ و معاونت در قتل تبرئه کرد؛ حکم انفصال دائم از خدمات قضائی و انفصال پنج ساله از خدمات دولتی را نیز تایید کرد. 200 هزار تومان هم جریمه برای ماجرای کهریزک. اما این پایان کار مرتضوی نبود، خانواده محسن روح الامینی همچنان شکایت خود را از او درباره مباشرت در قتل پیگیری کردند تا اینکه دو روز پیش آخرین جلسه دادگاه برگزار و نامه مرتضوی منتشر شد. عباس عبدی، فعال سیاسی اصلاح طلب اخیرا خاطره جالبی از سعید مرتضوی نقل کرده بود. عبدی در هفته نامه «صدا» نوشت: «فردای روزی که مرا در آبان سال 1381 بازداشت کردند برای تفهیم اتهام به دادگاه، نزد سعید مرتضوی بردند. وقتی وارد دادگاه شدم و نشستم، صدای اذان ظهر در مجتمع بلند بود. تفهیم مثلااتهام و انواع و اقسام گفت وگوهای باربط و بی ربط با مرتضوی تا حدود ساعت پنج طول کشید. غروب آفتاب نیز در آبان ماه خیلی زود است. وقتی که کارها انجام شد به من گفت که دستور داده ام در زندان برایت امکانات فراهم کنند که اگر بخواهی چندین روز را به پیشباز بروی (منظورش روزه مستحبی پیش از آغاز ماه رمضان) نگاهی کردم و با لبخند گفتم ولی امشب شب اول ماه رمضان است! ظاهرا آقای مرتضوی اصلانمی دانست که ماه رمضان آن شب آغاز می شود. سرزدن این خطا از یک نفر که با امور عبادی آشنا باشد، بعید و غیرممکن است. ولی تا اینجای ماجرا مشکلی نبود. مسئله از وقتی آغاز شد که یک نفر دیگر نیز به آنجا آمد و با او کار داشت و در نهایت به ماموران گفت مرا به زندان برگردانند. چون دیدم وقت تنگ است و در حال غروب شدن، گفتم پس من نمازم را اینجا بخوانم و بعد بروم. قبول کرد. جالب اینکه خودش متوجه این مسئله نشده بود. به اتاق کناری رفتم و حدود ده دقیقه نماز خواندم و برگشتم و مرتضوی همچنان مشغول ادامه کارش با آن فرد دیگر بود. تقریبا غروب شده بود یا چنددقیقه ای مانده بود و منتظر ماموران بودم که یکباره مرتضوی با عجله کیف خودش را برداشت و به محافظش گفت؛ بگو راننده آماده باشد تا به وزارت خارجه برویم، جلسه ام دیر شده است (تا آنجا که به یاد دارم گفت در وزارت خارجه جلسه داشت) و سریع هم زمان با من محل را ترک کرد، درحالی که از اذان ظهر تا غروب آفتاب با من بود و نماز نخواند و حتی وقتی هم دید من نماز خواندم باز هم به خودش زحمت نداد که بر حسب ظاهرسازی هم که شده اقدامی کند. اینجا بود که اشتباهش درباره به پیشبازرفتن ماه رمضان نیز معنادار شد».
                