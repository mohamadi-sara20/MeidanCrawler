چهار‌شنبه ۷ مهر ۱۳۹۵
-----------------------------------------
type_unknown
-----------------------------------------
پاسخ لاریجانی به مخالفان FATF: عقل دیپلماتیک چیز خوبی است
-----------------------------------------

                    شرق: جلسه علنی دیروز مجلس، محل حضور وزیر اقتصاد و پاسخگویی او به مخالفان FATF بود. جلسه ای که پیش از آغازش، علی لاریجانی به عنوان رئیس مجلس، چنددقیقه ای به صورت غیرعلنی، به نمایندگان درباره مطرح نشدن برخی از مسائل توصیه هایی کرده بود. این را می شد از تذکرات نماینده ها بعد از پایان توضیحات وزیر فهمید؛ جایی که دهقان، از مخالفان FATF، صراحتا خطاب به لاریجانی گفت که شما در جلسه غیرعلنی از ما خواستید برخی مسائل را که مربوط به امنیت ملی است مطرح نکنیم؛ اما سوالاتمان بی جواب ماند. کواکبیان هم از اینکه توصیه های رئیس مجلس، رعایت نشده و مخالفان با وجود همه این توصیه ها، باز هم مسائلی مانند نحوه حمایت از حزب الله و حماس را مطرح کرده اند، انتقاد می کرد؛ اما هرچه بود، منتقدانی مانند سالک و ذوالنور و فلاحت پیشه از تریبون مجلس نقدهای خود را گفتند؛ از اینکه امکان سلطه بیگانه وجود دارد سخن گفتند و ادعا کردند که طیب نیا در نامه یک ماه قبل خود، تعهداتی را از جانب جمهوری اسلامی ایران پذیرفته که به امنیت ملی ما ضربه می زند. فلاحت پیشه بر الزام آوربودن تعهدات تاکید می کرد و دهقان هم با استناد به گفته های فلاحت پیشه، می گفت اینکه تحریم های ما برای یک سال تعلیق شده پذیرفتنی نیست و اعتراض ما به این نکته است که آنها از ایران خواسته اند کمک به نهضت های آزادی بخش را از قانون اساسی حذف کند! دهقان می گفت آقای وزیر باید سند اعتراض مکتوب خود به این درخواست را امروز به مجلس ارائه می داد.شهادت بهمنی به درستی سخنان طیب نیااما در مقابل این انتقادات، علی طیب نیا که با دستی پر از نامه ها و مصوبات پشت تریبون قرار گرفته بود، در میان صحبت های خود یک دسته از نامه ها را به نمایندگان نشان داد و گفت: «اینها مکاتبات و مصوباتی است که در فاصله سال های 88 تا 92 برای پیوستن ایران به FATF انجام شده و کار درستی هم بوده است». او در پاسخ به انتقادها از آنچه در ماه های گذشته در زمینه پیوستن ایران به FATF اتفاق افتاده، گفت: «زمانی که من به صحبت های نمایندگان گوش می دادم، آقای بهمنی، رئیس پیشین بانک مرکزی و نماینده کنونی ساوجبلاغ در مجلس به من اجازه دادند که بگویم این مسئله از گذشته شروع شده و ما باید تلاش کنیم برای منافع ایران، از این فهرست خارج شویم. دولت قبل تقاضای عضویت در FATF را به درستی در سال 2012 (سال 91) صادر کرده و پذیرش آن در ژوئن سال گذشته بوده است».با این استدلال باید از سازمان ملل هم خارج شویماین سخنان طیب نیا، آب سردی بود بر پیکر انتقاداتی که درباره اصل پیوستن به FATF می شد. حالانوبت پاسخ دادن به تعهدات و الزاماتی بود که منتقدان می گویند دولت برای پیوستن به FATF آنها را پذیرفته است. طیب نیا دراین باره گفت: «ابتدا از متن گزارش مرکز پژوهش های مجلس دراین باره می خوانم که صراحتا در آن آمده است: این گروه تلاش داشته تا از عباراتی استفاده کند که متضمن بار حقوقی نباشد؛ همچنین ساختار این گروه پیچیده نیست و تنها یک دفتر دارد که تنها مکانی برای بایگانی اسناد و جمع آوری اطلاعات کشورها به شمار می رود». طیب نیا خطاب به نمایندگان مجلس گفت: «دوستان نگران نباشید؛ این مرجع نمی تواند الزامات و محدودیت هایی ایجاد کند». حالاسوال بعدی که مخالفان به صورت مکتوب به لاریجانی رسانده بودند روی میز طیب نیا قرار گرفت. آنها معتقد بودند که با پذیرفتن این تعهدات، اگر در آینده FATF محدودیت جدیدی علیه ما تصویب کند، ما باید بپذیریم؛ اما طیب نیا در پاسخ به آنها گفت: «بیشتر از آنکه تصمیمات این گروه برای ما الزام آور باشد؛ قطع نامه های شورای امنیت سازمان ملل می تواند الزام آور باشد. اما آیا ما به این دلیل که ممکن است در آینده، شورای امنیت سازمان ملل علیه ما قطع نامه ای صادر کند، امروز از سازمان ملل و شورای امنیت خارج می شویم؟!». او ادامه داد: «ما این کار را نمی کنیم؛ بلکه اگر قطع نامه ای دادند که با قانون اساسی یا منافع ملی ما در تعارض بود، آن را نمی پذیریم». طیب نیا با بیان اینکه «ما چه با این نهاد تعامل داشته باشیم، چه نداشته باشیم، قطع نامه های شورای امنیت برای نظام های مالی و پولی جهانی تعهد ایجاد می کند»، افزود: «البته طبیعی است که در خارج از کشور، ممکن است در صورت صدور قطع نامه های شورای امنیت و همچنین الزامات FATF، محدودیت هایی وجود داشته باشد؛ ولی در داخل کشور مانند امروز که اگر قطع نامه ای علیه ما دادند که با ارزش ها و نظامات مان مخالف است، آن را اجرا نمی کنیم».تعریف هیچ نهادی را درباره تروریسم نمی پذیریموزیر اقتصاد همچنین با انتقاد از نمایندگانی که نام گروه های آزادی بخش را به عنوان مصادیق تروریسم در FATF نام برده اند، تصریح کرد: «چرا در سخنانتان مکرر نام گروه های مقدسی را که برای آزادی، استقلال و مبارزه با صهیونیسم تشکیل شده اند در کنار فهرست گروه های تروریستی قرار می دهید؟ چرا برای گروه های جهادی از واژه تروریسم استفاده می کنید؟ چه کسی این گروه ها را تروریسم نامیده که ما از آنها استفاده می کنیم. در قطع نامه های شورای امنیت، داعش، القاعده و طالبان و گروه های وابسته به آنها در فهرست تروریست قرار گرفته اند؛ چرا نام گروه های جهادی را در کنار آنها قرار می دهید؟ حتی در کلام و بیان هم نباید این کار را بکنیم». وزیر اقتصاد درباره الزام آوربودن قطع نامه های شورای امنیت نیز گفت: «ما الزام و تعریف هیچ نهادی را درباره تروریسم نمی پذیریم و درعین حال نیز هیچ کدام از سازمان های بین الدولی تعریفی از تروریست ندارند و فقط قطع نامه های شورای امنیت الزام آور است.گروه ویژه اقدام مالی هم برای ما الزامی در این زمینه ندارد و حتی تعامل کردن یا همکاری نداشتن با آن هیچ تغییری در الزامات ما ایجاد نمی کند».تلاش می کنیم از دام رها شویم به نفوذی بودن متهم می شویموزیر اقتصاد همچنین درباره اهمیت و لزوم پیوستن جمهوری اسلامی ایران به FATF، گفت: «درست است که با انگیزه های سیاسی در فهرست کشورهای غیرهمکار و در کنار کره شمالی قرار گرفتیم، اما آیا به این معنی است که نباید اقدامی انجام دهیم و اجازه بدهیم ما را در لیست سیاه قرار بدهند و بانک هایمان را تحریم کنند؟ آیا این به نفع ما و اقتصاد مقاومتی است که در لیست سیاه قرارمان بدهند و وقتی تلاش می کنیم که کشور را از این دام رها کنیم، به نفوذی بودن متهم شویم؟» او همچنین درپاسخ به موضوع برخورد دوگانه با کشورهای عضو FATF که پورابراهیمی به آن اشاره کرده بود نیز گفت: «در رده بندی اف ای تی اف کشورهایی هستند که همه قوانین را رعایت می کنند، کشورهایی هم هستند که به طور عمده قوانین را رعایت می کنند، برخی کشورها برخی از قوانین آن را رعایت می کنند و بعضی کشورها نیز به طور مطلق قوانین را رعایت نمی کنند». طیب نیا تاکید کرد اگر ما بعد از 12 ماه از این لیست سیاه خارج شویم، دیگر جایگاه ما کشوری نخواهد بود که به طور مطلق با این نهاد همکاری نمی کند؛ زیرا رهایی از بند تحریم ها برای ما کافی است. این در حالی است که پور ابراهیمی به عنوان رئیس کمیسیون اقتصادی مجلس، در بیان انتقاد خود از پیوستن به FATF، مدعی شده بود کشورهایی نظیر ترکیه و عربستان که از تروریسم منطقه ای حمایت می کنند، در این سازوکار مورد سوال قرار نمی گیرند، ولی اگر ما عضو این گروه باشیم، برای کمک های خود به گروه های مورد حمایتمان، تنبیه خواهیم شد.آخرین تلاش های مخالفاندرحالی که پیش از سخنان وزیر اقتصاد و هم زمان با نطق های مخالفان، وکیلی، نماینده تهران و انصاری نماینده داراب، از پیوستن به FATF دفاع کرده بودند، بخش مهم تر جلسه دیروز، پس از پایان سخنان وزیر و خروج او از صحن اتفاق افتاد. چهره هایی نظیر دهقان که به جز نطق انتقادی خود قصد ارائه توضیحات بیشتر را داشت و حاجی دلیگانی که از ابتدای سخنان طیب نیا قصد ارائه اخطار و تذکر داشت، بعد از خروج وزیر از صحن اجازه یافتند براساس نوبت، تذکرات و اخطارهای خود را بیان کنند. حاجی دلیگانی، نماینده شاهین شهر ابتدا به این معترض بود که چرا در زمان حضور وزیر در جلسه به او اجازه بیان اخطار و تذکرش داده نشده است. لاریجانی هم برای او توضیح داد براساس آیین نامه، مخاطب اخطار و تذکر، هیات رئیسه هستند و بیان اخطار و تذکر ربطی به حضور وزیر در صحن ندارد. پس از این توضیح لاریجانی، نماینده شاهین شهر شروع به بیان انتقادات خود از حرف های وزیر کرد و گفت: «امضای آقای وزیر اقتصاد که گفتند خرداد ماه سال 94 انجام شده، تعهدآور است، اگر تعهدآور نبود و تفاوتی نمی کرد که امضا شود یا نه، بنابراین چرا روزه شک دار گرفتند و آن را امضا کردند؟ اگر الزام آور است، چرا قبل از امضا آن را به مجلس ندادند و از مجلس اجازه نگرفتند، اصل 77 قانون اساسی در این زمینه رعایت نشده است». علی لاریجانی در پاسخ به این اخطار حاجی دلیگانی گفت: «دولت ماموریت دارد که در چارچوب قانون مذاکره کند، نه خارج از آن».لاریجانی ادعای مخالفان را رسما تکذیب کرداما این پایان صحبت های حاجی دلیگانی نبود و نماینده شاهین شهر که در بخش اول سخنانش از لاریجانی پاسخ گرفته بود، با اشاره به قراردادهای نفتی، گفت: «ایرادات هیات تطبیق مصوبات دولت با قوانین، در این قراردادهای نفتی رعایت نشده است و هیات تطبیق هیچ گونه نقطه نظرات نمایندگان را در قراردادهای نفتی تاثیر نداده است». علی لاریجانی رئیس مجلس هم در واکنش به این حرف حاجی دلیگانی گفت: «بنده این گفته شما را تایید نمی کنم. 15 بند ابلاغی دفتر مقام معظم رهبری تماما در قراردادهای جدید نفتی اجرائی شدند، بنده مسئول این موضوع هستم و حرف شما را تکذیب می کنم، آقای محسن اسماعیلی، رئیس هیات تطبیق هستند و رسما به بنده نامه نوشتند و اعلام کردند تمام موارد بحث شده در قراردادهای جدید نفتی اجرائی شدند، اما اگر شما باز هم ایرادی دارید آن را بپرسید، نه اینکه پشت تریبون مجلس حرفی خلاف واقع بزنید، اگر بحث این است که آن مطالب ارسال شده مجلس از سوی هیات تطبیق به دولت ابلاغ شده یا نه، باید بگویم این اقدام انجام شده است و بنده خودم آن را امضا کردم، بنده مسئول این موضوع هستم و حرف شما صحیح نیست». لاریجانی تاکید کرد: «ملاحظات دفتر رهبری درباره قراردادهای جدید نفتی تماما اعمال شده اند».توصیه لاریجانی به مخالفان برای داشتن عقل دیپلماتیکاما نقطه اوج دفاع دیروز لاریجانی از مواضع وزیر اقتصاد، جایی بود که پس از حاجی دلیگانی، دهقان، نماینده طرقبه و چناران که در نوبت سخنرانی مخالفان هم نطق کرده بود، با اشاره به سه بند از الزامات FATF گفت: «ما از 41 بند تعهدات این موافقت نامه، به دو یا سه بند ایراد داریم و معتقدیم نباید این تعهدات پذیرفته می شد». علی لاریجانی هم در جواب دهقان و فلاحت پیشه که می گفتند چرا وزیر یک ساعت صحبت کرده و به هر مخالف پنج دقیقه زمان صحبت داده شده، گفت: «ما جلسه ای گذاشتیم خود آقایان می گفتند این موضوع مهم است. اما اگر 290 نماینده بخواهند حرف بزنند، چند ماه طول می کشد، بنابراین ما مثل همیشه قرعه کشی انجام دادیم، اینجا ما چه تخلفی کرده ایم. اگر هم شما در مورد محتوا حرف دارید، وزیر حرف زده است. همین مطلبی که شما می گویید این بندها مطابق قانون است، فقط سه، چهار بندش ایراد دارد. وقتی ما سه، چهار بند را براساس حرف های شما ایراد داریم چرا از همه این توافق ایراد بگیریم؟ عقل دیپلماتیک هم در دنیا خوب چیزی است، ما باید هر موضوع را سر زمانش بگوییم. وقتی شما دو بند از قانون تان شبیه بقیه جهان نیست، چرا کلامی خواهید در لیست سیاه قرار بگیریم؟ حالاسوال این است که اگر قوانینی در چارچوب این قوانین تصویب کردیم، بروند مذاکره بکنند یا نه، در دولت قبل هم گفتند که بروند مذاکره کنند؛ یعنی بگویند ما این اقدامات را سر موقعش انجام می دهیم. چرا اصرار دارید حرف آخر را اول بزنید که مشکل ایجاد شود. به هر حال این حرف های شما مربوط به هیات رئیسه نیست. اما فعل حال برای آن بود که همان طور که آقایان خواسته بودند، وزیر بیایند توضیح دهند، که آمدند و توضیح دادند».
                