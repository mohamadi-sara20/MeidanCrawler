سه‌شنبه ۲۸ اردیبهشت ۱۳۹۵
-----------------------------------------
یادداشت. اقتصاد
-----------------------------------------
جراحی زیبایی در شرکت های بیمه
-----------------------------------------

                    کشور ما در جراحی زیبایی بینی مقام چهارم جهان را دارد. این طور که پیش می رود، به نظر می رسد از نظر جراحی زیبایی صورت های مالی نیز رتبه ما در حال صعود است. تسهیلات مالی معوق را تمدید کردیم و کسری ذخیره مطالبات مشکوک الوصول را با بتاکس موقتا پوشاندیم، کفاف نکرد، به جراحی زیبایی روی آوردیم.دارایی های ثابت را تجدید ارزیابی کردیم و برخلاف استاندارد های بین المللی گزارشگری مالی، مازاد تجدید ارزیابی را به حساب سرمایه منتقل کردیم. حتی استاندارد های حسابداری خودمان را هم تغییر دادیم تا زیان حاصل از تسعیر ارز بدهی ها را به حساب دارایی های ثابت منتقل کنیم. ظاهرا شرکت های بیمه هم در صف نوبت برای نوع دیگری از این جراحی قرار گرفته اند.یکی از شرکت های بیمه، در نامه ای به تاریخ 01/02/1395 که در سامانه کدال منتشر شده است، اعلام کرده «با عنایت به مصوبه مورخ 31/01/1395 شورای عالی بیمه، مبنی بر آزاد سازی ذخایر فنی و تکمیلی حوادث طبیعی رشته های بیمه غیرزندگی سنوات قبل شرکت در سال 1394، مجموعا مبلغ 245 میلیارد ریال از ذخایر مزبور را پس از رایزنی با حسابرس شرکت به حساب سود و زیان سال 1394 یا زیان انباشته منتقل خواهد کرد».در نامه مزبور، برخلاف عرف معمول کسانی که تحت عمل جراحی زیبایی قرار می گیرند و به هیچ عنوان مایل به اعتراف نیستند، صریحا اعلام شده که آزاد سازی ذخیره عمدتا با رویکرد اصلاح ساختار مالی و کاهش زیان انباشته و احیانا افزایش رتبه توانگری شرکت و تسریع در رفع محدودیت ماده141 اصلاحیه قانون تجارت صورت خواهد گرفت. (طبق مفاد ماده 141 اصلاحیه قانون مزبور، شرکت هایی که زیان انباشته آنها بیش از نصف سرمایه شده باشد، باید در مجمع عمومی فوق العاده صاحبان سهام برای کاهش سرمایه یا انحلال شرکت تصمیم بگیرند) در نامه مزبور، همچنین عنوان شده «این موضوع مختص سال 1394 بوده و در سال 1395 باید مطابق آیین نامه جاری نسبت به احتساب ذخیره لازم اقدام کرد». طبق آیین نامه ذخایر فنی موسسات بیمه، مصوب شورای عالی بیمه، یکی از ذخایر فنی بیمه های غیرزندگی، ذخیره تکمیلی و خطرات طبیعی است که بابت تضمین تعهدات موسسات بیمه در مقابل خطرات ناشی از حوادث فاجعه آمیز و معادل سه درصد حق بیمه های غیرزندگی، پس از سهم بیمه اتکائی محاسبه و به مانده ذخیره منتقل شده از سال قبل اضافه می شود. این ذخیره عملاهمان ذخیره ای است که در بند 29 استاندارد های حسابداری ایران، تحت عنوان ذخیره تکمیلی تعریف شده است و در صورتی که حق بیمه های عایدنشده برای پوشش خسارت مورد انتظار مربوط به بیمه های منقضی نشده کافی نباشد، در حساب ها منظور می شود.سوالات زیر، درباره آزادسازی ذخایر فنی قابل طرح و بررسی است:1- محاسبات ذخایر فنی و تکمیلی حوادث طبیعی رشته های بیمه غیرزندگی براساس کدام روش عملی انجام و در حساب ها ثبت شده است (نمونه هایی از روش محاسبه تحت عنوان Solvency II را انجمن و دانشکده اکچوری و همچنین رهنمود بیمه لوید به تفصیل تشریح داده اند)2- براساس کدام محاسبات فنی مشخص شده است که کل ذخیره منظورشده در حساب ها از این بابت تا پایان سال 1394، اضافی بوده و باید برگشت داده شود. آیا انتظارات از وقوع حوادث غیرمنتظره، روند های اقتصادی اجتماعی، قوانین، ریسک های تجاری و غیره کاهش یافته است (از 41 نوع حادثه طبیعی شناخته شده در جهان مانند سیل و زلزله، 31 نوع آن در ایران امکان وقوع دارد)3- آیا آزاد سازی ذخایر فنی رتبه توانگری شرکت را افزایش می دهد، یا با انتقال آن به سود و زیان انباشته و نهایتا قابل تقسیم بودن آن بین سهام داران، توانگری شرکت در پرداخت خسارت های احتمالی آتی کاهش خواهد یافت؟4- آیا برگشت ذخایر مزبور انتقال منافع سهام داران قبلی به سهام داران فعلی نیست؟5- اگر این ذخیره اضافی است و برگشت داده شده است، چرا دوباره باید از سال 1395 در حساب ها منظور شود؟6- تکلیف سایر شرکت های بیمه چیست؟ آیا آنها هم می توانند این ذخایر فنی را آزاد کنند.7- تکلیف سرمایه گذاران خارجی چیست که احیانا تمایل به خرید سهام شرکت های بیمه را دارند یا حداقل می خواهند دارایی هایشان را در ایران تحت پوشش بیمه ای قرار دهند؟ با یک آیین نامه ذخیره می گیریم و با یک مصوبه آزاد می کنیم. هزینه این عمل جراحی (آزاد سازی 245 میلیارد ریال ذخیره فنی) بالغ بر 55 میلیارد ریال خواهد شد که شرکت باید بابت مالیات پرداخت کند. به قول کسانی که به تیغ جراحی زیبایی رضایت می دهند، بکش و خوشگلم کن.
                