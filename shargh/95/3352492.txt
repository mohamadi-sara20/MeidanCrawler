سه‌شنبه ۱۴ اردیبهشت ۱۳۹۵
-----------------------------------------
type_unknown
-----------------------------------------
توقف دستور رئیس جمهور در گام نخست
-----------------------------------------

                    گروه اقتصاد: اصلاح نظام بانکی که رئیس جمهور در تیرماه سال گذشته در قالب نامه ای به اسحاق جهانگیری بر آن تاکید داشت، آن گونه که مسعود نیلی، مشاور اقتصادی رئیس جمهور در پنجمین نشست راهبردهای اقتصادی ایران می گوید، با وجود نهایی شدن، در روند بررسی لایحه بودجه سال 95، با مشکل مواجه شده است. نیلی در سخنان خود به حذف دو تبصره ای اشاره می کند که زمینه ساز اصلاح نظام بانکی به عنوان اولویت دولت در سال 95، بود. او می گوید این امر سبب شده دولت دچار مشکل شود و به همین دلیل، دولت در تلاش است تا شاید با روی کار آمدن مجلس دهم، اصلاحیه بودجه را برای احیای این دو تبصره ارائه دهد؛ البته یادآوری می کند حتی در این صورت نیز، برای اصلاحات، نیمی از سال را از دست داده ایم. در این نشست سیدفرشاد فاطمی، مدیرگروه اقتصاد دانشکده مدیریت و اقتصاد دانشگاه صنعتی شریف نیز به بررسی وضعیت اقتصاد ایران پرداخت و ناپایداری رشد اقتصادی کشور را در سالیان اخیر، از مشکلات اصلی اقتصادی برشمرد.خارجی‎ها زودتر از ما، به اقتصاد ایران اعتماد نمی‎کنندمسعود خوانساری، رئیس اتاق تهرانسال 94، به‎عنوان سخت ترین سال اقتصاد ایران پشت سر گذاشته شد. در این سال رکود اقتصادی و رشد اقتصادی نامطلوب، اقتصاد را فراگرفته بود و بنگاه‎های پرشماری تعطیل شدند. در همین مدت چهارماهه پس از برجام، بیش از 180 هیات خارجی به ایران سفر کردند که برای کشوری که حدود 10سال در انزوا بود، اتفاق مهمی است. همواره پرسیده می‎شود ورود این هیات‎های خارجی به کشور چه عایدی ای دارد. باید پاسخ داد آوردن پول و سرمایه در عرض چهارماه ساده نیست و قضاوت در این رابطه کمی زود است، کمااینکه سرمایه‎های مردم از بانک‎ها خارج نشده تا در اقتصاد ایران به کار گرفته شود و نمی‎توان انتظار داشت خارجی‎ها زودتر از ما، به اقتصاد ایران اعتماد کنند. برای اتاق تهران دارای اهمیت است که بتواند پیش‎بینی ای برای اقتصاد ارائه دهد. از آنجا که در یک اقتصاد مانند ایران، برنامه‎های پنج ساله معمولاکاملابه اجرا درنمی‎آیند، پیش‎بینی یک ساله منطقی‎تر به نظر می‎رسد. آنچه مسلم است موسسات بین‎المللی، پیش‎بینی رشد پنج درصدی برای اقتصاد ایران داشته‎اند، اما هنوز اقتصاد ایران دچار مشکلات ساختاری است که باید به آنها رسیدگی کرد. ارز چندنرخی، مشکلات سیستم بانکی، بوروکراسی حاکم و دیوان سالاری بزرگ دولتی، محیط کسب‎وکار نامطلوب و فساد موجود، از جمله مشکلات ساختاری ایران به شمار می‎رود که پیش‎بینی رشد را سخت می‎کند، اما باتوجه به ثبات نسبی موجود، به نظر می‎رسد سال 95 سال خوبی برای اقتصاد ایران باشد.حساسیت نسبت به اقتصاد سال 95مسعود نیلی، مشاور اقتصادی رئیس جمهورنسبت به اقتصاد سال 95 حساسیت‎های بالایی وجود دارد. از بین مشکلات موجود، گزینه‎های متعددی مطرح می‎شود که هر یک از آنها نیازمند اقدامات فراوانی است که در این زمینه می‎توان اتفاق نظری میان کارشناسان اقتصادی یافت، اما زمانی‎ که نوبت به انتخاب و اولویت‎بندی می‎رسد، کار سخت می‎شود و اجماع‎نظر در آن وجود ندارد. اگر به رشد اقتصادی کشورهای بزرگ جهان بنگریم، اقتصاد آمریکا و اروپا در سال‎های 2008 و 2009 دچار بحران شدند اما باوجوداین رشد اقتصاد آمریکا به مسیر پایدار و بلندمدت پیشین بازگشته و رشدی حدود 2،5درصد را شاهد است. رشد اقتصادی اروپا همواره کمتر از آمریکا بوده است. بعد از این بحران، پیش‎بینی می‎شود پس از مدتی به رشد بلندمدت خود بازگردد. اقتصاد ژاپن در فاصله زیادی با رشد بلندمدت خود قرار دارد و در حدود صفر، نوسان دارد. در بررسی اقتصادهای نوظهور مانند برزیل و چین باید گفت، برزیل اکنون دچار بحران شده و چین نیز رشد اقتصادی نزولی را تجربه می‎کند. در بین این کشورها هند به‎عنوان کشوری مطرح است که در مسیر رشد بلندمدت خود قرار دارد. روند پیش روی رشد اقتصادی در کشورهای درحال توسعه، روند سخت‎ترشدن رشد و کاهش نسبتا قابل توجه آن در کشورهای مختلف را نشان می دهد. به همین دلیل قیمت جهانی کالاهای پایه ازجمله نفت با کاهش‎های قابل توجهی روبه رو شده‎ است. بخشی از آن به سرمایه‎گذاری‎های زیادی که در دوره افزایش قیمت‎ این کالاها شاهد بودیم و بخشی هم به کاهش رشد اقتصادی به ویژه کشور چین بازمی‎گردد. کشورهای صادرکننده نفت را به سه دسته می‎توان تقسیم کرد. دسته نخست کشورهایی هستند که باوجود اینکه از این منابع بهره‎مند هستند، اما اقتصاد خود را به اقتصادی متنوع تبدیل کرده‎اند که می‎توان در این زمینه به امارات اشاره کرد. این کشورها سطح وابستگی خود را به کالاهای پایه کاهش داده‎اند، اما بااین حال پس از شوک کاهش درآمدهای نفتی دچار کاهش رشد اقتصادی شده‎اند. دسته دوم کشورهایی هستند که اقتصادهای وابسته به درآمدهای نفتی دارند اما درعین حال در دوره وفور درآمدهای نفتی توانسته‎اند صندوق‎های ثروت ملی خود را از مازاد درآمدهای نفتی پر کنند، عربستان و کویت در این دسته قرار می‎گیرند. این کشورها بر اثر شوک نفتی با رکود اقتصادی مواجه شده‎اند. دسته سوم که ایران نیز در این دسته قرار می‎گیرد، کشورهایی هستند که همه درآمدهای نفتی دوره رکود خود را خرج کرده‎اند و بودجه خود را با مخارج حاصل از درآمدهای نفت متورم و اقتصاد خود را به واردات وابسته کرده‎اند. ونزوئلا، ایران و روسیه در این دسته قرار دارند. این کشورها پس از شوک نفتی علاوه بر رکود، بحران اقتصادی را نیز تجربه کرده‎اند.اقتصاد ایران در 10 سال گذشته به قدری نوسان داشته که در گذشته اقتصادی ایران بسیار کم چنین تجربه‎ای وجود دارد. چیزی شبیه این اتفاق را در سال‎های 1353 تا 1360 در مقیاسی کوچک تر شاهد بوده‎ایم. در طول سال‎های گذشته دو مشکل اساسی برای اقتصاد ایران حاصل شده است. نخست تنگنای مالی و دیگری کمبود تقاضاست. به‎طور سنتی اقتصاد ایران در تامین منابع مالی خود، در منابع خارجی از درآمد نفت بهره می‎گرفته و در منابع داخلی نیز به نظام بانکی رجوع می‎کرده است. درآمد نفتی اکنون با کاهش شدیدی روبه رو شده است. میزان درآمدهای نفتی ایران در سال 1394 نسبت به سال 1392 تقریبا حدود 50 درصد شده و به نسبت سال 1390، به یک سوم کاهش یافته است. آنچه در بعد کاهش تقاضا رخ داده نمایانگر این است که تولید واحدهای تولیدی در سال 93، افزایش یافت اما در سال 94 با مشکل فروش مواجه شدند. علت آن نیز کاهش 21درصدی درآمدهای ملی در طول سه سال گذشته و دیگری نرخ سود بانکی بسیار بالابوده و نسبت به تورم کاهش متناسبی نداشته است. این امر سبب شده تا هم تقاضای مصرفی کنترل و هم تقاضای سرمایه‎گذاری دچار مشکل شود. به همین دلیل برای اولین بار برای سال‎های طولانی، نرخ سود سپرده با فاصله زیادی نسبت به تورم قرار گرفته و سبب شده تا انگیزه مردم برای سپرده‎گذاری در بانک‎ها افزایش یابد و تمایلی به خروج این سپرده‎ها از بانک ها مشاهده نشود.دولت نیز به دلیل کاهش‎های درآمد، با کاهش تقاضا مواجه شده است. جمع مخارج دولت در سال 1394 که حدود 201هزار میلیارد تومان بود نشان می دهد در مقایسه با مخارج دولت در سال 1393، که حدود 175هزار میلیارد تومان بود رشد واقعی مخارج دولت منهای تورم حدود سه درصد بوده است. این امر نشان می‎دهد بسیار کم از سمت دولت تقاضا در اقتصاد شکل گرفته است.در مجموع سبب شد در بخش صنعت و خدمات در سال 94، با رشد منفی مواجه باشیم و در مقابل، نفت و کشاورزی رشد مثبت داشته باشند که رشدی نامتوازن را نشان می‎دهند. در بخش تورم نیز روند کاهنده‎ای را شاهد بودیم که استمرار یافت و توانستیم تورم نقطه به نقطه را از 16،5 درصد در پایان فروردین 94 به 8.3 درصد در پایان اسفند برسانیم که با آمار تورم فروردین بانک مرکزی، این شاخص به 7.2 درصد کاهش یافته است. به همین سبب به نظر می‎رسد در ماه‎های اول تابستان 95، متوسط نرخ تورم (نقطه به نقطه و کل) و شاخص CPI (تورم مصرف‎کننده) تک رقمی شود.با برداشته شدن تحریم‎ها، در سال جاری انتظار داریم حدود 25درصد درآمدهای حاصل از فروش نفت نسبت به سال 94 افزایش یابد. حجم تجارت خارجی حدود 15 تا 20درصد می‎تواند افزایش یابد. با درنظرگرفتن تمامی این شرایط، این اجماع در دولت وجود دارد که اصلاح نظام بانکی، مهم ترین اولویت اقتصاد ایران در سال 95 خواهد بود. حل مشکلات نظام بانکی می‎تواند در پیوند با نظام بانکی جهانی و در کنار آن رفع رکود تاثیری مستقیم بگذارد و به همین دلیل از درجه اهمیت بسیار بالایی برخوردار است. در نتیجه نظام بانکی را می‎توان گلوگاه رشد اقتصادی در سال 95 و از سویی تهدیدی برای ثبات اقتصادی کشور دانست. مجموع مشکلات نظام بانکی شامل سرمایه بانک ها، مطالبات غیرجاری، موسسات غیرمجاز و تغییر ترغیب دارایی های بانکی به سمت دارایی های فیزیکی به جای دارایی های مالی و رجوع بانک ها به سرمایه گذاری در املاک و مستغلات و... سبب شد تا اصلاح این نظام در دستور کار دولت قرار گیرد. براساس نامه ای که رئیس‎جمهور در تیرماه سال گذشته به معاون اول خود در رابطه با اصلاح نظام بانکی نوشت، این پکیج آماده شد و در همین قالب دو تبصره به بودجه سال 95 افزوده شد که هر دو در مورد اصلاح نظام بانکی بود، اما مجلس هر دو تبصره را حذف کرد که اکنون لایحه بودجه را دچار مشکل کرده است. تبصره 19 مربوط به افزایش سرمایه بانک‎ها و تبصره 20 مربوط به تبدیل 40هزار میلیارد تومان از بدهی‎های دولت به اوراق بود. اکنون با حذف این دو تبصره، بخش مربوط به بسته اجرائی دولت برای اصلاح نظام بانکی عملاغیرقابل اجرا شده. مشکل بزرگ دیگری هم به وجود آمده است. به این ترتیب مجلس ارقام سود اوراق را بین بخش‎های دیگر پخش کرد. بنابراین کار دشوار شده است. دولت در تلاش است حداقل تبصره 20 را به لایحه بازگرداند. اما لازمه برگرداندن این تبصره این است که تعدیلی در بودجه نیز ایجاد شود و شاید لازم باشد بعد از تشکیل مجلس جدید، اصلاح بودجه 95 شکل بگیرد تا این دو تبصره احیا شود و بتوان از این طریق اصلاح نظام بانکی را در دستور کار قرار داد، اما همین اقدام مجلس سبب شد تا شش ماه از سال 95 را از دست بدهیم.ناپایداری رشد اقتصادی در سالیان اخیرفرشاد فاطمی، استادیار دانشکده مدیریت و اقتصاد دانشگاه صنعتی شریفبا نگاهی به گزارش صندوق بین المللی پول، به نظر می‎رسد در طول سال‎های اخیر، نرخ رشد اقتصادی ایران و رتبه ما در بین رشدهای اقتصادی جهان، نوسان داشته است؛ بنابراین می توان گفت یکی از معضلات اقتصاد ایران، پایداری نداشتن رشد اقتصادی است. اگر به تولید ناخالص داخلی حقیقی نگاه کنیم، بخش نفت بیشترین آسیب را دیده است. بخشی مربوط به تحریم بانک مرکزی و تحریم نفتی بود و بخشی به علت کاهش قیمت نفت جهانی. به همین دلیل این بخش کوچک شد و سایر بخش‎ها نتوانست کمبود آن را جبران کند. بخش‎های خدمات و صنعت نیز به دلیل متاثربودن از قیمت نفت متوقف و در برخی موارد نزولی شد. رشد تولیدات صنعتی با اطلاعات شرکت های بورسی در تابستان سال 94، تقریبا با لحاظ کردن صنعت فراورده های نفتی 10درصد کاهش یافته است. بدون صنعت فراورده های نفتی و صنعت خودرو، حدود 9درصد نسبت به تابستان سال 93 کوچک شده است. تولید کالاهای واسطه ای و سرمایه ای ما نیز کاهش یافته است. در واقع تولید کالاهایی که می توانند رشد اقتصادی را در دوره های بعد تضمین کنند، نیز کاهش یافته است.
                