چهار‌شنبه ۱۷‌شهریور ۱۳۹۵
-----------------------------------------
یادداشت
-----------------------------------------
این زبان، مغولی نیست
-----------------------------------------

                    در خبرها آمده بود دولت پس از مطالعات گسترده و در راستای همبستگی ملی و برآورده کردن نیاز آموزش به زبان مادری ایرانیان و مطالبه های برحق هم میهنان تصمیم گرفته است، در سال تحصیلی پیش رو اجازه دهد یک رشته به نام زبان و ادبیات ترکی آذری در مقطع کارشناسی در دانشگاه تبریز راه اندازی شود؛ پس از اندکی، آن هنگام که ویژگی های کلی و سرفصل درس ها و منبع ها و متن های مربوطه که قرار بود به عنوان زبان مادری برای گروهی از علاقه مندان به زبان و ادبیات آذری در دانشگاه تبریز تدریس شود، از دل خبرهای دیگر بیرون آمد، به یک باره دانسته شد که آن مطالعات گسترده چیست و این برداشت دولت از همبستگی ملی چه چیزی است و تدریس به زبان مادری برای ما آذربایجانی ها چگونه باید باشد. پنبه ای که وزارتخانه علوم از کتیبه های مغولی اورخون ینی سئی و متن کتاب های اجق وجق اویغوری و قزاقی و قرقیزی و... برای تدریس زبان مادری رشته بود، به همه چیز می مانست مگر زبان و ادبیات آذربایجانی! پرسش سرنوشت ساز این است که چه روی داده که دولت گرامی در شرایطی این چنین بغرنج به یک باره حاضر شده دست به چنین عمل شتاب زده ای بزند؟نباید پنهان کرد که فضای سیاسی کشور ما از چندی پیش در یک میدان بزرگ جناحی، انتخاباتی اما به گونه ای ناطبیعی به گفت وگوهایی ازاین دست گردآلوده شده است، گویی جدای از این مسئله ها و از آن جمله مسئله زبان، در این سامان در کار فرهنگ و سیاست هیچ گره دیگری وجود ندارد. این نگاه در بازتولید متن های ادبی امروزه گونه و گویه نوینی از یک زبان نامانوس ترکی را پدید می آورد و تجویز می کند و رواج می دهد و با متاثرکردن و به چالش کشیدن گونه های رایج می کوشد گویش وران آذری را به پذیرش گونه و گویه تازه ای از نوعی زبان معیار رایج در کشورهای ترکیه و جمهوری آذربایجان وادار کند. در این نگاه وارونه زبان مردم آذربایجان در پیوند تاریخی با گروه زبان های ترکی، مغولی، کره ای، تبتی و گروه زبان های اورال آلتایی بازگو می شود و تاریخ ادبیات آن نیز از کتیبه های مغولی اورخون ینی سئی و متن های اویغوری و قزاقی و قرقیزی از چین و ماچین می آغازد و به طیفی ناشناس از یک ادبیات هم روزگار در نوشته ها و سروده هایی از چهره هایی ناشناخته تر در منطقه قفقاز و تاتارستان و ترکیه می رسد. پنهان نیست که زبان دیرین مردم آذربایجان در گذشته های دور شاخه ای از زبان های ایرانی بوده و با زبان های پهلوی و فارسی میانه، پیوستگی هایی داشته و آذری نامیده می شده است. زبان محاوره ای ترکی اندکی پس از درآمدن ترکان سلجوقی و سپس در دوران صفویه و از آن پس در دوران قاجار و به تدریج به آذربایجان راه یافته و پس از آمیزش با شبکه واژگانی بومی آذری به شکل کنونی درآمده است. هرچند از نظر آواشناسی واکه ها، (مصوت ها) زبان مردم آذربایجان در ظاهر با نظام آوایی زبان های ترکی غربی همگونی و همانندی واکه ای دارد، بااین حال به واقع این دستگاه آوایی زبان پهلوی است که هنوز در زبان مردم آذربایجان کارکرد دارد. هماهنگی واکه ای که از ویژگی های زبان های ترکی و به ویژه ترکی غربی است و در خلال آن و بر بنیاد یک قانون دقیق آوایی، واکه های عنصرهای صرفی، پیوند تنگاتنگی با فرجامین واکه هر واژه یا هر فعل دارد، در گویش کنونی آذری چندان نگریسته نمی شود.همچنین از نظر ساختاری نیز در شکل و ساختمان (مورفولوژی) و در جمله ‍ بندی یا نحو (syntax) همانندی های کامل زبان کنونی مردم آذربایجان با خانواده زبان های هند و اروپایی و از آن میان گروه زبان های ایرانی به روشنی دیده می شود. در زبان کنونی آذربایجانی منطق فکری که به عنوان پس زمینه ذهنی گویش وران کارکرد دارد، از یک چارچوب هند و اروپایی و ایرانی بهره می گیرد نه چیز دیگر. به بیان ساده تر، نقشه اولیه ای که گویش ور آذربایجانی برای پیاده کردن ساختمان جمله ها و ترکیب بندی های اسمی و همچنین فعل ها و صفت ها در گویش روزانه خود به کار می برد، به طور کامل با ساختار و اندام های جمله سازی در زبان های هند و اروپایی و از آن میان زبان های ایرانی مطابقت و سازگاری دارد نه گروه زبان های ترکی.امروزه در زبان رایج مردم آذربایجان ماده های لفظی و معنوی از واژه های آذری بسیار دیده می شود، به گونه ای که تقریبا همه نام ها، پیشه ها و اصطلاح های کشاورزی و دامداری و خانه داری و حتی فنی و بیشتر نام ها و نشان های جغرافیایی ریشه ای ایرانی دارند و واژگان ترکی در گویش کنونی مردم آذربایجان از 30 درصد مجموع واژگان موجود در این زبان فراتر نمی رود. گذشته از اینها بسیاری از تعبیرها و زبانزدها و مثل ها نیز برگردان تعبیرها و مثل های فارسی و به طور کلی ایرانی است، طوری که می توان گفت زبان کنونی مردم آذربایجان با آنچه خانواده زبان های ترکی نامیده می شود، متفاوت است؛ تاجایی که زبان آذری برای ترکان و زبان ترکی مردم آذربایجان کاملامفهوم نیست. در صورت آورده شدن متن های ناشناخته به عنوان متن های ادبی از جغرافیاهای فرهنگی دوردست مانند متن های اویغوری، مغولی، ترکمنی، قزاقی، قرقیزی و دیگران و تدریس آنها به عنوان متن های پایه برای زبان و ادبیات ترکی آذربایجانی در دانشگاه ها و ادبستان های آذربایجان، بی گمان ماجرای وحشتناکی روی خواهد داد. از یک سو گنجینه بسیار ارزشمندی از شبکه واژگانی آذری که اکنون حکم یک ثروت ملی را برای همه ملت ایران به نمایش می گذارند، به شتاب از میان خواهد رفت و جای خود را به واژه های نوپرداز و نارس و نامانوس و نامفهوم مغولی و اویغوری و تاتاری که غالبا یا از گورستان های مغولستان و بیابان های سین کیانگ نبش قبر شده و سر از سفره هفت رنگ زبان های نوبنیاد ترکی غربی درآورده اند یا در همین چند دهه گذشته از سوی آکادمی های ترکیه جعل شده اند، خواهد داد. از دیگر سو با تغییر وجه ساختاری و همچنین تغییر در نظام آوایی زبان آذری، از این پس گویش ور آذربایجانی ناگزیر خواهد بود عادت های تاریخی اش را رها کند و زبان زیبای خود را با همه گویش ها و سلیقه های آن در سراسر خطه آذربایجان از حوزه گویش وری بیرون براند و به زبانی نازیبا، نامانوس و ناشناخته که نه ساختار آن را می شناسد و نه با واژه های عجیب وغریب و نارس آن آشنایی دارد، سخن بگوید. زبان امری نادقیق و فازی (FUZZY) است؛ در جامعه شناسی زبانی باید از آرمان گرایی نظریه های صورت گرا پرهیز کرد و واقعیت های بیرونی را پذیرفت. جدای از این، هرگونه آرمان گرایی برای زدودن زبان کنونی مردم آذربایجان از واژه های کهن آن و هرگونه تلاش برای دگرگون سازی بنیادهای ساختاری آن و هر اقدامی برای دورکردن آن از بستر تاریخی و خودویژگی های ایرانی آن و هر حرکتی برای بیگانه کردن و مغولی کردن آن بی تردید نه تنها با واقعیت های زبان شناسی تاریخی و تطبیقی زبان آذری، بلکه با اراده مردم آذربایجان و ملت ایران منافات دارد.
                