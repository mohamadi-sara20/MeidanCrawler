یک‌شنبه ۲۸‌شهریور ۱۳۹۵
-----------------------------------------
type_unknown
-----------------------------------------
کمال خرازی خبر داد: شرایط جدید پیوستن به FATF
-----------------------------------------

                    گروه سیاست: «شرایط جدیدی برای پیوستن ایران به FATF در شورای عالی امنیت ملی وضع شد». این خبری است که کمال خرازی، رئیس شورای راهبردی روابط خارجی، دیروز در گفت وگو با خبرگزاری تسنیم اعلام کرد. او با بیان اینکه «عضویت ایران در این قرارداد که روابط ما را با دنیا تسهیل می کند، با توجه به قوانینی که در گذشته در مجلس درباره پول شویی وضع شده و قانونی که درحال حاضر در مجلس هست، مشکل نیست»، به مسئولان دست اندرکار توصیه کرد: «مسئولان این حوزه باید مترصد باشند که طرف مقابل از نوع نگارش قراردادهایی که بین ایران و آنها تنظیم می شود، سوءاستفاده نکند». رئیس شورای راهبردی روابط خارجی تصریح کرد: «شورای عالی امنیت ملی به این مسئله رسیدگی کرد و شرایط جدیدی را وضع کرده که ان شا ءالله حقوق ملت ایران تامین خواهد شد». به گفته او، در جلسه قبلی شورای عالی امنیت ملی درباره پیوستن ایران به FATF شرایطی جدیدی گذاشته و بحث هایی شده است. این جلسات و شرط و شروط گذاشتن ها در حالی است که سیاسی شدن ماجرای الحاق ایران به کارگروه اقدام مالی علیه پول شویی(FATF)، فعالان اقتصادی در بخش خصوصی را در برزخی نگه داشته که عبور از آن می تواند گره گشای کار آنها در تعامل با نظام مالی جهان در عصر پسابرجام باشد. آن طور که پدرام سلطانی، نایب رئیس اتاق بازرگانی و صنایع و معادن ایران تاکید می کند «پس از امضای برجام باید از نتایج آن استفاده کنیم و اینکه برای یک کار کوچک، کار بزرگی را مخدوش کنیم، منطبق با عقل و منطق نیست و برای پیوستن به عملیات پولی و مالی در جهان، راهی جز پذیرش مفاد FATF نداریم».گفتنی است، کارگروه ویژه اقدام مالی، نهادی بین المللی برای مبارزه با پول شویی و تامین مالی تروریسم است که پس از توافقی با دولت ایران محدودیت های وضع شده علیه ایران را معلق کرده است. در این چارچوب منتقدان نگران هستند پذیرش FATF حمایت های ایران از حزب الله و حماس را دچار مشکل کند؛ چنان که در نامه برخی از نمایندگان مجلس به رئیس جمهوری دراین باره نیز آمده بود: «یکی از موارد الزامی که FATF از جمهوری اسلامی ایران طلب کرده است و مسئولان دولتی ذی ربط عمدا یا سهوا بر آن سرپوش گذاشته اند، این است که ایران موظف شده است قانون مبارزه با تامین مالی تروریسم را اصلاح و تبصره مربوط به استثنای «نهضت های آزادی بخش و گروه هایی را که برای مقابله با اشغال خارجی، استعمار و نژادپرستی مبارزه می کنند»، از قانون حذف کند، معنای این الزام FATF این است که جمهوری اسلامی ایران نقشی در تعریف گروهای تروریستی نداشته و این امر به FATF و شورای امنیت سازمان ملل واگذار شود. هدف از اضافه کردن این تبصره این بود که دشمنان جمهوری اسلامی ایران و برخی سازمان های وابسته به شورای امنیت سازمان ملل از قانون مذکور علیه خودمان سوءاستفاده نکنند و گروه های جبهه مقاومت، مانند حزب الله لبنان و حماس فلسطین و سایر گروه های مجاهد که علیه استعمار و تروریست مبارزه می کنند خود به عنوان تروریست مشمول تحریم قرار نگیرند و جمهوری اسلامی ایران در مسیر خواست کشورهای ظالم جهان آنها را تحت فشارهای ظالمانه قرار ندهد». نگرانی از کنارگذاشتن انقلابی گریروشن است به خاطر انتقادات موجود در این زمینه، تکلیف پیوستن ایران به کارگروه اقدام مالی علیه پول شویی و به دنبال آن تعامل گسترده با نظام مالی جهان، آن طور که فعالان اقتصادی بخش خصوصی انتظار دارند، به سرعت مشخص نخواهد شد. سخنگوی دولت به کاپیتولاسیون خواندن و طرح انتقادات گسترده از تریبون نماز جمعه واکنش نشان داده است، اما هنوز هم برخی از بابت الحاق به کارگروه مذکور نگران هستند و در هر فرصتی آن را بیان می کنند؛ برای مثال سردار حسین باقری، رئیس ستاد کل نیروهای مسلح، دیروز در بیست ودومین نشست فرماندهان و مسئولان سپاه درباره مسئله FATF و با طرح این پرسش که «پذیرش این معاهده استقلال ما را دربر می گیرد یا خیر؟» گفت: «دشمن تلاش دارد مسئولان با کنارگذاشتن انقلابی گری و برای پیوستن به جرگه تعاملات جهانی، پدیده نفوذ را کامل کند». در این شرایط که منتقدان دولت با ابراز نگرانی از به خطرافتادن استقلال و منافع ملی کشور مانع پذیرش FATF و توسعه مراودات مالی می شوند و فعالان اقتصادی نیز تاکید دارند FATF از جلمه الزامات توسعه مراودات پولی و مالی کشور در فضای پس از تحریم هاست، مسئولان مربوطه به فکر راه میانه ای هستند تا تکلیف این ماجرا را که البته مراحل تصویب آن در مجلس و دولت قبل کلید خورده بود، روشن کنند. ازهمین رو شورای عالی امنیت ملی قرار است با شروط جدیدی الحاق به کارگروه اقدام مالی علیه پول شویی را میسر کند. کمال خرازی، رئیس شورای راهبردی روابط خارجی دیروز از تعیین شدن این شروط خبر داد، اما جزئیات آن را نگفت. علی شمخانی، دبیر شورای عالی امنیت ملی نیز چهارشنبه گذشته با اشاره به اینکه کارگروه اقدام مالی علیه پول شویی بعد از جلسات متعدد با وزرا و سایر نهاد های تصمیم گیرنده به جمع بندی رسیده است، گفت تصمیم نهایی دراین باره منوط به امضا و تایید رهبری است. او همچنین با اشاره به اینکه برخی اعتقاد دارند FATF باید در مجلس شورای اسلامی تصویب شود، گفته بود: «مجلس کار خود را می کند و شورای امنیت ملی هم کار خود را انجام می دهد، اما طبیعتا هر چه اجماع کشور نسبت به این معاهده بیشتر شود، مشکلات آن کمتر خواهد بود». ناگفته نماند یک مقام مسئول نیز پیش از این به خبرگزاری مهر گفته بود: «تصویب FATF در شورای عالی امنیت ملی با قید پنج شرط به تصویب رسیده است که البته باز هم نظر نهایی را مقام معظم رهبری در این رابطه اعلام خواهند کرد». محمدباقر نوبخت، سخنگوی دولت نیز در نشست خبری اخیر خود به مسئله شروط ایران برای پذیرفتن این سند، پرداخته و اعلام کرده بود: «شرایطی را در این سند می پذیریم که در چارچوب قانون اساسی جمهوری اسلامی ایران باشد. در قانون اساسی درباره نهضت های آزادی بخش، توضیح واضحی داده شده است، ما با کشور کره شمالی در لیست سیاه بودیم و اکنون از این لیست خارج شده ایم و در مرحله تعلیق هستیم. هیچ توافقی در این باره نشده، اما تصریح شده هر توافقی در چارچوب قانون اساسی باشد، مورد احترام ماست».شورای راهبردی روابط خارجی در یک نگاهشورای راهبردی روابط خارجی، یک اتاق فکر و نهاد مشورتی رهبری با رویکردی راهبردی در حوزه روابط خارجی است که در خرداد سال 1385، با حکم مقام معظم رهبری تشکیل شد. در دوره اول (1385 تا خرداد 1393) سیدکمال خرازی رئیس و علی اکبر ولایتی، علی شمخانی، محمد شریعتمداری و محمدحسین طارمی اعضای آن بودند. ریاست شورا در دوره دوم که از خرداد 93 شروع شده است برعهده کمال خرازی بوده و سعید جلیلی دبیر سابق شورای عالی امنیت ملی، ابراهیم شیبانی رئیس کل بانک مرکزی در دولت هشتم و دولت نهم، محمدحسین طارمی سفیر پیشین ایران در چین و عربستان، سیدمهدی مصطفوی اهری، سفیر پیشین ایران در اتریش و آلمان و سردار احمد وحیدی، وزیر دفاع دولت دهم اعضای این شورا هستند. هدف از تشکیل این شورا آن بوده است که در تصمیم گیری های کلان نقش آفرینی کند و افق های نو در روابط خارجی را نشان دهد. بهره مندی از نظرات نخبگان و تدوین شاخص ها برای رسیدن به اهداف سند چشم انداز کشور نیز از دیگر پتانسیل های مورد توجه این شوراست. وظیفه شورای راهبردی روابط خارجی این است که راهبردها، سیاست ها و راهکارهایی را تهیه کند و سیاست خارجی جمهوری اسلامی را به نتایج مطلوب برساند. شورای یادشده همچنین مسئول ایجاد هماهنگی بیشتر در همه فعالیت ها در عرصه روابط خارجی است.
                