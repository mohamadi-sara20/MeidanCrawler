دو‌شنبه ۲۹‌شهریور ۱۳۹۵
-----------------------------------------
type_unknown
-----------------------------------------
نهی نامزدی احمدی نژاد
-----------------------------------------

                    گروه سیاست: با آمدنش مخالفت شد. خبرگزاری فارس در یادداشتی که به قلم مهدی فضائلی منتشر کرده است، از دیداری خبر داده است که نتیجه اش ختم گمانه زنی ها برای ریاست دوباره احمدی نژاد بر دولت است؛ موضوعی که یادداشت نویس فارس به آن اشاره کرده است و چندی پیش از سوی عباس امیری فر از یاران احمدی نژاد هم نقل شده بود. در این یادداشت آمده است: «چند روزی است محافل رسانه ای و سیاسی گوناگون از جمله کانال های نزدیک به دکتر احمدی نژاد، از ملاقات وی با رهبر انقلاب اسلامی خبر می دهند؛ دیداری مهم که به درخواست و پیگیری خود او انجام شده...... اما ظاهرا نتیجه اش خلاف انتظار وی بوده است! هرچند هنوز جزئیات این دیدار که چند هفته قبل انجام شده است، منتشر نشده؛ ولی این مقدار قطعی است که وی با نهی صریح رهبر معظم انقلاب، برای ورود به میدان رقابت انتخابات ریاست جمهوری سال آینده مواجه شده است! نهی ای برخاسته از تدبیر، یعنی لایه های زیرین و صفحات پسینی ماجراها را دیدن. نهی ای حاکی از شجاعت در بیان آن چیزی که رهبری برای انقلاب و نظام و چه بسا مصالح خود وی لازم دانسته اند و نهی ای که موید قدرت مدیریت برای راهبری انقلاب است. حضرت آقا این بار نه به شیوه معمول و غالب خود- و البته نه همیشگی- بلکه مبتنی بر مصالح کشور و مشابه موارد خاص و استثنا، در برابر آمدن دکتر احمدی نژاد به میدان رقابت های ریاست جمهوری سکوت نکرده و صراحتا نظر مخالف خود را ابراز کرده اند».در ادامه این یادداشت پرسشی طرح شده که احمدی نژاد را بر سر یک دوراهی تصمیم گیری ترسیم می کند. «ولایت پذیری یا ناپذیری»: «بنابراین بدون تردید، اعلام نظر صریح رهبری، حدود 9 ماه مانده به انتخابات را باید اقدامی پر خیر و برکت و البته توام با اتمام حجت دانست. امروز احمدی نژاد و یاران دوآتشه و سینه چاک او در معرض آزمونی مهم قرار گرفته اند؛ آزمون «ولایت پذیری»! احمدی نژاد که مدتی است نشست های «تبیین آرمان های انقلاب اسلامی و بازخوانی خط امام و رهبری» را برگزار می کند، امروز باید در عمل نشان دهد با نهی مهم ترین «ثقل» احیا شده از سوی امام (ره) یعنی «ولایت فقیه» چگونه برخورد خواهد کرد و تمکین می کند یا خود را «ماذون»! نمی داند و راه خود را می رود؟ او در دوران ریاست جمهوری اش در گفت وگو با نویسنده این سطور، مدعی بود سینه اش را سپر کرده تا تیرهای نشانه رفته به سمت آقا به او اصابت کند!».چندی قبل هم خبری به نقل از اسفندیار رحیم مشایی منتشر شد که البته بعدا حمید بقایی، معاون اجرائی رئیس سابق دولت، آن را تکذیب کرد. او در خبری که در کانال تلگرامی خود منتشر کرد، مصاحبه منتسب به اسفندیار رحیم مشایی را تکذیب کرد و گفت: «ایشان گفتند اصلامصاحبه ای نداشته اند». در مصاحبه منسوب به مشایی او گفته بود: «اینها ما را رد صلاحیت می‎کنند. وقتی هاشمی رفسنجانی را رد صلاحیت کردند، صلاحیت من را هم تایید نخواهند کرد».این روزها گمانه های بسیاری درباره واردشدن یا نشدن احمدی نژاد به رقابت های ریاست جمهوری آینده مطرح شده است. رفتار ها و سخنان رئیس سابق دولت در ماه های اخیر بر این گمانه دامن زده بود. تعدد سفرهای استانی اش و محتوای سخنرانی هایش رنگ وبوی انتخاباتی داشت تا جایی که هم برخی اصولگرایان مانند محمدرضا باهنر، رئیس جبهه خط امام و رهبری، آن را بی ربط با تبلیغات انتخاباتی زودهنگام ندانسته بود و هم برخی مقامات دولتی مانند معاون سیاسی و به ویژه خود وزیر کشور اعلام کرده بودند که این سفرها شائبه انتخاباتی دارد. سخنگوی شورای نگهبان هم گفته بود که مرجع ما برای رسیدگی به تبلیغات زودهنگام انتخاباتی در موعد تایید صلاحیت ها گزارش های رسانه هاست؛ بااین حال برخی از اصولگرایان مدعی شده بودند که او تنها گزینه رای آور جناح راست است و اصولگرایان چهره مقبول رای آور دیگری در قد و قواره احمدی نژاد ندارند. برخی مانند امیر محبیان، تحلیلگر اصولگرا، هم بودند که می گفتند در صورت رای آوردن ترامپ در آمریکا احتمال روی کار آمدن احمدی نژاد قطعی می شود. حتی گفته شد که نام احمدی نژاد در فهرست 30 تا 40 نفره پیشنهادی اصولگرایان برای انتخابات ریاست جمهوری آینده هم قرار دارد. با این حال هم زمان برخی اصولگرایان کار احمدی نژاد را تمام شده تلقی می کردند و حتی توصیه به نیامدنش داشتند. اما و اگر های زیادی هم درباره احتمال رد یا تایید صلاحیت او وجود داشت. بعد از انتشار یادداشت خبرگزاری فارس باید منتظر ماند و دید آیا اخبار موثق تری در این باره منتشر می شود یا خیر.
                