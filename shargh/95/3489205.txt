پنج‌شنبه ۹ دی ۱۳۹۵
-----------------------------------------
type_unknown
-----------------------------------------
پیشنهاد روحانی در مورد زنجانی
-----------------------------------------

                    ایسنا: رئیس جمهوری روز گذشته، در نشست تخصصی جامعه نظارت و بازرسی دولت با اشاره به موضوع «گورخواب ها» و نامه ای که اصغر فرهادی به او نوشته بود، گفت:«چه کسی می تواند در جامعه بزرگی مثل ایران ببیند عده ای از هم نوعانش که آسیب اجتماعی دیدند شب به خاطر بی پناهی به قبر پناه ببرند». حسن روحانی، عنوان کرد: «من دیروز (سه شنبه) از یکی از هنرمندان نامه ای را خواندم که بسیار دردناک بود. شنیده بودیم بعضی ها از فقر، کارتن خواب می شوند یا زیر پل ها می خوابند اما قبرخواب را کمتر شنیده بودیم. این هنرمند در نامه نوشته بود وقتی این موضوع را دیدیم بغض در گلویم و شرمساری در سیمایم ایجاد شد.چه کسی می تواند در جامعه بزرگی مثل ایران به این عظمت، دین، فرهنگ و با عشق به خاندان رسالت ببیند عده ای از هم نوعانش آسیب اجتماعی دیدند و به خاطر بی پناهی به قبر پناه برده اند. قبلازنده به گور می گفتند، اما الان طرف برای اینکه سرما را تحمل کند خودش را در گور می کند». او با تاکید بر اینکه این مسئله برای دولت و مردم قابل تحمل نیست، افزود: «برای حل چنین موضوعاتی همه باید یکپارچه شویم و از مسائل جناحی و اختلافات دست برداریم و مشکلات اساسی کشور را مد نظر قرار دهیم. برای حل مشکلات همه باید دست به دست هم بدهیم. دولت و ملت و همه مسئول هستیم و در برابر فساد همه ما مسئولیم. بزرگ ترین قدرت برای مقابله با فساد نظارت عمومی است». رئیس جمهوری با اشاره به ارائه منشور حقوق شهروندی در 29 آذر، عنوان کرد: «می خواهم این تاریخ 29 آذر در ذهن ما بماند. من در این روز منشور حقوق شهروندی را به ملت بزرگ ایران عرضه کردم و یک هدف این بود که ملت ما درزمینه حقوق شهروندی مطالبه گر باشد و از دولت، قوه قضائیه، قوه مقننه و نیروهای امنیتی بخواهد و مطالبه کند. حق مداربودن، حق خواه بودن و حق جو بودن یکی از وظایف ماست». حسن روحانی ادامه داد: «قوه مجریه، قضائیه و مقننه هرکدام دستگاه های نظارتی متفاوتی دارند و شورای نگهبان هم یک دستگاه نظارتی به شمار می آید. حالاچرا با وجود این همه دستگاه نظارتی باز هم شاهد تخلفات بزرگ هستیم. چگونه می شود که یک تخلف عظیم و بزرگ حدود سه میلیارد دلار در کشور ایران در دولت قبل اتفاق بیفتد؟ این همه دستگاه های نظارتی بودند، اما کدام یک نظارتشان قوی نبوده است. یا قوانین ما اشکال دارد یا افرادی که مسئولیت نظارت دارند مشکل دارند». او افزود: «مگر یک نفر خودش به تنهایی می تواند سه میلیارد دلار به جیب بزند؟ به کجا وصل بوده است؟ چه کسانی به او کمک کرده اند و شریک هایش چه کسانی بوده اند؟ چگونه نفت، اموال و صدها میلیون دلار پول در اختیار او قرار گرفته است؟ دستگاه قضائی رسیدگی کرده و به یک حکمی رسیده است. من راجع به دستگاه قضائی و حکم آن فرد بحثی ندارم چون این مربوط به دستگاه قضائی است و قاضی بررسی کرده و به یک حکمی رسیده است اما سوال مردم همچنان باقی است. حالااگر یک فردی اعدام شود، پول چه شد؟ پولی که در اختیار این آقا بود کجا رفت؟ چه کسانی موثر بودند و نقش داشتند؟» رئیس دولت تدبیر و امید، گفت: «از آغاز پرونده پیشنهاد دادم به جای اینکه این فرد مستقیما در اختیار قوه قضائیه قرار بگیرد، در اختیار وزارت اطلاعات قرار گیرد تا اطلاعات شفاف و پرونده پخته شود و بعد در اختیار دستگاه قضائی قرار بگیرد؛ اما به هرحال این مسئله عملی نشد. به عنوان نماینده ملت ایران و مسئول اجرای قانون اساسی عرض می کنم که در پرونده های مهمی که میلیاردها از اموال عمومی مردم حیف ومیل شده، باید به سوالات مردم پاسخ داده شود و اگر پاسخ داده نشود چیزی مهم تر از سه میلیارد دلار و بیش از ده ها میلیارد دلار از دست داده ایم و آن مسئله اعتماد عمومی مردم و مسئله سرمایه اجتماعی است». روحانی افزود: «اگر مردم در مبارزه با فساد، جدی باشند، آن وقت سازمان های نظارت و بازرسی حرفه ای ما در سه قوه با امید و قدرت بیشتری این مسیر را ادامه می دهند. همه ارکان باید کنار هم قرار بگیریم و با فساد و انحراف مبارزه کنیم و معیار برای ما اسلام و قانون اساسی جمهوری اسلامی باشد». چرا برخی سایت ها و روزنامه ها اگر علیه دولت فحاشی کنند تشویق می شوند؟او گفت: «در دستگاه های نظارتی مهم این است که پیش داوری نداشته باشیم؛ چون ما را بسیار به خطا وامی دارد. در بسیاری از موارد متاسفانه به خاطر مسائل حزبی و جناحی و گاهی حتی مسائل قومیتی یا حتی قیافه ظاهری طرف پیش داوری می کنیم و از همه بدتر این است که بگوییم این برای این جناح یا آن جناح است». رئیس جمهوری با طرح این پرسش که چرا یک عده در کشور حاشیه امنیتی دارند، عنوان کرد: «این حاشیه امنیتی از کجا آمده است؟ چرا خبرگزاری ها، سایت ها و روزنامه ها هرچه بگویند، بنویسند، فحاشی کنند و تهمت بزنند حاشیه امنیتی دارد؟ اگر این کارشان مربوط به دستگاه اجرائی و دولت باشد، گاهی تشویق هم می شوند. حالاجرئت نمی کنند راجع به دستگاه های دیگر چیزی بنویسند». روحانی ادامه داد: «مسئله مهم تر این است که ما از وقوع گناه خوشحال بشویم. بعضی ها به خاطر مسائل جناحی و خطی وقتی روزنامه و سایتی را می بینند که فحاشی و توهین می کند و افترا می بندد، از گناه خوشحال می شوند. سقوط اخلاقی در جامعه زمانی است که کسی از گناه، منکر و دروغ خوشحال شود». او افزود: «ما ایرانی ها می گوییم یک بام و دو هوا. بعضی افراد افراطی در برخی جناح ها این گونه هستند و می گویند دروغ و تهمت اگر علیه جناح من باشد بد است و اگر علیه جناح مقابل باشد خوب است. درحالی که اسلام آمده تا ما را از این ضلالت و گمراهی نجات دهد. نباید خرده حساب ها، دشمنی ها، دعواها و اختلافات موجب آن شود که از عدالت فاصله بگیریم. عدالت، فوق مذهب است و نباید پیش داوری کنیم». رئیس جمهوری گفت: «من سراغ دارم در مواردی معلم یا استادی در دادن نمره جناح را در نظر گرفته است. خدا نکند ما به آن روزی برسیم که معلم در دادن نمره نگاه کند این فرد، فرزند چه کسی است یا فامیل او یا فرزند دشمنش یا از این جناح و آن جناح». حسن روحانی ادامه داد: «در بازرسی ها که نوعی قضاوت اولیه در پایان بازرسی صورت می گیرد و با وجود اینکه دادگاهی نیست؛ اما به نوعی داوری می شود، خیلی مهم است که عدالت را مدنظر قرار دهیم. در تمام بازرسی ها باید به این نقطه برسیم که اشکال ریشه ای از کجا بوده و اگر آن را پیدا و منعکس کردیم، برای حل آن مقررات و رویه ها را اصلاح کنیم. در این صورت می توانیم در کارمان موفق باشیم. رئیس جمهوری با تاکید بر اینکه در بازرسی ها حریم خصوصی مردم نباید افشا شود، عنوان کرد: «ممکن است در یک بررسی و بازرسی یا خواندن یک نامه خصوصی یا بازرسی از محل کار، بازرس به نکته ای برسد که ممکن است گناه باشد؛ اما جزء زندگی شخصی و خصوصی فرد به حساب بیاید که در این صورت حق ندارد آن را افشا کند». او افزود: «15 سال پیش آقایی نزد من آمده بود و می گفت فلانی برای فلان کار مناسب نیست؛ چون من یک روز از اذان ظهر تا نزدیکی های مغرب با او بودم و دیدم نماز ظهر و عصر نخواند. من به او گفتم چقدر قبل از مغرب از او جدا شدی؟ که گفت نیم ساعت، گفتم ممکن است در همان نیم ساعت خوانده باشد. اگر یک بار دیدید رفیقی نماز خوانده، از لحاظ شرعی باید او را نمازخوان تلقی کنید. اصلاچرا این گونه حساب و کتاب می کنید؟». روحانی گفت: «بعضی ها ذهنشان اساسا بیماری هایی دارد که اسرار مردم و زندگی خصوصی آنها را دنبال نکنید؛ اما اگر جرمی انجام شده و مربوط به مصالح جامعه است، باید بررسی کنیم و برایمان تفاوتی نداشته باشد که این فرد چه کسی است. همه افراد از لحاظ قانون باید مساوی باشند. بسیار مهم است که در این شرایط کشور، به مسئله فساد توجه کنیم و برای مقابله با فساد کمربندها را محکم ببندیم. اگر می خواهیم اقتصاد درست شود، رشد و توسعه صورت بگیرد و اقتصاد مقاومتی را ببینیم، یکی از شرایط آن نبودن فساد است».او با بیان اینکه برای مبارزه با فساد بازرسی های ویژه از قوای سه گانه لازم هستند؛ ولی کافی نیستند، افزود: «اینها همه نظارت های حرفه ای و ویژه است. ما نیاز به یک نظارت و بازرسی کامل عام و عمومی داریم که آن نظارت مردم است. همه مردم باید به صحنه نظارت بیایند. مگر می توانیم مشکلی را در جامعه بدون حمایت مردم حل کنیم». اعتماد مردم قدرت اول کشور استروحانی با اشاره به اینکه بزرگ ترین سرمایه ای که نظام جمهوری اسلامی ایران دارد، سرمایه اجتماعی است، تاکید کرد: «موشک و هواپیما و نیروی نظامی همه سر جایشان و دستشان هم درد نکند؛ ولی آنها قدرت دوم هستند. وقتی قدرت ملی را بررسی می کنیم، قدرت نظامی در رده چندم است و مردم، اعتماد مردم و سرمایه های اجتماعی جزء قدرت های اول هستند».او افزود: «یکی از وظایف مهم نظارت ها و بازرسی ها ترمیم سرمایه اجتماعی و اعتماد عمومی است. در هر موضوعی اگر جرم، تخلف و انحراف بزرگی رخ می دهد و به ویژه اگر مردم احساس کنند تخلف یک فرد نبوده و یک مجموعه بوده، باید مسئله برای مردم کاملاواضح شود و توضیح داده شود تا ما بتوانیم مشکلی را که در اعتماد عمومی جامعه به وجود آمده، ترمیم کنیم».رئیس جمهوری با طرح این پرسش که ما برای چه به دنبال نظارت هستیم، گفت: «باید ابتدا با فردی که مقصر و متخلف بوده، برخورد شود؛ اما مهم تر این است که ما در فرایند کار باید ببینیم قوانین، مقررات و رویه های ما چه اشکالی داشته است. هر بازرسی مهمی در نهایت باید به یک پیشنهاد برای اصلاح فرایندها و رفع نقص رویه ها، آیین نامه ها و حتی قوانین حاکم در کشور منجر شود».روحانی افزود: «اگر به قصورها و تخلفات رسیدگی نشود، آن وقت کسی که کار نیک، مفید و سالم می کند، با آن کسی که انحراف دارد، مثل هم دیده می شوند. ما نیاز داریم تا متخلف را شناسایی و بعد از آن از ابعاد تخلف های بعدی پیشگیری کنیم. هر قضاوتی همین گونه است و در نهایت بسیاری از موارد باید روشن شود که ریشه تخلفات کجا بوده است». وظیفه قوه قضائیه پیشگیری از جرم استرئیس جمهوری به بخشی از قانون اساسی اشاره کرد و عنوان کرد: «قانون اساسی یکی از وظایف قوه قضائیه را اقدام مناسب برای پیشگیری از جرم و اصلاح مجرم قرار داده است. یکی از وظایف قوه قضائیه اصلاح مجرم است و آن مجرم باید سالم شود و به جامعه بازگردد یا اقدام مناسب برای پیشگیری از جرم صورت گیرد. البته نه اینکه یک دستگاه عریض و طویل پیشگیری راه بیفتد».او افزود: «ظاهرا ما متوجه قانون اساسی نشده ایم که می گوید عمل قوه قضائیه باید پیشگیری کننده باشد. اگر یک پرونده در پیچ وخم های دستگاه قضائی سال ها معطل بماند، جلوی پیشگیری گرفته می شود. از طرفی مردم باید کاملابه قوه قضائیه مطمئن باشند و سلامت پیشگیری کننده مهم است؛ چون مردم می گویند در نهایت یک قاضی و دادگر وجود دارد». او با بیان اینکه در نظام جمهوری اسلامی مسئله نظارت و بازرسی اهمیت ویژه ای دارد، گفت: «اساسا هرگونه اختیار و قدرت در یک نظام اگر همراه با نوعی بازرسی و نظارت نباشد، احتمال انحراف و فساد در آن بسیار زیاد است؛ گرچه در فرهنگ اسلام بخشی از کنترل قدرت، کنترل خود انسان هاست که آن را تقوا می نامیم؛ یعنی قدرتی درونی که می تواند فرد را از انحراف باز دارد. در آیات و روایات ما هم بسیاری از اعمال به دلیل تقویت قدرت باطنی تقوا در نهاد انسان بوده است».روحانی افزود: «علاوه بر تقوای درون، دستگاه هایی هم باید باشند که با نظارت خود و تقوای ظاهری، دستگاه ها و افراد را در تقوای باطنی تقویت کنند. نظارت ها به دو گونه هستند؛ یکی از آنها حرفه ای یا بازرسی های ویژه دستگاه های مختلف است. اگر می شد این اسم ها را تحت یک عنوان قرار می دادیم، شاید برای مردم آسان تر می شد، تا بدانند در هر دستگاهی چه بخشی عهده دار نظارت است و مردم به آن می توانند مراجعه کنند. اگر شرح وظایف مشخص بود، مواد اختصاصی هر دستگاه بعد از مواد عمومی وظایف آن قرار می گرفت و شاید کار آسان تر می شد».رئیس جمهوری همچنین به حماسه 9 دی اشاره کرد و گفت: «9 دی به خاطر عشق ملت ایران به امام حسین (ع) بود و باز نرویم از آن استفاده جناحی کنیم. این حرکت بزرگ مردم برای دفاع از اباعبدالله(ع)، حق، نظام جمهوری اسلامی، ولایت فقیه و مسیر حق بود و مربوط به این جناح و آن جناح نبود، چراکه به مردم خبر رسید در روز عاشورا به امام حسین(ع) توهین شده است».
                