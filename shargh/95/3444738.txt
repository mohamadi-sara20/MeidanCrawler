یک‌شنبه ۱۸ مهر ۱۳۹۵
-----------------------------------------
سرمقاله
-----------------------------------------
عاشورا در برابر بدعت ها
-----------------------------------------

                    تحلیلگرانی که فلسفه عاشورا را به بحث گذاشته اند، بعضی از اهداف مهم و والای این قیام یا رویداد تاریخی را مبارزه با بدعت هایی دانسته اند که پس از وفات پیامبر(ص) به دست حاکمان و مدعیان دروغین دین، یا جاهلان به دین، به نام اسلام گذاشته شد. کسانی منافع خود را در این دیدند که با دین تحریف شده و حفظ برخی شعائر و ظواهر دینی بهتر می توان آدمیان را در میدان قدرت مطیع و منقاد خود کرد و به منافع دنیوی دست یافت و بر کرسی سیاست و قدرت نشست. اوج این بدعت ها و تحریف ها را می توان در زمان به سلطنت نشستن امویان بر کرسی جانشینی پیامبر(ص) مشاهده کرد. نخستین بدعتی که در اسلام راه یافت، اساس حکومت و خلافت به شکل سلطنت و انحصار در قدرت بود؛ در این نوع نگاه بدعت وار دستگاه رهبری اسلام که براساس عدالت و صداقت بود، از مسیر و مجرای خود خارج شد و به وادی استبداد و استیثار افتاد. طبیعی بود که در این راستا حق و باطل درهم آمیخته و مشتبه شود و جای خود را عوض کند؛ در نتیجه جامعه با حفظ اسم اسلام، به رسم جاهلیت بازگردد و با شعار عدالت، ستم سایه افکند و مسلمانان راه حیرانی و سرگردانی در پیش گیرند. هشداری که دخت پیامبر، حضرت فاطمه اطهر(س)، در نخستین خطابه خود در روزهای پس از رحلت پدر بزرگوارش داده بود، این بود: «فانی حرتم بعد البیان؛ چرا بعد از بیان حق سرگردانید؛ و اسررتم بعد الاعلان؛ و چرا آشکار از حقیقت دفاع نمی کنید؟ الاو قد اری ان قد اخلدتم الی الخفض؛ همانا می نگرم که شما به رفاه و راحت طلبی سو کردید...». یعنی بدعت و انحراف در دستگاه خلافت و مدیریت، جامعه اسلامی را به سوی دورویی، نفاق، حق پوشی، سرگردانی، تملق پیشگی و در نهایت به راحت طلبی برده است و کمتر کسی در برابر این بدعت ها و تحریف ها احساس مسئولیت می کند. همانند احبار و ملایان یهود که در برابر تحریف کلام خداوند، زبان در کام بردند و فریادی برنیاوردند.بدعت های حاکمان اموی که منشا قیام عاشورا شد، تنها سگ بازی و جابه جاکردن برخی حلال ها و حرام ها نبود. بنا بر روایت های تاریخی، نخستین کاری که معاویه در راستای تقویت سلطنت خود انجام داد، به دست گرفتن شریان های اقتصادی و فرهنگی و بناکردن سازمان های حکومتی بود. در حوزه فرهنگ دستور داد در شامات کسی حق بازگوکردن سخنان پیامبر را ندارد. رفت وآمدها را به گونه ای محدود کرد که کسی از شام به شهر مدینه نیاید تا حقیقت اسلام را از زبان برخی اصحاب بشنود. ابوذر غفاری که در زمان خلیفه سوم به شام تبعید شد، معاویه احساس خطر کرد و به خلیفه سوم نوشت: ان اباذر لمفسد علیکم الشام فتدارک اهله ان کان لک فیه حاجه (الغدیر، ج 8 ص 34)؛ یعنی همانا ابوذر مردم شام را علیه تو می شوراند. پس به داد ایشان برس اگر به یاری شان نیازمندی. یعنی سخنان ابوذر مردم را با اسلام راستین آشنا می کند و ممکن است او در شام حکومت مرکزی را با خطر مواجه کند. مهم ترین چیزی که عامل بقای حکومت معاویه در شام شد، بی خبری مردم از حقیقت اسلام و سخنان پیامبر بود و از سویی مبلغان و حقوق بگیران دستگاه معاویه در برابر موقعیت های مالی و سیاسی، بدعت ها می ساختند و دروغ ها می گفتند و مغزها را از حقیقت تهی می کردند و افسانه ها می پرداختند. معاویه برای برقراری و دوام سلطه خود نقل احادیث پیامبر را ممنوع کرد. در مسجد دمشق ایستاد و هنگام ایراد خطبه گفت: ای مردم از نقل احادیثی که از پیامبر وارد شده، بپرهیزید. این دستور به همه جا ابلاغ شد. حقیقت اسلام همان بود که مبلغان معاویه به مردم می گفتند. کسانی که در حکومت معاویه حق قلم و سخن داشتند، امثال ابوالدرداء و کعب الاحبار بودند که از دیانت یهود در اسلام نفوذ کرده بودند. از این راه احادیث دروغین بی شماری وارد اسلام شد که هنوز در برخی کتاب های روایی به عنوان اسرائیلیات موجود است. تبلیغات یک سویه و انحصاری کردن تبلیغات به دست حکومت چنان در مردم تاثیر گذاشته بود که فردی عامی از یکی از بزرگان شام پرسید: این ابوتراب که خطیب همواره بر فراز منبر او را لعن می کند کیست؟ آن مرد در پاسخ گفت: «درست نمی شناسم ولی فکر می کنم سارقی از سارقان فتنه انگیز باشد». (مروج الذهب، ج 3، ص 42) شگفتا اینکه تاثیر تبلیغ تا آنجا کارساز شده بود که بعد از یک قرن و زمان انتقال حکومت از امویان به عباسیان، گروهی از نامداران شامی نزد منصور سفاح آمده و گفتند: برای پیامبر اهل بیتی جز بنی امیه نمی شناسیم (همان ص43). معاویه استبداد سیاسی و فرهنگی را در یکی از خطبه هایش چنین اعلام کرد: «انی لااحول بین الناس و السنتهم ما لم یحولوا بیننا و بین ملکنا»؛ حقیقت این است تا زمانی که مردم میان ما و سلطنت ما حائل نشوند، ما میان ایشان حائل نمی شویم؛ یعنی در هر کار و سخنی آزادند، جز اینکه بخواهند بر سلطنت ما خرده بگیرند و انتقاد کنند و در خطبه ای دیگر هرگونه انتقادی را ممنوع کرد. (طبری، ج3، ص286) اینها بدعت هایی بود که با حاکمیت امویان شکل گرفت. چه بدعتی در اسلام از این بالاتر که امربه معروف و نهی ازمنکر که برترین جهاد است ترک و حق انتقادکردن از مردم ستانده شد؟ امام حسین(ع) نخستین رسالت خود را در این قیام نهی ازمنکر در حوزه حکومت دید و اینکه چرا مردم از حق دفاع نمی کنند؟ از پیامبر سند داد «اگر مردم سلطان جائری را ببینند که حلال و حرام خدا را جابه جا کرده و او را بازندارند، در قیامت جایشان همان جای جائران است». چه بدعتی در اسلام سهمگین تر که یاران راستین پیامبر- اباذر- زبانشان در کامشان مهار یا بریده شود؟ و تبعیدشدگان پیامبر – خاندان بنی العاص- به حوزه خلافت بازگشته و بر عرصه های مالی دست یابند. حدود نیم قرن از رحلت رسول خدا گذشته و در این زمان کوتاه، کسانی در چرخه حکومت قرار گرفته اند که یا مطرود رسول خدا بودند یا در زمان پیامبر با جریان نفاق هم کاسه بودند. این جابه جایی آدم ها بود که جابه جایی ارزش ها را در پی داشت. به تعبیر امام علی(ع) تمام آثار جاهلیت باز گشته؛ یعنی شعائر اسلام موجود است ولی ارزش های اخلاقی مفقود شده است. ایستادگی امام حسین(ع) در برابر چنین وقایع تلخ و دردناکی بود. آزادی و شرف و عزت که از آن مومنان است، به دست چاپلوسان اموی به اسارت و ذلت تبدیل شده بود؛ امام حسین در روز عاشورا در برابر جریانی ایستاد که آمده بود دین و انسانیت را ابزار حکومت تبدیل و مردم را ثناگوی خود کند. امام حسین (ع) در واپسین لحظات عمر خود فرمود: اگر دین ندارید پس آزادمرد باشید. در روز عاشورا انسانیت و عدالت و آزادی به نمایش درآمد، تحولی در جهان اسلام پدیدار شد. مردم دریافتند اسلام محمد(ص)، اسلام دیگری بوده، یاران پیامبر غیر از این بوده اند که از رسانه های اموی شنیده اند. پس از انقراض و اضمحلال امویان، نوبت به عباسیان، عموزاده های پیامبر، رسید؛ اما آنان به شکل دیگری بر حقیقت دین و عاشورا سرپوش نهادند؛ بدعت ها و تحریف ها را به شکل شرارت باری به دنیای اسلام بازگردانند. روضه کربلاخوانده می شد؛ اما زندان ها پر از آزادی خواهان علوی بود. اسلام در سطح شعار رواج داشت؛ اما حاکمان عباسی هیچ سخن حق و انتقادآمیزی را برنمی تافتند. اولین آنان به دلیل خون ریزی لقب «سفاح» گرفت. فشارهای سیاسی و استبداد حکومتی آن چنان بالاگرفت که مردم، جور امویان را بر عدل عباسیان ترجیح دادند. امیرالمومنین هایی که جای پیامبر نشستند، جز قتل و زندان و شکنجه چیزی نمی شناختند. به نام اسلام حدیث ها ساختند، دروغ ها گفتند و از سویی عده ای مامور ماجور برای بدنام کردن امامان، بنای غلو گذاشتند و پیمانی که حاکمان با مردم بسته بودند، شکستند، خانه خدا را منجنیق بستند تا مخالفان خود را از میان بردارند. امامان شیعه را به بهانه های مختلف مقتول و مسموم کردند. دریغ و درد اینکه بدعت های پیش از عاشورا پس از زمانی اندک و در عصر عباسیان بازگشت، اما این بار نه تنها به دست حاکمان، بلکه با کمک جاعلان حدیث و جاهلان به دین، از زبان پیامبر روایت ها ساختند که نه تنها عقل گریز که عقل ستیز بود. امامان را در حد غلو و خدایی بالابردند تا از چشم مردم بیندازند. جریان عاشورا ماندگاری اش با شکل عزا و نوحه حفظ شد؛ اما به شکل واژگونه که از آن هیچ اثری برنمی خاست. مگر نه این بود که حقیقت عاشورا برای ستم ستیزی و ظلم زدایی برآمده بود؛ اما چرا امیرالمومنین های پس از معاویه و یزید و خلیفه های عباسی و عثمانی در کنار بزرگداشت عاشورا و عاشوراپروری ستم های بیشتری روا داشتند؟ و حقیقت عاشورا و تشیع، از عینیت جامعه و زمان به خلوت خانه تکایا و چند روز محرم بازگشت؟ در اینجا باید با مولوی همراه شد که با مردم حلب در روز عاشورا گفت: خفته بودستید تا اکنون شما/ تاکنون جامه دریدید از عزا/ پس عزا بر خود کنید ای خفتگان/ چون که بد مرگیست این خواب گران/ بر دل و دین خرابت نوحه کن/ چون نمی بینی جز این خاک کهن (مثنوی، دفتر ششم)
                