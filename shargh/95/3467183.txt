پنج‌شنبه ۲۷ آبان ۱۳۹۵
-----------------------------------------
یادداشت
-----------------------------------------
وزارتخانه ای پیشرو یا دنباله رو
-----------------------------------------

                    برنامه پنج ساله پنجم توسعه که در سال 1390 اجرائی شد و با تصویب نمایندگان مجلس تا تدوین برنامه ششم اجرائی (پایان سال جاری) همچنان راهنمای عمل دولت واقع شده، فصل سوم خود را به حوزه اجتماعی اختصاص داده است و در 16 ماده، تکالیف روشن و معینی برای دو وزارتخانه کلیدی بهداشت، درمان و آموزش پزشکی و تعاون، کار و رفاه اجتماعی مشخص کرده است. در دولت گذشته به لحاظ قانون گریزی و بی اعتنایی به اسناد بالادستی تقریبا به وجه غالب اصول برنامه توجه نشد. در دولت جدید، با توجه به شعارهای انتخاباتی و مشی قانون مداری دکتر روحانی و همچنین برنامه ها و وعده های دو وزیر متبوع این امیدواری حاصل شد که مواد فوق راهنمای عمل این دو وزارتخانه کلیدی قرار گیرد؛ اما وزارتخانه متولی رفاه و امور اجتماعی به جای اینکه در جایگاه راهبری و مدیریت قرار گیرد، بیشتر دنباله رو و تاثیرپذیر از سیاست های دیگر دستگاه ها از جمله وزارتخانه بهداشت، درمان و آموزش پزشکی بوده است. به عنوان نمونه می توان به بحث داغ این روز ها یعنی مقوله تجمیع بیمه ها اشاره کرد. برابر بند (ب) ماده 38 قانون برنامه پنجم توسعه به دولت اجازه داده شده است بخش های بیمه درمانی همه صندوق های موضوع ماده 5 قانون مدیریت خدمات کشور و ماده 5 قانون محاسبات عمومی کشور را در سازمان بیمه خدمات درمانی ادغام کند. در ذیل این ماده، مقرر می دارد اولاصندوق های خدمات درمانی نیروهای مسلح و وزارت اطلاعات با اذن مقام معظم رهبری و بیمارستان و مراکز ملکی صندوق تامین اجتماعی با حفظ مالکیت آن به سازمان بیمه سلامت منتقل شود. در واقع قانون گذار بر آن است که درون وزارتخانه تعاون، کار و رفاه اجتماعی، تجمیع بیمه ها صورت گیرد و در تبصره های بعد این ماده تکالیف دیگری مانند مشخص شدن بسته بیمه سلامت، فعالیت و حدود و ثغور بیمه های مکمل، استقرار نظام ارجاع و پزشک خانواده، میزان حق بیمه پایه سلامت خانواده، وظایف شورای عالی بیمه سلامت و وظایفی مشخص نیز برای وزارتخانه بهداشت، درمان و آموزش پزشکی برای همکاری همه جانبه تعیین شده است؛ اما همان طور که در مقدمه این یادداشت اشاره شد، به این مواد کلیدی از جمله ماده 38 که مسئولیت اصلی آن و راهبری آن به عهده وزارتخانه تعاون، کار و رفاه اجتماعی است، بی توجهی شد تا بحث «طرح تحول سلامت» مطرح شود. از منظر وزارتخانه بهداشت، به این ماده به این صورت توجه شد که سازمان تامین اجتماعی و سازمان بیمه سلامت با این طرح همکاری نداشته و بزرگ ترین علت این همکاری نکردن اولااین است که این دو سازمان هزینه های کمرشکن ناشی از چند ده برابر کردن تعرفه های پزشکی را به موقع پرداخت نمی کنند؛ ثانیا چنانچه این صندوق ها تحت نظر وزارتخانه بهداشت قرار گیرند، از یک وحدت فرماندهی برخوردار خواهند بود و مشکل حل خواهد شد! با وجود تلاش های بی حاصل گذشته، بار دیگر وزیر بهداشت و تیم همراه بر آن شدند به هنگام بررسی مواد برنامه در کمیسیون تلفیق برنامه ششم، ادغام درمان سازمان تامین اجتماعی در بیمه سلامت را پیگیری و همچنین شورای عالی بیمه (سلامت) را نیز به وزارتخانه متبوع ملحق کنند! کمیسیون تلفیق برنامه ششم، هر دو پیشنهاد را رد کرد و به ظاهر به این تلاش ها و مناقشات خاتمه داد. با وجود این با توجه به فرصتی که بار دیگر در صحن علنی مجلس مهیا می شود، احتمالاشاهد آن خواهیم بود که برخی بدون توجه به بسیاری از واقعیت ها، جامعه کارگری، مستمری بگیران و بیمه شدگان را تحریک کنند و از سوی دیگر انباشت دیون صندوق های بیمه ای در حوزه درمان را به عنوان کارشکنی و همکاری نکردن به رخ مخالفان و ذی نفعان بکشانند؛ بنابراین شایسته است به بایسته های ذیل توجه شود.1- در روزهای اخیر وزیر بهداشت و درمان تا جایی پیش رفت که حتی ماهیت وزارتخانه تعاون، کار و رفاه اجتماعی را به چالش کشیده و عملکرد صندوق های بیمه ای را (که عمر فعالیت بعضی از آنها به یک قرن می رسد) به شدت به چالش کشید که این خود زمینه ای را فراهم می کند که طرف مقابل با برانگیختن احساسات بیمه شدگان، بی محابا حتی کارکردهای صحیح و خدمات مقبول وزارت بهداشت، درمان و آموزش پزشکی را به چالش بکشاند.2- از منظر قانونی و در چارچوب اصول مدیریتی و اخلاقی تصمیمات و مصوبات هیات وزیران مسئولیت تضامنی برای هر یک از وزیران دارد؛ بنابراین به هیچ عنوان شایسته نیست که هر یک از وزرا پس از تصویب مصوبات در هیات وزیران به صورت علنی به مخالفت با این مصوبات برخیزد. نمونه بارز چنین رویه ای در این روزها واگذاری شرکت دخانیات با تصمیم هیات وزیران به صندوق بازنشستگی فولاد به عنوان بخشی از دیون دولت است که بارها از سوی وزیر بهداشت، استهزا و درباره آن سوال شده است، بدون اینکه هیچ گونه شناختی از صندوق های بیمه ای به عنوان یک بنگاه اقتصادی و اجتماعی داشته باشند؛ بنابراین این گونه واکنش ها بیش از آنکه طرف مقابل را مورد اصابت قرار دهد، حاکی از ناهماهنگی و بی اعتبارکردن مصوبات هیات وزیران است.3- مطابق یک سنت پسندیده، سیاست ها و خط مشی اکثر دولت ها بر این بوده است که پس از ارائه لوایح از سوی دولت، مجموع هیات وزیران باید از این گونه لوایح به صورت یکپارچه دفاع کنند. مقوله تجمیع بیمه ها و انتقال شورای عالی سلامت به وزرات بهداشت، در لایحه برنامه ششم از سوی دولت مسکوت مانده است؛ بنابراین لابی های بی حدوحصر معاونت های وزارتخانه بهداشت و حضور دکتر قاضی زاده هاشمی در کمیسیون تلفیق و اصرار بر این موضوع، حکایت از بی اعتبارکردن مصوبات هیات وزیران دارد و مباحث مطرح شده در کمیسیون از سوی ایشان و نوع واکنش وزیر تعاون، کار و رفاه اجتماعی دست کم نشان دهنده این واقعیت تلخ است که مباحث کارشناسی در کمیسیون های دولت و هیات وزیران به صورت اغنایی انجام نشده یا بنا به مصالحی یا براساس بعضی ملاحظات سیاسی این موضوع مهم اصلادر دستور کار هیات وزیران قرار نگرفته است.4- تجربیات جهانی و اصول مختلف قانون اساسی به ویژه اصل 29 آن در دسترس ماست.همچنین ابلاغ سیاست های کلی نظام بهداشت و درمان و همچنین ایده های اولیه دفتر مقام معظم رهبری درباره سیاست های کلی نظام تامین اجتماعی، تجمیع بیمه ها به لحاظ منابع مالی و مدیریتی و همچنین لایه بندی و سطح بندی نظام درمانی و مشخص شدن نظام بیمه ای پایه و بسته پایه خدمات سلامت، همه به عنوان کالاهای عمومی تلقی می شوند و دولت ها متعهد به تامین آن هستند؛ بنابراین لازم است به دور از جنجال ها و فضاسازی های کاذب و اغلب تبلیغاتی فعلی و در یک محیط کارشناسی مقوله تجمیع بیمه ها در ابعاد مختلف آن بررسی و تجزیه و تحلیل شود و پس از کسب نظرات کارشناسی و ذی نفعان به دور از پیش داوری هایی که به لحاظ ساختاری بیمه ها نزد کدام وزارتخانه قرار گیرند، با ملاحظات مقوله تضاد منافع، مشخص بودن و تفکیک مسئولیت های مجری و ناظر نتیجه آن برای اتخاذ تصمیم به نظام عالی تصمیم گیری ارجاع شود. البته باید پذیرفت انحلال وزارت رفاه و تامین اجتماعی در دولت احمدی نژاد و الحاق آن به وزارتخانه ای که هیچ گونه تجربه و انباشت دانشی در آن در حوزه رفاه و تامین اجتماعی وجود نداشت، به طور طبیعی چنین چالش هایی را به وجود خواهد آورد.
                