پنج‌شنبه ۲۴ تیر ۱۳۹۵
-----------------------------------------
type_unknown
-----------------------------------------
بازگشت مرد محبوب جنتی
-----------------------------------------

                    گروه سیاست: سه حقوق دان شورای نگهبان روز گذشته با آرائی معنادار در صحن علنی بهارستان انتخاب شدند. دیروز عباسعلی کدخدایی، حقوق دان سابق شورای نگهبان که به عنوان نزدیک ترین چهره به آیت الله جنتی در جمع اهالی شورا شناخته می شود، در حالی با اکثریت قاطع توانست دوباره بعد از سه سال دوری از شورای نگهبان، به کنار دست آیت الله جنتی برگردد که فاصله رای او با نفر دوم 25 رای بود. این رای البته با واکنش های فراوانی همراه شد و در بسیاری از شبکه های اجتماعی، کاربران اشاره کردند که کدخدایی از مجلس اصولگرای نهم رای لازم را به دست نیاورده... و حالااز دل مجلسی که یک فراکسیون اصلاح طلب پرتعداد دارد، با آرای قاطع راهی شورای نگهبان شده است. پس از این انتخاب، یکی از دبیران سایت رجانیوز در توییتر انتخاب او را به آیت الله جنتی تبریک گفت و بابت این رای از دکتر عارف و فراکسیون امید، تشکر کرد. هم زمان محمدجواد حق شناس، فعال سیاسی اصلاح طلب نیز در توییتر خود نوشت: «آرای عجیب حقوق دانان شورای نگهبان: کدخدایی 203، علیزاده 178، موسوی 142، کدخدایی در مجلس نهم حذف، اما در مجلس دهم اول شد! فراکسیون امید چه توضیحی دارد؟».درخواست آقای حقوق دان برای سرعت بخشیدن به اصلاح قانون انتخاباتعباسعلی کدخدایی، سخنگوی سابق شورای نگهبان و مشاور فعلی آیت الله جنتی در این شورا که هم زمان مسئولیت حوزه ریاست مجلس خبرگان را نیز بعد از آغاز ریاست آیت الله جنتی عهده دار شده، دیروز و در سخنانی که قبل از رای گیری در صحن مجلس بیان کرد، پس از تشکر از آیت الله آملی لاریجانی رئیس قوه قضائیه که او را به عنوان یکی از نامزدهای عضویت در شورای نگهبان به مجلس معرفی کرده، گفت: «شورای نگهبان همراه با مجلس برای صیانت از قانون اساسی و قانون قدم برمی دارند و همواره نیازمند همراهی و همکاری هستند. البته مشکلاتی ممکن است وجود داشته باشد که ان شاءالله با تعامل این مسائل حل می شود که در صورت تعامل بیشتر کمیسیون های تخصصی مجلس و مرکز پژوهش ها با مرکز تحقیقات شورای نگهبان بخشی از مشکلات در کوتاه مدت حل می شود و در درازمدت با بازنگری در قوانین باید مشکلات اساسی تر را حل کرد که در بحث نظارت بر انتخابات این مسائل بیشتر مطرح است». او همچنین با تاکید بر اینکه «قوانین انتخاباتی ما امروزه تا حدودی کارایی خود را از دست داده و تا زمانی که نظام جامع انتخاباتی تدوین نشود، این مشکلات می تواند استمرار یابد و در مواقع مختلف مطرح شود» تصریح کرد: «باید هرچه زودتر قانون جامع انتخابات تدوین شود تا مشکلات انتخابات حل شود و انجام این مهم مستلزم حمایت نمایندگان مجلس است. امیدوارم با سیاست های انتخاباتی ای که در مجمع تشخیص مصلحت نظام مطرح شده، زمینه حل مشکلات فراهم شود». کدخدایی همچنین در پایان سخنان خود نیز بار دیگر گفت: «مجلس رکن نظام است؛ بنابراین قانون انتخاباتی را هرچه زودتر باید اصلاح کنند و نکته دیگر اینکه از تمامی کسانی که به من اعتماد می کنند، سپاسگزارم و امیدوارم این موضوع خیر باشد». کاندیداتوری با اصرار برخی از بزرگاندومین منتخب دیروز نمایندگان برای حضور شش ساله در جمع حقوق دانان شورای نگهبان نیز قدیمی ترین حقوق دان این شورا، یعنی محمدرضا علیزاده، بود. او که هم اکنون قائم مقام دبیر شورای نگهبان نیز هست، در سخنان روز گذشته خود به سوابقش در دستگاه قضائی اشاره کرد و با بیان اینکه از سال 65 به عضویت شورای نگهبان درآمده و تاکنون به طور مستمر در این شورا حضور داشته، گفت: «هرچند بنده اکنون چندان تمایلی به عضویت برای شورای نگهبان نداشتم؛ ولی به اصرار برخی بزرگان اکنون اینجا حاضر شده ام. یکی از علل اعلام کاندیداتوری من برای عضو حقوق دان شورای نگهبان این بود که رئیس قوای مختلف قبل از اینکه در ریاست قوا قرار بگیرند، عضو شورای نگهبان بودند؛ بنابراین نسبت به بنده شناخت های کافی را داشتند». کاندیدای حقوق دان شورای نگهبان در بخش دیگری از سخنان خود تصریح کرد: «بنده در انتخابات همواره سعی کردم وضعیت ارتباط بین اعضا را حفظ کنم و تا جایی که مقدور بود، در خدمت مردم و نمایندگان بودیم؛ هر چند نواقصی هم در قوانین انتخاباتی وجود دارد که امید است برطرف شود». او البته در پایان گفت: «اگر به دلایلی نمایندگان به بنده رای ندادند، خوشحال هم می شوم؛ چرا که مسئولیت بزرگی را از دوش من برداشته اند»؛ اما به هر حال او با 178 رای دومین منتخب دیروز نمایندگان شد. نقص قوانین انتخاباتی باید رفع شودسومین حقوق دانی که دیروز توانست رای لازم برای حضور در شورای نگهبان را از مجلس بگیرد، سیدفضل الله موسوی بود. موسوی نیز سخنان خود را با تشکر از رئیس قوه قضائیه شروع کرد و با بیان سوابق خود به عنوان نماینده مجلس و سوابق دانشگاهی اش گفت: «ایرادات منتقدان به شورای نگهبان مربوط به قوانین انتخابات از یک سو و روند اجرائی آن از سوی دیگر است. بخشی از انتقادات مربوط به نقص قوانین و مقررات است؛ بنابراین در این دوره از مجلس باید این نواقص رفع شود و بخش دیگر که مربوط به تشخیص و تایید صلاحیت ها می شود، در این زمینه مجلس و شورای نگهبان باید با ضوابط و مقررات مناسب اقدام کنند». کاندیدای حقوق دان شورای نگهبان با بیان اینکه وقوع این مسائل عامدانه نیست، ادامه داد: «این در شان فقها و حقوق دانان شورای نگهبان نیست و شاید به دلیل وجود اطلاعات نادرست و مشکلات اجرائی در روند کار و کمبود زمان قصوری در انجام وظایف صورت گیرد که به هیچ وجه عامدانه نبوده و اعضای شورای نگهبان به صورت شبانه روزی برای تایید صلاحیت ها فعالیت می کنند». او در نهایت توانست با کسب 142 رای به عنوان سومین حقوق دان جدید شورای نگهبان معرفی شود. از دخالت سلیقه در تایید صلاحیت ها جلوگیری شودمحمدهادی صادقی و احمد بیگی حبیب آبادی، دو نامزد حقوق دان دیگری بودند که دیروز نتوانستند رای لازم برای ورود به شورای نگهبان را به دست بیاورند. صادقی در سخنان روز گذشته خود در صحن مجلس بر ضرورت اقناع جامعه حقوقی کشور نسبت به ترکیب و خروجی شورای نگهبان که ثمره آن نوع برخورد اعضای آن است، تاکید کرد و گفت: «ترکیب شورا باید به گونه ای باشد که همه گرایش های حقوقی را در بر گرفته و وجاهت علمی داشته باشد. به علاوه نظریاتی که در شورا مطرح می شود، استحکام داشته و اطمینان بخش باشد». او از ضرورت ثبات نظریات شورای نگهبان سخن گفت و با اشاره به اهمیت اعتماد به وصف امانتداری این شورا و اعمال نظرات دقیق قانونی تصریح کرد: «این امانت از طریق مردم به شورای نگهبان سپرده می شود». صادقی بر ضرورت شفافیت شاخصه های سنجش در شورای نگهبان تاکید کرد و گفت: «به عنوان مثال وقتی صحبت از تدبیر می شود، باید سنجید که شرایط آن چیست تا از دخالت سلایق مختلف یا حتی از توهم دخالت صلاحیت نیز جلوگیری شود». نامزد حقوق دان عضویت در شورای نگهبان با اشاره به ضرورت قانون گرایی در مقام تقنین و اجرا، شورای نگهبان را نهادی مقدس و فراجناحی که با نگاهی بلند افق حاکمیتی را مدنظر قرار می دهد، ذکر کرد و گفت: «شورای نگهبان باید مرتبا در حال رصد موقعیت فعلی خود بوده و در جلب رضایت مردم بکوشد».احمد بیگی حبیب آبادی هم به هنگام ارائه سوابق و برنامه های خود در صورت انتخاب از سوی نمایندگان گفت: «هرچند در نظام قضائی جمهوری اسلامی ایران شورای نگهبان دادگاه نیست؛ اما وظیفه اش پاسداری از احکام اسلام و نظارت بر امر انتخابات است». توصیه لاریجانی به منتخبانپس از پایان رای گیری و مشخص شدن نفرات راه یافته به شورای نگهبان، علی لاریجانی رئیس مجلس، در سخنان کوتاهی گفت: «ضمن آرزوی توفیق برای این عزیزان، امیدواریم که در ایجاد فضای بهتر برای همکاری مجلس و شورای نگهبان کوشا باشند و در مسائل، طرح ها و لوایحی که در مجلس تصویب می شود، دقت کنند؛ همچنین از حیث انطباق با شرع و قانون اساسی و در مسائل انتخابات هم مر قانون را رعایت کنند که جایگاه شورای نگهبان همین است». رئیس مجلس در توضیح آرای دیگر نامزدهای معرفی شده از سوی رئیس قوه قضائیه ادامه داد: «آقایان احمد بیگی حبیب آبادی 109 رای و هادی صادقی 105 رای به دست آوردند که اکثریت آرا همان سه نفری بودند که اسامی آنها اعلام شد. حال برای این عزیزان آرزوی توفیق در جایگاه های دیگر داریم».
                