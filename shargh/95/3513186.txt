چهار‌شنبه ۲۰ بهمن ۱۳۹۵
-----------------------------------------
type_unknown
-----------------------------------------
رئیس جمهوری با اشاره به مذاکرات هسته ای: عمامه داریم کلاه سرمان نمی رود
-----------------------------------------

                    ایسنا: رئیس جمهوری، روز گذشته در مراسم جایزه کتاب سال در تالار وحدت، گفت: «انقلاب اسلامی پیروزی منطق، بیان، استدلال، قلم، کتابت، علم و عهد استوار مردم با امام(ره) بود که توانست در برابر قدرت ها و انواع ابزارهای نظامی و امنیتی و پشتیبانی همه ابرقدرت ها از رژیم استبداد پیروز شود. انقلاب اسلامی این واقعیت را بر ما آشکار کرد که هرچند راه سخت و طولانی باشد؛ اما پایانش پیروزی حق بر باطل است».حجت الاسلام حسن روحانی با بیان اینکه نباید کتابی نوشته شود که بین مردم، اقوام و مذاهب اختلاف بیندازد یا افراطی گری یا خشونت را ترویج کند، عنوان کرد: «یک عده ای متخصص خشونت هستند که نمی دانم آنها در کدام مدرسه تربیت شده اند. عده ای از دعوا، خشونت و لشکرکشی خوششان می آید؛ درحالی که ما یک ملت هستیم که یک انقلاب، قانون اساسی، رهبری، دولت، فرهنگ و هویت داریم و ایرانی هستیم. پس چرا باید رودرروی هم باشیم؟»رئیس جمهوری افزود: «چقدر انتخابات ارزش دارد که از حالامعصیت خدا را شروع می کنیم؟ تا شب احیا که خیلی مانده، لااقل معصیت خدا را چند شب قبل از احیا آغاز کنیم. بگذاریم همه با آزادی به صحنه بیایند. اسلام برای ما جمهوریت، صندوق آرا و حاکمیت ملی آورده است و جمهوریت هم برای ما تقویت فرهنگ اسلامی را دربر دارد. ما دولت بدون فرهنگ نمی خواهیم؛ دولت بدون فرهنگ بی ارزش است. فرهنگ هم باید در چارچوب قانون باشد تا ما به اهداف بلند انقلاب برسیم». عامل پیروزی انقلاب اندیشه، قلم و بیان بوداو با طرح این پرسش که امام(ره) چگونه توانست انقلاب را رهبری کرده و حتی نیروهای مسلح را به دامان ملت و انقلاب بکشاند، گفت: «امام(ره) با قلم و کلام جامعه را به حرکت درآورد و درواقع عامل پیروزی انقلاب ما اندیشه، قلم و بیان بود. امام(ره) با دو نظریه همراهی دین با سیاست و وحدت ملت، انقلاب را به پیروزی رساند».رئیس دولت تدبیر و امید با اشاره به اینکه نظر امام(ره) این بود که دین از سیاست جدا نیست، افزود: «بعضی این نظریه را نمی پسندیدند و فکر می کردند که اساسا جنس سیاست با دین سازگار نیست؛ زیرا دین بر صداقت، معنویت و وفای به عهد استوار است؛ اما جنس سیاست فریب، دروغگویی، کلاه سر هم گذاشتن و دورویی است. درحالی که سیاست به معنای اداره صحیح جامعه، ارتباط با سایر کشورها و حفظ منافع، امنیت و مصالح ملی عین دیانت است».روحانی گفت: «مگر پیامبر(ص) با دیگران معاهده صلح نداشت و آیا در مدینه مسلمانان و غیرمسلمانان با هم در چارچوبی زندگی نمی کردند؟ معنای اسلام این نیست که سایر افکار و ادیان را حذف کرد. دین اسلام کمال یافته همه ادیان گذشته است؛ اما سایر ادیان هم جای خود را دارند». او ادامه داد: «امام(ره) با این تفکر که دین از سیاست جدا نیست و اگر سیاستی هویت مردم را بر باد داد، دین باید قیام کند، راه و رسم درست را در جامعه استقرار بخشید و اگر این نظریه نبود، چیزی از نهضت اسلامی، انقلاب اسلامی و جمهوری اسلامی نداشتیم».رئیس جمهوری با اشاره به اینکه نظریه دوم امام(ره) این بود که یک ملت با یک صدا و در کنار هم می توانند در برابر هر قدرتی پیروز شوند، افزود: «این نظریه را هم خیلی ها نمی پذیرفتند و می گفتند نمی شود با دست خالی کاری کرد. من در آبان، آذر و دی 57 در پاریس که با امام خمینی(ره) صحبت می کردم، می دیدم ایشان هیچ تردیدی نداشت که انقلاب پیروز است. امام(ره) معتقد بود وقتی ملت اراده کرد، در برابر هر قدرتی پیروز می شود. در دوران ناامنی های اول انقلاب در کردستان یا دوران جنگ تحمیلی هم امام(ره) از مردم دعوت کردند به صحنه بیایند و با حضور مردم، ما پیروز شدیم».عده ای گفتند مذاکره نکنید کلاه گشادی سرمان می گذارندروحانی گفت: «چرا ما در مذاکرات هسته ای در برابر شش قدرت موفق شدیم؟ پایه توافق هسته ای رای مردم در خرداد 92 بود. رهبری در این سال تاکید کردند رای مردم حق الناس است و من هم یک رای دارم و کسی از آن خبر ندارد. نظریه دیگر ایشان نیز نرمش قهرمانانه بود که این دو نظریه ما را پیروز کرد. درواقع همین تاکید رهبری بر حق الناس بودن رای مردم، موجب حضور مردم پای صندوق های رای شد».او ادامه داد: «در آغاز مذاکرات هم عده ای می گفتند نباید با شش قدرت مذاکره کرد؛ زیرا آنها کلاه گشادی سر ما می گذارند و ما هم گفتیم ما عمامه داریم و کلاه سرمان نمی رود. بااین وجود، با طرح نظریه نرمش قهرمانانه و با تکیه بر قدرت ملی و با منطق و استدلال، ما مذاکرات را به جایی رساندیم که رئیس جمهور جدید آمریکا نمی تواند این توافق را تحمل کند و می گوید این بدترین توافقی است که در تاریخ آمریکا امضا شده است». رئیس دولت یازدهم افزود: «این در حالی است که این توافق به نفع همه و برد - برد است. می بینیم که پس از توافق هسته ای، مذاکرات قزاقستان- آستانه به وجود آمد و مذاکرات هسته ای می تواند الگویی برای مذاکراتی باشد که به ثبات و امنیت منطقه کمک کند». روحانی تاکید کرد: «اگر نظریه تشویق مردم به حضور در پای صندوق های رای و نرمش قهرمانانه نبود، ما موفق نمی شدیم. ما با فکر، نظریه، اندیشه و کتاب می توانیم همه مشکلات را حل کنیم». وزرای ارشاد دولت یازدهم گوش شنوایی دارندرئیس جمهوری با بیان اینکه کتاب آینه ای است از یک اندیشه و فکر یک عالم، اندیشمند، هنرمند و صاحب قلم، گفت: «کتاب همان فکری است که خداوند به ما عنایت داده است که اندیشه ما با حرکت قلم به دیگران اعلام، تفهیم و ماندگار شود. اگر این عنایت پیش پای بشر نبود، چگونه انسان می توانست میان خود اتصال برقرار کند؟». او افزود: «تنها راه انتقال اندیشه به غیر از انتقال سینه به سینه، کتابت است. معجزه آسمانی اسلام هم گاهی قرآن نامیده می شود و گاهی کتاب، گاهی بر بعد نوشتاری آن تاکید می شود و گاهی بر بعد تلاوت و بیان آن. معجزه پیامبر اسلام کتاب است و قرآن، یعنی نوشتن و خواندن و تلاوت کردن که همین معجزه بر کفر و استبداد پیروز شد». حسن روحانی در ادامه گفت: «هرچه در کتاب سخن نو، راه نو و نظریه نویی مطرح شود، جاذبه آن بیشتر خواهد بود. خیلی ها کتاب نوشته اند؛ اما کتاب آنها ماندگار نبوده است. درحالی که برخی کتاب ها در کتابخانه های مردم در کنار قرآن مجید قرار گرفته است. دیوان حافظ، گلستان سعدی یا اشعار مولانا در کنار قرآن و نهج البلاغه در قفسه کتاب مردم وجود دارد. این نشان می دهد که ما کتابت ماندگار در تاریخ داریم. فکر می کنید کتاب های بوعلی، فارابی، شیخ مفید یا شیخ طوسی از قفسه ها حذف می شود. هر مقدار که از فکر و اندیشه خود بهتر بهره ببریم، کتاب ما ماندگارتر خواهد بود».رئیس جمهوری با طرح این پرسش که چرا جاذبه کتاب کم شده است، عنوان کرد: «شما باید جواب این سوال را بدهید و وزیر ارشاد هم حرف های شما را می شنود. اصولاوزرای ارشاد دولت یازدهم گوش شنوایی دارند. ما باید برای کتاب جاذبه ایجاد کنیم و ببینیم مشکل کار کجاست و وزارت ارشاد باید این مشکل را از طریق اندیشمندان، ناشران و صاحب نظران حل کند. ما باید مولفین و همچنین ناشرانی را که به یک برند تبدیل شده اند تقویت کنیم».برگزیدگان سی وچهارمین دوره جایزه کتاب سالآثار برگزیده این دوره جایزه کتاب سال که صاحبان آنها لوح تقدیر و هدیه خود را از رئیس جمهور دریافت کردند به شرح زیر هستند: دینحدیث: فقه الحدیث مباحث نقل به معنا، تالیف احمد پاکتچی، تهران: دانشگاه امام صادق (ع)، 1394عرفان و تصوف: تحریر رساله الولایه شمس الوحی تبریزی سیدمحمدحسین طباطبایی، تالیف آیت الله عبدالله جوادی آملی، تحقیق حجت الاسلام حمیدرضا ابراهیمی، قم: اسراء، 1393سیره معصومین: موسوعه عبدالله بن عباس حبرالامه و ترجمان القرآن، تالیف سیدمحمدمهدی موسوی خرسان، قم: مرکز الابحاث العقائدیه، 1394 زبانزبان های باستانی: زبان مازندرانی (طبری) توصیف زبانشناختی (تحقیقی میدانی اطلس زبانی)، تالیف فردوس آقاگل زاده، تهران: دانشگاه تربیت مدرس، مرکز نشر آثار علمی، 1394 علوم خالصفیزیک: فرهنگ فیزیک، تالیف لطیف کاشیگر، ویراستاری عبدالحسن بصیره، تهران: فرهنگ معاصر، 1394 علوم کاربردیپزشکی: درسنامه طب خواب، تالیف میرفرهاد قلعه بندی، تهران: ارجمند، 1394 هنرموسیقی: تحلیل ردیف: براساس نت نویسی ردیف میرزا عبدالله با نموداری تشریحی، تالیف داریوش طلایی، نشر نی، 1394 ادبیاترمان و داستان بلند: لم یزرع، تالیف محمدرضا بایرامی، تهران: کتاب نیستان، 1394داستان کوتاه: بازار خوبان، تالیف آرش صادق بیگی، تهران: موسسه انتشارات نگاه، 1394روباه شنی، تالیف محمد کشاورز، تهران: نشر چشمه، 1394سپاس از: دانش نامه داروسازی و داروخانه داری در اصفهان، تالیف حسین یقینی، 1394
                