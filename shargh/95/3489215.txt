پنج‌شنبه ۹ دی ۱۳۹۵
-----------------------------------------
یادداشت
-----------------------------------------
گروگان واردات گاز نمی شویم
-----------------------------------------

                    «هیچ وقت یک ایرانی را تهدید نکن». این جمله تیم هسته ای ایران، در اثنای مذاکرات زیاد زبان به زبان چرخید. این معنا هنوز کاربرد دارد؛ امروز در قالبی دیگر. «ما گروگان واردات گاز از ترکمنستان نخواهیم شد». اینکه در اوج سرما، مقامات ترکمنستان، ایران را با قطع صادرات گاز تهدید کنند، به هیچ وجه پذیرفتنی نیست. مردم، حالازمان آن رسیده است تا «غیرت ملی» مان را نشان دهیم. چرا؟ چگونه؟1- زمستان چند سال پیش، مقامات ترکمنستان با تهدید قطع گاز، رقم 40 دلاری را به 360 دلار در هر هزار مترمکعب رساندند. بی منطق بازار. بی مهری ترکمنستان در به خطر انداختن صادرات گاز به ایران و سردشدن شمال کشور تجربه شده بود. پیش مذاکره کنندگان آن روزها، ناچار رقم ترکمن ها را پذیرفتند؛ تا تحریم شدیم. بعد هم با شرایطی تازه قیمت خرید گازمان پایین آمد و به طور مرتب پول ترکمن ها را دادیم. ترکمنستان حالابه بهانه تسویه مابه التفاوت قیمت گازی که در دوره تحریم پرداخت نشده، یک میلیاردو 800 میلیون دلار از ایران پول می خواهد. در همان دهه 80 یک بار نوشتم: «فعلاکریسمس مبارک آقای اوف!». حالاترکمنستانی ها فشار آورده اند که اگر این پول نرسد، از روز شنبه صادرات گاز به ایران را قطع می کنند.2- هیئت مذاکره کننده ایران به سرپرستی معاون وزیر نفت در امور گاز، الان در عشق آباد مشغول مذاکره اند. ایران روزانه حدود 15 میلیون متر مکعب از ترکمنستان گاز وارد می کند که حدود پنج میلیون متر مکعب آن مخصوص سوآپ است. در نظر داشته باشید ایران روزانه حدود 700 میلیون متر مکعب گاز تولید و مصرف می کند. میزان گاز وارداتی از ترکمنستان در مقایسه با تولید کشور ناچیز است؛ اما این 10 میلیون متر مکعب، در زمستان برای مناطق شمالی کشور اهمیت دارد. عمده تولید گاز کشور در جنوب و بخشی هم در مناطق مرکزی است. با بالارفتن مصرف در زمستان، گاز کمتری به شمال کشور می رسد. به همین دلیل، واردات گاز ترکمنستان می تواند به تامین گاز شمال ایران کمک موثری کند. ترکمستان از همین نقطه می خواهد «باج» بگیرد.3- وزارت نفت تصمیم خود را گرفته است تا این باج را به ترکمنستان ندهد. نظر وزارت نفت این است که اگر ترکمن ها شکایتی دارند، به حکمیت و دادگاه بروند. هر حکمی از آنجا بیرون بیاید، ایران خواهد پذیرفت. وزارت نفت کشور آن قدر به درستی استدلالش اعتقاد دارد که مطمئن است ترکمن ها عدد بسیار کوچک تری از ادعای خود از دادگاه بیرون خواهند آورد.آنها اسنادی در دست دارند که ترکمنستان با قیمتی بسیار پایین تر از تفاهم قبلی با ایران، گاز را به کشور دیگری فروخته است. قرارداد اصلی ایران و ترکمنستان، وزارت نفت را بر موضع زیر بار باج خواهی ترکمنستان نرفتن مستحکم تر کرده است.4- ترکمن ها دیروز فقط دومیلیون و 500 هزار متر مکعب به ایران گاز دادند؛ درحالی که باید حداقل 10 میلیون متر مکعب صادر می کردند. این اولین تهدید ترکمن هاست. وزارت نفت به تمام مراکزش آماده باش داده است. سوخت مایع برای نیروگاه ها تامین شده و تمام تدابیر برای مقابله با قطع گاز ترکمنستان اندیشیده شده است. وزارت نفت حتی حاضر است سوخت صنایع را برای مدتی محدود کند و خسارتش را بدهد تا گاز خانگی با مشکلی مواجه نشود. اما حاضر نیست باج به ترکمن ها بدهد.5- مردم، ما باید به کشور کمک کنیم تا جلوی باج خواهی ترکمنستان گرفته شود. خدا نکند آنها تحت تاثیر کشور ثالث خواسته باشند ایران را تحت فشار قرار دهند. ما می توانیم تنها با کمی صرفه جویی غیرت ملی مان را نشان دهیم. ایرانی زیر بار زور نخواهد رفت. این بار با صرفه جویی در مصرف گاز. خدا کند شنبه اخبار بدی از عشق آباد نرسد، خدا کند آنها حسن همجواری را رعایت کنند. وگرنه خواهند دید که رابطه گازی مان با ترکمنستان قطع می شود. خواهند دید که با جنبش صرفه جویی در مصرف گاز، کشور مشکلی نخواهد داشت.*روزنامه نگار
                