یک‌شنبه ۱۶ خرداد ۱۳۹۵
-----------------------------------------
حرف اول. ورزش
-----------------------------------------
روان شناسی لوزانو چه ها که نکرد
-----------------------------------------

                    قبل از هر بحث کارشناسانه و فنی ابتدا باید قدردان بازیکنان کشورمان باشیم که با پیروزی برابر لهستان کار بزرگی در تاریخ ورزش ایران انجام دادند. جامعه والیبال مستحق بود که به این دستاورد ارزشمند، یعنی حضور در بازی های المپیک برسد؛ چراکه سال هاست از مدیران قبلی تا مدیران فعلی و والیبالیست های باغیرتی که داشته و برنامه های مدونی که داشته اند، ثابت کرده استحقاق قرارگرفتن در کنار بهترین های دنیا را دارد. مهم تر اینکه حالابه یک الگو در ورزش کشور تبدیل شده است. تیم ملی والیبال ایران در یکی، دو سال گذشته فراز و فرود داشت و دستخوش تغییرات در کادر فنی شد؛ اما باز هم به موفقیت رسید. معمولاحضور کوتاه مدت مربیان در راس تیم های ملی برای گرفتن نتیجه آن هم در مسابقات مهم نمی تواند تاثیر زیادی داشته باشد؛ اما به صراحت باید گفت حضور سیچلو، مربی و لوزانو، سرمربی تیم در کنار بچه ها در این موفقیت سهم زیادی داشت. سیچلو به واسطه کار کردنش با خولیو ولاسکو، سرمربی قبلی تیم کشورمان و شناختی که از ملی پوشان ما داشت، کمک زیادی به این تیم کرد. مهم تر از همه اینکه باید از لوزانو به عنوان یک روان شناس بزرگ نام برد؛ مردی که آرامش در چهره اش موج می زند و به گونه ای بازیکنان را در کنار زمین از لحاظ روانی قدرتمند می کند که می توانند از سد تیم هایی مانند لهستان و کانادا بگذرند. کارایی این مربی قطعا در آینده بهتر خواهد بود و نتیجه های درخشان تری در انتظار بلندقامتان ایرانی است. نباید نادیده گرفت بازیکنان ما در این رقابت ها با نقاط ضعفی هم روبه رو بودند که به عقیده من ریشه آن در استرسی که درون همه بچه ها بود، خلاصه می شود. وقتی چنین مسابقاتی با حضور بزرگانی مثل فرانسه و لهستان برگزار می شود که جدال بر سر گرفتن سهمیه المپیک است، باید پذیرفت که داشتن استرس امری طبیعی است؛ هرچند قطعا لوزانو در فاصله باقی مانده تا المپیک ریو این بچه ها را از نظر روحی-روانی آماده تر خواهد کرد. والیبال ما در حالی می خواهد اولین حضورش را در بازی های المپیک تجربه کند که توانایی رفتن روی سکو را ندارد؛ اما با تجربیاتی که به دست آورده، می تواند جزء هشت تیم برتر این بازی ها باشد. امید می رود حالاکه این پیروزی ارزشمند، یک ملت را تحت تاثیر خود قرار دهد و شادی و...... نشاط را برای مردم به ارمغان آورده، تلنگری باشد تا جایگاه ورزش در دولت و مجلس بالابرده شود. متاسفانه پایین بودن جایگاه ورزش در کشور که نقش زیادی در سلامت جامعه دارد، آسیبی است که از سوی دولتمردان به ورزش وارد شده و هرچه سریع تر باید مرتفع شود.
                