یک‌شنبه ۵ دی ۱۳۹۵
-----------------------------------------
حرف اول
-----------------------------------------
3 ایرانی در زادگاه و زادروز مسیح
-----------------------------------------

                    و عیسی چون در بیت اللحم زاییده شد، ناگاه مجوسی چند از ناحیه مشرق به اورشلیم آمده، گفتند: کجاست آن مولود؟ زانکه ما ستاره او را در طرف مشرق دیده ایم (انجیل متی).ما را با مسیح پیامبر مهر پیوندی دیرینه و دیرپاست. در درازنای تاریک تاریخ، از پس سد ستبر زمان، سیمای مقدس مریم را می نگریم؛ چهره ای به پاکی شبنم و به بلندای آسمان، تنها و غمگین، کنار تنه درخت نخل خشکیده ای ایستاده است. درد زایمان بر جانش می پیچد، نگران و خسته، ندایی آسمانی می شنود. در قرآن مجید سخن خداوند خطاب به مریم به هنگام تولد مسیح چنین آمده است: «غمگین مباش، زیرا پروردگار پایین پایت چشمه آبی گوارا جاری ساخته، به بالادیده دوز و بنگر که چگونه ساقه خشکیده جان گرفته و جوان شده. بنگر که میوه های خرما درخت را پوشانده اند، درخت را تکانی ده تا خرمای تازه بر تو فروریزد، بهره از این غذای لذیذ برگیر و از این آب گوارا جرعه ای بنوش و دیده به دیده پرمهر نوزادت روشن دار.»اگر انسان ها را دیدی به اشاره ای بگو: من به فرمان بخشش گر مهربان، روزه سکوت نذر کرده ام؛ سخن نخواهم گفت. نوزادم مسیح سخن خواهد گفت و به پاکی من و خود، گواهی خواهد داد. در کتاب آسمانی ما، قرآن، سوره ای است به نام مریم و بارها نام این بانوی پاک و چهره آسمانی اش در این کتاب پاک نقش بسته شده است.حضرت زرتشت تولد مسیح را بشارت داده بود. در پی پیشگویی آن پیامبر پارسی، سه نفر از نیاکان ما ایرانیان از حرکت ستارگان دریافته بودند که در شبی سرد، مسیح زاده می شود و مانند خورشیدی گرم، جهان و جان سرد مردمان را روشن می کند. نوری تاریکی را می زداید. دل ها را شادان و پرمهر می دارد. با تولد او، ستم دیدگان دلگرم می شوند و با ستمگران می ستیزند. آنان از راهی دور، از میهن و سرزمین ما، از پارس به فلسطین سفر کردند، می خواستند این کودک را بنگرsند و آن شب، آن چنان که در انجیل آمده: «ناگاه ستاره ای که در ناحیه مشرق دیده بودند، در پیش رویشان می رفت تا آنکه آمده بر جایی که طفل بود ایستاده شد. چون ستاره را دیده بودند در انتهای غایت خرسند گشته و داخل در خانه شده، طفل را با مادر وی مریم یافتند. پس مخازن خود را گشوده از طلاو کندر و مربا پیشکش گذرانیدند.» قرن هاست که نقش آن سه ایرانی پاک نهاد در تالار مرکزی زادگاه مسیح، کلیسای بیت اللحم و کلیسای «آپولینر» در راوونای ایتالیا، دل و دیده از زائران و بینندگان می رباید. خسرو دوم که فلسطین را تسخیر و تمامی یادگاران کهن را نابود کرد، از انهدام این اثر تاریخی ایرانی چشم پوشید. آن سه ایرانی که حاکم فلسطین «هرود» فرمان قتلشان را صادر کرده بود، هدایای خویش را تقدیم مریم و نوزادش مسیح کردند و شبانه به سوی ایران گریخته و بازگشتند. به افتخار این سه ایرانی، در ایام میلاد مسیح- ششم ژانویه- در ارمنستان، یونان و اسپانیا قرن هاست که جشن بزرگی برپا می شود. این جشن «اپی فنی» نام دارد که در زبان کهن یونان، آشکار شدن معنا می دهد و مقصود آن تولد مسیح است. در این روز، هدایایی از سوی شاه پارسی و نه بابانوئل، به کودکان و دوستان داده می شود. کلوچه شاهی در فرانسه نوعی شیرینی است که در ایام زادروز مسیح از قرن پانزدهم همراه با یک تاج مقوایی طلایی در شیرینی فروشی های فرانسه به وفور به فروش می رسد. این شیرینی به افتخار سه ایرانی ست که از سوی نمایندگان شاه ایران، قرن ها پیش برای دیدار مسیح و مریم، در روز تولد مسیح از ایران به فلسطین سفر کردند. از این کلوچه ها، بخشی «قسمت مریم مقدس» نام دارد که سهمی است برای بی نوایان.... این سه ایرانی از «شیز»، زادگاه زرتشت، شهری میان مراغه و زنجان، سفر آغاز کردند. سفر آنان به هنگام حکومت هرمزد، شاه ایران، بود و این سفر به فرمان وی انجام شد. بنا به تحقیق دانشور ایران شناس فرزانه، استاد فرانکو اومتو، در ساوه درگذشتند. مزار آنان را مارکوپولو به سال 1271، زیارت کرد و به نوشته وی، هنوز موی سر و سیمای آنان برجا بود. تا سال 1288و دیدار نماینده پاپ «جوانی مونته کورینو»، این بنای چهارگوش برپا بود. اکنون گویا آن بنا در زیر توده ای خاک پنهان شده و باستان شناسان ما می توانند از این گنجینه کهن رمز و راز بگشایند. باور دیگری نیز میان مسیحیان رواج دارد؛ برپایه این باور، مزار این سه مغ ایرانی، در یکی از کهن ترین کلیساهای جهان، کلیسای «نه نه مریم» در ارومیه قرار دارد. ما را با مسیح و مسیحیان مهری دیرینه است؛ پیوندی پاک و پایدار. سال های بسیاری است که زادگاه و زاده شدن مسیح به هنرمندی و چیره دستی در همه خانه ها، روستاها و شهرهای ایتالیا به نمایش درآمده و ساخته می شود. ماکتی که ایتالیایی ها آن را «پره سپیو» می نامند. در زادروز آن پیامبر مهر و مدارا، زندگی دو هزار سال پیش در زادگاهش، «بیت اللحم»، آن چنان به زیبایی شکل می گیرد که بیش از هر سروده، داستان و نقش و نغمه ای، دل می لرزد و دیده از شوق و عشق می گرید. در این بازآفرینی ها، مردان پارسی، دستاری زیبا و رنگین بر سر دارند و هدیه هایی بر دست. کمترکسی درمی یابد که این مردان با هاله و هیبتی شرقی، پدران ایرانی ما هستند که به پیشواز تولد مسیح، این راه دراز را با شتر پیموده اند. در آن بازآفرینی ها، تصویر و تندیس شتری هم به چشم می خورد، به نشانه شرق و نماد سفرهای دور و دراز. دریغا که در برخی بازآفرینی ها پس از قرن پانزدهم میلادی یکی از این سه نفر را سیاه پوست یا زردپوست می نمایانند. مسیح پیام آور آزادی، صلح، شادی و امید است. قرن ها پیش پدران ما به شوق دیدار مسیح، راه درازی را پیمودند و اکنون ما ایرانیان، فرزندان آنان که بسیاری مان مسلمانیم، برادرانه در کنار مسیحیان هم میهنمان قرن ها به آرامی و مهربانی زیسته ایم و همچنان خواهیم زیست.
                