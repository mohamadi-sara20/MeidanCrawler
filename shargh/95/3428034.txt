شنبه ۲۰‌شهریور ۱۳۹۵
-----------------------------------------
type_unknown
-----------------------------------------
وزیر کشور درباره انتخابات مجلس مطرح کرد: شکایت از ورود پول های کثیف
-----------------------------------------

                    گره سیاست: «عبدالرضا رحمانی فضلی»، وزیر کشور در گفت وگو با «ایسنا» در پاسخ به این پرسش که آیا سخنرانی فعالان سیاسی و مسئولان پیشین کشور در مساجد با مجوز وزارت کشور یا استانداری انجام می شود، گفت: «همیشه این گونه بوده که افراد سیاسی به طرق مختلف نظرات و انتقادات خود را مطرح می کنند که از نظر ما اشکالی ندارد. قدرت هاضمه جامعه ما هم به قدری قوی است که آنها همواره درباره این اظهارات تشخیص درست می دهند؛ پس ما نگرانی در این زمینه نداریم. البته باید بر محور قانون پیش برویم و قانون می گوید این جلسات باید مجوز داشته باشند؛ امنیت جلسات باید حفظ شده و خارج از محدوده قانونی، تبلیغات انتخاباتی انجام نشود».او در ادامه با اشاره به اینکه در وزارت کشور امنیت جلساتی که مجوز آن را می دهیم تامین می کنیم، گفت: «خارج از زمان قانونی تبلیغات انتخاباتی، افراد نباید به گونه ای عمل کنند که رفتار آنها شائبه انتخاباتی داشته باشد؛ زیرا این امر خلاف قانون است و در صورت مشاهده تذکر داده و جلوی آن را می گیریم. البته بعضی مواقع استدلال این است که سخنرانی ها به دلیل مناسبت های مذهبی در مسجد مجوز نمی خواهد. هیچ وقت هم لازم نبوده که مجوز گرفته شود و برگزاری این مراسم ها یک امر جاری است؛ اما واقع قضیه این است که افراد نباید بسترهای اجتماعی و فرهنگی را به بهانه هایی، مجوز فعالیت های خود قرار دهند؛ زیرا این امر برای کشور هزینه های زیادی دارد».«رحمانی فضلی» همچنین با بیان اینکه ما برای اعطای مجوز به گروه ها و اشخاص سیاسی هیچ مشکلی نداریم، تاکید کرد: «همان فردی که مد نظر شماست، اگر از ما مجوز بخواهد، ما مشکلی نداریم و در صورت برخورداری از شرایط قانونی مجوز می دهیم. از قول وزیر کشور بنویسید هرکس در چارچوب قانون از ما درخواست مجوز برای سخنرانی داشته باشد، ما هیچ محدودیتی نداریم و مجوز می دهیم. البته سخنرانی در مساجد و در مناسبت ها اشکال قانونی ندارد، اما اگر احساس کنیم سخنرانی ها شائبه تبلیغات انتخاباتی دارد، حتما تذکر می دهیم. مصداق تبلیغات هم نصب پوستر و اطلاعیه و مطرح کردن این است که فردی می خواهد کاندیدای انتخابات شود و برنامه هایش برای انتخابات چگونه است».با برهم زنندگان جلسات برخورد جدی قانونی می کنیمرحمانی فضلی همچنین درباره تامین امنیت جلسات سیاسی در آستانه انتخابات گفت: «تعداد جلساتی که در انتخابات قبلی به هم خورد بسیار کم بود و تقریبا برهم زدن جلسات نداشتیم. خوشبختانه در انتخابات پیشین ما مشکل امنیتی نداشتیم و در اصطلاح از دماغ کسی هم خون نیامد. تقریبا تمام جلسات برگزارشد و قوه قضائیه، وزارت کشور و هیات های اجرائی هم خیلی خوب عمل کردند. در یک مورد فردی سعی در برهم زدن یک سخنرانی در شهرهای اطراف تهران داشت که با پادرمیانی استاندار، آن موضوع حل شد. البته اگر کسی بخواهد در انتخابات پیش رو جلسه ای را بر هم بزند، بدون هیچ اغماضی با او برخورد می کنیم».وزیر کشور در پاسخ به این پرسش که آیا این پرونده ها به نتیجه ای هم می رسد، گفت: «شاید نتایج حاصل از رسیدگی به برخی از پرونده ها از نظر شاکیان کاملاراضی کننده نباشد ولی همه ما باید نهایتا به حکم قاضی تن دهیم».او در ادامه درباره نقش آفرینی پول های کثیف در انتخابات گفت: «وقتی به این مسئله اشاره کردم، بحث سیاسی درگرفت و جناح ها همدیگر را متهم کردند. درحالی که من گفتم یک جریان مالی ناسالم در کشور وجود دارد که به دنبال ایجاد کانونی امن برای خود بوده و سعی می کند در همه حوزه ها از جمله حوزه سیاسی نفوذ کند. سپس با عدد و رقم موضوع پول های کثیف را برای نمایندگان توضیح دادم و با پیشنهاد مجلس نهم، لایحه شفاف سازی منابع مالی انتخابات را تهیه کردیم و تقاضای بررسی با قید دوفوریت هم داشتیم ولی مجلس در آن زمان مطرح کرد که با عنایت به اهمیت موضوع نمی شود آن را با عجله تصویب کرد و آن را به کمیسیون مربوطه فرستاد».رحمانی فضلی با بیان اینکه نگفته بودم پول های کثیف وارد انتخابات شده بلکه تذکر دادم که باید مراقب این موضوع باشیم، افزود: «اما بعد از انتخابات شکایات متعددی از سوی کاندیداها مطرح شد که پول های کثیف وارد انتخابات شده است. به هر حال دولت در این زمینه مصمم است و شورای عالی مبارزه با پول شویی هم به جد وارد کار شده و دستورالعمل های خوبی تهیه شده است. البته لایحه مذکور اکنون در مجلس است و بهتر است سریع تر در دستور کار قرار گیرد». نمی توانیم مقابل حکم دادستانی بایستیمرحمانی فضلی درباره موضع وزارت کشور نسبت به پیشنهادهای دادستان تهران در رابطه با کنسرت ها گفت: «وزارت کشور مسئول تامین امنیت بوده و هیچ نقشی در محتوای کنسرت ها ندارد و در این مدت هم هیچ مسئله امنیتی رخ نداده که ما مقصر باشیم. اما وقتی دادستانی حکم قضائی می دهد، نمی توانیم مقابل آن بایستیم و فرمانداران ما نمی توانند از اجرای آن استنکاف کنند. قاضی تشخیص داده که کنسرتی اگر برگزار شود، ناامنی ایجاد می کند؛ با وجود اینکه نظر ما مخالف بوده اما به هر حال قاضی حکم داده و ما نمی توانیم در مقابل حکم قضائی بایستیم و آن را لغو کنیم. ولی بهتر است در این مواقع، موضوع به فرمانداری ارجاع شود تا به عنوان متولی امنیت، موضوع را بررسی و اقدام کند».نامه نگاری با رئیس قوه قضائیهاو تاکید کرد: «ما باید کشور را در چارچوب قوانین حاکم اداره کنیم و همه تابع قانون اساسی باشیم. قانون می گوید تایید محتوای کنسرت ها با وزارت ارشاد و مسئول امنیت هم وزارت کشور است و فرد دیگری در این بین نیست. اگر ملاک هم نظر فقهی است، نظر فقهی باید در چارچوب قانون تجلی پیدا کند. در عرصه فردی، مردم می توانند تابع مرجع خود باشند اما در عرصه اجتماعی قانون حاکم است. اگر فقه هم می خواهد در عرصه اجتماعی حاکم باشد، آن فقه، فقهی است که ولی فقیه آن را مطرح می کند نه مراجع محترم دیگر. البته ما به همه مراجع احترام می گذاریم و احکام آنها برای مقلدان آنها واجب الاطاعت است. اما در عرصه اجتماع نظر فقهی ولی فقیه باید مبنا باشد». وزیر کشور گفت: «به رئیس قوه قضائیه نامه نوشتم و گفتم باید وحدت رویه در کشور به وجود آید و مسئولیت امنیت کنسرت برعهده شوراهای تامین استان ها خواهد بود که ان شاءالله اقدام خواهد شد. در این خصوص دادستانی گفته است اگر بتوانیم امنیت را تامین کنیم، برگزاری کنسرت مشکلی ندارد؛ ما هم گفته ایم امنیت را تضمین می کنیم. دادستانی به ما نامه بنویسد و بپرسد آیا می توانید امنیت را تضمین کنید. ما هم جواب آن را می دهیم که بله، امنیت را تامین خواهیم کرد».رئیس جمهوری از وزیر ارشاد ناراحت نیست، فقط توصیه کردهاو ادامه داد: «در ماه های گذشته 314 درخواست اجرای کنسرت به وزارت ارشاد رسیده که با 286 مورد آن موافقت شده است؛ یعنی وزارت ارشاد هم ملاحظات خود را داشته و به وظیفه خود عمل کرده است و این گونه نبوده که به هر درخواستی مجوز بدهد. در این بین 13 کنسرت از سوی مجریان آن لغو شده و خودشان انصراف داده اند. یک مورد به تشخیص نیروی انتظامی به دلیل امنیتی لغو شده است، سه مورد به وسیله وزارت ارشاد و دو کنسرت هم به دلیل هم زمانی با برنامه ای دیگر در مکانی مشترک برگزار نشد و دو مورد هم از سوی سایر مراجع در استان ها لغو شده است. بنابراین شاید یک یا دو درصد لغو کنسرت داشته باشیم البته اگر یک مورد هم بی دلیل باشد، باید رسیدگی شود».رحمانی فضلی با بیان اینکه رئیس جمهوری بابت لغو کنسرت ها از وزیر ارشاد ناراحت نیست و فقط به او توصیه هایی داشته است، گفت: «وزیر ارشاد به من گفت که از حرف هایش برداشت نادرستی شده و وی بر اجرای قانون تاکید دارد و دنبال عقب نشینی در این موضوع نیست. باید بدانیم اگر قانون را ملاک قرار ندهیم، دچار اختلاف خواهیم شد».
                