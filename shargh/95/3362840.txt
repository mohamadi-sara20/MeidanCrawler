دو‌شنبه ۳ خرداد ۱۳۹۵
-----------------------------------------
type_unknown
-----------------------------------------
پنجمین رئیس کیست
-----------------------------------------

                    خبرگان پنجم در شرایطی روز سه شنبه، چهارم خردادماه، آغازبه کار خواهد کرد که در نوع خود می تواند یکی از مهم ترین دوره های خبرگان در تاریخ جمهوری اسلامی باشد. از فعالیت های قبل از انتخابات این دوره گرفته تا حالاکه بحث ریاست آن داغ است. اگر در ادوار پیشین این مجلس، به ویژه تا مقطع خبرگان سوم، به ویژه ردصلاحیت روحانیون متعلق به جریان چپ خبرساز بوده است؛ از خبرگان چهارم موضوع رقابت های قبل از انتخابات به میان مردم کشیده شد و در خبرگان پنجم که هفتم اسفند سال گذشته برگزار شد، این موضوع به اوج خود رسید. اکنون، ریاست این مجلس در کانون توجه قرار گرفته است؛ موضوعی که قرار است روز سه شنبه بعد از تشکیل هیات رئیسه سنی، بحث و بررسی شده و هیات رئیسه دائم و اعضای آن انتخاب شوند.گزینه های ریاستآیت الله هاشمی رفسنجانی که در راس فهرست خبرگان مردم به عنوان نفر اول تهران جایگاه خود را در این مجلس تثبیت کرد، یکی از مهم ترین گزینه های ریاست به شمار می رود؛ گرچه خود چندی پیش در گفت وگو با سایت آفتاب اعلام کرده بود که فعلاقصد کاندیداتوری ندارد. آیت الله هاشم زاده هریسی هم گفته بود که نظر هاشمی رفسنجانی به ورود آیت الله امینی به عرصه رقابت است؛ بنابراین به نظر می رسید که تا قبل از روز چهارم خرداد رقابت بین نماینده آیت الله هاشمی و احتمالاآیت الله احمد جنتی باشد؛ احتمالی که حجت الاسلام حسین ابراهیمی، عضو جامعه روحانیت مبارز تهران آن را در گفت وگو با انتخاب رد کرد و نام گزینه های جدیدی را برای ریاست خبرگان مطرح کرد.او اعلام کرد: «آنچه دراین باره شنیده ام، این است که آیت الله شاهرودی، آیت الله موحدی کرمانی، آیت الله امینی، آیت الله جنتی، آیت الله مومن و همچنین آیت الله هاشمی برای ریاست مطرح هستند؛ بااین حال، خود آقای هاشمی گفتند من برای ریاست مجلس خبرگان کاندیدا نمی شوم».او افزود: «آقای جنتی همه صلاحیت های لازم را دارند؛ ولی خودشان قبول نمی کنند. خیلی ها رفتند سراغشان و صحبت کردند؛ ولی قبول نکردند. آقای جنتی مستقل است. هرکس نسبت به آقای جنتی بگوید اطرافیانی دارد که به او خط می دهند، واقعا اشتباه بزرگی می کند. «آیت الله جنتی شدن» کار هرکسی نیست».جنتی نامزد می شود یا نمی شود؟اما نامزدشدن یا نشدن آیت الله جنتی برای ریاست خبرگان، محل بحث خبرگزاری ها و سایت های همسوی اصولگرایان بود. جنتی به عنوان نفر شانزدهم از تهران توانست به حضور متوالی خود در خبرگان تداوم ببخشد و گمان آن می رود که یکی از نامزدهای جدی برای ریاست مجلس خبرگان باشد. ابراهیمی این احتمال را در حالی رد کرد که سایت رسا، پوشش دهنده اخبار حوزه علمیه قم، در واکنشی اعلام کرد که اتفاقا آیت الله احمد جنتی بنای نامزدی برای ریاست خبرگان را دارد و درخواست ها دراین باره را پذیرفته است. رسا این خبر را به نقل از منبع آگاهی نوشته که نامی از آن نبرده است.در خبر مربوط به رسا دراین باره چنین آمده است: «درحالی که برخی از جریان های سیاسی با انتشار شایعات و خبرسازی های مغرضانه درصدد ایجاد اختلاف بین نیروها و جریان انقلابی خبرگان هستند، یک منبع آگاه در گفت وگو با رسا به این موضوع واکنش نشان داد و از قطعی بودن کاندیداتوری آیت الله جنتی برای ریاست مجلس خبرگان در دوره پنجم خبر داد. این منبع آگاه صحبت های مطرح شده افرادی که مسئولیتی هم در مجلس خبرگان ندارند، مبنی بر تمایل نداشتن آیت الله جنتی به کاندیداتوری برای ریاست مجلس خبرگان رهبری را تکذیب کرد».در ادامه این خبر آمده است: «نیروهای انقلابی خبرگان پنجم به شکل یکپارچه از آیت الله جنتی حمایت می کنند و باوجود اظهارنظرهای غیرمسئولانه برخی افراد درباره ریاست آینده خبرگان، دبیر شورای نگهبان در پی درخواست های صریح و مکرر نامزد ریاست خواهد شد. از سوی دیگر شنیده های خبرنگار خبرگزاری رسا از منابع موثق حاکی است، آیت الله موحدی کرمانی و آیت الله مومن به دلیل کاندیداتوری آیت الله جنتی قطعا داوطلب ریاست خبرگان نخواهند شد».گزینه های محتملآیت الله موحدی کرمانی، دبیرکل جامعه روحانیت مبارز، از جمله افرادی است که از فهرست خبرگان مردم وارد مجلس شد؛ هرچند نام او در فهرست جامعتین، یعنی جامعه مدرسین و جامعه روحانیت مبارز هم به صورت اشتراکی وجود داشت. آیت الله محمد مومن هم که ازجمله فقهای شورای نگهبان به شمار می رود که از قم وارد خبرگان شد. از بین این دو موحدی کرمانی گزینه محتمل تری است. او به تازگی نشستی را در مجلس شورای اسلامی برای اصولگرایان راه یافته به مجلس شورای اسلامی تشکیل داده بود و در فعالیت های انتخاباتی هم در خبرگان و هم در مجلس شورا فعال ظاهر شده بود. حتی قرارگرفتن نام او در فهرست حمایت شده از سوی هاشمی هم با واکنش های متعددی همراه شد. علت آن هم اظهارنظر های موحدی کرمانی به قرارگرفتن نامش در فهرست خبرگان مردم بود.آیت الله ابراهیم امینی که یکی از مسن ترین چهره های خبرگان این دوره است و در هیات رئیسه سنی هم جای خواهد گرفت، ازجمله گزینه هاست؛ فردی که نامش در فهرست خبرگان مردم قرار داشت. اگرچه ابراهیمی عضو جامعه روحانیت مبارز ابراز عقیده کرده که او به دلیل شرایط سنی نامزد نخواهد شد؛ اما خود او یا نزدیکانش دراین باره نظری را اعلام نکرده اند. بنابراین نمی توان حضور امینی را منتفی دانست. حجت الاسلام محمدتقی فاضل میبدی هم به انتخاب گفته است که «اگر آقای هاشمی و آقای امینی نیایند، فرد بعدی که می تواند تا اندازه ای جریان اعتدال را هدایت بکند، آقای امامی کاشانی است». نام آیت الله امامی کاشانی که از خطبای موقت نمازجمعه تهران هم به شمار می رود، در فهرست خبرگان مردم قرار داشت؛ بنابراین تا به اینجا به جز آیت الله احمد جنتی و مومن دیگر نامزدهایی که از آنها به عنوان گزینه های محتمل نام برده شده، در فهرست مورد حمایت هاشمی در دروه پنجم خبرگان حضور دارند. دوره ای که دو غایب برزگ دارد؛ یعنی آیت الله محمد یزدی و آیت الله مصباح یزدی، یکی رئیس جامعه مدرسین و خبرگان چهارم و دیگری عضو این تشکل حوزوی که پدر معنوی جریان پایداری هم به حساب می آید. در غیاب این چهره ها اما گزینه های محتمل دیگری هم هستند که نامی از آنها برده نشده است. ازجمله آیت الله هاشمی شاهرودی، رئیس پیشین قوه قضائیه. گمانه زنی هابه نظر می رسید که در این دوره از خبرگان، آیت الله هاشمی شاهرودی در کنار آیت الله جنتی و هاشمی رفسنجانی از جدی ترین گزینه های رقابت باشند. به ویژه که در نبود آیت الله محمد یزدی، آن رودربایستی تاریخی درباره نامزد شدن دیگر چهره ها به نفع شیوخ خبرگان وجود ندارد؛ بنابراین چهره های بیشتری می توانند بخت خود را برای تکیه زدن بر رفیع ترین کرسی مجلس خبرگان امتحان کنند، اگر آیت الله احمد جنتی تصمیمش عدم نامزدی باشد. در غیراین صورت، دیگر گزینه های حامی این جریان که خود را انقلابی معرفی می کنند؛ احتمالااز نامزدی به نفع جنتی انصراف خواهند داد. از ریاست سنتی تا ریاست رقابتیخبرگان پنجم و پیش تر چهارم، از رقابتی ترین خبرگان های ادوار جمهوری اسلامی است. قبل از آن یعنی تا فوت مرحوم آیت الله مشکینی، همه مباحث مربوط به خبرگان به قبل از آن و مربوط به بحث تایید صلاحیت ها بوده است. بعد از شکل گیری مجلس اما آیت الله مشکینی با رای اجماعی و بدون آنکه رقیبی را در برابر خود ببیند، رئیس خبرگان بود. خبرگان چهارم اما این داستان را تغییر داد. در واقع در طول عمر مجالس خبرگان که از سال 61 تاسیس شده است، این مجلس چهار رئیس به خود دیده است که یک رئیس برای سه دوره کامل و یک سال و پنج ماه بوده است و سه رئیس دیگر آن تنها در همین خبرگان چهارم انتخاب شده اند. خبرگانی که به دلیل تلاش برای هم زمانی برگزاری انتخابات دوره پنجم با مجلس شورای اسلامی دهم، یک سال و اندی به تاریخ آن اضافه شد و عنوان طولانی ترین دوره خبرگان را هم از آن خود کرد.آیت الله مشکینی، دبیرکل جامعه مدرسین و محققین حوزه علمیه قم رئیس سنتی خبرگان، یک سال بعد از شکل گیری خبرگان چهارم یعنی در سال 86 درگذشت. با درگذشت آیت الله مشکینی، آن هم در مجلسی که مرحوم مهدوی کنی در آن غایب بود، از هاشمی رفسنجانی به عنوان عضوی از جامعه روحانیت مبارز و مهم ترین گزینه ریاست نام برده شد. هاشمی رفسنجانی در رقابت های خبرگان چهارم با حدود یک میلیون و 600 هزار رای، باز هم به عنوان نفر اول تهران به خبرگان راه یافته بود و جنتی نفر پنجم راه یافتگان بود. بعد از فوت آیت الله مشکینی، هاشمی جدی ترین گزینه ریاست بود و برای آنکه یک رقابت شکل بگیرد، احمد جنتی هم آمد تا بخت خود را بیازماید. او در سایه حمایت تشکل متبوع خود، یعنی جامعه مدرسین تصمیم گرفت وارد رقابت با هاشمی شود؛ یعنی یک نامزد از جامعه روحانیت و یک نامزد از جامعه مدرسین. در رقابت بین جامعتین، هاشمی رفسنجانی با 41رای در برابر 34رای جنتی توانست پیروزی خود را تثبیت کند. ورود آیت الله مهدوی کنیهاشمی در حالی بر کرسی ریاست تکیه زده بود که باید جایگزین مرحوم مشکینی در انتخابات میان دوره ای خبرگان تهران برگزیده می شد. مرحوم مهدوی کنی خود را برای این مهم آماده کرد. آن هم در زمانی که موقعیت جسمانی مناسبی نداشت. بااین حال نامزد میان دوره ای انتخابات خبرگان تهران شد و توانست رای بیاورد. تنها انتخاباتی که مهدوی کنی خود را در آن نامزد کرده بود، همان انتخابات بود. سه سال از عمر خبرگان چهارم گذشته بود که انتخابات هیات رئیسه و رئیس آن باز هم در کانون توجهات قرار گرفت.حالاعلاوه بر هاشمی رفسنجانی، مهدونی کنی هم ازجمله گزینه های جدی ریاست این مجلس به شمار می رفت. مهدوی کنی که در انتخابات میان دوره ای سال 86 وارد مجلس شده بود در انتخابات سال 89، یعنی یکی از سال های حساس تاریخ جمهوری اسلامی در انتخابات داخلی این مجلس حضور پیدا کرد. حضور او که قطعی شد، هاشمی رفسنجانی از رقابت صرف نظر کرد و این بار هم ریاست به شکل سنتی و بدون رقیب به دبیرکل فقید جامعه روحانیت مبارز رسید؛ با 63 رای.مهدوی کنی پس از انتخاب به عنوان رئیس مجلس خبرگان تعبیر جالبی به کار برد و گفت: «آقای هاشمی ریاست مجلس خبرگان را به من تفویض کردند»؛ چراکه هاشمی از قبل اعلام کرده بود در صورت نامزدی مهدوی کنی از رقابت با او صرف نظر خواهد کرد. مهدوی کنی بااین حال به دلیل بیماری و کهولت سن اغلب در جلسات حضور نداشت و نایب او یعنی هاشمی شاهرودی اداره جلسات را بر عهده می گرفت. آخرین رقابت در خبرگان چهارمآیت الله مهدوی کنی در سال 93 فوت کرد. با فوت آیت الله مهدوی کنی که ریاستش بر خبرگان از جنس ریاست مشکینی بود، بازار رقابت برای جایگاه ریاست در خبرگان بار دیگر داغ شد. در این دوره از رقابت ها تمام گزینه های محتمل از پرده بیرون آمدند. از هاشمی رفسنجانی گرفته تا هاشمی شاهرودی، محمد مومن و بالاخره آیت الله یزدی. رقابت بین چهار نامزد انجام و محمد یزدی پیروز شد. این در حالی بود که تا زمان برگزاری انتخابات مربوط به ریاست، ظن کسی به یزدی نمی رسید. همه اخبار روزهای قبل و پیش بینی ها از رقابت احتمالی دو هاشمی خبر می داد. اما بازی طور دیگری پیش رفت.پیش تر، البته نام های دیگری چون احمد جنتی و آیت الله مصباح یزدی را هم به عنوان نامزدهای احتمالی معرفی کرده بودند؛ این را آیت الله موحدی کرمانی گفته بود. مصباح و جنتی نیامدند. هاشمی شاهرودی، جدی ترین گزینه ای که از او برای رقابت با هاشمی رفسنجانی نام برده می شد، در همان دور اول انصراف داد.بعد از آن هاشمی رفسنجانی اعلام کاندیداتوری کرد. با این اعلام آیت الله یزدی و محمد مومن (نماینده قم در خبرگان و از اعضای شورای نگهبان) هم اعلام کردند، می خواهند به صف رقابت بپیوندند و بر همه پیش بینی ها خط بطلان کشیدند. با این حال هیچ یک از این سه گزینه نتوانستند اکثریت آرا را به دست آورند. از مجموع 73 نفر حاضر در مجلس، 35 نفر به یزدی، 25 نفر به هاشمی رفسنجانی و 13 نفر به مومن رای دادند. به این ترتیب یزدی و هاشمی رفسنجانی رقیب جدی یکدیگر شدند تا تکلیف ریاست آنها در دور دوم مشخص شود. یزدی در این مرحله توانست 47 رای را از آن خود کند و هاشمی 24 رای را کسب کرد. از میان 73 رای که دو رای آن هم باطله محسوب شده است، یزدی پیروز این رقابت پیش بینی نشده، شد. رویارویی یزدی و هاشمییزدی و هاشمی رفسنجانی پیش تر یک بار دیگر، نه به عنوان رقیب بلکه در عرصه رسانه با هم مواجه شده بودند. ماجرا مربوط به سال 88 است. سه روحانی یعنی محمد یزدی، سیدحمید روحانی و روح الله حسینیان در آن سال نسبت به مواضع هاشمی رفسنجانی درباره انتخابات پر سر و صدای آن سال انتقاداتی را مطرح کردند. هاشمی رفسنجانی اما در دیدار جمعی از روحانیون و وعاظ و در جواب جمعی از حضار که اجازه جواب به اظهارات آقایان یزدی و حسینیان و حمید روحانی را خواستند، گفته بود: «سال هاست که جواب من به آقای یزدی درخواست شفا برای ایشان است و ارسال سلام. متاسفانه ایشان بر اثر مشکلات جسمی گاهی دچار عصبانیت می شود و عجولانه اعلام نظر می کند. افرادی هم هستند که شهرت خویش را از راه اهانت به دیگران می خواهند که جواب این گونه افراد هم سکوت است و دعا برای هدایتشان».رئیس پنجم چه کسی است؟خبرگان پنجم، چهارم خرداد تشکیل می شود،بدون حضور آیت الله محمد یزدی. هاشمی رفسنجانی اعلام کرده است که فعلانمی خواهد گزینه ریاست مجلس باشد. در نامزدشدن جنتی هم هنوز تردید وجود دارد. اگر این دو نفر آخرین لحظه بنای حضور در رقابت ها را نداشته باشند، پرواضح است که رقابت بین نماینده های طرفین خواهد بود. از این سو، گزینه های احتمالی ابراهیم امینی و امامی کاشانی هستند و از آن سو، محمد مومن. درباره موحدی کرمانی به دلیل حضور در هر دو فهرست تا به اینجا نمی توان قضاوتی کرد، هرچند رای آوردن او به دلیل قرارگرفتن نامش در فهرست خبرگان مردم بود. او دبیرکل جامعه روحانیت مبارز است که تعلق خاطر به جامعه مدرسین و رئیس و اعضای آن دارد.از دیگر گزینه ها که می توانند نمایندگی آیت الله جنتی را داشته باشند، می توان به محمد مومن اشاره کرد. مهم ترین گزینه محتمل نیز هاشمی شاهرودی است؛ گزینه در سایه همه رقابت های مربوط به ریاست خبرگان که نامی از او تا به این لحظه به چشم نخورده است. تا چهارم خرداد فرصتی زیادی باقی نمانده و پاسخ همه این اما و اگر ها به زودی روشن خواهد شد.
                