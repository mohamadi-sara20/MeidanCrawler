سه‌شنبه ۱۷ اسفند ۱۳۹۵
-----------------------------------------
type_unknown
-----------------------------------------
اظهارات آخوندی درباره عدم پاسخ گویی مدیریت شهری: وقتی شهرداری قانون بفروشد، رئیس جمهور چه بگوید
-----------------------------------------

                    شرق: دومین هم اندیشی لایحه مدیریت شهری چند روز پس از آنکه دولت این لایحه را بررسی و بخش های مهمی از آن را حذف و به کمیسیون های تخصصی برگرداند، شروع به کار کرد تا شاید افقی جدید درباره این موضوع مهم مغفول مانده یعنی «مدیریت شهری» باز شود. برنامه افتتاحیه این هم اندیشی با حضور وزیر راه، مسکن و شهرسازی، چند نفر از نمایندگان مجلس شورای اسلامی، اعضای شورای شهر تهران و کارشناسان و مدیران و شوراهای سراسر کشور برگزار شد، درحالی که شهردار تهران و چند کلان شهر حضور نداشتند. محمدرضا عارف، رئیس مجمع نمایندگان تهران که رئیس دومین هم اندیشی لایحه مدیریت شهری هم بود در سخنانی تاکید کرد که این لایحه با تغییراتی به خصوص در حجم باید در دولت به نتیجه برسد و تقدیم مجلس شورای اسلامی شود.او تاکید کرد برای اجرای این قانون و تحقق موارد درخواست شده در آن موانع قانونی وجود ندارد. او افزود: در دوره ای که معاون اول بودم در تفسیر اصول قانون اساسی با مشکلی روبه رو بودیم و در ارتباط با ماده 136 برنامه سوم که مربوط به اصل 144 قانون اساسی است، تفاسیر مختلفی وجود داشت که در نهایت سیاست های کلی این موضوع ابلاغ شد؛ در همان زمان هم با این مسئله مواجه بودیم که دولت ها با تمرکززدایی و بخشی نگری مواجه هستند و مسئله رفتار قیم مآبانه حتی در سطح یک مدیر درجه چندم هم دیده می شود و همین نگاه قیم مآبانه مانع برنامه های توسعه و اصلاح ساختارها بوده است. اجرای لایحه مدیریت شهری شهامت می خواهدوی با اشاره به اصول قانون اساسی درباره جایگاه شوراها گفت: متاسفانه قوانین به نحوی هستند که می توان مسئولیت را گردن دیگران انداخت و این تفاسیر و تناقض در قوانین از گذشته تا امروز وجود داشته و دارد؛ برای نمونه در سال های ابتدایی دهه 80 که معاون اول بودم (80-81) دو بحران جدی ترافیک تهران و محیط زیست مطرح بود. جلسه ای مشترک که فرمانده نیروی انتظامی و شهردار وقت هم بودند، به پاس کاری مسئولیت ها گذشت و اتفاقا بعدا مسئولیت ها چرخید و فرمانده نیروی انتظامی، شهردار تهران شد و حالانزدیک به 15 سال از آن زمان می گذرد و هنوز در حال پاس کاری مسئولیت ها هستیم. عارف به تجربه اروپا در واگذاری حتی امور امنیتی و سیاسی به شهرداری ها و شوراها اشاره کرد و گفت: تا جایی که من تجربه دارم و می دانم درحال حاضر می توانیم همه بخش ها به جز بخش های سیاسی و امنیتی را واگذار کنیم. این موضوع هیچ مانع قانونی و سیاست گذاری ندارد و فقط یک عزم ملی و شهامتی در دولت می خواهد تا برای واگذاری ها اقدام کنند. باید به جایی برسیم که مدیر ما فکر نکند اگر روزی پنج، شش کارتابل نداشت کاری نکرده و اگر نماینده مجلسی دنبال وام و آب و برق روستایی نبود، بدون کار است. به ما می گفتند چرا واگذاری را از مخابرات شروع نمی کنید؟ رئیس فراکسیون امید مجلس با بیان مثالی گفت: آن زمان که ما مسئولیت داشتیم و صحبت از واگذاری برخی از امور به شوراها و شهرداری ها بود، آقایان در شورای شهر به ما می گفتند حالاکه می خواهید واگذار کنید، چرا از کتابخانه ها شروع کرده اید که هزینه دارد؟ چرا مخابرات را واگذار نمی کنید؟ حالابه این آقایان باید گفت این گوی و این میدان، اکنون قرار است همه امور واگذار شود. برآورد من این است که دولت باید درباره این واگذاری به نتیجه برسد و توصیه ام به دولت این است که لایحه را به گونه ای ارائه دهد که مسئله کوچک سازی هم در آن لحاظ شده باشد، چراکه ممکن است در مجلس تغییرات زیادی کند. عارف در عین حال نقبی هم به مسئله نبود درآمدهای پایدار و جلوگیری از شهرفروشی و توجه به هویت و معماری شهری زد و گفت: بسیاری از چالش های نبود مدیریت شهری در حال تبدیل شدن به بحران های جبران ناپذیر هستند که نمونه آن را به تازگی در حادثه پلاسکو دیدیم؛ ویرانی ساختمان و مرگ انسان ها که تبدیل به فاجعه ملی شد. طبق قانون تحقیق و تفحص باید قبل از پایان سال به صحن بیایدعارف در جمع خبرنگاران هم حاضر شد و در پاسخ به «شرق» درباره پیگیری و طرح موضوع تحقیق و تفحص از شهرداری تهران در صحن علنی مجلس شورای اسلامی با توجه به روزهای پایانی سال و برنامه های انتخاباتی سال جدید و احتمال تعویق در طرح موضوع، گفت: اگر بخواهیم موضوعاتی مثل تعطیلات آخر سال، انتخابات و... را مطرح کنیم که بهانه به اندازه کافی وجود دارد. فرض ما بر این است که مجلس می خواهد این کار را به سرانجام برساند و بنابراین نباید چنین موضوع مهمی با تاخیر روبه رو شود. وی گفت: کمیسیون عمران نظرش را درباره تحقیق و تفحص از شهرداری داده و حالاباید این موضوع مثل همه تحقیق و تفحص ها در صحن علنی مجلس تصمیم گیری و تعیین تکلیف شود. او در پاسخ به این سوال که آیا ممکن است این تحقیق و تفحص در روزهای پایانی سال 95 انجام شود، گفت: از دستور کار هیئت رئیسه خبر ندارم؛ اما طبق قاعده ازآنجایی که تقاضا برای این موضوع داده شده، باید در دستور کار قرار گیرد. به کسی قول فهرست نداده ایماو همچنین در پاسخ به سوالی دیگر درباره انتخابات شوراها گفت: حضور افراد در فهرست انتخابات شوراها براساس ارزیابی ها و امتیازهاست و در این زمینه به هیچ فرد خاصی وعده داده نشده که در کجای فهرست اصلاح طلبان قرار می گیرد. او این موضوع را که گفته اند: «به برخی کاندیداهای احتمالی شورای شهر اطمینان خاطر داده اید که در فهرست انتخاباتی اصلاح طلبان جا خواهند گرفت»، تکذیب کرد و گفت: هفته قبل در جلسه شورای عالی سیاست گذاری اصلاح طلبان هم اعلام شد که هنوز وارد مصداق نشده ایم. آیین نامه و ضوابطی که نیاز داشتیم یکشنبه شب نهایی شده و هفته آینده ابلاغ می شود و براساس این آیین نامه ها و سیاست ها، هم در تهران و هم در سایر شهرها ارزیابی کاندیداها انجام می شود. نماینده مردم تهران در مجلس درباره زمان بندی اعلام فهرست نهایی اصلاح طلبان برای انتخابات شوراها گفت: زودتر نمی توانیم اعلام کنیم؛ باید منتظر بمانیم و ببینیم چه کسانی ثبت نام می کنند و در دو، سه مرحله ارزیابی ها انجام می شود و اعلام کاندیداهای نهایی قبل از اردیبهشت ماه نخواهد بود. رئیس مجمع نمایندگان تهران همچنین با ابراز امیدواری از اینکه کاندیداهای نهایی ریاست جمهوری قبل از پایان سال اعلام شود، گفت: درباره انتخابات شوراها هم با همان سبکی که برای انتخابات مجلس داشتیم پیش می رویم. متن میثاق نامه آماده شده و هرکس بخواهد در فهرست ما باشد، باید میثاق نامه را امضا و تا پایان دوره هم در همان چارچوب ها عمل کند. مدیریت شهری پاسخ گو نیستدر این هم اندیشی که میهمانان و سخنرانان زیادی در نوبت صبح و عصر داشت، عباس آخوندی، وزیر راه انتقادات تندی را نسبت به مدیریت شهری فعلی طرح کرد. او با تاکید بر اینکه با بحران پاسخ گویی در مدیریت شهری مواجه هستیم، افزود: تقریبا هیچ نوع پاسخ گویی از سوی مدیریت شهری وجود ندارد و این تبدیل به یک بحران در کشور ما شده است. بی تردید اتفاقاتی که در مدیریت محلی روی می دهد، آثار و تبعاتی در سطح ملی دارد که نمونه آن را می توان حادثه پلاسکو عنوان کرد که مستقیما دولت مرکزی درگیر آن شد. بنابراین ماهیت دوگانه محلی و آثار ملی در چنین اتفاقاتی دیده می شود. او بزرگ ترین نقد بر لایحه مدیریت شهری را حل نکردن موضوع تفکیک ذهنی میان دو سطح از حکومت عنوان کرد و گفت: در شرایطی که لایحه ای به نام دولت محلی را نپذیرفته ایم، درخصوص لایحه مدیریت شهری صحبت می کنیم. حکمروایی ملی و محلی دو سطح تعریف شده از حکومت ها هستند. در چنین شرایطی که ما هنوز جرئت نکرده ایم از واژه حکمروایی محلی استفاده کنیم و به جای آن از مدیریت شهری استفاده می کنیم، بررسی این موضوع کمی پیچیده به نظر می رسد. وی با اشاره به ساختار حکومتی کشورمان و وجود فرمانداران، استانداران، بخشداران و دهیاران در کنار شهردار گفت: از سال 80 تا 95، 13 هزار هکتار ساخت وساز جدید در منطقه شهری تهران انجام شده است که هفت هکتار آن در مناطق شهری و مابقی خارج از مناطق شهری بوده است. توسعه ای که هیچ شهرداری بر آن نظارت نکرده است. از سال 80 تا 95 در منطقه شهری تهران، چهار هزار هکتار از اراضی کشاورزی به مسکونی تبدیل شده است. بنابراین باید تفکیک ذهنی میان دو سطح از حکومت داشته باشیم. بی تردید تقسیمات جغرافیایی کشور را قانون تقسیمات کشوری مشخص می کند اما آیا نیاز است که این قانون تا سطح دهیاران تداوم داشته باشد یا باید در حد فرمانداران متوقف شود و پایین تر از سطح فرمانداران قانون تقسیمات شهری و محلی باشد. وزیر راه و شهرسازی با تاکید بر اینکه حکمروایی ملی، وظیفه تامین امنیت، رفاه عمومی و اجرای عدالت و اعمال قانون را بر عهده دارد، افزود: این موارد باید از بالاو در سطح فرمانداران وجود داشته باشد و از سطح فرمانداران به پایین بر عهده شهرداری ها قرار بگیرد تا با تولید کالای عمومی و محلی این وظیفه را اجرائی کنند. متاسفانه به دلیل اینکه این رابطه میان دولت و شهرداری ها به خوبی تنظیم نشده است، همه چیز در کشورمان از جمله سیل، زلزله و آتش سوزی قابلیت تبدیل به بحران دارد. وی با اشاره به اینکه رئیس جمهور در کشورمان مسئولیت دفاع از حقوق مردم در برابر تعدی کنندگان به قانون را بر عهده دارد، افزود: آیا اساسا امکان حمایت و مقابله رئیس جمهور با تعدی کنندگان به حقوق مردم شهر تهران وجود دارد. ده ها مورد وجود دارد که نشان می دهد در سیستم مدیریت شهری موجود هیچ گونه پاسخ گویی وجود ندارد و هنگامی که شهرداری قانون می فروشد، رئیس جمهور چه می تواند بگوید؟ آیا می تواند در مقابل قانون فروشی و شهرفروشی شهرداری اقدامی انجام دهد؟ آخوندی به برخی ساخت وسازهای شهر تهران از جمله ساخت ساختمانی در میدان سپاه و مقابل منطقه میراث فرهنگی و همچنین ساخت برج در خیابان ایران زمین اشاره کرد و افزود: برای ساخت برج در خیابان ایران زمین به ما می گویند شما چشمانتان را درویش کنید تا با تکمیل این برج بتوان برخی از تعهدات بابک زنجانی را پرداخت کرد. مگر چنین چیزی می شود؟ تمام شمال شهر تهران از بین رفته ولی اساسا چه کسی می تواند درخواست پاسخ در سیستم موجود را داشته باشد؟ منطقه 22 تهران چه وضعی پیدا کرده است؟ البته این موضوع تنها در تهران دیده نمی شود بلکه در مشهد نیز 300 برج در اطراف حرم امام رضا (ع) ساخته شده است. وزیر راه و شهرسازی تاکید کرد: امروز مدیریت شهری سوداگرانه عمل می کند؛ اتحاد مدیریت شهری با عده ای سوداگر که می توانند هر نقطه از شهر را به هر شکلی که می خواهند تغییر دهند؛ تا زمانی که این مدیریت سوداگرانه تعیین تکلیف نشود، مگر می توان به سمت تفویض اختیارات بیشتر حرکت کرد. عباس آخوندی با اشاره به اینکه چندین سال است بحث حمل ونقل عمومی در ایران در دستور کار قرار گرفته است، افزود: در سال جاری درآمد شهرداری تهران از بودجه عمومی (مالیات ملی) چهارهزارو 500 میلیارد تومان بوده و کل دریافتی وزارت راه و شهرسازی هزارو 500 میلیارد تومان بوده؛ در حقیقت شهرداری تهران سه برابر وزارت راه و شهرسازی از خزانه ملی پول دریافت کرده است اما آیا نشانه ای از در اولویت قرارگرفتن حمل ونقل عمومی در شهر تهران قابل مشاهده است؟ وی افزود: از سال 80 مکرر گفته می شود که باید نمایشگاه بین المللی از شهر تهران خارج شود. در این سال ها حتی یک ایستگاه مترو در نزدیکی نمایشگاه بین المللی تهران ساخته نشده تا با اعمال فشار نمایشگاه به خارج از تهران برده شود اما با وجود این مدیریت سوداگرانه، این نگرانی وجود دارد که همین فضای سبزی که در نمایشگاه وجود دارد، چه سرنوشتی خواهد داشت و ممکن است از بین برود. دغدغه این مدیریت سوداگرانه حل معضل نمایشگاه بین المللی نیست چراکه وسط شهر لندن نمایشگاه وجود دارد اما با ایجاد ده ها ایستگاه مترو و حمل ونقل عمومی آن را حل کرده اند. با پرونده سازی و توهین و قهر حقوق شهروندی پایمال می شوددر این جلسه احمد مسجدجامعی، عضو شورای شهر تهران هم با تاکید بر اینکه باید نسبت دولت ملی به دولت محلی و مجلس ملی به مجلس محلی تعریف شود، گفت: قانون شهرداری ها نیاز به تغییر اساسی دارد چراکه با شرایط و نسبت درآمد و هزینه شهرداری ها تناسب ندارد. از سوی دیگر شورای شهر نمی تواند بر عملکرد شهرداری نظارت کند و این مجلس است که این توانایی را دارد و می تواند پاسخ دریافت کند. یک مقام اجرائی در مقابل نماینده مجلس وظیفه پاسخ گویی دارد اما دستگاه اجرائی برای آن نماینده پرونده سازی نمی کند یا توهین و قهر نمی کند! اما در شورای شهر شرایط به گونه دیگری است؛ بی احترامی به نماینده مردم نقص جدی حقوق شهروندی است. در ادامه این نشست محمدجواد فتحی، نماینده مجلس شورای اسلامی به ضرورت تطبیق قانون جامع در امور شهرداری و شهرسازی اشاره کرد و گفت: من با اصل لایحه موافق هستم، اما با این شکل قانون نویسی مخالفم؛ در این 31 ماده همه چیز پیدا می شود و با عنوان کلیات خود را راحت کرده است. فتحی شکل امروز شورا را ناکارآمد دانست و افزود: من با شورا به شکل امروزی اش مخالف هستم و با انتخاب شهردار به وسیله شورا نیز مخالفم؛ این نحوه اداره شهر پاسخ گوی مشکلات مردم نیست. عدم احساس رضایت شهروندان نشان دهنده وجود ایرادات جدی در عملکرد مدیریت شهری است که باید با مطالعه دقیق استقرائی اصلاح شود. در ادامه علیرضا جاوید معاون فنی و عمرانی شهرداری تهران نیز لایحه مذکور را در زمینه بحث بودجه شهرداری بسیار موفق دانست و گفت: بودجه شهرداری همواره گوشت قربانی بوده و مجلس و نهادهای قانون گذار بدون آنکه به فکر درآمد پایدار برای شهرداری باشند، از درآمدهای این نهاد کاستند بدون آنکه به دنبال منبع جایگزین باشند و منتقدان بی نظمی در شهرها باید انصاف داشته باشند. گفتنی است روز دوم این هم اندیشی امروز در محل سالن کنفرانس اسلامی در جریان است.
                