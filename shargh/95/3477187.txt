پنج‌شنبه ۱۸ آذر ۱۳۹۵
-----------------------------------------
حرف اول
-----------------------------------------
پاسخ سفیر انگلیس به ترامپ با یک تفاهم نفتی
-----------------------------------------

                    اینکه کمپانی هلندی- انگلیسی «رویال داچ شل» بلافاصله پس از تمدید تحریم های کنگره آمریکا موسوم به «ایسا» با شرکت ملی نفت ایران تفاهم نامه همکاری امضا می کند و اینکه سفیر تازه وارد بریتانیا در تهران به همراه نفر دوم سفارت هلند به محل امضای تفاهم نامه می آیند و صراحتا از توسعه همکاری شرکت های نفتی اروپایی با ایران دفاع می کنند، یک پیام مهم دارد: «واشنگتن در صورت نقض برجام حتی از سوی متحدان سنتی اش همراهی نخواهد شد». این اما یک سوی سکه است.1- شل حدود 11 سال پس از تحویل میادین نفتی سروش و نوروز، با تفاهم نامه ای که دیروز امضا شد، به صنعت نفت ایران بازگشته است. براساس این تفاهم نامه، این شرکت دو میدان بزرگ نفتی یادآوران و آزادگان و میدان گازی کیش را مطالعه و نتایجش را به شرکت ملی نفت ایران ارائه می کند. میادین یادآوران و آزادگان با حدود 67 میلیارد بشکه ذخایر نفت درجا (ذخایر درجا با ذخایر قابل استحصال متفاوت است)، بیش از 10 درصد کل ذخایر درجای نفتی کشور را تشکیل می دهند که به گفته معاون مدیرعامل شرکت ملی نفت ایران، هر یک درصد افزایش ضریب بازیافت از این میادین؛ حدود 35 میلیارد دلار ارزش دارد.نکته مهم مراسم دیروز این بود که شرکت ملی نفت رسما ضریب بازیافت 5،5 تا شش درصدی برای میادین یادآوران و آزادگان را غیرقابل قبول دانست. جالب اینجاست که قرارداد اولیه شرکت ملی نفت برای توسعه این دو میدان بزرگ ازسوی شرکت های چینی ساینوپک و سی.ان.پی.سی با همان ضریب بازیافتی که امروز غیرقابل قبول اعلام می شود، امضا شده است.2- وقتی از مدیرعامل شرکت ملی نفت از زمان امضای قرارداد توسعه میادین نفتی آزادگان و یادآوران پرسیدم، علت کار در ماه های ژانویه و فوریه سال 2017 را اعلام کرد. پیش از این شرکت های توتال فرانسه، اپنپکس ژاپن، ساینوپک و سی.ان.پی.سی چین با شرکت ملی نفت برای مطالعه فاز دوم طرح توسعه این میادین تفاهم کرده بودند. شرکت ایرانی انرژی پرشیا (زیرمجموعه ستاد اجرائی فرمان امام) هم تمایل خود را برای توسعه میدان نفتی آزادگان جنوبی رسانه ای کرده بود. معاون مدیرعامل شرکت ملی نفت در امور مهندسی و توسعه، دیروز مطلوب ترین روش برای گرفتن پیمانکار توسعه میادین یادآوران و آزادگان را انجام مناقصه بین المللی اعلام کرد.3- وزارت نفت موظف است که در روندی کاملاشفاف، قانونی و با انجام مناقصه های دقیق، بهترین پیمانکار با بالاترین تکنولوژی ها را برای توسعه میادین بزرگ کشور استخدام کند. اگر ایرانی ها هم می خواهند جزء کاندیداهای توسعه دهنده میدانی نظیر آزادگان جنوبی باشند، جدا از تامین منابع مالی لازم، باید بهترین تکنولوژی های روز را با خود همراه کنند. افزایش ضریب بازیافت میادین جزء سیاست های ابلاغی به صنعت نفت است که ارتباط مستقیم با منافع مردم دارد. کسی نباید برای گرفتن میادین بزرگ نفتی ایران برای شرکت ملی نفت ایران شرط و شروط بگذارد. برای وزارت نفت هم بهتر است با انجام مناقصه بین المللی شفاف، دقیق و اصولی، دامن خود را از هرگونه شائبه پاک نگه دارد.4- ترکیب کمیته نظارت بر قراردادهای نفتی که با دستور رئیس جمهور و به ریاست محمد فروزنده (رئیس سابق بنیاد مستضعفان) تشکیل خواهد شد، به گونه ای است که همه مقامات و اطراف کشور می توانند بر نحوه انعقاد قراردادهای جدید نفتی نظارت کامل داشته باشند.بنابراین راه درست برای وزارت نفت این است که گام های اصولی اما سریع برای توسعه میادین نفتی کشور بردارد. به چشم خود دیدم که وقتی زنگنه از اجلاس 171 اوپک خارج می شد، آرزو داشت تا تولید نفت کشور بیش از اعداد فعلی بود. آن وقت می توانست حرف محکم تری بر کرسی بنشاند. بنابراین بجاست که دلسوزان کشور کمک کنند تا هرچه زودتر قراردادهای توسعه میادین نفتی و افزایش ضریب بازیافت نفت به ثمر بنشیند که هرچه امروز ببندیم نفتش سه تا چهار سال دیگر بیرون می آید.5- نیکلاس هاپتون، سفیر انگلیس در تهران، پس از امضای تفاهم نامه شرکت شل به طور کامل از اجرای برجام حمایت کرد و در روزهایی که آمریکایی ها قانون 10 ساله تحریم ایران را تمدید کرده اند، گفت: «تصور می کنم موضع انگلستان و سایر شرکای اروپایی ما مشخص است. ما به طور کامل از برجام حمایت می کنیم و همه اقدامات لازم را برای اینکه تضمین کنیم این توافق به طور مناسب اجرا می شود به کار خواهیم بست؛ چراکه این مسئله به نفع همه است». به نظرم این روشن ترین پیام تفاهم نامه نفتی دیروز به کنگره آمریکا و رئیس جمهور جدید آمریکا بود که از زبان سفیر متحد سنتی اش بیرون آمده است. دونالد ترامپ، تاجر است. احتمالامی فهمد که اگر با تصمیماتش منافع متحدانش را به خطر بیندازد، برایش هزینه دارد. این جدا از هزینه هایی است که مسئولان ایران در صورت نقض برجام از سوی واشنگتن، روی دست آمریکا خواهند گذاشت. تاجر معنای «هزینه» را می فهمد. آیا ترامپ آمادگی دارد تا در آغاز ریاست جمهوری اش، هزینه های بزرگ بدهد؟ حتی به قیمت دورشدن از متحدانش؟! یک میلیاردر نباید کم عقل باشد!
                