سه‌شنبه ۹‌شهریور ۱۳۹۵
-----------------------------------------
یادداشت
-----------------------------------------
قضاوت سیاسیون و مردم درباره کارنامه روحانی
-----------------------------------------

                    دولت یازدهم این روزها در حالی گام به چهارمین سال از حیات سیاسی خود نهاده که افکار عمومی در ایران با سوالاتی درباره آینده سیاسی جامعه و موقعیت دولت اعتدال روبه روست. برای دست یافتن به تصویری روشن از دولت دکتر روحانی در فضای امروز ایران، لازم است مواضع هریک از بازیگران و جریان های سیاسی حاکم بر جامعه نسبت به دولت روشن شود و اینکه کدام یک از جریان های موجود نقش تعیین کننده را در رای و رفتار آینده شهروندان به ویژه در انتخابات بهار 96 خواهد داشت. دراین باره می توان به تقسیم بندی روشنی از مواضع سه طیف، حامیان و متحدان دولت، طیف منتقدان میانه رو و درنهایت جناح مخالفان دست زد:1-طیف حامیان اصلاح طلب دولت: این جریان در آخرین روزهای پایانی دولت احمدی نژاد پشت سر دو چهره سرشناس اعتدالی یعنی آیت الله هاشمی و دکتر روحانی صف آرایی کرد و بعد از احراز نشدن صلاحیت آیت الله هاشمی، بلافاصله دکتر روحانی را به عنوان مطلوب ترین گزینه برای پیشبرد مطالبات و شعارهای سیاسی خویش برگزید. محور اتحاد این جریان با روحانی از ابتدا تا امروز همانا «مقابله و مهار جریان افراط» است؛ جریانی که به مدت هشت سال قدرت را در دست گرفت و به باور اصلاح طلبان، مسیر زمامداری جامعه را از ریل اعتدال و تدبیر خارج کرد.بنابراین تفکر «بازگشت تدبیر و اعتدال به عرصه تصمیم گیری کشور»، پایه و اساس اتحاد اصلاح طلبان با روحانی در سیاست داخلی و خارجی بوده و بدون تردید تا زمانی که اقدامات دولت در راستای نهادینه کردن اعتدال در امور سیاسی است، این اتحاد به قوت خود باقی خواهد ماند. اتحاد اصلاح طلبان با روحانی در جریان انتخابات مجلس دهم عمیق تر شد که نتیجه عینی آن تصمیم گروه ها و شخصیت های اصلاح طلب برای ایجاد جبهه مشترک انتخاباتی با عنوان «لیست امید» بود. در طول دوران سه ساله کابینه روحانی، اصلاح طلبان به تاسی از راهبردی که رئیس جمهور دوران اصلاحات اعلام کرد به سمت سهم خواهی از کابینه نرفتند. اکنون نیز به نظر می آید با آنکه این جریان نسبت به عملکرد برخی مدیریت های دولت انتقاد دارد، اما آشکارا اعلام کرده است نسبت به عملکرد سه ساله دولت نگاه مثبت دارد. این نکته را بزرگان اصلاحات و نیز تئوریسین های آن مثل حجاریان، علوی تبار و... رسما اعلام کرده اند. بنابراین کارنامه روحانی در منظر جریان اصلاحات نمره قبولی می گیرد و می توان انتظار داشت گزینه اصلی این جریان در انتخابات بهار 96 همچنان روحانی خواهد بود.2- اصولگرایان میانه رو و اعتدالی: در میان چهره هایی که به عنوان رقیب روحانی در میدان انتخابات 96 حاضر شدند، طیف میانه روها شاخص تر بودند. جریانی که به عنوان لایه سنتی اصولگرا شناخته می شود و به رقابت و مبارزه انتخاباتی در چارچوب مردم سالاری دینی اعتقاد دارد. این طیف با آنکه در انتخابات 92 کاندیدایی مشخص در رقابت با روحانی داشت (دکتر علی اکبر ولایتی) اما بعد از پیروزی، حضور دکتر روحانی در راس دولت را خوشامد گفت. در سه سال دوران زمامداری روحانی، عوامل زیادی دست به دست هم داد تا طیف اصولگرایان میانه رو ارتباط و تعامل خویش با روحانی را حفظ کند؛ اول اینکه رئیس جمهور دوران اعتدال بلافاصله بعد از پیروزی در انتخابات برای همکاری و جذب این جریان گام برداشت. روحانی با فراجناحی معرفی کردن دولت خویش و نیز گنجاندن شماری از چهره های معتدل اصولگرا در کابینه، رسما در جهت تشکیل ائتلاف مشترک با این جناح گام برداشت به گونه ای که در کابینه روحانی شماری از وزیران و مدیران ارشد شناسنامه دار اصولگرا حضور دارند.عامل دوم، تجربه تلخ دولت های نهم و دهم است؛ دورانی که قدرت گرفتن طیف جوان و تندرو اصولگرا به انزوا و تخریب سرمایه های اصولگرایان کهنه کار از حجت الاسلام ناطق نوری گرفته تا دکتر لاریجانی منجر شد. در نظر برخی بزرگان جریان اصولگرا، دوران ریاست جمهوری احمدی نژاد اشتباهی استراتژیک در تجربه سیاست ورزی این جریان بود که تحت هیچ شرایطی نباید تکرار شود. دراین میان حوادث مهم دیگر در سه سال اخیر به ویژه توافق هسته ای یا برجام و تندروی های طیف جوان اصولگرا باعث نزدیکی بیشتر این طیف به روحانی شد. تاجایی که در انتخابات اسفند 94 این طیف وارد ائتلاف رسمی با فهرست حامیان دولت شد که نتیجه آن شکست قطعی فهرست پایداری و جمعیت ایثارگران و تغییر اکثریت مجلس به نفع معتدلین شد.در حال حاضر جریان اصولگرا معتدل تریبون های مهمی مثل مجلس، مجمع تشخیص و برخی از نهادهای سیاسی را در دست دارد. در نگاه این جریان نیز دولت روحانی کارنامه ای مثبت از خود برجای گذاشته است، کمااینکه سخنگویان این جریان به صورت صریح، عملکرد اقتصادی و حوزه دیپلماسی دولت را تایید می کنند و می توان انتظار داشت اتحاد سیاسی این جریان با روحانی در انتخابات آینده نیز تکرار شود.3-مخالفان اصلی دولت: جریان مخالف دولت در یک جبهه سیاسی - ایدئولوژیک سیاسی قرار گرفته است؛ گروهی که از ابتدا بنای ناسازگاری با دولت گذاشت و تا به امروز نیز با همان شدت ایام انتخابات 92، علیه دولت در عرصه های مختلف سرگرم مبارزه است. حکایت مقابله جویی این جریان با سیاست های دولت در سه حوزه سیاست، فرهنگ و اقتصاد درواقع سرفصل حوادث توفنده ای است که جامعه ایران در این از بهار 92 تاکنون پشت سر گذاشته است. این جریان نه فقط روحانی، بلکه همه چهره های میانه رو اعم از اصولگرا و اصلاح طلب را نفی می کند. گروه پایداری در مرکز و محور این جریان است که با کاندیدا و شعار مشخص در انتخابات ریاست جمهوری و مجلس حاضر شد. به قطب بندی ایدئولوژیک در صحنه سیاست باور دارد و در انتخابات نیز با شعار دو قطب سازش و انقلابی به صحنه آمد. این طیف که مدت هشت سال در دوران دولت های نهم و دهم قدرت را در دست داشت، با وجود ناکامی در انتخابات سال 92 همچنان خود را نماد انقلابی گری و جریان مقابل را نماد غرب گرایی معرفی می کند. به یمن هشت سال تسلط بر اقتصاد به ویژه درآمدهای افسانه ای نفت، این جریان دارای نفوذ و امکانات مالی و سازمانی گسترده است. طبیعی است در میدان داوری، این جریان با نگاه صفر و صدی کارنامه دولت را می بیند از همه توان خود برای تخریب پایگاه اجتماعی دولت در داخل و خارج بهره گیرد کمااینکه امروز مبارزه انتخاباتی خود علیه روحانی را در عرصه های سیاسی، اجتماعی و اقتصادی سازمان داده است. محور اصلی استراتژی این جریان زیرسوال بردن برجام و بی فایده نشان دادن آن، دامن زدن به نارضایتی و بدبینی مردم به آینده اقتصادی و تلاش برای تردیدافکنی در میان نخبگان داخل و سرمایه گذاران خارج نسبت به همراهی با دولت روحانی است.اما از قضاوت و نگاه جریان های سیاسی که بگذریم، سوال اصلی اینجا است که به راستی اکثریت جامعه ایران درباره راه سه ساله دولت روحانی چگونه می اندیشند. آیا آن گونه که جبهه مخالفان تندرو دولت فکر می کنند و مدعی می شوند، بخشی از جامعه نسبت به موفقیت دولت دچار تردید شده اند؟واقعیت این است که در فضای سیاسی ایران که هنوز تحزب شکل نگرفته است، فهمیدن رای و نظر مردم درباره عملکرد نهادهای قدرت دشواری های خاص خود را دارد. اتفاقا جبهه مخالف دولت از همین سیال بودن فضای افکار عمومی بیشترین بهره را برای تاخت وتاز سیاسی علیه دولت می کنند و حرف ها و مواضع خود را به نام ملت و مردم القا می کنند. با این حال، برای فهمیدن نظر مردم در عرصه سیاست دو معیار صندوق های رای و نیز نظرسنجی های علمی راهگشاست. وقایع اسفند ماه 94 که از آن به عنوان رفراندومی درباره برجام و عملکرد روحانی یاد شد، تا حدی نگاه مردم را روشن کرد. در انتخابات اسفند 94 اکثریت مردم «نه» آشکار به طیف مخالفان تندرو دولت گفتند و در نظرسنجی هایی که در روزهای اخیر نتیجه آن روی خروجی خبرگزاری ها قرار گرفت، روشن شد با وجود همه تبلیغات مخالفان در آغاز چهارمین سال زمامداری روحانی، اکثریت جامعه از اندیشه های دولت به ویژه در سیاست خارجی و گشایش های فرهنگی و سیاسی حمایت می کنند و خواهان پیاده شدن برنامه روحانی برای سرمایه گذاری خارجی و گشایش تجارت و رونق بازار در حوزه اقتصاد هستند.
                