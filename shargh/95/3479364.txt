دو‌شنبه ۲۲ آذر ۱۳۹۵
-----------------------------------------
type_unknown
-----------------------------------------
قرارگاه خاتم الانبیا خطاب به روحانی: قرارداد با کره را باید لغو کنید
-----------------------------------------

                    شرق: قرارداد ایران با گروه صنایع سنگین هیوندای کره برای ساخت 10 فروند کشتی، در حالی چندی پیش به امضا رسید که سازندگان داخلی آن را نادیده گرفتن توان داخلی می دانند. این گفته از سوی آنها زمانی مطرح شده است که مشاور مدیرعامل کشتی رانی تاکید کرده سازندگان داخلی درحال حاضر توان ساخت کشتی با تکنولوژی های روز را ندارند. علی اکبر غنجی علاوه بر این، به ضرس قاطع گفته بود که دلالی و واسطه گری خرید لوازم و ماشین آلات، پشت این فرافکنی هاست. او به بدعهدی سازندگان داخلی اشاره کرده و گفته بود شرکت های داخلی، مونتاژکارند و ما خود بدون واسطه می خواهیم سفارش ساخت کشتی بدهیم و پول هایی را که در زمان تحریم در کره فریز شده بود زنده کنیم.حالافرمانده قرارگاه سازندگی خاتم الانبیا هم پا به میدان نهاده و می گوید: «بی اعتنایی به توان داخلی از سوی کشتی رانی ایران، خیانت است».سرتیپ پاسدار عبادالله عبدالهی در نشست خبری خود در روز گذشته به این قرارداد واکنش نشان داده و گفته: «رئیس جمهور باید قرارداد ساخت 10 فروند کشتی با کشور کره جنوبی را لغو کند و اگر این کار صورت نگیرد، دیگر نمی توان به شعارها و حرف ها اعتماد کرد».او در سخنان گلایه آمیز خود از کشتی رانی ایران، به ارائه پیشنهادی پرداخته و گفته است: «ما حاضریم با ایجاد کنسرسیومی از شرکت های داخلی چون صدرا و ایزائیکو و...به صورت EPCF با 85 درصد فاینانس و 15 درصد سهم آقایان، این قرارداد را برای ساخت 10 فروند کشتی در داخل کشور اجرا کنیم».چنین حرفی را پیش تر مدیرعامل مجتمع کشتی سازی و صنایع فراساحل ایران (ایزائیکو) هم بیان کرده بود. او در ارائه پیشنهادی در نشست خبری خود گفته بود این مجتمع حاضر است به کشتی رانی های داخلی هر تعهدی را بدهد تا سفارش ساخت کشتی را با همان شرایطی که به خارجی ها می دهند به ما بدهند. حمید رضاییان گفته بود: «متاسفانه اعتمادی به کشتی سازان داخلی نیست و باوجودی که هم اکنون به نقطه ای رسیده ایم که می توانیم کاملابا کشتی سازان خارجی رقابت کنیم و هیچ مشکلی در حوزه زمان، قیمت و دانش نداریم و در پنج سال اخیر ایزائیکو پروژه های خود را به اتمام رسانده است، شرکت های کشتی رانی داخلی به ما سفارش نداده اند».فرمانده قرارگاه سازندگی خاتم الانبیا در نشست خبری روز گذشته خود گفت: امروزه صحبت های بسیاری در رابطه با معضل بی کاری کشور می شود و ظرفیت های بسیاری برای حل مشکل بی کاری در جامعه داریم و در صنعت کشتی سازی، شرکت های بزرگی را مثل صدرا داریم که تجربه ساخت اقیانوس پیمای 113 هزارتنی افراماکس را در 22 ماه در کارنامه خود دارد.وی افزود: کره ای ها هشت سال پیش 215 میلیون دلار گرفته بودند تا برای ما کشتی بسازند، اما به تعهداتشان عمل نکردند و اینکه امروز با وجود توان داخلی و لزوم فعال سازی ظرفیت ها برای رفع مشکل بی کاری می توانیم در داخل کشور اقدام به ساخت کشتی کنیم، بسیار جای تعجب است که نهادها و سازمان هایی اقدام به امضای چنین قراردادهایی می کنند.این گفته فرمانده خاتم الانبیا درحالی مطرح می شود که مشاور مدیرعامل کشتی رانی ایران در گفت وگویی که پس از انعقاد قرارداد با هیوندای کره داشت، به جزئیات این قرارداد پرداخته و گفته بود: «در سال 2008، قراردادی با کره برای ساخت 17 کشتی منعقد شد و مبلغی در حدود 227 میلیون دلار پول هم به دو کارخانه STP و HHI، پرداخت شده بود که در زمان تحریم این پول ها در کره فریز و کشتی ها نیز ساخته نشدند».به گفته او، بعد از برجام، یکی از مهم ترین اقدامات کشتی رانی جمهوری اسلامی ایران، پیگیری پول فریزشده در کره و اقامه دعوا علیه این کشور یا طلب کشتی های سفارش داده شده از این کشور بود، اما کره ای ها هم در مقابل ادعایی داشتند که تحریم به دلیل مشکل کمپانی های سازنده کشتی کره ای نبوده و آنها هم به دلیل خرید مواد اولیه برای ساخت کشتی و کاربردنداشتن آن، دچار ضرر و زیان شده اند و اگر علیه آنها اقامه دعوا کنیم، این احتمال وجود دارد که ایران مجبور به پرداخت خسارت به کره هم بشود.مدیرعامل کشتی رانی دریای خزر با بیان اینکه مسئله دوم، نوع قرارداد ساخت کشتی در سال 2008 بین ایران و کره بود، ادامه می دهد: تیپ کشتی هایی که در آن زمان به کره سفارش داده بودیم، اکنون دیگر به درد صنعت حمل ونقل ایران نمی خورد. بنابراین تصمیم گرفتیم در شرایطی که کشتی رانی ایران از بازار بین المللی عقب مانده، با این کشور وارد گفتمان شویم. در نتیجه به این سو رفتیم تا در تعامل با کره، پولی که در این کشور بلوکه شده بود را زنده کنیم و در کنار آن، دیگر پولی به این کشور پرداخت نکنیم. به همین دلیل ساخت چهار کشتی کانتینری بزرگ و شش تانکر را به این کشور سفارش دادیم.غنجی در تشریح جزئیات این قرارداد می گوید: از 227میلیون دلاری که در این کشور فریز شده بود، بخشی در اختیار شرکت STP قرار گرفته بود و حدود 154 میلیون دلار هم در اختیار شرکت HHI بود که درحال حاضر رقم 154میلیون دلار به عنوان رقم اولیه ساخت کشتی در اختیار شرکت HHI قرار گرفته و سایر پول ها هم قرار است از سوی فاینانسورهای بین المللی که اگزیم بانک کره و یک کنسرسیوم دیگر است، پرداخت شود. از طرفی بانک ملت هم به عنوان ناظر حضور دارد که اگر ضمانت نامه خاصی نیاز است، بتوانیم ضمانت نامه بانک ایرانی را هم قبول کنیم.مشاور مدیرعامل کشتی رانی ایران تاکید می کند: «درحال حاضر هیچ پولی برای ساخت این کشتی ها در اختیار این کشتی ساز قرار نگرفته است. پول سوخته زنده شده و علاوه بر آن، کره ای ها از شکایت خود علیه ایران به خاطر خسارت ناشی از توقف این پروژه که به زعم آنها ناشی از فضای سیاسی ایران بوده، گذشته اند».سردار عبداللهی با بیان اینکه «قرارگاه سازندگی خاتم الانبیا (ص) در 10 حوزه بزرگ کشور فعالیت دارد»، گفت: درحال حاضر در پروژه های قرارگاه 150 هزار نفر به صورت مستقیم و بالای 1،5 میلیون نفر به صورت مستقیم و غیرمستقیم مشغول به کار هستند؛ بالغ بر 12 هزار دستگاه ماشین آلات و تجهیزات پیشرفته در اختیار داریم. خودتحریمی بیش از تحریم های خارجی ما را آزار می دهدسردار عبداللهی با بیان اینکه «در سال اقتصاد مقاومتی به گروه های کاری مختلف دستور آماده باش داده ایم»، گفت: ما منکر تاثیر تحریم ها نیستیم، اما معتقدیم اگر در جایی محاصره شدیم، به جای تسلیم باید مقاومت و تلاش کنیم.وی ادامه داد: متاسفانه ما خود تحریم هستیم و بیشتر از آنکه تحریم های کشورهای خارجی ما را اذیت کند، خودتحریمی که به بهانه های مختلف ایجاد می شود، ما را آزار می دهد و دردآور است.پنهان کاری کشتی رانی در امضای قرارداد با هیوندایاین انتقادها یک طرف، انتقاد دیگری هم منتقدان به کشتی انی ایران وارد کرده اند. امیرحسین مزینی فر، عضو هیات مدیره انجمن هیدروگرافی و آب نگاری، با اشاره به وجود ابهامات متعدد در قرارداد کشتی رانی و هیوندای، خواستار انتشار متن این قرارداد شد و گفت: مبلغ قرارداد 10 فروند کشتی قطعا 650 میلیون دلار نیست و حداقل بالای 1.5 میلیارد دلار است.این گفته در حالی مطرح شده است که حتی این کارشناس، اطلاع دقیقی نداشته و به اظهارنظر پرداخته است. هرچند مشاور مدیرعامل کشتی رانی ایران هم گفته بود از 227 میلیون دلاری که در این کشور فریز شده بود، در حال حاضر رقم 154 میلیون دلار به عنوان رقم اولیه ساخت کشتی در اختیار شرکت HHI قرار گرفته و سایر پول ها هم قرار است از طرف فاینانسورهای بین المللی که اگزیم بانک کره و یک کنسرسیوم دیگر است، پرداخت شود.
                