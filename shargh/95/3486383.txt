یک‌شنبه ۵ دی ۱۳۹۵
-----------------------------------------
type_unknown
-----------------------------------------
رنج هایش را بر دوش کشید
-----------------------------------------

                    گروه فرهنگ: بهرام بیضایی سال هاست سکوت کرده و به ندرت تن به گفت وگو داده است؛ در این سال ها او فقط در آثارش با مخاطبانش سخن گفته. اغراق نیست اگر بگوییم بیضایی در این چند سال دوری از وطن که هنوز به یک دهه نرسیده است، تقریبا به اندازه تمام سالیانی که در ایران زیست، نمایش روی صحنه برده است. بهار 91 که کتاب «هزار افسان کجاست؟» در غیاب بیضایی درآمد، او از فرسنگ ها دورتر از وطن پیامی فرستاد برای جمعی که در رونمایی این اثر پژوهشی گرد هم آمده بودند. دو سالی می گذشت از زمانی که بهرام بیضایی از ایران رفته بود و در همین سال بنا داشت «جانا و بلادور» را روی صحنه ببرد که نمایشی بر اساس سایه بازی بود و بعد از «گزارش آرش» و «گزارش ارداویراف» و چندی پیش هم «طرب نامه». بیضایی به گواه کارنامه پربارش همواره به سنت های نمایشی ایران نظر داشته و این سال ها نیز در تمام این نمایش نامه ها، به طرز متمرکز و موکد به فرم های نمایش سنتی پرداخته است. طرفه آنکه بهرام بیضایی غالب این آثار را سالیان پیش در وطن خود نوشته بود؛ اما به گفته خودش چون امکان اجرا فراهم نبود، آنها را از خاطر برده بود؛ اما بهانه نوشتن از این هنرمند بزرگ، پنجم دی، زادروز اوست که بناست جمعی از هنرمندان از جمله ناصر تقوایی در تئاتر شهر با رو خوانی نمایش نامه «شب هزار ویکم» آن را به جشن بنشینند تا اگر امکان روی صحنه رفتن آثار او در تئاتر شهر فراهم نیست، دست کم گفتن از او ممکن شود، آن هم در زمانه ای که به قول فرهاد مهندس پور «مطبعه ی بی انصاف کیهان» به هنرمندی در این قدوقامت می تازد و بزرگ شمردن هنرمندی چنین را توهم می خواند! در روزگاری که حتی مسئولان فرهنگی مانند علی جنتی، وزیر سابق ارشاد، تردید دارند به اینکه بیضایی در این سن وسال بتواند کاری انجام دهد! به هر تقدیر بهرام بیضایی بیش از هفت سال است که دور از وطن بی وقفه کار کرده و شاهد این مدعا هم نمایش هایی است که به برکت فضای مجازی و تکنولوژی روز، همگان حتی ما، امکان دیدن دست کم تکه ها و دقایقی از آن را داریم. بهرام بیضایی چنان که آیدین آغداشلو نوشت «آبروی نسل ما و نسل  های بعدی» است و آثارش به نوشته مهندس پور «فخر مملکت و ایرانیان»؛ اما اجرای نمایش جایی دور از مرزها تنها خبری نیست که از بیضایی در دست است. به تازگی ترجمه منوچهر انور از «فتحنامه کلات» به زبان انگلیسی درآمده و کتاب تازه ای نیز از او در راه است؛ «سفر شب» فیلم نامه ای که برای نخستین بار منتشر می شود و بیضایی آن را سال ها قبل نوشته و داستان آن درباره سفری است در یک شب. بازگشت بیضایی به ایران هر روز که می گذرد بیشتر به خواب می ماند؛ اما خوابی از آن دست که او درباره طرب نامه روایت کرد: «بیست و سه سال پس از نگارش طرب نامه، با پیداشدن بخت نمایش آزادانه ی آن بیش وکم همه ی تکه های حذف شده را برگردانده و از نو به هم پیوند داده ام و امروز اجرای آن به نظرم خواب می رسد. من این خواب را تقدیم می کنم به همه ی مطربان گمنام و توهین شده ی قرن ها - که جهانیان را جز شادی نخواستند و خود جز اندوه نبردند!» آن طور که مژده شمسایی برای تولد بیضایی نوشت زادروز او بهانه ای است برای شادی.تولدت مبارک بهرام پسرمژده شمساییداستان به دنیاآمدنت را بارها مادرت برایم تعریف کرده بود. شاید به بهانه ی من این خاطره ی خوش را با خودش مرور و انگار در زمان سفر می کرد. برق چشمانش و شوروشعف کلامش نشان از رضایت و غرور داشتن فرزندی چون تو بود. می گفت و می گفت تا می رسید به آنجا که عموهایت از آران کاشان آمده بودند. اینجا که می رسید شادی در دلش غنج می زد، می خندید و صدایش می لرزید وقتی می گفت یکی از عموها با دیدن تو در گهواره درجا گفته بوده: «بهرام پسر که زاده ی شیر استی» و دیگری ادامه داده: «پیداست ز عارضش جهانگیر استی» و ناگهان سکوت می کرد، بغض راه گلویش را می بست، با پشت خمیده دو دسته ی صندلی اش را می گرفت و جلو می آمد و خم تر می شد تا دستمال سفیدش که به دقت چهارلاشده بود را از روی میز بردارد و چشمانش را پاک کند.قرار است این یادداشت به مناسبت تولدت در روزنامه ای چاپ شود که هرگز نمی خوانی. سال هاست به سفارش پزشک روزنامه نمی خوانی و اخبار گوش نمی دهی. از آن زمان که ناتوانی از تغییر اخبار ناگوار روحت را بیمار کرده بود. پس ناچارم یادداشت را خودم برایت بخوانم همچنان که اخبار دیگر را گهگاه و جسته وگریخته برایت نقل می کنم. یکی از ده خبر بدی را که با همه ی تلخی خیال می کنم بهتر است بدانی. اغلب اخبار بد را تند می گویم و می گذرم و سعی می کنم لابلای حرف ها و خبرهای دیگر زهرش گرفته شود تا کمتر اذیت شوی. گرچه کوشش بیهوده ای است و بعد خودم را سرزنش می کنم که دیگر نمی گویم و این تکرار می شود و تکرار می شود چون انگار اخبار بد تمامی ندارد. ولی زادروز تو جزو اخبار خوش است. برای خیلی ها که تو را از نزدیک می شناسند و آنها که به واسطه ی کارهایت به تو نزدیک شده و دوستدارت شده اند. آنها که پیام ها و تلفن های پرمهر تبریک شان از چند روز پیش تر تا چند روز پس تر از پنج دی می رسد. آنها که وقتی زودتر زنگ می زنند می گویند می دانیم ترافیک تلفن این روزها سنگین است برای همین زودتر زنگ زدیم. مثل تبریک های سال نو از راه های دور که اغلب پیش از تحویل سال گفته می شود. و تو که هرچه می گذرد سخت تر و کمتر از میز کارت جدا می شوی و با مشغله ی کار زمان را گم می کنی با اولین تلفن یا پیام می پرسی «مگر دی شده است؟ چرا یادشان مانده؟» جان من چطور یادشان برود که زادروز تو برای خیلی ها چون من ستایش خرد است و اندیشه. تقدیر کوشایی و ممارست است. جشن پژوهش و جستجو است. تحسین بالندگی و شکوفایی است. زادروزت یادآور داستان آقای حکمتی رگبار است و افسانه ی تارا. یادآور سفر دو پسربچه است برای یافتن پدر و مادری نداشته و حقیقت و مرد دانا. یادآور هشتمین سفر سندباد است و پهلوان اکبر. یادآور طومار شیخ شرزین است و کارنامه ی بندار بیدخش. یادآور لیلادختر ادریس است و افرا. یادآور مسافرانی است که قرار است آینه ای را بیاورند برای عروسی و سرگذشت آیت در غریبه و مه. یادآور عیار تنهاست و دنیای مطبوعاتی آقای اسراری. یادآور خاطرات هنرپیشه ی نقش دوم است و سهراب کشی. یادآور باشو است و وقتی همه خوابیم. یادآور مصائب استاد نوید ماکان است و همسرش مهندس رخشید فرزین. یادآور آینه های روبرو است و اشغال. یادآور آرش است و مجلس قربانی سنمار. یادآور دیوان بلخ است و کلاغ. یادآور پرده خانه است و مرگ یزدگرد. یادآور شب هزارویکم است و سگ کشی. یادآور فتحنامه ی کلات است و ندبه. مگر می شود اینها را فراموش کرد؟ مگر می شود ادبیات نمایشی و سینما و تاتر ایران را بدون این آثار تصور کرد؟ مگر می شود پژوهش نمایش در ایران را از یاد برد یا هزار افسان کجاست را؟ این یادداشت قرار بود شخصی باشد؛ از طرف من به تو اما می خواهم چند تن را در این شادباش به تو شریک کنم. دختر جوان شیرازی که هرسال پنج دیماه با پدرش به حافظیه ی شیراز می رود با کتابی از تو و دیوان حافظ و با پدرش تولدت را اینچنین جشن می گیرند. گروه جوانانی که در خراسان گرد هم می آیند و نمایشنامه ای از تو را می خوانند و تحلیل می کنند و پنج دی بر کیک تولد برایت شمع روشن می کنند. جوانی که هرسال از کهگیلویه پیام تبریک می فرستد و آن دیگری از اهواز که دوستدار تاتر است. آنکه از تبریز پیام می فرستد و می گوید بارهاوبارها آثار تو را خواندن، زندگی اش را زیرورو کرده. و آنها که در کوه و در دیگر جاها نوشته های تو را می خوانند. شاگردانی که بخت شرکت در کلاس هایت را داشته اند و اکنون در گوشه وکنار جهان خودشان را مدیون آموزه های تو می دانند. و آنها که به واسطه ی آثارت در دل خود را شاگرد و وامدار تو می دانند. آنها که همکاری با تو را نقطه ی طلایی کارنامه ی هنری شان می دانند و آنها که آرزو داشتند با تو کار کنند و نشد که بشود. و همچنین البته شریک می کنم نیلوفر و نگار و نیاسان فرزندانت را. نازنینم خوشا به حال تو که در زمانه ی تلخی ها و زشتی ها، کینه ها و نفرت ها، خشم ها و انتقام گرفتن ها، زادروزت بهانه ای است برای شادی. خوشا به حال تو که در دل بیشماری از مردمان سرزمینت به نیکی جای داری و سربلندی که همواره ارزش های انسانی را پاس داشته ای و جز بزرگی و سرفرازی سرزمینت و مردمانش نخواستی و عمر در این راه گذاشته ای. حالامی توانم خیال کنم که مادرت در آن چنددقیقه سکوت به چه فکر می کرد... تولدت مبارک بهرام پسر!بسیار بامسماستفرهاد مهندس پوربسیار با مسماست که 25 دسامبر، زادروز مسیح، برای ما ایرانیان برابر است با زادروز یکی از بهترین و کوشاترین نویسندگان، پژوهشگران، آموزگاران و هنرمند تئاتر و سینمای ایران، بهرام بیضایی. بهرام بیضایی در حوزه های متنوعی کنش اجتماعی و هنرمندانه داشته و دارد. در روزگار جوانی دانشگاه را رها می کند؛ زیرا در جست وجوی چیزی بوده است که آن را در مدرک تحصیلی نمی یافته است. در کار با گروه تئاتر ملی هم نگنجیده، همچنان که با جریان رسمی تئاتر در آن سال ‍ ها و پس از آن هم جز زمانی کوتاه نپاییده و به سرعت دریافته است که در شرایط اجتماعی و زیستی این مملکت، برای زنده زیستن و هنرمندبودن، به توشه و انگیزه ای دیگر نیاز دارد. از این رو ایشان یک آموزنده باهوش در زندگی و زیست با کسانی است که از آنان آموخته که باید ازشان تمایز داشته باشد. بهرام بیضایی با اینکه ظرفیت اجرائی سنت های نمایش های ایرانی از شبیه خوانی و تخت حوضی و خیمه شب بازی را بسیار و با سنجیدگی کاویده، ولی هم زمان نمی خواسته در سنت رسمی روزگارش بنویسد، بیندیشد یا هنر بیافریند. امروز در زادروزش، می دانیم تحسین برانگیزترین هدیه ای که بهرام بیضایی به ما داده، همین است که او به کشف خود نائل شده است. این بزرگ ترین رهاورد زندگی بهرام بیضایی است که در قبال آن توانسته ایم پژوهش ها و نمایش نامه ها و فیلم نامه ها و کارگردانی هایش را داشته باشیم و افتخار کشورمان بدانیم. نیم سده از این کشف بزرگ گذشته است، دوران پر فراز و نشیبی که چند نسل از ایرانیان را از خود بهرمند ساخته است. برای بهرام بیضایی آرزوی تندرستی و شادی و شادکامی داریم، زادروز او و کشف بی مانندش بر همه ما خجسته باد.
                