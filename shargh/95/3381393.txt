چهار‌شنبه ۲ تیر ۱۳۹۵
-----------------------------------------
حرف اول
-----------------------------------------
فیش های صفر
-----------------------------------------

                    انتشار فیش های حقوقی چندده میلیونی، با هر انگیزه و قصدی که باشد، تاثیر تلخی بر مردم گذاشته و می گذارد. ممکن است این جمله به ذهن خیلی ها بیاید: آنها که می گفتند احساس تکلیف می کنیم و به خاطر آن مسئولیت می پذیریم، این بود احساس تکلیف شان؟ آنها که احساس تکلیف بیشتری می کنند و بر مناصب بزرگ تر و بالاتری نشسته اند، چقدر می برند از بیت المال؟ این آثار منفی، به قدری است که یک نماینده دوره نهم مجلس، فیش حقوقی اردیبهشت امسال خود را روی تلگرام گذاشته تا نشان دهد فقط ماهانه چهار میلیون و 600 هزار تومان دریافت کرده و با آنان که چند ده میلیون می گرفته اند، نسبتی ندارد. صحبت از مجلس شد، خاطره ای یادم آمد؛ سال ها پیش یک روزنامه نگار قدیمی در گپی دوستانه گفت: این آقای سیدمحمود دعایی که شش دوره در مجلس حضور دارد و تا به حال یکی، دو بار بیشتر در مجلس سخن نگفته، اصلاچرا نماینده می شود؟ چرا جایش را نمی دهد به کسی که حضور فعال تری داشته باشد و حرف بزند؟ واقعا چرا؟ گفتم: اگر ملاک، سخنان پیش از دستور براساس جمع ساعات و دقایق باشد و نه چیز دیگری، حق با شماست، اما اگر به جای سخن، ملاک را عمل و رفتار بدانیم قضیه فرق می کند. حضور دعایی در مجلس نشان می دهد می شود نماینده بود و یک ریال حقوق نمایندگی نگرفت. می شود نماینده بود و اتومبیل نگرفت. می شود نماینده بود و دفتر کار، محافظ، وام، خانه سازمانی، موافقت اصولی، جواز دانشگاه علمی-کاربردی، جواز مدرسه غیرانتفاعی و... نگرفت. می شود نماینده بود و با پول شرکت های دولتی به مسافرت خارج نرفت، هدایای کلان دریافت نکرد، فرزند و دوست و آشنا را به مناصب دولتی نگمارد. امضا برای استیضاح وزیر جمع نکرد و پس از مذاکره و محاوره و معامله با همان وزیر، امضا را پس نگرفت. می شود نماینده بود و آبروی آدم ها را نبرد، می شود نماینده بود و به زمین و زمان، یا به همه آنهایی که با ما نیستند یا از ما خوششان نمی آید یا ما از آنها خوشمان نمی آید، تهمت و افترا و توهین نبست، به آنها انگ جاسوسی برای بیگانه نزد. می شود نماینده بود و تاکسی سوار شد، اتوبوس شرکت واحد سوار شد. می شود نماینده بود و روی زمین نشست، عبای ارزان به تن کرد، غذای ساده خورد، کیف معمولی داشت. می شود نماینده بود و خودنویس لوکس نداشت، می شود نماینده بود و با خودکار بیک نوشت، منشی و نگهبان و حاجب نداشت. تلفن ها را مستقیما جواب داد. می شود نماینده بود و با پیکان رفت وآمد کرد، گاهی هم با اتوبوس یا پیاده.... می شود نماینده بود و جنجال نکرد، با شور و حرارت ساعت ها درباره حقوق مردم حرف نزد، از پشت تریبون که پایین آمد حقوق همان خلق را زیر پا نگذاشت. می شود نماینده بود و منابع را حیف و میل نکرد، از بیت المال ریخت و پاش نکرد.... می شود نماینده بود و در هر مجلسی که وارد شد، روی اولین صندلی خالی نشست و منتظر جایگاه وی آی پی نبود. می شود نماینده مردم بود و به جای ناز و تکبر و ادا و افاده، دست مردم را بوسید. دست هنرمندان را، دست طبیبان را، دست بنیان گذار محک را.... می شود نماینده مردم بود و منتی بر مردم نگذاشت، بر گرده خلق سوار نشد، از عنوان نمایندگی مردم، برای مال و منصب و مقام بهره نبرد، پشت خلق سنگر نگرفت. می شود نماینده بود و هزاران جلوه بر محراب و منبر نکرد و در خلوت، کار دیگر... می شود نماینده بود و پیش پای یک آدم معمولی به مهربانی و ادب ایستاد. می شود نماینده بود و از خلق و خدا طلب نداشت. می شود نماینده بود و خود را بدهکار مردم دانست.... می شود نماینده مردم بود و مانند مردم در صف ایستاد، مانند مردم زیست. می شود نماینده بود و خرج برای کشور نتراشید، حتی به قدر حقوق نمایندگی...
                