شنبه ۳۰ مرداد ۱۳۹۵
-----------------------------------------
type_unknown
-----------------------------------------
دست دولت را بسته اند
-----------------------------------------

                    شرق: نایب رئیس مجلس گفت: «می توان با پایبندی بر اصول و ارزش های انقلاب با آمریکا هم رابطه داشت؛ کمااینکه اگر با آمریکا رابطه داشتیم، خیلی از مشکلات بانکی حل می شد». به گزارش خبرگزاری «فارس» مطهری شامگاه پنجشنبه در گردهمایی حامیان دولت در استان زنجان که در سالن همایش های دانشگاه آزاد زنجان برگزار شد، گفت: «براساس نظر شهید مطهری روحانی های بسیاری با نظرات اصلاحی وجود دارند که با ارتقا به مرجعیت دست وپای آنها بسته می شود که دلیل آن ضعف ساختار است». او با اشاره به فساد و مشکلات موجود در جامعه تصریح کرد: «شاید این فسادها به دلیل نقص ساختاری جامعه روی می دهد و با توجه به اینکه با وجود این فسادها اصلاحات به سختی روی می دهد، باید به فکر اصلاح ساختار بود». او با تشریح نظر شهید مطهری درباره آفت های نهضت گفت: «شهید مطهری شش آفت را برای نهضت متصور بوده که رخنه فسادگران، نفوذ بیگانگان، تجددگرایی افراطی، آفتی از نوع معنی، کاهش خلوص نیت که این آخری منجر به تفرقه و تشتت می شود، از جمله آنهاست». نایب رئیس مجلس افزود: «اقدامات دولت در حوزه سیاست خارجی از جمله خروج ایران از انزوا و کاهش ایران هراسی منهای کشورهای عربی مفید بوده و برای کاهش ایران هراسی در میان اعراب باید ضمن آسیب شناسی، اقداماتی انجام شود». باید از فرصت حضور اوباما استفاده کردمطهری بر لزوم استفاده بهینه از فرصت برجام به نفع کشور تاکید کرد و گفت: «کشور در حد توان باید از برجام و حضور اوباما به عنوان رئیس جمهور آمریکا بهره ببرد چراکه معلوم نیست این فرصت یک بار دیگر تکرار شود». مطهری با اشاره به تابوشدن موضوع رابطه با آمریکا و تصور موجود مبنی بر از بین رفتن انقلاب در صورت برقراری رابطه با آمریکا ادامه داد: «می توان با پایبندی بر اصول و ارزش های انقلاب با آمریکا هم رابطه داشت؛ کمااینکه اگر با آمریکا رابطه داشتیم، خیلی از مشکلات بانکی حل می شد». او با تاکید بر لزوم آسیب شناسی رفتار خود در قبال دیگران از جمله اهل سنت ابراز کرد: «باید نسبت به رفع سوءتفاهم ها از جمله تفاهم شیعه با کفار بر ضد اهل سنت اقدام شود تا به آنها ثابت شود که شیعه، اهل سنت را بر کفار ترجیح می دهد و بر ضد آنها با کسی متحد نمی شود چراکه مسلمان نباید تحت سلطه کافر قرار گیرد». نماینده مردم تهران در مجلس با ناموفق دانستن عملکرد دولت در سیاست داخلی اضافه کرد: «تناقض های موجود در نحوه برخورد با مطبوعات و ایستادگی نکردن دولت در قبال آنها نوعی حاکمیت دوگانه محسوب می شود و همچنین لغو کنسرت ها در استانی به نام خراسان، به معنی حکومت فدرالی است و در درازمدت برخی استان ها ادعای خودمختاری خواهند کرد؛ از این رو دولت باید در مقابل آن بایستد». مطهری با تاکید بر اینکه امام جمعه حق دخالت در امور اجرائی را ندارد، تصریح کرد: «حوادثی مثل حادثه شیراز که برای من روی داد هم همین روال بود؛ به این صورت که عده ای مرا دعوت کرده بودند و عده ای با آن مخالف بودند، به همین دلیل است که دولت باید با عمل به شعارهای خود عقب نشینی نکند». او ممنوعیت نوشتن درباره حبس خانگی در نشریات و همچنین انتقاد از قوه قضائیه را از دیگر مواردی اعلام کرد که باید دولت در مقابل آن ایستادگی کند، چراکه وقتی می گوییم آزادی بیان، باید این آزادی واقعی باشد». نایب رئیس مجلس به مباحث حقوق بشری مطرح شده بر ضد ایران اشاره و تاکید کرد: «باید تلاش شود این موارد از جمله احکام شرعی موجود در قبال قصاص و... شفاف سازی شود ولی در برخی موارد از جمله دستگیری خبرنگاران و سایر اموری که می توان، اصلاحاتی انجام داد و درست عمل شود». مطهری موفقیت دولت در بخش اقتصاد را نسبی دانست و ادامه داد: «قانون گرایی دولت فعلی در مقابل قانون شکنی و قانون گریزبودن دولت قبلی، انضباط مالی، ثبات اقتصادی، عدم نوسان قیمت ها و کنترل تورم از دیگر توفیقات نسبی دولت مستقر محسوب می شود». او تاکید کرد: «رفیق بازی و ملاحظه کاری از دیگر نقاط ضعف دولت در حوزه اقتصاد است، چراکه به نظر می رسد در اجرای برخی از اقدامات مفید به حال اقتصاد کشور از جمله قطع یارانه افراد غیرنیازمند، ملاحظه کارانه و انتخاباتی عمل می کند». نماینده مردم تهران در مجلس دخالت نکردن به موقع در مشکلات و قانون شکنی ها از جمله موضوع موسسه اعتباری ثامن الحج را از دیگر مشکلات دولت اعلام کرد و گفت: «دخالت نهادهای حکومتی و نظامی دست دولت را در انجام برخی از کارها برای ایجاد تحول اقتصادی بسته که باید تعیین تکلیف شود».
                