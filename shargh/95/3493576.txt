پنج‌شنبه ۱۶ دی ۱۳۹۵
-----------------------------------------
سرمقاله
-----------------------------------------
پول های مشکوک در کدام ستاد؟
-----------------------------------------

                    هزینه های ستادهای انتخاباتی و حواشی آن، این روزها بار دیگر در فضای سیاسی کشور محل بحث شده است. این مباحث ریشه در ساختار غیرشفاف و ناسالم اقتصادی کشور دارد. اگر مانند کشورهای توسعه یافته، هر نوع پرداخت و دریافتی در مدار شفاف خود حرکت می کرد و میزان دارایی ها و مالیات پرداخت شده حتی به عنوان یک امتیاز برای نامزد ریاست جمهوری مطرح می شد، شاهد این نوع مباحث نبودیم. اما در عمل، فرار مالیاتی در بخش های رسمی و غیررسمی وجود دارد که فشار مالیاتی آن بر کارکنان دولت و اقشار کم درآمد وارد می شود و فرارکنندگان از مالیات، پول های بادآورده خود را در حوزه های دیگر و بخش هایی مانند ستادهای انتخاباتی که هزینه های سنگینی دارد، خرج می کنند. تا جایی که نگارنده به یاد دارد، این مسئله در سال 76 برای یکی از نامزدهای منتسب به جناح راست به سبب نوع حجم تبلیغات انتخاباتی، شائبه برانگیز شد، اما به گستردگی سال 84 به بعد نبود. به نظر می رسد دلیل این مسئله، دسترسی یک جریان خاص سیاسی به منابع نهادهای غیررسمی و غیرشفاف متعدد است؛ از سرمایه های انبوه نقدی گرفته تا صندوق های اعتباری، بانک های خاص و کمیته های متعدد و موسسات عمومی. اتفاقا همه افرادی که در انتخابات در ستادهای اصلاح طلبان فعال بوده اند، به خوبی می دانند جناح ما همیشه از این نوع منابع محروم بوده و درعین حال تلاش کرده است گردش مالی ستادها کاملاشفاف باشد. دلیل آن، نخست نظارت چندلایه نهادهای نظارتی و امنیتی است و دوم، باور به بی حاصل بودن هزینه های آن چنانی در تغییر نظر مردم. اصلاح طلبان معتقدند مردم آگاهی کافی برای تشخیص مصلحت خود دارند و انصاف نیست در شرایط اقتصادی ایران، هزینه های انتخاباتی آن چنانی و فشار آن بر مردم وارد شود. در آخرین مورد، یعنی انتخابات مجلس دهم نیز صورت های مالی کاملاشفاف وجود دارد. ورود و خروج پول به شورای عالی سیاست گذاری اصلاح طلبان بسیار محدود بود و از این نظر، قابل مقایسه با جریان رقیب که دسترسی های نامحدود مالی دارند، نیست. درباره موضوع ادعایی کمک بابک زنجانی به ستاد دکتر روحانی نیز آقای ترکان از مسئولان ستاد، پاسخ های لازم را داده و با تاکید بر وجود ترازهای مالی روشن، خواستار رسیدگی دقیق دستگاه قضائی شده است. هنوز ماجرای کمک یکی از مقامات ارشد دولت احمدی نژاد به 170 نامزد اصولگرای انتخابات مجلس از ذهن افکار عمومی نرفته است که گفته می شد، پای یکی از نمایندگان بانفوذ اصولگرای ادوار مجلس در آن پرونده وسط است. قریب به چهار سال از انتخابات ریاست جمهوری یازدهم گذشته است؛ چرا این مباحث باید ناگهان در میانه برخی اختلاف نظرها در سطوح کلان کشور، مطرح شود؟ بابک زنجانی در افکار عمومی داخل و خارج کشور، مولود ساختار ناسالم و به قول دکتر جهانگیری، فساد سیستمی دولت احمدی نژاد شناخته می شود و همه می دانند با چه شیوه عجیبی، فروش نفت به وی واگذار شده بود. حال اگر بنای کمک او به ستادی هم باشد، افرادی که می توانسته اند حیف و میل او در دولت بعد را تضمین کنند، در اولویت دریافت کمک های او قرار داشته اند. نکته آخر از باب سال ها تجربه کار سیاسی و انتخاباتی نگارنده بیان می شود..آقای روحانی نامزد انتخابات سال 92 بود، اما به صراحت می گویم تا 10 روز آخر که فضای جریان اصلاحات به سمت ایشان رفت و با کناره گیری اخلاقی دکتر عارف، ائتلاف تاریخی سال 92 تکمیل شد، ایشان و ستاد ایشان در اندازه ای نبود که آمادگی بلعیدن چنین پول هایی را داشته باشد. به هر تقدیر اصلاح ساختار اقتصادی کشور، رسیدگی به تخلفات احتمالی و البته الزام نامزدها به اعلام رسمی منابع و مصارف انتخاباتی می تواند چنین ابهاماتی را برطرف کند.
                