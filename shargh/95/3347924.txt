سه‌شنبه ۷ اردیبهشت ۱۳۹۵
-----------------------------------------
یادداشت
-----------------------------------------
کاش «آنها» محیط بان می شدند
-----------------------------------------

                    تدارک برخی طرح های اجتماعی در هفته های اخیر، ابهاماتی را پدید آورده است. نگارنده بر آن نیست خود را با چنین مقوله ای که در حیطه تخصص و آگاهی حرفه ای اش نیست، درآمیزد؛ اما به عنوان یک شهروند این کشور که در دیدگاه حرفه ای دغدغه های عرصه های تولید و زیست محیطی موج می زند، تخریب جنگل و شکار گونه های در حال انقراض جانوری را بیشتر آسیب های اجتماعی می دانم. تردیدی ندارم کشور 165 میلیون هکتاری ما و عمدتا کانون های حیات آن دستخوش بحران هایی شده است؛ مربوط به آسیب هایی که عمدتا توسط عامل انسانی ایجاد می شود و بنابراین نباید تنها دوهزارو 500 نفر محیط بان داشته باشد.در حقیقت برای هر 66 هزار هکتار به طور میانگین یک نفر محیط بان وجود دارد. در صورتی که اگر اعتبار برنامه ای را که این روزها در همه محافل درباره آن سخن گفته می شود -حداقل 300 میلیارد تومان- به تجهیز محیط بانی در سازمان حفاظت محیط زیست اختصاص می دادیم، سرانه عرصه هر محیط بان به حدود 17 هزار هکتار کاهش پیدا می کرد. عرصه حیاتی سرزمین ما درحال حاضر با آسیب های در حال افزایشی روبه رو است. هر گونه کاهش جاذبه های زیستن و تولید در اکناف کشورمان به کاهش امکانات زیست و معاش منجر می شود. اولین پیامدهای چنین نامعادلاتی در گام نخست کوچ های اجباری است و تهران به عنوان اولین هدف این کوچ ها نشانه گرفته می شود.بدیهی است دگرگونی های پرشتاب در هر جامعه ای از قبیل مهاجرت به افزایش تنش های اجتماعی در مهاجران و به کوچ های فرامرزی ساکنان سنتی می انجامد؛ اما اگر روند ناهنجاری اجتماعی در جامعه ای مانند تهران گسترش یابد، ناگزیر هستیم به طور متناوب بر تعداد طرح های کنترلی بیفزاییم؛ اما با اعتبار صد میلیون دلار می توان به تجهیز سالانه 30 هزار هکتار اراضی کشاورزی به سیستم آبیاری تحت فشار و صرفه جویی حدود 10 میلیون مترمکعب آب کشاورزی اقدام کرد. البته در همین سطح به احیای جنگل های متروکه یا نوسازی باغات میوه کم بازده نیز می توان پرداخت. به خاطر بسپاریم که حدود یک میلیون هکتار از جنگل های زاگرس میانی با آلودگی پوسیدگی زغالی و آفت چوب خوار در معرض ازبین رفتن هستند. نزدیک به 120 هزار هکتار از این سطح در استان ایلام که دارای بالاترین میزان بی کاری است، قرار دارد. اگر تنها عرصه های جنگلی این استان نابود شوند...به جز افزایش تراکم ریزگرد ها، بسیاری از مشاغل تولیدی، از جمله دامداری های کوچ رو و نیمه کوچ رو تحت الشعاع قرار می گیرند و چه بسا بر ناهنجاری های کلان شهر ها بیفزاید. درحال حاضر به جز آنچه که بر شمرده شد، برنامه های بسیاری برای توسعه عمرانی در بخش کشاورزی، از جمله تهیه نقشه کاداستر اراضی کشاورزی و... و نیز در امور حراست از بستر حیات و منابع طبیعی وجود دارد که با چنین بودجه هایی در سال به انجام می رسد. اگر حراست از مواهب الهی و وراثت پایدارانه آنها برای نسل های آتی را نیز برای توسعه هنجار های اجتماعی تلقی کنیم، شاید برای آن طرحی دیگر بیندازیم. ای کاش اجازه بدهیم مدیریت حراست از هنجارهای اجتماعی تنها با بهره گیری از ظرفیت های مردمی، با تکیه بر فرهنگ سازی و بدون صرف هزینه ای از ذخایر ملی صورت بگیرد. اگر این گونه نکنیم، شاید با کنترل اماکن عمومی، تنها به گسترش زیرزمینی ناهنجاری ها بیفزاییم.
                