دو‌شنبه ۳۰ فروردین ۱۳۹۵
-----------------------------------------
یادداشت
-----------------------------------------
گفت وگوی اقناعی درباره صلاحیت منتخب اصفهان
-----------------------------------------

                    اقدام شورای نگهبان در ردصلاحیت مینو خالقی (منتخب مردم اصفهان برای نمایندگی در مجلس شورای اسلامی) به دلایل متعدد از نظر حقوقی قویا محل بحث است؛ یکی اینکه حدود اختیارات و صلاحیت اشخاص حقوقی حقوق عمومی، از جمله تمامی دستگاه های حکومتی، محدود به موارد مصرح قانونی است. اشخاص حقوقی برخلاف اشخاص حقیقی، مشمول اصل اباحه نیستند. اشخاص حقیقی بنا بر اصل اباحه می توانند همه کار انجام دهند مگر مواردی را که شرع یا قانون ممنوع کرده است. بنابراین در اشخاص حقیقی، سکوت قانون و شرع، حمل بر جواز می شود. یعنی قانونا و شرعا می توانند آن کارها را انجام دهند. اما اشخاص حقوقی و خاصه دستگاه های حکومتی فقط مجاز به انجام کارهایی هستند که قانون به آنها اجازه داده است و هرگاه چنین اجازاتی در قانون داده نشده باشد، به معنای آن است که نمی توانند آن کارها را انجام دهند و در نتیجه در اشخاص حقوقی، سکوت قانون، حمل بر منع باید بشود. مقنن به شورای نگهبان اجازه نداده است پس از انتخابات در مورد صلاحیت نامزدها تصمیم دیگری بگیرد غیر از آنچه در مراحل قبلی گرفته است. دلیل دیگر اینکه اگر قائل به این باشیم که شورای نگهبان بعد از پایان مراحل رسیدگی به صلاحیت ها، باز هم مجاز به ورود به موضوع صلاحیت است و می تواند تصمیم خود را عوض کند، تالی فاسدش این است که برای این اختیار هیچ حد یقف و مرز و پایان زمانی نمی توان قائل شد. خصوصا اینکه عدم صلاحیت، یا امر حادث است یا امر مکشوف. هر زمان ممکن است فساد کسی در گذشته کشف شود، یا مرتکب فعلی شود که موجب صدق عنوان عدم صلاحیت باشد. حال اگر شورای نگهبان اختیار داشته باشد بعد از طی تمام مراحل راجع به اعلام تصمیم در مورد صلاحیت یک داوطلب، اختیاراتش در این مورد استمرار یابد، نتیجه اش این است که نه فقط در زمان رای گیری و بعد از اعلام نتیجه رای گیری، بلکه حتی در مدت نمایندگی باز هم شورای نگهبان می تواند به ادعای کشف فساد یا ارتکاب فساد، به عدم صلاحیت آن داوطلب یا نماینده نظر دهد. چنین تفسیری علاوه بر اینکه از پایه با حقوق اساسی ملت مغایرت محض دارد موجب این است که تمام انتخابات و قوانین و مقررات انتخاباتی - حتی انتخابات ریاست جمهوری- به چیزی لغو و بیهوده بدل شود زیرا نهایتا شورای نگهبان این اختیار را خواهد داشت که در زمان رای گیری یا پس از آن با اعلام عدم صلاحیت یک نامزد، راسا بخش مهمی از وقایع و رقابت انتخاباتی را که وفق قانون رخ داده اند، منتفی و بی اثر کند. در اینجا می گوییم چنین تفسیری در مورد حدود اختیارات شورای نگهبان به استناد یکی دیگر از بدیهی ترین اصول حقوقی مردود است زیرا این تفسیر اولاباعث می شود مفهوم انتخابات در کشور کلااز بین برود.همچنین تکلیف تمام نهادهایی که به موجب آرای مردم تشکیل می شوند صرفا و کاملاتحت اختیار شورای نگهبان قرار گیرد. ثانیا باعث می شود قانون اساسی (از جمله اصل بزرگ و بنیادی ششم قانون اساسی) و قوانین انتخاباتی بیهوده و لغو جلوه کند و اصلاتعطیل شود، به این معنا که مقنن با تصویب قوانین انتخاباتی عملامرتکب کاری لغو و بیهوده شده است زیرا شورای نگهبان می تواند هرزمان با تغییر نظر خود در مورد صلاحیت یک داوطلب یا نماینده و بدون هرگونه تشریفاتی- حتی پس از پایان زمان بررسی صلاحیت-با اعلام نظر نسبت به عدم صلاحیت داوطلب یا نماینده، تمامی مقررات و آثار انتخابات و آرای ملت را منتفی کند. طبق یکی از اصول تفسیر، هر تفسیری که موجب نسبت دادن فعل لغو به مقنن باشد مردود است زیرا اصل بر عاقل بودن قانون گذار است و کار لغو نمی کند. در همین بحث دلایل متعدد دیگری هم هست که طرح آنها از مجال یک یادداشت بیرون است. ای کاش شورای محترم نگهبان استدلال خود را برای این تصمیم استثنایی اعلام می کرد تا لااقل امکان گفت وگوی اقناعی حقوقی فراهم می شد. به هرحال در علم حقوق، همچون فقه، استدلال و رعایت روش ها و اصول و قواعد تفسیر برای بقا و استقرار حقوق و نظم واحد حقوقی از واجبات است و عدم توجه به این ضرورت، می تواند مخاطرات جدی برای نظم حقوقی در پی داشته باشد.
                