سه‌شنبه ۲۳‌شهریور ۱۳۹۵
-----------------------------------------
حرف اول
-----------------------------------------
«آی پی سی» و انصاف منتقدان
-----------------------------------------

                    در چند هفته اخیر، صحبت از نفت بسیار بوده است؛ همان ماده سیاه و بدبویی که سال هاست گره در زلف وقایع روزگار این سرزمین زده است. این روزها در شرایطی که دولت مدل جدیدی از قرادادهای نفتی را طرح کرده تا بتواند سهمی از بازار بزرگ سرمایه گذاری در صنعت نفت و گاز جهان را برای ایران کند، با انتقاداتی جدی و درخور توجه مواجه شده است. درباره قراردادهای نفتی ایران یا آی پی سی باید توجه کرد که دولت یازدهم در سه سال گذشته مشغول نهایی کردن آن بوده است. طبعا این قراردادها را می توان قدمی جلوتر از قراردادهای بیع متقابل دانست؛ چون براساس تجربه عملکرد آن قراردادها تنظیم شده است؛ درحال حاضر با شرایط موجود بازارهای جهانی نفت از یک سو و رکود فعالیت های اقتصادی کشور از سوی دیگر، تاخیر بیشتر انتشار چارچوب قراردادهای آی پی سی و به تعویق انداختن عقد قراردادها برای سرمایه گذاری شرکت های پیشرفته بین المللی نفت و گاز در صنعت نفت و گاز و پتروشیمی کشورمان به نفع ایران نخواهد بود. هر روز که جلو برویم، پیشرفت های فناوری هم از نظر تقاضا و هم از نظر عرضه تغییرات بی بازگشت در صنعت نفت و گاز ایجاد می کنند که تاخیر در جلب سرمایه گذاری های خارجی می تواند جبران ناپذیر باشد. به نظر می رسد کشور دچار نوعی وسواس بیش از اندازه و غیرضروری در تنظیم این قراردادها شده و لازم است با غلبه بر این تردیدها این قراردادها را تنظیم و با قراردادن شرایط لازم در قراردادها در عمل برای تکمیل و بهبود آنها اقدام کرد؛ درحال حاضر صنعت نفت کشور 200 تا 250 میلیارد دلار کسری تجمیعی سرمایه گذاری دارد و این کسری موجب شده تا تولید نفت ایران از بیش از چهار میلیون بشکه در اوایل دهه 80 به 3،7 میلیون بشکه تا قبل از شروع تحریم های نفتی در سال 1390 کاهش یابد. به عبارتی پنج تا شش درصد از پتانسیل تولید نفت ایران به دلیل نبود سرمایه های لازم و سرازیرکردن درآمدهای نفتی به دیگر حوزه ها مانند واردات، کاسته شده است. به این دلیل صنعت نفت ایران به سرعت نیازمند جذب سرمایه های خارجی و توسعه میادین نفتی و گازی مشترک است. وزارت نفت برای افزایش تولید یک میلیون بشکه ای نفت خام و 250 میلیون مترمکعبی گاز طبیعی الگوی جدید قراردادهای نفتی را طراحی و به تصویب هیات دولت رسانده است.برای پرهیز از هرگونه شک و تردید، آن بخش که سود پیمانکار به انواع ریسک ها مرتبط بود، کاملاحذف شده و نظام نرخ بازگشت سرمایه جایگزینش شده است؛ بنابراین وزارت نفت در قراردادهای جدید نفتی با تعیین نرخ بازگشت سرمایه -که همان ابتدا هم تعیین می شود- سود پیمانکار را مشخص می کند. نرخ بازگشت سرمایه در قراردادهای قبلی بیع متقابل روشن است و بیشتر از 14 تا 15 درصد نیست. براساس الگوی جدید قرار شده تا قراردادهای نفتی 20ساله باشد. زمان شروع تسویه مالی پیمانکار دقیقا مانند قراردادهای بیع متقابل است؛ یعنی وقتی پیمانکار دقیقا مطابق با برنامه ای که به شرکت ملی نفت داده و با استفاده از تکنولوژی و فناوری روز به اولین تولیدش رسید، اعلام می کند که من براساس برنامه وارد تولید نفت شده ام که در آن زمان، شرکت ملی نفت شروع به تسویه حساب با پیمانکار می کند. در بندی از الگوی جدید قراردادهای نفتی به صراحت آمده است که چنانچه به تشخیص وزارت نفت یک شرکت ایرانی توانایی رهبری پروژه را داشت، می تواند شرکت خارجی را به عنوان پیمانکار فرعی همراه خود کند یا مشاور بگیرد. در الگوی اصلاح شده، شرکت نفت نه می تواند تولید میدان را بوک کند و نه می تواند ذخایر میدان را به عنوان رزرو اعلام کند. ضمنا طرف خارجی هیچ حقی بر نفت و گاز تولید شده ندارد. چارچوب دقیقا همان چارچوب بیع متقابل است. طرف خارجی پس از توسعه میدان فقط یک سود می گیرد که آن هم اگر افزایش تولید را محقق نکند، به شرکت خارجی تعلق نمی گیرد. تجربه اجرای قراردادهای بیع متقابل در نسل های گذشته به خوبی این ادعا را ثابت می کند که بسیاری از اشکالات عمده ای که در اجرای قراردادها اتفاق افتاده و موجب شده است به همه اهداف قراردادهای منعقدشده دست پیدا نکنیم، به دلیل ضعف نظام کارفرمایی در صنعت نفت است و نه مشکلات قراردادی. باید توجه کنیم توسعه و بهره برداری از میادین بالادست، یک صنعت پرریسک است که عوامل بی اطمینانی و متغیرهای پیش بینی ناپذیر در آن درخور توجه اند؛ بنابراین، انعطاف در نظام مالی قرارداد امری ضروری و حائز اهمیت است.الگوی قرارداد جدید نفتی ایران با رویکرد بازنگری و تکمیل قرارداد بیع متقابل در چارچوب قوانین و مقررات کشور طراحی و تدوین شده است. در دو دهه اخیر همسایگان مان بخش عمده ای از منابع نفت و گاز ایران را برداشت کرده اند. یک نگاه دقیق و ملی گرایانه به این موضوع به ما خاطرنشان خواهد کرد که اگر نقدی بر این قراردادها داشته باشیم، باید منصفانه و به دور از غرض ورزی های سیاسی و جناحی باشد.
                