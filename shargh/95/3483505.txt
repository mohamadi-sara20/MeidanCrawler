سه‌شنبه ۳۰ آذر ۱۳۹۵
-----------------------------------------
یادداشت
-----------------------------------------
حلب؛ پایان قانون جنگل
-----------------------------------------

                    جنگ در جنگی در حلب پایان یافت که در آن، همه با هم می جنگیدند. حلب، مصداق تنازع بقای داروین بود و همه همدیگر را می کشتند تا زمین و قدرت به دست آورند. جهان و در راس آن آمریکا، از آنچه در این شهر اتفاق افتاد و ظلمی که به مردم آن شد، باید شرمنده باشد. آمریکا باید شرمنده باشد که با راهبردی غلط پا در راهی گذاشت که هم پیمانانش سراب تجزیه را در آن، نشان داده بودند. سخن آقای اوباما بعد از آزادسازی حلب که گفت: «دست سوریه، ایران و روسیه به خون آغشته است»، فرار به جلوست. آمریکا در سوریه ابزار و اهرم ندارد و سردرگم است و همین بلاتکلیفی، دست دولت آمریکا را به خون مردم سوریه آلوده کرده است؛ زمانی در سال 2011 سفیرش را به حماء فرستاد تا در تظاهرات مردم این شهر شرکت کند و زمانی قدرت جداسازی گروه های شورشی و جنگجویان وارداتی از یکدیگر را نداشت و روند تلاش های صلح جویانه را معطل نگاه داشته بود تا آنها تجدید قوا کنند. آنچه در سوریه اتفاق افتاد، حاصل درگیری های درونی هیات حاکمه آمریکا بود. اینکه آقای اوباما در آخرین کنفرانس خبری خود در 26/9/95 می گوید: «دخالت نظامی آمریکا می توانست هزینه های سنگینی برای نیروهای نظامی ما باشد»، عذر بدتر از گناه است. سوریه را عربستان، قطر، ترکیه و اردن، هم پیمانان آمریکا به این روز کشانده اند.اگر چه ایشان می گوید: «من در قبال مسائل سوریه احساس مسئولیت می کنم و پس از بررسی های بسیار برای حل بحران سوریه در کاخ سفید، به راهبردی که در پیش گرفتیم، رسیدم»، اما این راهبرد چیزی نبود جز با طناب پوسیده ترکیه و عربستان در چاه ویل خاورمیانه رفتن و دست آنها را برای یکه تازی توهم مآبانه باز گذاشتن. همین چشم بستن و حتی در بعضی موارد کمک های تسلیحاتی به شورشیان، بدون هدف و شاید با هدف افتادن تسلیحات به دست هر کس و تقویت جنگ در جنگ بود که حاصل آن به هم ریختن ژئوپلیتیک منطقه است تا سوریه تجزیه و رژیم صهیونیستی در امنیت بیشتر باشد. ایشان ادعا می کند که «نتیجه گیری من پس از این بررسی ها، این بوده که در شرایطی که روسیه به عنوان یک قدرت نظامی و ایران به عنوان یک قدرت نظامی منطقه ای در سوریه حضور دارند، راه حل کم هزینه ای برای دخالت نظامی ما در سوریه وجود نخواهد داشت و آمریکا جز با اعزام نیروی پیاده وسیع، بدون مجوز بین المللی و بدون پشتیبانی از طرف کنگره، نمی تواند به اهداف مد نظرش برسد». این جملات با مسئولیت پذیری سیاست مداران در قبال تصمیماتشان همخوانی ندارد. همیشه راه حل کم هزینه، بهترین راه حل نیست. چه راهی کم هزینه تر از این می توانست باشد که آمریکا اجازه ندهد تسلیحات غربی و شرقی با پول سعودی ها به سوریه سرازیر نشود؟ رئیس جمهور ایالات متحده، باید مطمئن باشد نه تنها آمریکا به اندازه کافی برای متوقف کردن جنگ نیابتی و جنگ داخلی سوریه تلاش نکرده است، بلکه غرب و آمریکا در ماجرای سوریه مقصر اصلی هستند. دولت اوباما چشم خود را به ورود جنگجویان وارداتی و تسلیحات از ترکیه که از طریق عربستان و قطر تامین مالی می شدند، بست و باعث این فاجعه انسانی شد. البته فقط آمریکا نیست که باید مواخذه شود، بلکه عربستان، ترکیه، قطر و اردن نیز باید پاسخ گوی جامعه جهانی و وجدان بیدار مردم پرسشگر باشند. دستگاه سیاست خارجی ایران نباید از این اشتباه استراتژیک غرب و کشورهای منطقه که در شعله ور شدن جنگ نیابتی در سوریه نقش داشتند، به راحتی عبور کند. آنان باید ما بازای از بین بردن شرایط زیستی بیش از نیمی از جمعیت سوریه که از خانه و کاشانه خود آواره شده اند، ازبین بردن زیرساخت های کشور و در مضیقه قراردادن زندگی نیم دیگر و کشتار بیش از 300 هزار نفر از مردم این کشور و همچنین به تاخیرانداختن توسعه کشورهای منطقه و استقرار دموکراسی در آنها را پرداخت کنند.
                