شنبه ۲ بهمن ۱۳۹۵
-----------------------------------------
یادداشت
-----------------------------------------
ایران و زمان آزمون ترامپ
-----------------------------------------

                    حقیقا ریاست جمهوری دونالد ترامپ، را باید «مورد ویژه دونالد ترامپ» نامید. کسی که همه چیز درباره او عجیب است و به طرز عجیبی شرایط او تاکنون، با کامیابی همراه بوده است. ترامپ در تمام مراحل کاندیداتوری برخلاف رویه مرسوم انتخابات آمریکا، رفتار کرد. به هر که اراده کرد، توهین کرد، هر سیاستی را که دوست نداشت، زیر سوال برد، از هر چیزی که خوشش نیامد آن را نادرست نامید، هرکسی را که کوچک ترین خدشه ای به دیدگاهش وارد کرد احمق، بی شعور، نادان و کوته فکر خواند، ولی در نهایت به شکل عجیبی از همه تهاجمات جان سالم به در برد. به همه چیز در ایالات متحده متهم شد؛ از سوءاستفاده جنسی، تقلب، دروغ و سوءاستفاده مالیاتی تا ارتباط با روسیه و ده ها اتهام دیگر، ولی باز هم او از همه اتهامات به سلامت عبور کرد تا دیشب به عنوان چهل وپنجمین رئیس جمهور ایالات متحده سوگند خورد و شروع به کار کرد.باید واقعا «مورد عجیب دونالد ترامپ» را در تاریخ آمریکا ثبت کرد. ولی چه کسی می داند تا آخر چه اتفاقی خواهد افتاد. شاید این ضرب المثل ما ایرانی ها را باید کسی برای ترامپ ترجمه کند که «شاهنامه آخرش خوش است» و البته رفتار و حرکات و سکنات ترامپ ما را به شکلی عجیب به یاد کسی خاص و البته عجیب در ایران می اندازد.اما پس از این مقدمه، به موضوع اصلی این نوشتار می پردازم که رویکرد ما «در ایران» به دونالد ترامپ چگونه باید باشد و چگونه مواجهه ای باید با او داشته باشیم. آیا باید او را یک فرصت یا یک تهدید فرض کنیم؟ آیا باید از همین روز اول با او تهاجمی برخورد کنیم؟ یا با او مواجهه تدافعی داشته باشیم؟ او را باید تحسین کنیم تا همراهش کنیم یا اینکه تقبیحش کنیم تا عقب نشینی کند؟به نظر می آید نوع مواجهه با «پدیده ای به نام ترامپ»، تابعی از «خود واقعیت ترامپ» است و واقعیت ترامپ چیزی جز شخصیت او نیست. اما چه عناصری مهم ترین وجوه شخصیتی ترامپ را می سازد که ما با درک این وجوه شخصیتی، بهتر با او روبه رو شویم و منافع ملی کشور ما بیشتر محقق شود.شاید اولین و مهم ترین وجه شخصیتی ترامپ، «خودساخته بودن» اوست. ترامپ که یک تنه خود را به این شرایط رسانده است، بیش از هر چیز دیگر و پیش از هر چیز دیگر اعتمابه نفس است. او خود را بیشتر از هر کس قبول دارد و خود را قهرمان می پندارد. نام یکی از کتاب های او «مانند قهرمان فکر کن» است. (Think Likea Champion) ایناتکا به نفس فوق العاده موجب می شود او به عنوان کارگزار (Agent) سعی کند، ساختارها (Structures) را از خود متاثر کند. او هیچ ساختار و سازمان و سامانی را که مخالف خود باشد برنمی تابد و با آنها روبه رو می شود. چه این سازمان، حزب جمهوری خواه باشد، چه سازمان های اطلاعاتی آمریکا و چه جامعه رسانه ای آمریکا و چه هر چیز دیگر. او فکر می کند فاعل بااراده ای است که می تواند هر ساختاری را صرف نظر از جایگاه و کارکرد آنها مهار کند و در کنترل خود درآورد و در جهت نیاتش به حرکت درآورد. دومین ویژگی مهم شخصیتی دونالد ترامپ را باید «زودرنجی» او دانست. «باراک اوباما» در هنگامه رقابت های انتخاباتی، ترامپ را فاقد صلاحیت رهبری آمریکا دانست و گفت کسی که نیمه شب از خواب برمی خیزد تا در توییتر به کسی پاسخ گوید، نمی تواند رئیس جمهور آمریکا باشد. «زودرنجی» و حساسیت ترامپ، به ویژه آنکه موضع گیری ها نه متوجه سیاستی خاص، بلکه متوجه شخص وی باشد، موجب می شود او به سرعت از کوره در رود و با سرعت، آنچه را می داند یا اصلانمی داند متوجه رقیب کند. او چنان زودرنج است که حتی به یک شوی تلویزیونی که او را به تمسخر گرفته بود، به شدت واکنش نشان داد.زودرنجی ذاتی ترامپ موجب می شود که در مواجهه با پدیده های ناخوشایند به انتقام بیندیشد. او در کتاب «بزرگ فکر کن» (Think Big) می گوید: «من همیشه انتقام می گیرم. اگر کسی آزارتان بدهد و شما تلافی نکنید از او هم بدتر هستید. امروز دیگر هیچ کس سر به سر من نمی گذارد، چون می دانند که من کوتاه نمی آیم و تلافی می کنم».سومین ویژگی مهم شخصیتی ترامپ را باید شخصیت معامله گر او دانست. او در کتاب بزرگ فکر کن خود را معامله گر بزرگ می نامد و حتی جایزه معامله گر بزرگ را نیز در آمریکا برده است. او در این کتاب می گوید: دنیا محل معامله است و با معامله می توان هر چیزی را حل وفصل کرد. او به قدری به معامله کردن اعتقاد دارد که کتاب دیگری به نام ترامپ و هنر معامله (Trump and the Art of Deal) را نوشته و به آموزش هنر معامله کردن با دیگران پرداخته است. چهارمین ویژگی اصلی شخصیتی ترامپ را باید «ساده انگاری پدیده های بین المللی و کم سوادی سیاسی» او دانست. در یک سال اخیر، انبوهی از دیدگاه های ترامپ درباره پدیده های سیاسی و بین المللی را دیده ایم و شنیده ایم و گاهی اوقات از شدت کم دانشی سیاسی وی به شدت تعجب کرده ایم. کشیدن دیوار در مرز آمریکا با مکزیک و گرفتن هزینه آن از مکزیکی ها به زور، متلاشی شدن اتحادیه اروپا و ناتو، تاثیر نگذاشتن مصرف انرژی های فسیلی بر گرم شدن زمین و زیرسوال بردن نظر این همه دانشمند و پژوهشگر، پاره کردن برجام، اخراج 11 میلیون مهاجر غیرقانونی از آمریکا با توسل به زور، ارائه این ایده که اگر صدام و قذافی هنوز سر کار بودند، دنیا جای بهتری بود، تحت نظر قراردادن مساجد مسلمانان در آمریکا و اینکه باید داعش را با بمب صاف کرد، نمونه هایی از دیدگاه های ساده اندیشانه اوست. بنابراین اگر ترامپ تاجر قهاری باشد، حقیقتا سیاست مداری کم سواد یا حداقل بی تجربه است و درکی واقعی از موضوعات بین المللی ندارد. اما حالاکه چنین «پدیده ای»، رئیس جمهوری آمریکا شده است، ایران به عنوان یک واحد سیاسی که «خواسته یا ناخواسته»، «با اراده یا بی اراده»، «براساس تصادف یا برنامه ریزی» در مواجهه دائمی با آمریکا قرار دارد و در انتخابات آمریکا نیز یکی از اسامی پرتکرار و پرتوجه بوده، چگونه در دوران ترامپ باید رفتار کند که هم منافعش محقق و هم کمترین هزینه ها را متقبل شود. به نظر می رسد به ترامپی که ملغمه ای از تضادهاست، رئیس جمهوری که بدنام است ولی می خواهد در تاریخ آمریکا خوش نام بماند، رئیس جمهوری که می خواهد اما نمی داند، باید فرصتی حتی کوتاه داد.فرصتی برای آموزش و یادگیری، فرصتی برای تجربه چیزهایی که هرگز تجربه نکرده است. فرصتی برای اینکه درک کند سیاست، تجارت شخصی نیست. فرصتی برای درک این نکته که رئیس جمهور آمریکا، با رئیس شرکت های ترامپ متفاوت است. فرصت اینکه بیاموزد موضوعات سیاسی، «کیس های تجاری» نیستند که لزوما با بده وبستان حل وفصل شوند و فرصت اینکه ترامپ بیاموزد، ترامپ رئیس جمهور آمریکاست و نه ترومپت پرسروصدا و.... این زمان را می توان «ترامپ تست تایم» (Trump Test Time) یا زمان آزمون ترامپ نامید. دوره ای کوتاه اما گویای رفتار او. به نظرم در ایران باید ترامپ را در این «دوره آزمون و آزمایش و آموزش» سنجید. پس سیاست ورزی در این سو نیز جریان دارد و ما نیز حتما سیاست ورزیم. و آخر اینکه در دوره ای که ما «ترامپ تست تایم» می نامیم که می تواند کوتاه هم باشد، سیاست ورزی ما باید چگونه باشد و از چه رویه های رفتاری پیروی کند؟ تا در این دوره در مواجهه با چنین رئیس جمهوری خاص در آمریکا، ما نیز خاص رفتار کرده و بهینه تر از روش هایمان و داشته هایمان استفاده کنیم. پیشنهاد می کنم در این دوره کوتاه:فقط مسئولان رسمی و کت وشلوارپوشان سیاست خارجی درخصوص موارد میان ایران و آمریکا سخن گویند.از ارسال پیام های متفاوت و متناقض پرهیز کنیم.از پراکنش شعارهای تند، توهین آمیز و تحقیرآمیز به ویژه نسبت به رئیس جمهور آمریکا خودداری کنیم.
                