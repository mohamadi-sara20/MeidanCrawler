چهار‌شنبه ۸ اردیبهشت ۱۳۹۵
-----------------------------------------
یادداشت
-----------------------------------------
توسعه؛ خواست مردم و «ائتلاف امید»
-----------------------------------------

                    درباره اهمیت ترکیب مجلس دهم و اثری که روی توسعه ایران و مناطق مختلف کشور دارد، در ماه های اخیر حرف و سخن بسیار گفته شده است. حداقل در حوزه انتخابیه استان خوزستان، تاکید نامزدهای ائتلاف امید به عنوان ائتلافی مورد اقبال اقشار مختلف مردم، بر برآورده کردن مطالبات مردم این منطقه با درنظرگرفتن حد و حدود وظایف نمایندگی و اختیارات قوه مقننه است.استفاده از ظرفیت های کم نظیر اقوام و بهره مندی کافی همه شهروندان ما از مولفه های توسعه بخش اعم از کاهش فساد، ایجاد اشتغال و جذب سرمایه، در فرصت چهارساله مجلس دهم تا حد زیادی قابل دسترس است. در نظارت بر عملکرد مدیران و درعین حال یاری دولت یازدهم، مواجهه علمی با مسئله ریزگردها برای ارتقای کیفیت زندگی و حفاظت از سلامت شهروندان این خطه، اهمیت بسیاری دارد.بنا شده با گفت وگوی علمی و کارشناسی و بهره گیری از ظرفیت های موجود به ویژه با سازمان حفاظت محیط زیست، این مسئله را به طور متناوب پیگیری کنیم و پیشرفت کار را به مردم گزارش دهیم. در کنار اینها، تامین مطالبات فرهنگیان، بازنشستگان و گروه های آسیب پذیر ازجمله برنامه های نگارنده و دو نامزد توانمند فهرست امید یعنی آقایان همایون یوسفی و جواد کاظمی نسب(الباجی) است. بر این اساس، ما متعهد شده ایم به دنبال صلح و آشتی، منادی اخلاق مداری، ادب و وفای به عهد باشیم و کاهش فقر را در راس اولویت ها قرار دهیم. درعین حال می خواهیم منافع منطقه ای را در چارچوب منافع ملی پیگیری کنیم. خوشبختانه تحلیل نتایج انتخابات مرحله اول نشان می دهد اکثریت مردم ایران به دنبال نمایندگانی هستند که همراه با خواست اکثریت ایرانیان، گفتمان اصلاحات و اعتدال را نمایندگی کنند.در این دوره از انتخابات، رقابت قومی و شعارهای قومی رنگ باخت و گفتمان و فهرست های سیاسی محور رقابت ها قرار گرفت. پیروزی «لیست امید» در مرحله اول در حوزه انتخابیه اهواز، باوی، حمیدیه و کارون، نشان داد تمایل عمومی به نامزدهایی است که همراه با گفتمان اعتدال حرکت کنند. مردم مترقی اهواز در مرحله اول انتخابات با شور و نشاط به «لیست امید» رای دادند تا کیفیت زندگی آنان بالاتر برود و اهواز با استانداردهای روز یک کلان شهر، توسعه یابد.کارگروه های علمی در این چند ماه، سیاست ها و برنامه های مشترک کاندیداهای اصلاح طلب اهواز را تدوین کرده اند تا با ایجاد تفاهم و ائتلاف بین گروه های مختلف سیاسی و قومی و همراهی همه شهروندان، زمینه پیشرفت و توسعه منطقه و سپس ایران عزیز را بیش ازپیش فراهم کنیم.
                