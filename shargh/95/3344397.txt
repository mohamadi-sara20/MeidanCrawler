سه‌شنبه ۳۱ فروردین ۱۳۹۵
-----------------------------------------
حرف اول
-----------------------------------------
درس های حرکت منسجم
-----------------------------------------

                    اصلاح طلبان در دو سال و نیم گذشته، در فرصت هایی که در گفت وگو با هواداران به دست آورده اند یا در موضع گیری های رسانه ای و مجال هایی که دست به قلم شده اند، چند موضوع محوری را تکرار و تکرار کرده اند؛ نخست شرایط کشور تا شهریور 92 که دولت روحانی آغاز به کار کرد را یادآوری کرده اند؛ و میراث دولت احمدی نژاد و تفکر برخاسته از آن را یک به یک برمی شمرده اند. پس از آن اهمیت فضایی را که به واسطه انسجام تشکیلاتی خود و حضور تعیین کننده مردم رقم خورد گوشزد و تاکید کرده اند برای همین دستاورد، بدون سهم خواهی از دولت، مدافع آن برای گذر از این شرایط هستند.به نظر می رسد آنها ویژگی های بلافصل «اصلاحات»، یعنی آرام و تدریجی بودن آن را بیش از هر زمان دیگری، «چاره ناچار» این شرایط می دانند. این راهبرد در انتخابات مجلس دهم و خبرگان پنجم بار دیگر کارایی کم نظیر خود را به اثبات رساند و نتایج آن، مانند انتخابات 92، مدتی است اصولگرایان را در نوعی شوک فرو برده است. شرایط ایجادشده در بررسی صلاحیت ها و محدودیت های چهره های اصلی اصلاح طلب، خیال جناح مقابل آنها را تا حدی راحت کرده بود، اما با وجود این بار دیگر نتیجه ای خارج از تصور و تحلیل آنها رقم خورد.به نظر می رسد رهبران و فعالان سیاسی این جریان به شکل خودخواسته، نقشی را برای خود تعریف کرده اند که بدون «طلب سیاسی» از مردم، در دانشگاه، جامعه مدنی، بخش خصوصی و سازمان های مردم نهاد فعال بمانند و بدنه حامیان منافع ملی و مقابله با افراط گری را گسترده تر کنند. پختگی ناشی از این دو دهه فعالیت سیاسی مداوم، فقط مختص سران اصلاحات نیست، این را می توان در بدنه اصلاح طلبی نیز مشاهده کرد. از همین رو آنان به درستی به حوزه ای قدم گذاشته اند که در دوران اصلاحات، تا حدی از آن غفلت شد یعنی تداوم ارتباط با بدنه جامعه که عمدتا هوادار اصلاحات هستند. تعریف اصلاح طلبی روشن است. حرکت تدریجی برای تصحیح روندها با تکیه بر آگاهی بخشی و واقع گرایی.این روزها به نظر می آید چهره های اصلی اصلاح طلب، واقع گرا تر شده اند. تجربیات دوران اصلاحات و آنچه در دوران هشت سال احمدی نژاد بر آنها و کشور گذشت، سبب شده امروز همان ها نیز بیش از گذشته، کنترل مطالبات و تاکید بر مدارا با هجمه ها برای بهانه ندادن به دست مخالفان را مدنظر قرار دهند. از دوران اصلاحات تا امروز، نیرو و جریانی در درون کشور وجود دارد که علاقه مند است چهره هایی را که کنشگر اصلاحات نبودند، به عنوان نماینده اصلاح طلبان معرفی و تبلیغ کنند تا به واسطه آنها، کل جریان را منکوب کنند.مثلافردی که جزء شورای راهبردی اصلاحات نبود و عضو شورای مرکزی هیچ یک از احزاب محوری نبود به شکلی بزرگنمایی می شد و می شود که سخنان او به عنوان راهبرد لایتغیر اصلاح طلبان به خورد جامعه داده شود. در سال های اخیر اما «شورای مشاوران» و حالا«شورای عالی سیاست گذاری اصلاح طلبان» توانستند با به دست گرفتن ابتکار عمل، مانع از پراکنده کاری شده و ارتباط منسجم بدنه اصلاح طلبان با آنان به لطف ابزارهای جدید اطلاع رسانی نیز در انتقال پیام از صدر به بدنه هواداران این جریان سیاسی، موثر واقع شده است. به هر تقدیر هنر سیاستمدار این است که بین نیروهای سیاسی فعال جامعه، برای رسیدن به منافع ملی، توازن ایجاد کند؛ یک جریان سیاسی پویا به طور طبیعی به پایش کارکردهای گذشته می پردازد و این همان اهرم اصلی اصلاح طلبان در رشد و گسترش تشکیلات است. اعتقاد به توازن میان آرمان و واقعیت، حرکت اصلاح طلبی را هموار می کند.حرکتی که تک بعدی نیست و به ابزار نقد درون گفتمانی مجهز است؛ همان حلقه مفقوده ای که اصولگرایان هنوز هم حاضر به پذیرش آن نیستند و نتیجه انتخابات ریاست جمهوری یازدهم و مجلس دهم و خبرگان پنجم و پیام رفتار انتقادی مردم نسبت به عملکرد 12 ساله آنان همچنان «درک» نشده است. در سوی مقابل اما از اواخر دوران احمدی نژاد، نوعی همگرایی میان نیروهای میانه و اصلاح طلبان و حتی بخشی از اصولگرایان واقع بین ایجاد شده بود. آنان مشاهده می کردند که اقتصاد رو به ورشکستگی می رود، جایگاه ایران در جهان تضعیف شده، گسست در بین نیروهای اجتماعی و حتی نیروهای سیاسی باسابقه رو به فزونی است و شاخص های توسعه، نه تنها صعودی نیستند که «پس رفت» را نشان می دهند. رخداد انتخابات ریاست جمهوری یازدهم و همه آنچه در دو سال ونیم گذشته توسط نیروهای سیاسی تحول خواه صورت گرفت و در انتخابات هفتم اسفند باز هم کارایی خود را به اثبات رساند، محصول همین نگرش است. این روند نه تا انتخابات ریاست جمهوری دوازدهم که تا همیشه می تواند راهبرد این جریان سیاسی برای توسعه و مقابله با تندروهایی باشد که با عادی سازی شرایط سیاسی کشور و فضای تعاملی با جهان، مسئله جدی دارند. شکل گیری نوعی آرامش و گفت وگوی سازنده میان نیروهای سیاسی با گرایش های مختلف و حتی قرارگیری آنان در یک فهرست انتخاباتی که نه به معنای یکی شدن گرایش سیاسی آنان بلکه به مفهوم ایجاد ائتلاف بر سر مواضع اصولی است، از جمله خروجی های این راهبرد است.نتایج انتخابات مجلس دهم و خبرگان پنجم باز هم نشان داد نگاه تندروها با واقعیت جامعه ایرانی و الزامات جهانی و شکاف های نسلی و خواسته های جوانان، سنخیت ندارد. پایین آمدن آنان از«برج عاج» و مواجهه صریح با خواسته های جامعه ایرانی راه ناگزیر آنان برای حضور در چرخه رقابت های برابر سیاسی خواهد بود. حالاو در آستانه انتخابات مرحله دوم مجلس دهم، باز هم می توان رگه های واقع گرایی را در میان هواداران اصلاح طلب در جامعه مشاهده کرد. احتمالانرم شرکت در انتخابات مرحله دوم هم در این دوره تغییر خواهد کرد؛ چه اینکه کرسی های باقیمانده برای تکمیل حرکت هفت اسفند، دارای اهمیت محوری است. می دانیم انسان ها در حصار زمان و مکان قرار دارند و براساس سهم و توانایی های فکری از تاریخ درس می گیرند. کلام امام عدل و مدارا پیش روی همگان قرار دارد که «ما اکثر العبر و اقل الاعتبار»؛ اینکه عبرت ها بسیار اما عبرت پذیران اندک باشند، ما را به سر منزل مقصود نخواهد رساند.حتما برخی رفتارها و عملکردهای گذشته اصلاح طلبان، با منطق امروز ما قابل فهم و تحلیل نیست و وقتی بنا بر تکرارنکردن آن قرار می گیرد و پذیرفته می شود، به یکی از مولفه های توسعه سیاسی جامه عمل پوشانده شده است. یکی از این درس ها این بوده که فضای باز جامعه ایران در مقاطعی مانند مشروطه، ملی شدن نفت، بعد از انقلاب و دوم خرداد، نباید با حرکت های سریع و کم طاقتی، «نیمه عمر» کوتاهی داشته باشد. اگر روزی همه گروه های سیاسی و نهادهای صاحب قدرت به اجماع برسند که از بزرگ کردن مسائل کوچک، مچ گیری بی مورد، درک درست نداشتن از مقتضیات زمان و مقابله با مسیر توسعه دست بردارند، حتما امر سیاست در ایران با امروز بسیار متفاوت خواهد شد. تا آن روز حتما باید بین آرمان ها و واقعیت های جامعه توازن ایجاد کرد تا شاخک های گسل های اجتماعی بین نخبگان و توده ها تکان نخورد و حوزه سیاست با کمترین هزینه سیاسی به پیش رود. مسیر طی شده در انتخابات مجلس دهم در اردوگاه اصلاح طلبان، درس های بسیاری داشت. چهره های شاخص و رای آور که احتمال ایجاد حساسیت روی نام خود داشتند از حق خود مبنی بر در معرض انتخاب مردم قرارگرفتن گذشتند و از همه داشته ها و باقیمانده نیروها به بهترین نحو استفاده شد و مردم هم با آگاهی و موقعیت شناسی، اصالت «صندوق رای» را حفظ و گسترش دادند. به جز چند حرکت سرخود و از روی تبختر توسط چند چهره منسوب به اصلاح طلبان در برخی حوزه های انتخابیه، همه پذیرفتند ذیل یک استراتژی واحد عمل کنند و نتیجه آن را هم دیدند. این مدل هر روز قابل تکمیل، تعمیم و تعقیب است.
                