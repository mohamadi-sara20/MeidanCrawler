یک‌شنبه ۵ اردیبهشت ۱۳۹۵
-----------------------------------------
یادداشت
-----------------------------------------
آفت تبعیض
-----------------------------------------

                    به دلیل احترام به انجمن های علمی و حضور شخصیت برجسته آقای دکتر «سمیعی»، خود را به اجابت دعوت افتتاحیه پنجمین سمپوزیوم مغز و اعصاب موظف کردم. حضور گسترده میهمانان خارجی (که بیشتر از کشورهای منطقه، اروپا و حتی آفریقا و آمریکا بودند)، بسیار اعجاب انگیز بود. شرکت چند وزیر و شهردار محترم و معاون ریاست جمهوری برای این همایش نیز افتخارآفرین بود. آن چیزی که باعث تعجب و نگرانی نگارنده می شود، تفاوتی است که برخی مسئولان بین استادان رشته‎های مختلف پزشکی مقیم خارج و ساکن ایران قائل می شوند. بی شک نقش انجمن های جراحی، پزشکی، جامعه جراحان و پزشکانی که در این چهار دهه، در مصدر علم و اجرا بودند و تحول بزرگی را در حوزه سلامت جامعه پدید آوردند، نمی توان نادیده گرفت. مقام های دولتی و شهرداری از برگزاری پنجمین سمپوزیوم مغز و اعصاب، پشتیبانی اقتصادی خوبی به عمل آوردند که جای خرسندی است، اما باید تاکید کرد قطعا می توان از دیگر سمپوزیوم ها در دیگر حوزه های علوم پزشکی و خادمان داخلی آنها نیز حمایت کرد. همگان اطلاع دارند که ما هنوز یک مرکز مستقل برای برگزاری کنفرانس های پزشکی داخلی و بین المللی نداریم و همیشه برای برگزاری چنین کنفرانس هایی باید از شرکت ها استمداد کرد یا با ارتباط با صاحبان این مراکز، با تضرع درخواست تخفیف و کاهش قیمت داشت. انجمن ارتوپدی ایران یکی از قوی ترین مراکز علمی کشور و جهان است که هرساله برای برگزاری کنفرانس سراسری خود و موارد مشابه آن به سالن همایش نیاز دارد. این انجمن، بارها برای استعانت و برخورداری از کمک های مالی به معاونت فناوری ریاست جمهوری متوسل شده و متاسفانه جواب منفی شنیده است و جز با اتکا به کمک های مردمی انجمن و پشتوانه شرکت های تولیدی و وارداتی نتوانسته کنگره خود را برگزار کند. وقتی شهرداری محترم تهران برای ارتقای سطح علمی جراحی اعصاب می تواند مرکزی را تاسیس کند و با کمک های مالی چندمیلیاردی به بهره برداری برساند، بی شک می تواند برای برگزاری کنفرانس های ماهانه، سالانه و بین المللی انجمن های علمی نیز یک Convection Center بسازد. معاونت فناوری ریاست جمهوری، وزارت بهداشت و وزارت علوم نیز می توانند مشابه چنین امکاناتی را برای تمامی انجمن ها فراهم آورند تا آنها به شرکت ها و نمایشگاهی کردن کنفرانس های خود متوسل نشوند. امیدواریم در آینده به گونه ای از این کنگره‎ها حمایت شود که کمک های هیچ کنفرانسی کمتر از کمک های ارائه شده به کنفرانس عالم بزرگ آقای دکتر سمیعی نباشد. در حوزه کاری خود ما، آقای دکتر «پرویزی» و دکتر «اکبرنیا» و ده هانفر مشابه آنها، شهرتی نه منطقه‎ای بلکه جهانی دارند و...تاثیر آنها در حوزه علم ارتوپدی چنان بالاست که کشوری مثل آمریکا به حضور آنان افتخار می کند ولی همین ها و دیگر افراد مشابه آنها برای شرکت در کنفرانس ارتوپدی نیازمند پشتیبانی انجمن هستند. تفاوت قائل شدن بین پزشکان مقیم خارج کشور و دانشمندانی که در داخل کشور خدماتشان را ارائه می دهند، باعث دلسردی جامعه پزشکی می شود. با تشکر از تمامی دست اندرکاران برگزاری این کنفرانس علمی، درخواست می کنم که نگاهی یکسان به تولید علم پزشکی و اشاعه آن در سطح مملکت بشود تا خدای ناخواسته، شائبه تبلیغات و یک سونگری پیش نیاید.
                