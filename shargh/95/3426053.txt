سه‌شنبه ۱۶‌شهریور ۱۳۹۵
-----------------------------------------
سرمقاله
-----------------------------------------
یک درصد برای پژوهش و فناوری
-----------------------------------------

                    یکی از مهم ترین ملزومات دستیابی به توسعه ای پایدار و همه جانبه، توسعه علمی و فناوری در کشور است. توسعه علمی و فناوری موجب درون زاشدن رشد در حوزه های دیگر می شود و بی توجهی به آن، موجب وابسته و لرزان بودن توسعه در حوزه های دیگر از جمله حوزه اقتصادی خواهد شد. شاید دلیل اصلی تاکیدات مقام معظم رهبری در دیدار اخیر با هیات دولت مبنی بر افزایش سرعت رشد علمی از همین موضوع نشئت می گیرد. متاسفانه در دولت های نهم و دهم به جای ادامه فعالیت های زیربنایی در توسعه علم و فناوری در دولت های قبل، بیشتر به چیدن میوه دستاوردهای آن فعالیت ها پرداخته شده و به طور غیرمنصفانه ای رشد آمارها در این حوزه به ویژه تا سال 1390، حاصل برنامه ها و اقدامات حمایتی انجام نشده دولت نهم و دهم معرفی شد. این امر موجب شد به جای افزایش رشد علمی، به تدریج از سال 1390 و 1391 شاهد رکود سرعت رشد علمی کشور باشیم. با روی کارآمدن دولت تدبیر و امید و قبول مسئولیت از سوی بسیاری از افراد شناخته شده علمی و با سابقه روشن اجرائی، همه اقشار جامعه نسبت به رفع مشکلات و رشد و توسعه کشور امیدوار شدند. در این بین شاید قشر دانشگاهی و متخصصان، به عنوان یکی از مهم ترین اقشار مرجع جامعه، با توجه به شناخت دقیق تری که از اوضاع داشتند، امیدوارانه تر به تغییرات مثبت در حال انجام می نگریستند. بسیاری از اتفاقات رخ داده در دو، سه سال گذشته ثابت کرد که این امیدواری بیجا نبوده......و اوضاع در حوزه های مختلف اقتصادی، سیاست داخلی و خارجی، اجتماعی، فرهنگی، علمی و آموزشی کم و بیش در حال بهبود است. در حوزه های علمی و فناوری نیز، آمار انتشارت علمی در سال گذشته و سطح کیفی آن، نوید تسریع مجدد رشد علمی را می دهد. یکی از حرکت های بسیار امیدوارکننده و مثبت صورت گرفته به وسیله دولت تدبیر و امید که با همت مسئولان سازمان مدیریت و برنامه ریزی و حمایت مجلس صورت گرفته است، توجه جدی به امر پژوهش و توسعه فناوری در قانون بودجه سال 1395 است. تخصیص بودجه تعیین شده در قالب جدول 14 این قانون، می تواند بخش مهمی از عقب افتادگی صورت گرفته در دوره دولت های نهم و دهم در حوزه علم و فناوری را جبران کند و در صورت اجرائی شدن و تکرار آن، موجب رشد درخور توجه و شکوفایی حوزه های پژوهشی و توسعه فناوری کشور شود. قطعا نتیجه این رشد و شکوفایی، توسعه پایدار و همه جانبه کشور در حوزه های دیگر به ویژه حوزه اقتصادی نیز خواهد بود. به تازگی نیز شاهد فعالیت های گسترده جریانی شناخته شده برای وارد کردن دولت به حاشیه های برنامه ریزی شده و احتمالاایجاد بحران تصنعی در حوزه های مختلف هستیم. این موضوع حتی در زمینه علم و فناوری و به طور خاص مهندسی ژنتیک و زیست فناوری شدت بیشتری یافته است. اتفاقا زمینه های نوین علمی و فناوری نظیر زیست فناوری، نانوفناوری، انرژی های نو (مانند انرژی هسته ای، خورشیدی، بادی و...)، هوافضا، فناوری ارتباطات، مهندسی پزشکی و علوم شناختی از زمینه هایی هستند که باید بدون توجه به جنجال های برنامه ریزی شده، به طور ویژه تری از سوی دولت و مسئولان به آنها توجه شود. این امر به این دلیل است که در این حوزه ها علاوه بر جامعیت و تحت تاثیر قراردادن جنبه های مختلف زندگی انسان، کشور نیز دارای مزیت های نسبی بوده و امکان توسعه همه جانبه و رقابت پذیری بیشتری در سطح جهانی برای آن وجود دارد. لازم به یادآوری است که نبود توجه کافی به رفع هرچه سریع تر مشکلات عدیده موجود در حوزه پژوهش و توسعه فناوری به طور کلی و نبود تصمیم گیری سریع تر در زمینه اجرائی کردن جدول 14 قانون بودجه سال 95 به طور خاص، موجب ایجاد و گسترش یاس و ناامیدی در میان قشر دانشگاهی، متخصصان و پژوهشگران می شود. این قشر به طور دقیق از مشکلات بسیار زیاد دولت که بخش عمده آن میراث دولت قبلی است، آگاه است؛ اما انتظار دارد با توجه به اهمیت راهبردی و اساسی موضوعاتی نظیر تحقیقات و توسعه فناوری حالاکه در حدود سه سال از عمر دولت تدبیر و امید می گذرد، شاهد حرکتی عملیاتی و موثر در رفع مشکلات اساسی این حوزه باشد. بخش درخورتوجهی از بودجه سالانه موسسات دانشگاهی و پژوهشگاهی صرف هزینه های پایه و اجتناب ناپذیر مانند حقوق و مزایای کارکنان، آب، برق، گاز، تلفن و... می شود. صنعت و به طور کلی جامعه نیز وضعیت اقتصادی مناسبی برای حمایت از تحقیقات و فعالیت های توسعه فناوری در مراکز علمی کشور ندارد؛ بنابراین همان گونه که در کشورهای توسعه یافته، با وجود سرمایه گذاری بسیار درخور توجه شرکت های خصوصی، دولت ها نیز از پژوهش و توسعه فناوری به میزان زیادی و اغلب بسیار بیشتر از شرکت های خصوصی حمایت می کنند، انتظار می رود دولت تدبیر و امید نیز حمایت موثر خود از نهادهای علمی، پژوهشی و توسعه فناوری را به طور عملیاتی آغاز کند. ذکر این نکته ضروری است که در صورت تخصیص کامل بودجه جدول 14، سهم پژوهش و توسعه فناوری از تولید ناخالص داخلی به حدود یک درصد خواهد رسید. با توجه به هدف گذاری صورت گرفته در چشم انداز 1404 برای سهم پژوهش و توسعه فناوری از تولید ناخالص داخلی (چهار درصد)، تخصیص کامل و بهنگام بودجه فوق در سال جاری و تکرار این گونه حمایت ها در سال های آتی به منظور تاثیرگذاری مناسب افزایش بودجه بر رشد علمی کشور، از اهمیت زیادی برخوردار است. تخصیص دیرهنگام یا ناکافی بودجه، امکان و فرصت برنامه ریزی و حرکت موثر در حوزه پژوهش و توسعه فناوری را از موسسات و نهادهای مربوطه خواهد گرفت؛ زیرا از طرفی برنامه ریزی در حوزه پژوهشی و توسعه فناوری زمان بر بوده و دقت فراوانی را نیز می طلبد و از طرف دیگر، این برنامه ریزی به داشتن بودجه مناسب وابسته است؛ بنابراین حالاکه در آستانه نیمه دوم سال جاری هستیم، تصمیم گیری سریع تر در زمینه اجرائی کردن جدول 14 قانون بودجه، ضروری به نظر می رسد.
                