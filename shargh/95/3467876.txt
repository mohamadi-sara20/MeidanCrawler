شنبه ۲۹ آبان ۱۳۹۵
-----------------------------------------
سرمقاله
-----------------------------------------
اینها تا دیروز کجا بودند؟
-----------------------------------------

                    روحانی می تواند در انتخابات سال 96 روایت تازه ای از سیاست بسازد؟ آیا اصلااو نیازی به این کار دارد. آن هم زمانی که اغلب تحلیلگران سیاسی پیروزی اش را قطعی می دانند؟ دروغ، سیاست را پیش می برد اما حقیقت، سیاست را زنده و شکوفا می کند. پنهان کاری در سیاست و نگفتن به موقع حقیقت، سیاست را خنثی و از خلاقیت تهی می کند. برخی سیاست مداران دروغ می گویند. برخی جز حقیقت نمی گویند و برخی هم پنهان کارند. اما بیشتر سیاست مداران گاه دروغ می گویند گاه راست، و در بیشتر مواقع هم پنهان کاری می کنند. شهامت بیان حقیقت و پرداختن هزینه آن در سیاست، کاری است که کمتر آدمی به آن تن می دهد، خاصه زمانی که در قدرت است. برخی سیاست مداران پس از اتمام دوره شان یا در آستانه برکناری دست به افشای حقیقت می زنند اما حرف هایشان چنگی به دل نمی زند. چندی پیش بود که وزیر آموزش وپرورش پس از برکناری از وجود زیرزمین هولناک در وزارتخانه برای ضرب وشتم معلمان معترض خبر داد، اما این افشاگری دیر و نابهنگام بیش از آنکه حقیقتی را بیان کند، مرثیه سرایی وزیری برای منافع ازدست رفته اش بود. از این رو هیچ احساس همدردی در توده های مردم و در رسانه ها بر نیانگیخت. گرچه بیان این حقایق به درد تاریخ نگاران و تحلیلگران سیاسی می خورد، بیان حقیقت سوخته در بین مردم همه دنیا طرفدار جدی ندارد. مردم به پنهان کاران اعتنایی ندارند. نمونه غربی اش هیلاری کلینتون است.شائبه پنهان کاری در آخرین لحظات انتخابات هم دست از سرش بر نداشت. اف بی آی ماجرای ایمیل های او را پیش کشید و با اینکه سرانجام او تبرئه شد، اما ظن پنهان کار بودنش در اذهان مردم بر جا ماند. اگر کس دیگری جای کلینتون بود یا پنهان کاری هایش سر بزنگاه برملانمی شد، بعید بود ترامپ به ریاست جمهوری برسد.هاشمی رفسنجانی نیز درست یا نادرست، مظهر پنهان کاری و مصلحت اندیشی است. شیوه احمدی نژاد درست برعکس اوست. احمدی نژاد با گفتن حقیقت های مخدوش و نیم بند با آمیزه ای از حقیقت و ناحقیقت، تا مدت ها روح جامعه را تسخیر کرد. بعدها همه بر سر این گزاره هم رای بودند که «هرکس مقابل احمدی نژاد بود پیروز از میدان خارج می شد، الاهاشمی رفسنجانی». فضایی که هاشمی را احاطه کرده بود، فضایی مملو از پنهان کاری و مصلحت اندیشی بود. حتی اگر این مصلحت اندیشی برای خیر عموم بود، به جوی دامن زد که احمدی نژاد توانست با گفتن حقیقت های مخدوش پیروز میدان شود. مردم در زندگی روزمره نیز چندان به گفتن حقیقت باور ندارند، اما هم چنان دروغ گویان و پنهان کاران را دوست نمی دارند. این پارادوکسی است که کار دست سیاست مداران می دهد. مردم، همواره «الگوی آرمانی» خود را در سیاست مداران جست وجو می کنند. هر سیاست مداری به این الگوی آرمانی نزدیک تر باشد، یا این الگو را بهتر روایت کند از اقبال بیشتری برخوردار است. چه بسا «الگوی آرمانی» مردم همان چیزی باشد که از خود خود مردم فاصله ای بعید دارد و به تعبیری اتوپیای آنهاست. هاشمی رفسنجانی، احمدی نژاد و روحانی، بیش از آنکه الگوی آرمانی مردم باشند، پاره هایی از خود مردم هستند. سیاست مداران مردم را می سازند و مردم سیاست مداران را. سیاست مدارانی هستند که مردمی از جنس خود می سازند و خودشان از جنس مردم نیستند و همان الگوی آرمانی مردم اند. نمونه تاریخی آن محمد مصدق است. او خود مردم نبود. روایت تازه ای از مردم بود که روایت تازه ای از مردم ساخت. حیرت انگیز است که قوام اشراف زاده خود خود مردم بود. مردم گاه تصویر خودشان را جز برای دمی دوست ندارند، و سرآخر به شکستن آن اقدام می کنند. احمدی نژاد خود خود مردم بود، یا دست کم شبیه ترین به مردم. پس «مردی از جنس مردم»، شعاری نابجا نبود. او مردمی نساخت. مردمی را که بودند، به میدان آورد. برای روشن شدن بحث به میانجی ادبیات روی می آورم. مردمی که احمد محمود در رمان های «درخت انجیر معابد» و «مدار صفردرجه» می سازد، وجود نداشتند، او این مردم را خلق کرد. مردمی که براهنی در آثارش ساخت، روایتی دیگر از مردم اند. مردمی که در بزنگاه های سیاسی زنده می شوند و قد علم می کنند. سیاست با روایت شکل می گیرد. اندک کسانی هستند که می توانسته اند در سیاست داستان بسازند و با روایت آن مردمی را شکل بدهند که نابهنگام در خیابان ها سرازیر شوند تا همه حیرت زده از خود بپرسند، پس اینها تا دیروز کجا بودند؟اینک که روحانی به پایان دوره اول خود نزدیک می شود آیا قادر است روایتی تازه خلق کند؟ بسیاری از تحلیلگران سیاسی بر این باورند که رقیبی جدی برای روحانی وجود ندارد. این گفته اگر هم درست باشد، فقط از حفظ و تداوم قدرت خبر می دهد. حفظ و تداوم قدرت در سیاست اهمیت دارد اما بیش از آن حیات یک جریان سیاسی در دل قدرت است که اهمیتی خاص دارد. حسن روحانی در ماه های گذشته تلاش کرد تا به حضورش در جایگاه ریاست جمهوری روایتی تازه بدهد. گویا او بیش از آنچه تصور می رود، نزدیک به تصویر مردم است، و نه الگوی آرمانی آنها. این نکته به اندازه کافی مکرر شده که بعید است در انتخابات 96 کسی رقیب روحانی باشد، اما دنیای سیاست روایت های نابهنگام هم دارد. چه کسی فکر می کرد احمدی نژاد راوی داستان های فانتزی بتواند هاشمی، نماد عقل سلیم را این گونه شکست بدهد. روایت های تازه در راه اند، روایت هایی که شاید چندان تدبیربردار نباشند.
                