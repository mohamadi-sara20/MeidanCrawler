سه‌شنبه ۱۱ خرداد ۱۳۹۵
-----------------------------------------
type_unknown
-----------------------------------------
امپراتوری دارایی های سمی
-----------------------------------------

                    گروه اقتصاد: گره دارایی های سمی در سیستم بانکی ایران کمی پیچیده تر از حوزه تکنیکی است که بتوان آن را به راحتی حل وفصل کرد. این را عباس آخوندی، وزیر مسکن، راه و شهرسازی گفته است. سخن او به دارایی هایی اشاره دارد که از دسترس سیستم بانکی در قالب معوقات، سرمایه گذاری بانک ها در مسکن و مستغلات و... خارج شده و به نوعی ضرر قطعی برای بانک ها به حساب می آید. آخوندی، دومین همایش نقش بانک های توسعه ای در توسعه و رونق اقتصادی کشور را مغتنم شمرد و دوباره پای این نوع دارایی ها را به میان کشید. به گفته او، «جراحی در حوزه پول های سمی قاعدتا جابه جایی عمده ای در مناطق گروه های مختلف داشته و می تواند در پایگاه سیاسی گروه های مختلف تاثیرات شگرفی داشته باشد»؛ درحالی که پیش تر آخوندی از صد هزار میلیارد تومان دارایی سمی در بانک ها خبر داده بود، ولی الله سیف، رئیس کل بانک مرکزی هم خبر از انجماد حدود 45 درصد از منابع بانکی داده بود که خود تبدیل به معضلی برای سیستم بانکی کشور شده بود. آخوندی در این همایش تاکید کرد: «برای درمان دارایی های سمی، نیازمند تصمیمات بسیار سختی در حوزه تکنیکی در نظام بانکی و همچنین در حوزه اقتصادی- سیاسی هستیم».پاسخ گونبودن برخی نهادهای قدرتمند در سیستم بانکی غیرشفافاو البته علت را در شفاف و رقابتی نبودن سیستم بانکی می داند که عاملی است برای برخی سوءاستفاده ها. او دراین باره گفته: «همواره نهادهای قدرتمند در حوزه های مختلف می توانستند منابع اقتصادی کشور را از نهادهای اقتصادی بدون شفافیت و بازار رقابتی خارج کنند و بعد نیز پاسخ گو نباشند».آخوندی در بخشی از سخنان خود به بدهی های دولت به اقتصاد ملی خبر می دهد که چندی پیش نیز از سوی وزارت اقتصاد و امور دارایی، رقم آن چیزی حدود 500 هزار میلیارد تومان اعلام شده بود. او می گوید نهادهای مالی می توانند نقش مهم و تاثیرگذاری در رفع این مشکلات ایفا کنند.به گزارش پایگاه خبری وزارت راه وشهرسازی، آخوندی در این همایش اعلام کرد: «فکر می کنم اقتصاد ایران درحال حاضر در موقعیتی است که بتواند با توجه به امکان استفاده از ابزارهای مختلف ایجاد تحرکی عمده در اقتصاد داشته باشد و بتواند ایران را از وضعیت رکودی که در آن هست خارج و موقعیت ممتازی را در سطح بین المللی برای ایران فراهم کند».او همچنین به سخنرانی دوسال گذشته خود در حوزه مالی اشاره کرد و گفت: «ما باید توجهی جدی به مسئله بانکداری و بازار پولی، مالی و سرمایه در ایران داشته باشیم. ما در ایران چند مشکل بزرگ داریم که نهایتا باید برای حل آن تصمیمات سختی بگیریم که یکی از آنها رقم بالای بدهی های دولت به اقتصاد ملی است».جابه جایی پایگاه های سیاسی با جراحی در حوزه پول های سمیآخوندی همچنین نقش نهادهای مالی را بسیار بااهمیت دانست: «تا این تاریخ ما هنوز پیشنهاد روشنی از سوی نهادهای بانکی و مالی برای چگونگی حل بدهی های دولت به اقتصاد و تامین مالی آن دریافت نکرده ایم. علاوه براین، بحث دارایی های مسموم بانک ها نیز در سنوات گذشته مطرح شده که خود امری مهم به شمار می رود و هنوز درباره آن بحث نشده است. این بحث در ابتدا با بی اعتنایی روبه رو شد، ولی با گذشت زمان که از سوی اهل علم و حرفه بیشتر درباره اش کاوش شد این واژه نیز وارد ادبیات ایران شد، ولی با وجود این ما همچنان برای درمان دارایی های سمی نیازمند تصمیمات بسیار سختی در حوزه تکنیکی در نظام بانکی و همچنین در حوزه اقتصادی- سیاسی هستیم. البته در این بخش باید به این مسئله توجه داشته باشیم که جراحی در حوزه پول های سمی قاعدتا جابه جایی عمده ای در مناطق گروه های مختلف داشته و می تواند در پایگاه سیاسی گروه های مختلف تاثیرات شگرفی داشته باشد.مفهوم نهاد رقابت در نظام بانکی در ایران مفقود شدهوزیر راه و شهرسازی در بخش دیگری از سخنانش بحث نهادها و ابزارهای مالی در نظام بانکی، پولی و بازار سرمایه در کشور را موضوع درخور توجه دیگری در این زمینه تلقی کرد و افزود: «مفهوم نهاد رقابت در نظام بانکی در ایران مفقود شده است، آنچه در پایان کار موجب توسعه و گسترش و رفاه مردم می شود، توسعه رقابت در اقتصاد است. این مسئله تنها مخصوص کالاو خدمات مستقیم نبوده و می تواند موجب خدمات بانکی و پولی نیز شود».شبه انحصار چندجانبه در سیستم بانکیاو برای تکمیل صحبت های خود به روند معکوس نرخ تسهیلات بانکی و تورم اشاره می کند: «تا پیش از این کمتربودن نرخ تسهیلات بانکی از تورم موضوع مورد توجه همگان بود، بیش از دو سال است که این فاصله کاملامعکوس و به صورت معناداری در نظام بانکی وجود دارد، به نظر من مهم ترین دلیل معکوس بودن این رابطه پیشی گرفتن تقاضا بر عرضه در سیستم مالی و نبود یک نظام رقابتی در بانک هاست. ما در سیستم بانکی ایران سیستم شبه انحصار چندجانبه ای داریم که موفق به حفظ کردن این تفاوت به نفع بانک ها شده و در حقیقت رقابتی ضعیف را در این عرصه به وجود آورده است. ما برای اصلاح اقتصاد ایران نیاز به پاسخی درخور به مشکلات مطرح شده در این حوزه خواهیم داشت. پاسخی که تنها بخش بسیار کوچکی از آن تکنیکی بوده و بخش بزرگ تر آن در حوزه اقتصادی - سیاسی و مربوط به فرایند تصمیم گیری است».وزیر راه وشهرسازی در ادامه سخنانش درباره اهمیت حوزه اقتصادی-سیاسی نسبت به بخش تکنیکی در اصلاح اقتصاد کشور بانک استقراضی روسیه را مثال زد و گفت: «براساس گزارش های موجود سرمایه این بانک نزدیک به 30 میلیون منات اعلام شده است؛ درحالی که کل ارزش دارایی های این بانک در تاریخ تهیه گزارش مربوطه، سه میلیون منات بوده و مابقی جزء دارایی ها و تسهیلات معوقه به شمار می رود. این مسئله نشان می دهد این مشکل جدید نبوده و تاریخی طولانی دارد».وی همچنین درباره وضعیت بازار سرمایه نیز بیان کرد: «نکته مهم آن است که ما در شرایط فعلی چگونه از ابزارها و نهادهای مختلف استفاده بهینه کرده و از سویی دیگر، ابزارها و نهادهای مفقوده ای را که می توانند این بهره وری در نظام بانکی و پولی کشور را افزایش دهند ایجاد کنیم؛ چراکه عنصر بهره وری زمانی رخ می دهد که ابزار و نهادها با یکدیگر سازگار و هم زمان باشند، اینکه توالی زمانی این ابزارها بتواند به یکدیگر کمک کند امری بسیار مهم است».ایستادگی خصولتی ها در مقابل جراحیحیدر مستخدمین حسینی، کارشناس بانکیبانک یک واسطه گر مالی تلقی می شود و رکن اولیه آن تجهیز و تخصیص منابع است ازاین رو بخش عمده دارایی بانک باید وجوه باشد نه مستغلات و وثایق تصاحب شده و شرکت و سرمایه گذاری. حیدر مستخدمین حسینی، نیز بر لزوم پایبندی بانک ها به نقشی که یک واسطه گر مالی دارد، تاکید می کند و دارایی هایی که خارج از چارچوب فعالیت بانکداری باشد را دارایی مسموم یا زهرآگین قلمداد می کند.این کارشناس بانکی در گفت وگو با «شرق»، بحث مطالبات معوق را از مقوله دارایی های سمی بانک ها جدا و بیان کرد مطالبات، پول هایی است که بانک تخصیص داده و به دلایلی بازپرداخت نشده اند و در ستون دارایی های بانک جای می گیرند.سپرده هایی که در قالب سرمایه گذاری بانک ها حبس شده باشند، دارایی زهرآگین تلقی می شوند که به مرور زمان به وضعیت بحرانی فعلی رسیده اند و رقم آنها بیش از 200 هزار میلیارد تومان برآورد می شود. مستخدمین حسینی، در ادامه نقش اصلی در به انحرف کشیدن فعالیت بانک ها را از آن دولت ها و مجالس می داند، چراکه دولت ها همواره بدهی های کلانی به نظام بانکی داشته اند و به دلیل ناتوانی در بازپرداخت آنها نسبت به تسویه حساب در قالب رددیون اقدام کرده و بانک ها را ناخواسته صاحب بنگاه و شرکت کرده اند. پس از آن بانک ها با چشیدن مزه سود شرکت داری خودخواسته نیز وارد این کار شده اند و کار را به جایی رسانده اند که اکنون شرکت های نسل چهارم آنها هم ایجاد شده اند، یعنی برخی از بانک ها از طریق سه شرکت، صاحب و سهام دار شرکت های دیگری نیز هستند.این کارشناس بانکی دلیل اصلی آشفتگی نظام بانکی ایران را نبود تفکیک بین بانک های تجاری، تخصصی و توسعه ای می داند که باعث شده همه بانک ها به سبک بانک های تجاری برای جذب منابع، وارد گود شوند و به رقابتی در پرداخت سود و جذب سپرده بپردازند و وظایف اصلی خود را فراموش کنند.مستخدمین حسینی راهکار برون رفت از بحران فعلی نظام بانکی و حل معضل دارایی های زهرآگین را بازآرایی این تفکیک در حوزه بانکداری کشور معرفی کرد به گونه ای که بانک های توسعه ای مسئولیت واگذاری بنگاه های بانک های تجاری فعلی را تقبل کنند، چراکه فروش این دارایی ها جسارت و اراده ای می خواهد که در خود بانک های تجاری وجود ندارد. در این مسیر دولت نیز باید دست از محافظه کاری در اقتصاد بردارد، چراکه این محافظه کاری های اقتصادی دولت نه فقط باعث تضییع دستاوردهای آن در دیگر حوزه های شده، بلکه اقتصاد را هم به لب گور کشانده است.به اعتقاد این کارشناس بانکی، اصلاح نظام بانکداری یک جراحی همراه با خون ریزی خواهد بود که چه بسا تلفات هم داشته باشد اما مقاومت در برابر آن زیاد است، چراکه سهم عمده شبکه بانکداری کشور متعلق به بانک هایی است که خصوصی یا دولتی محسوب نمی شوند، بلکه در اختیار خصولتی هایی هستند که با توجه به نفوذ بالادر لایه های قدرت در کنار تصاحب بنگاه های بزرگ، بانک هم تاسیس کرده اند و از طریق پول همین بانک ها در خصوصی سازی های دیگر هم شرکت کرده و بنگاه داری را توسعه داده اند؛ حال اگر قرار باشد اقدامی برای رفع معضل دارایی های سمی انجام شود خصولتی ها، شرکت های تصاحب شده از طریق بانک های خود را از دست می دهند که به شدت آنها را تضعیف می کند ازاین رو بی شک در برابر این اقدامات ایستادگی خواهند کرد.جدال با امپراتوری قدرتمند نهادهااحمد حاتمی یزد، کارشناس بانکیدارایی های واهی بانک ها؛ یعنی دارایی هایی که ارزش واقعی آنها کمتر از ارزش اسمی آنها در ترازنامه بانک هاست؛ مطالبات معوقی که گیرندگان آنها تصمیمی برای تسویه ندارند و زیرمجموعه ها و شرکت هایی که درآمدی ندارند یا ورشکسته محسوب می شوند. احمد حاتمی یزد این موارد را دارایی سمی بانک ها معرفی می کند. به اعتقاد این کارشناس بانکی، ملک و مستغلات در ایران دارایی بدی محسوب نمی شود و عاقبت با سود خوبی نقد می شود و به همین اعتبار، املاک بانک های ایران دارایی سمی محسوب نمی شود.حتی بنگاه های زیرمجموعه بانک ها که سودآور باشند نیز دارایی سمی نیستند، گرچه در اصل با وظیفه بانکداری منافات داشته باشند.به گفته مدیرعامل اسبق بانک صادرات، دارایی سمی بانک ها که به نوعی سم مهلکی برای اقتصاد ایران نیز محسوب می شود؛ تسهیلاتی است که به اشخاص و شرکت ها پرداخت شده است و حالاصد هزار میلیارد تومان آن به دلایل اقتصادی، سیاسی یا اجتماعی بازپرداخت نمی شوند و همچنین بدهی معوق دولت به بانک ها که رقم آن به بیش از صد هزار میلیارد تومان می رسد. حاتمی یزد در گفت وگو با «شرق» گفت: مسئولان و متولیان امر برای حل معضل دارایی های سمی باید به حرف های کارشناسان و اقتصاددانان گوش بدهند و برای اجرائی شدن آن بکوشند؛ گرچه به دلیل ضررهای سیاسی که این کار می تواند داشته باشد، احتمالاتمایلی برای اجرای آن نخواهند داشت.او اجرای قانون ورشکستگی به سبک ژاپن و اروپا و آمریکا را علاج کار می داند. می گوید شرکت های بدهکار به شبکه بانکی باید بدهی خود را سریعا بپردازند و هرکدام ناتوان هستند ورشکسته اعلام شوند تا مدیران و سهام داران جدید اختیار آن را در دست بگیرند و بدهی را بپردازند. او با اشاره به اینکه معنای ورشکسته شدن در ایران، نابودشدن و بسته شدن کارخانه است گفت: در کشورهای پیشرفته همه ساله شرکت های زیادی ورشکست می شوند و اختیار آنها به دست صاحبان جدیدشان می افتد، در ایران نیز باید به همین صورت از کسانی که نمی توانند بدهی و تعهد شرکت را ادا کنند سلب اختیار شود و بدون تعطیل شدن کارخانه و شرکت، اداره آن به صاحبان جدید محول شود.البته این کارشناس بانکی اجرای قانون ورشکستگی را به زیان دولت و شرکت های بزرگی می داند که بدهی معوق به بانک ها دارند و همین مسئله را دلیل نپرداختن به این سیاست عنوان می کند.اقتصاد ایران در قانون اساسی از سه بخش دولتی، خصوصی و تعاونی تشکیل شده است که بخش تعاونی آن هیچ گاه حضور قدرتمندی نداشته است، اما به جای آن بخشی به نام نهادهای عمومی و غیردولتی، ازجمله بنیاد ها و موسسات بسیار بزرگ موقوفه، ایجاد شده اند. حاتمی یزد اعتقاد دارد این نهادها از نظر دارایی، سرمایه و درآمد از دولت نیز قدرتمند تر هستند، اما مبالغ کلانی بدهکارند و اگر قرار باشد این بدهی ها پیگیری شود، شخصیت های قدرتمند وابسته به آنها اجازه چنین کاری را نمی دهند. در کنار این خودشان هم بانک هایی تاسیس کرده اند که نه با قوانین بانکداری همخوانی دارد و نه در مسیر مقررات نظام بانکی فعالیت می کنند.او می گوید تعیین تکلیف بدهی نهادها و رسیدگی به بانک های تحت مالکیت آنها، بخشی از جراحی سیستم بانکی و راهکار حل معضل دارایی های سمی است، اما با این کار امپراتوری قدرتمند نهادها تهدید می شود و از آنجا که اشخاص و جناح های قدرتمندی پشت سر این نهادها هستند و بانک مرکزی نیز استقلال و قدرت کافی ندارد، این راهکار عملااجرائی نمی شود؛ چراکه این نهادها هرگز حاضر نیستند امپراتوری خود را رها کنند.
                