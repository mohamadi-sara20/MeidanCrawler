شنبه ۱۸ اردیبهشت ۱۳۹۵
-----------------------------------------
سرمقاله
-----------------------------------------
چه کسی به رای مردم نزدیک تر است؟
-----------------------------------------

                    آنها که می ترسند چیزی را از دست بدهند همه چیز را از دست خواهند داد. آنها که حریص اند همه چیز را به دست بیاورند، خودشان را از دست می دهند: این رسم سیاست است.عارف یا لاریجانی؟ کدام یک گزینه مناسب تری برای ریاست مجلس هستند. در ابتدا این پرسش ساده جلوه می کند تا پاسخ گو را تحریک به پاسخی سریع و قاطع کند. اما پاسخی نسنجیده به این پرسش عواقبی وخیم و ناشناخته در پی خواهد داشت که بخش اعظم آن در آینده روشن می شود. با انتخاب هریک از گزینه های لاریجانی-عارف سنخی از سیاست شکل می گیرد که موجبات تغییر در ماهیت جریان اصلاح طلبی، اصولگرایی و اعتدالی را فراهم می آورد. در این میان تنها جناح تندرو که چیزی برای از دست دادن ندارد، برای آنها در بر همان پاشنه می چرخد. البته با تفاوتی اندک، که اگر عارف رئیس باشد با ایمان بیشتری به مقابله برمی خیزند و اگر لاریجانی باشد، کینه هاشان، آنها را به مصاف می برد. برخی تحلیلگران سیاسی بر این باورند که با ریاست عارف بر مجلس، ائتلاف اصلاح طلبان و اعتدالیون و اصولگرایان معتدل شکننده می شود.بخشی از این تحلیل ها بیش از آن که نگران جریان اصلاح طلبی باشد رویکردی دولت گرایانه دارد و هرگونه افزایش تنش در مجلس را به ضرر دولت می داند. دولتی که برخاسته از توان اصلاح طلبان است. پس در گام نخست این پرسش باید مطرح شود که ریاست کدام رئیس مطلوب دولت است. برخی از افراد دولت روحانی احتمالابه لاریجانی گرایش دارند. هرچه باشد بخش عمده ای از نزدیکی اصلاح طلبان به لاریجانی، ماحصل نزدیکی لاریجانی به حسن روحانی است. به راحتی می توان در برخی موارد، لاریجانی را با حسن روحانی در یک قاب نشاند. اما لاریجانی و اصلاح طلبان را جز با رویکرد تاکتیکی معطوف به آینده نمی توان کنار یکدیگر قرار داد. دولت اعتدالی برای پیشبرد اهداف خود به حفظ وضعیت موجود و آرامش نیاز دارد و ترجیح می دهد مشکلاتش را با رایزنی در پشت پرده حل و فصل کند. شاید آن ها گمان می کنند لاریجانی گزینه مناسب تری برای دولت است. گزینه عارف برای دولت (اعتدالیون) گزینه نامناسبی نیست. چه بسا سویه مردمی آن را نیز تقویت کند و چهره اصلاح طلبانه تری به دولت ببخشد. دولت روحانی در موقعیت «احسن» قرار دارد و بعد از انتخاب هر گزینه فقط باید کمی تغییر تاکتیکی بدهد. این موقعیت «احسن» را شخصیت معتدل عارف به ماجرا بخشیده است. هر اصلاح طلب دیگری به جای عارف بود، دولت را نگران انتخاب بین آن دو گزینه می کرد. پس بی دلیل نیست که برخی اطرافیان دولت تلاش می کنند تا ریاست مجلس از دل همان ائتلاف بی رقابتی شکل بگیرد که خواسته مصلحت طلبانه ای است. اما اصلاح طلبان و جریان اصلاح طلبی طرف دیگر ماجراست. برخی از آنها ترجیح می دهند عارف در راس امور باشد تا اصلاح طلبی مستقل از دولت به حیات خود ادامه دهد. اما برخی، اصلاح طلبی را با دولت و همراه با قدرت میسر می دانند. این روزها در رسانه ها این دست اصلاح طلبان بیشتر اظهارنظر می کنند زیرا نظرات آنها موجب تقویت ائتلاف است. اصلاح طلبان دیگر اما محتاط اند تا مبادا کلامی بر زبان بیاورند که موجب مخدوش شدن ائتلاف و جدایی بین دولت و آنها شود. دولت حسن روحانی روزبه روز اصلاح طلبانه تر از گذشته می شود و همین تغییر ذائقه، اصلاح طلبان را واداشته دست به عصا راه بروند تا آسیبی به جریان اصیل اصلاحات نرسد. برای برخی اصولگرایان، انتخاب لاریجانی باخت با تفاضل گل کمتر است که با آن می شود در جدول ماند و انتخاب عارف، باخت و خارج شدن از دور مسابقات است. این تحلیل ها که با انتخاب عارف، تندروهای اصولگرا را به سنگ اندازی تحریک می کند، غلط نیست. اما در نظر تندروها لاریجانی پشتگرم به حمایت اصلاح طلبان، فرق چندانی با عارف ندارد.پس شاید این دلیل چندان محکمی برای انتخاب و عدم انتخاب رئیس نباشد. اینکه اصلاح طلبی از تندروها آسیب بسیار دیده، انکارناپذیر است اما این حجم از «تندرو هراسی» باورپذیر نیست. برای حمایت یا عدم حمایت هریک از طرفین، پرسش های دیگری هم باید مطرح شود. ریاست علی لاریجانی جنبه های متفاوتی دارد. یکی از سویه های مهم آن این است که علی لاریجانی قبل از آنکه یک جریان باشد - که هست- شخصی پرنفوذ است. او در مقام ریاست مجلس یا نماینده، همان نفوذ و اعتبار را دارد. با رئیس شدن او دور تازه ای در زندگی سیاسی اش آغاز می شود. او رئیس مجلسی می شود برخاسته از اصولگرایان، اصلاح طلبان و تندروها. این موقعیت، او را در جایگاهی فراجناحی قرار می دهد.اگر لاریجانی رئیس شود، این دومین چهره سیاسی است که با پتانسیل اصلاح طلبان روی کار می آید. از یک منظر، این نکته ای تامل برانگیز است. اما اینکه از این به بعد همواره اصلاح طلبان بدنی باشند بدون سر، جای نگرانی دارد. در سیاست رئیس، رئیس است. به خصوص اگر این رئیس، رئیسی قدرتمند همچون لاریجانی باشد. او و دیگران حق دارند تا در جریان تحولات، به یکدیگر دور و نزدیک شوند. در این میان برخی از اصلاح طلبان و تندروها به او نزدیک تر خواهند شد. ایجاد توازن بین نیروها که به اقتدار رئیس مجلس بینجامد، امری بدیهی است که کسی از آن غفلت نمی کند. دوری و نزدیکی برخی چهره های سیاسی به یکدیگر بیش از اصول، تابع منافع مقطعی است که نه توصیه بردار است و نه بخشنامه ای.اما با ریاست عارف، سنخ دیگری از سیاست شکل می گیرد. عارف، «اصلاح طلبی» را بار دیگر در مجلس احیا می کند. اصلاح طلبان بدشان نمی آید در کنار دولت، حیات مستقلی داشته باشند تا پس از بهبود شرایط سیاسی بتوانند از پتانسیل های خود به نفع جریان اصلاحات استفاده کنند. همان گونه که روحانی از رای اصلاح طلبان منتفع شد، عارف نیز با حمایت سران اصلاح طلب منتخب اول تهران شده است. در این مورد او با حسن روحانی وجه اشتراک دارد. وجه اشتراک دیگر، سازگاری آنها با نهاد های رسمی است و دیگر آن که هر دو شخصیتی مستقل و معتدل هستند. پس ریاست عارف برای اعتدالیون چندان ناخوشایند نیست اما برای اصلاح طلبان خوشایند است. تصور گرایش دولت به ریاست علی لاریجانی، از نگاه برخی از اطرافیان نه چندان نزدیک دولت روحانی ناشی می شود. بهتر است شورای هماهنگی ائتلاف امید با سبک سنگین کردن چیزهایی که فراتر از زمان حال و نفع شخصی است، تصمیماتی اتخاذ کند که آینده اصلاح طلبی را هموار کند. تدبیر بعد از ریاست، مهم تر از ریاست است. پرسش نهایی اینجاست: ریاست علی لاریجانی برای اصلاح طلبان مستقل، مفید فایده تر است یا عارف؟ اگر اصلاح طلبان شیوه رای گیری را برگزیند تا از میان لاریجانی و عارف یکی را بر کرسی ریاست بنشانند، آیا با پیروزی لاریجانی معادله سیاسی به ضرر اصلاح طلبان تمام می شود یا به سودشان؟ واقعا چه چیزی به ضررشان است؟ اگر مجلس عارف را برگزیند چه؟ اینها پرسش هایی است معطوف به آینده. آینده سیاسی اصلاحات را تصمیم اکنون می سازد. این تصمیم ها هرقدر اصیل و مردمی باشد، موثرتر و ماندگارتر است. نباید از نظر دور داشت که عارف با رای همین مردم که خواستار تغییر بودند، منتخب اول تهران شده است. رایی معنادار و ارزشمند.
                