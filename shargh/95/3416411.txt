دو‌شنبه ۱‌شهریور ۱۳۹۵
-----------------------------------------
حرف اول
-----------------------------------------
به بهانه روز پزشک
-----------------------------------------

                    در عالم پزشکی عبارتی با عنوان، سپسیس داریم! تعریف عامیانه آن یعنی عفونت فراگیر در خون. خون به همه اعضا و جوارح بدن مایع حیات بخش می رساند. همراه خون، همه پادزهرها، گلبول هایی که وظیفه مبارزه با باکتری ها، ویروس ها و قارچ ها را دارندنیز بین عناصر بدن توزیع می شوند. به عبارت ساده تر، هرجای بدن چرک ناخواسته ای تجمع کند، خون در کسری از زمان به آنجا رسیده و مبارزه خود را آغاز می کند. مبارزه شامل شناسایی، محاصره و دفع عامل چرکین است. بسیاری از زخم ها و خراش های جزئی بدن با این عملکرد پیشرفته خون محدود و خوب شونده هستند، یعنی اگر هیچ دسترسی به آنتی بیوتیک هم نداشته باشیم، باز میکروب های مهاجم به عقب رانده شده و مهار می شوند. زمانی که خود خون، بیمار شود، اولین اتفاقی که می افتد ازکارافتادن یا ضعف سیستم ایمنی بدن و به دنبال آن یورش ناجوانمردانه باکتری ها به هرجایی از بدن است که قدرتشان اجازه دهد. مناسب تر آن است بگویم نیروی رزمنده بدن رکب می خورد و در یورش میکروب ها مجبور به عقب نشینی یا قلع وقمع می شود! این حکایت بدن بود. حالاسراغ جامعه برویم! پزشکان، پرستاران و جامعه سپیدپوش سلامت، حکم جریان خون جامعه را دارند.مادامی که سپیدپوشان سلامتند، انتظار بیجایی نیست که جامعه را هم از حیث شاخص های سلامتی در محدوده سالم قلمداد کنیم. هرجا سلامت به مخاطره بیفتد، این جریان سپیدپوشان جامعه است که به راه افتاده، در محل واقعه حاضر شده و سلامت را تضمین می کند. البته در این مواجهه قطعا آسیب اول را همین سپیدجامگان می بینند. در هجمه ویروس های اچ وان آن وان، مرس و... همان طور که اخبار هم به آنها اشاره کرد، بیشترین میزان مرگ ومیر و آسیب، سهم کارکنان سلامت شد. از معدود مشاغلی که ایام تعطیل و رسمی ندارند و شب وروز برای آنها فرقی ندارد و تا دلتان بخواهد کار هست که سرشان تلمبار شود، همین جامعه پزشکی است.در بین سپیدپوشان سلامت، خاطرات بسیاری است از میهمانی های ناتمام، سفرهای نیمه کاره، خواب های بی لذت، لذت های بی خواب، شام های بی سروته، ناهارهای دقیقه ای و... و چه خانواده هایی که به خاطر این خطرات و خاطرات به پرتگاه خطر نزدیک و به تار مویی بند هستند. ماموریت های خونین، سکنی گزیدن هایی در دورافتاده ترین مناطق که هیچ مبلغ و معلمی را راهی نیست، قبول مسئولیت جان های اهالی قبیله ای که در بهترین شرایط، خون خواهی مقتولان شان برایشان اوجب واجبات است و... همه و همه دستاوردهای پذیرش پوشیدن لباس سپید در حرفه پزشکی و پرستاری و رشته های همراه است. اما و صد اما در دو دهه اخیر اتفاقات نامیمونی هم رخ داده که فرای بلاهای عارضی بالا، خاصه از اندرون، نظام سلامت ایران را هدف قرار داده است. سیب سلامت ما امروز کمی تا قسمتی لکه دار و معطوف به خوردگی شده است. آن سبزی و طراوت و شادابی را از دست داده است. اینجا میکروب هایی آمده اند تا خود سیستم سلامت را هدف قرار داده فلج، کنند و چه دردناک که در پاره ای مواقع موفق هم بوده اند. سلامت که ناسالم شود، نباید انتظار داشت جامعه سلامت باشد. مشکلات اجتماعی، نابسامانی اقتصادی، بالاوپایین شدن های زندگی افراد در مدت کوتاه و سخت گیری های ناموجه تراز اجتماع ایرانی، منجر به سقوط اخلاق در نخبگان هم شده است. امروز جامعه سلامت ایران از کمبود تجهیزات و تاسیسات کمتر می رنجد، امروز نظام سلامت ایران از کمبود دارو و مواد لازم زیربنایی کمتر در عذاب است، امروز ساختار سلامت ایران از نداشتن نیروی متخصص، مدیر و کارآزموده کمتر در تنگناست، اما آنچه نابسامانی های اخلاقی و کرداری امروز پزشکی ایران را تهدید می کند، انقراض نسل «الگوی رفتاری» است. در گذشته در هر بیمارستان، درمانگاه، دانشگاه یا شهری، پزشک، پرستار، ماما و کادر درمانگری بود که کردار و مهارتش با هم الماس انگشتری سلامت را می ساخت تا بقیه آن را مانند زینتی به دست کرده و ادامه دهنده مسیر باشند! امروز هرچه نظام آموزش پزشکی عریض وطویل تر، نظام الگوهای عملی ضعیف و ضعیف تر است! امروز دکتر قریب ها کم شده اند! امروز نسل پرستارانی که با عشق در سیما و عمل مریض را تیمار کنند، در خطر انقراض جدی است. انگشت شماری باقی مانده اند که آن قدر میزانشان کم است که نمی تواند در حجم افزایش یافته نیروی انسانی نظام سلامت اثر شگرفی بگذارد. صداوسیما، هنرمندان و فیلم سازان امروز کشور ما هم خوش تر دارند برنامه هایی بسازند که در آن کارکنان سلامت یا به سخره معروف شوند یا به صخره بدخلق لایتغیر! کمتراثری از بزرگان هنر می بینی که مانند مجموعه دکتر قریب، به بشریت امروز ایرانی، درس انسانیت، همدلی و رافت دهد. حتی اگر ساختگی اما انتظار می رود جامعه هنری به جای انتقاد ولو بر حق و بر مدار انصاف، به سراغ معدودنسل های پزشکی و سلامت برود که کم کم به سمت انقراض پیش می روند. آنها را بشناسد، بزرگ کند و الگو بسازد تا پزشکان، پرستاران و پیراپزشکان جوان امروز اگر در عمل کمتر با این نسل نایاب و کمیاب روبه رو می شوند، اما حداقل مزه ای از آب گوارای این نوع نگرش را بچشند. البته نقش وزارت بهداشت دراین میان کلیدی است. انتظار دوری نیست اگر چشمداشتی هم برای سرمایه گذاری سالم در سلامت داشته باشیم، بسته ای هم برای الگوسازی عملی در طرح نیمه تمام تحول سلامت برداشته شود. تا آنجایی که وزیر محترم را می شناسم، در روحیه ایشان بیش از آنکه فرهنگ تنبیهی جای داشته باشد، شوروشوق تشویق و کرامت نهفته است. امیدواریم این شوروشوق، به دور از شعارزدگی های مرسوم کارها، به زودی نظام سلامت ایران ما را درنوردد.
                