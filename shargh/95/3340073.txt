سه‌شنبه ۲۴ فروردین ۱۳۹۵
-----------------------------------------
type_unknown
-----------------------------------------
جنگ روانی با دولت در «اوج»
-----------------------------------------

                    شرق: نام سازمان فرهنگی هنری «اوج» نام غریبی نیست. در سال های اخیر محصولات این موسسه واکنش های منفی زیادی در کشور برانگیخته است. یکی از حاشیه سازترین محصولات این سازمان بیلبورد های «صداقت آمریکایی» بود که در اوج مذاکرات هسته ای ایران با غرب در سطح شهر تهران به نمایش درآمد و در همان زمان با واکنش وزیر امور خارجه ایران روبه رو شد. محمدجواد ظریف در صفحه «فیس بوک» نصب این بیلبوردها را «مهرورزی در معابر عمومی» توصیف کرد. پس از آن ساخت فیلم «من روحانی هستم» از سوی صاحب نظران با هدف تخریب چهره رئیس جمهوری در دستور کار قرار گرفت؛ فیلمی که واکنش های منفی بسیاری را در میان اصلاح طلبان و حامیان دولت برانگیخت. اگر به وب سایت سازمان موج وارد شوید، با تبلیغات گسترده ای برای فیلم بادیگارد مواجه می شوید. این موسسه اخیرا اقدام به ساخت انیمیشنی 19 دقیقه ای کرده است. انیمیشنی که همانند بقیه کار های این سازمان، از داستان و ساختی کاملاجهت دار با مقاصد سیاسی برخوردار است. «بچرخ تا بچرخیم» عنوان انیمیشنی است با موضوع هسته ای به قلم محمد سرشار، مدیر شبکه «کودک» صداوسیما و کارگردانی رسول آذرگون که در سازمان رسانه ای اوج تولید و در شبکه پویا پخش شده است. انیمیشنی کودکانه و شتاب زده و نمادین که قصد داشته ماجرای غنی سازی اورانیوم و دستیابی به دانش هسته ای را در سه دوره ریاست جمهوری اخیر کشورمان نشان دهد. نوک تیز پیکان این انیمیشین البته به سوی «برجام» و توافق هسته ای نشانه رفته است. خلاصه داستان:«آقای سام» که تازه به جزیره آمده بود، با دوز و کلک زمین های مردم را می گرفت و مجبورشان می کرد رعیتش شوند. از وقتی توانست چرخ چاه بسازد، بیشتر چاه های آب شیرین جزیره را مال خود کرد و روزگار مردم سیاه شد؛ اما «آقا جون» دوست نداشت ما رعیت کسی باشیم؛ برای همین آقای سام از آقاجون و خانواده ما می ترسید و بدش می آمد. روزی که آقای سام برای پسرانش فرفره آورد، کسی نمی دانست چه ماجرای بزرگی در راه است. نوه های آقاجون، مسعود و مجید و آمنه و مصطفی با چوب برای خودشان فرفره ساختند؛ اما «دایی محمد» ترسید و اجازه نداد بچه ها بیرون از خانه بازی کنند و گفت پسران آقای سام می بینند و اوقاتشان تلخ می شود؛ اما بالاخره خبر فرفره ساختن بچه ها در جزیره پیچید و به گوش آقای سام رسید و خیلی عصبانی شد. دایی محمد فرفره ها را در صندوقچه ای گذاشت و در آن را قفل زد؛ اما آقاجون گفت ما زیر بار حرف زور نمی رویم و گفت قفل در صندوقچه ها شکسته شود. یک روز «عمو محمود» آمد به بچه ها گفت بیایید چیز بهتر بسازید. روروک بسازید که بتوانید سوار آن شوید و روی کاغذ تصویر روروک کشید؛ اما پسران آقای سام ناراحت شدند. آقای سام خانواده آقاجون را تحریم آب کرد؛ اما مردم تلاش می کردند به آنها آب برسانند تا کشت آنها از بی آبی نسوزد.پیشکار آقای سام پیشنهاد داد همه روروک ها را به ما بدهید و به جایش آب بگیرید. عمو محمود رفت در خانه آقای سام و دادوبیداد کرد. وقتی بچه های آقاجون به بقیه بچه های جزیره هم روروک دادند، آقای سام بیشتر عصبانی شد و گفت تحریم را بیشتر کنند و گندم و تخم مرغ آنها را نخرند. یک روز تلخ، مجید، مسعود، مصطفی با سر و صورت و روی خونی به خانه برگشتند. «عمو حسن» پیش آقاجون رفت و گفت طاقت ما تمام شده. اجازه بدهید با آقای سام حرف بزنم. قرار شد پیشکار و پسران آقای سام روروک های بچه ها را بشکنند؛ اما فرفره ها را پس بدهند و در عوض تحریم ها کمتر شود. آقاجون هشدار داد که آقای سام سر قول خود نمی ماند؛ اما عمو حسن گفت ما بچه های شما هستیم، حواسمان هست. یک روز سیاه پسران آقای سام آمدند و روروک ها را شکستند. بچه ها ناراحت شدند و گریه کردند؛ اما بچه ها بی کار نماندند و تصمیم گرفتند چرخ چاه بسازند. چرخ چاه ساختند و از چاه متروک حیاط آب کشیدند و دوباره زمین هامون سیراب شد و گندم ها جوانه زدند و آینده جزیره با دستان ما عوض شد. اوج مخالف یا منتقد دولت؟کار جدید این موسسه همانند بقیه کارهای آن نکات زیادی برای انتقاد دارد. در این انیمیشن از موضعی ناامیدانه به دستاورد توافق هسته ای پرداخته می شود و چهره های شاخص کشور با تصویری نه چندان محترمانه نشان داده می شوند. ظاهرا موسسه اوج قصد ندارد دست از ساخت محصولات پرحاشیه بردارد؛ در حالی که هزینه ساخت این محصولات و اعتبارات تولیدات خود را با حمایت نهادهای خاص تامین می کند. در این داستان منظور از آقای سام کشور های غربی و به ویژه آمریکاست. دایی محمد که شخصیتی محافظه کار و ترسو است، رئیس دولت اصلاحات است که فرفره ها را در صندوق می گذارد (تعلیق غنی سازی اورانیوم) این موسسه حتی از شبیه سازی چهره ها هم ابایی نداشته و شخصیت های کارتونی را با مشخصاتی همانند چهره اصلی طراحی کرده است. مدل ریش و عینک دایی محمد شبیه رئیس جمهور دوره اصلاحات است.عمو محمود چهره جسور و شجاع داستان که مدام به آقای سام اعتراض می کند و ایده ساخت روروک را به بچه ها می دهد، محمود احمدی نژاد است؛ تنها چهره ای که سازندگان این انیمیشن آن را تایید می کنند و ظاهرا همچنان به او علاقه دارند. او لباسی روستایی به تن دارد. عمو حسن که با انجام توافق با آقای سام بچه ها را غمگین می کند، حسن روحانی، رئیس جمهور ایران، است که کلاهی بنفش رنگ به سر دارد. بچه ها «مسعود» و «مجید» و «مصطفی» هم همنام شهدای هسته ای هستند. اگر فرفره و روروک را پیشرفت هایی در زمینه فناوری هسته ای بدانیم مشخص نیست منظور سازندگان این انیمیشن از چرخ چاه دقیقا چیست، مفهوم بخش پایانی این انیمیشن چندان روشن نیست و البته مشخص نیست نویسنده و کارگردان انیمیشن چگونه چنین پایانی را پیش بینی کرده و ساخته است. سازمان فرهنگی- هنری اوجاندکی پس از انتشار فیلم من روحانی هستم، نصب بیلبورد های صداقت آمریکایی در سطح شهر تهران سروصدای زیادی درباره نهاد مسئول این کار ایجاد کرد و از شهرداری تهران انتقاد شد تا آنکه مهدی نژاد، مدیر روابط عمومی سازمان زیباسازی شهرداری، هرگونه نقش شهرداری در نصب این بیلبوردها را تکذیب کرد.سرانجام خبرگزاری مهر در گزارشی نوشت موسسه اوج، یک سازمان غیردولتی است که پروژه های تبلیغاتی سپاه و بسیج را انجام می دهد و ریاست آن را فردی 33ساله به نام احسان محمد حسنی برعهده دارد که روابط نزدیکی با نادر طالب زاده از اعضای جبهه پایداری و قرارگاه عماریون دارد. سازمان فرهنگی- هنری اوج از بهار سال 1390 به صورت رسمی فعالیت خود را آغاز کرده است و در قالب مجموعه هایی در زمینه های مختلف با نام های خانه طراحان انقلاب اسلامی، خانه مستند انقلاب اسلامی، خانه پویانمایی انقلاب اسلامی، مرکز تولیدات کودک و نوجوان، مرکز تولیدات رسانه ای بین الملل، مرکز فیلم و سریال، مرکز هنرهای نمایشی انقلاب اسلامی، خانه فیلم داستانی انقلاب اسلامی، مرکز رسانه های نوین و خانه سرود انقلاب اسلامی اقدام به تولید در زمینه های مختلف می کند. بازی با «فتنه»یکی دیگر از کارهایی که توسط این سازمان انجام شده، ساخت بازی های کامپیوتری است. گفته می شود پنج بازی «فتنه را بگیر»، «بازگشت مختار»، «سقوط موسوی»، «شلیک به مرتد» و «جدال با فتنه گران»، بازی هایی کامپیوتری هستند که درون مایه ای با مضامین رویدادهای مربوط به انتخابات سال 1388 دارد. سایت هنر ناب اسلامی اولین بار این بازی ها را منتشر کرد؛ این بازی ها که قابل دانلود برای عموم است، هدایای سایت برای عموم مردم نامیده شده است. در این بازی های کامپیوتری برخی چهره ها نمایان می شوند که کاربران باید با شلیک به مبارزه با آنها بپردازند. لکهفیلم داستانی «لکه» یکی دیگر از کار های این موسسه است؛ این فیلم از زاویه ای متفاوت به حوادث انتخابات 88 می پردازد، داستان این فیلم هم در راستای تخریب دولت یازدهم است و ماجرای رویارویی مادر یکی از کشته شدگان سال 88 با سیاست مداری است که در آن اتفاقات با حضور در صف مخالفان نظام، مشروعیت آن را زیر سوال می برد و حالادر دولت جدید قرار است مدیر کل شود.مدیر این موسسه کیست؟احسان محمدحسنی، جوان 33ساله ای است که مدیریت سازمان اوج را بر عهده دارد. او «معاون هنری» پیشین بنیاد حفظ آثار و نشر ارزش های دفاع مقدس است. به گزارش مهر چندی هم به عنوان معاونت اطلاع رسانی و تبلیغات این بنیاد فعالیت کرده و سابقه ریاست «فرهنگ سرای پایداری» را هم در کارنامه خود دارد. اجرای برنامه هایی مانند «شب آفتابی» که روایتی تئاترگونه و مستند از صدر اسلام تا زمان معاصر داشته، در کنار تولید مستندهایی مانند «روح الله» که بارها و در مناسبت های مختلف از صداوسیما پخش شده است، از جمله فعالیت هایی است که نام محمدحسنی در میان پدیدآورندگان آن به چشم می خورد. سازمان اوج، البته یک برنامه خبرساز دیگر هم با عنوان «شب شاعر» دارد که همین چند وقت پیش در تجلیل از «محمدحسین جعفریان» نویسنده، شاعر و روزنامه نگار، برگزار شده بود و در کانون توجه رسانه های فرهنگی- هنری قرار گرفت. غیر از «شب شاعر» فعالیت هایی همچون «جایزه گفتمان انقلاب اسلامی»، تولید محصولات تلویزیونی از قبیل فیلم داستانی، مستند، مسابقه و نماهنگ از جمله فعالیت هایی است که برای انجام ازسوی این موسسه تعریف شده است. در کنار این فعالیت ها، عنوانی به نام «موج سازی تبلیغاتی» هم درنظر گرفته شده است. احسان محمد حسنی، در همان زمان در گفت وگو با «فارس» درباره بیلبوردهای صداقت آمریکایی گفت: طرح های صداقت آمریکایی از جمله طرح های قبلی دوستان ما در خانه طراحان انقلاب اسلامی است. این طرح ها با محوریت مباحث مقاومت، اقتصاد مقاومتی، فرهنگ دفاع مقدس و انقلاب اسلامی طراحی شد و در سطح شهر، فضای مجازی و استان های مختلف کشور به نمایش درآمد. طرح های مربوط به 17 هزار شهید ترور، طرح های شعار «جنگ، کار تا پیروزی» و «ادامه دارند هنوز...» از جمله این طرح ها بود که دوستان ما در خانه طراحان گرافیک طراحی کردند و با حمایت سازمان هنری- رسانه ای اوج در این زمینه اقدام به تبلیغات شهری شد که با استقبال عمومی نیز مواجه شد.
                