چهار‌شنبه ۱۹ خرداد ۱۳۹۵
-----------------------------------------
type_unknown
-----------------------------------------
تکذیب ادعای سالک درباره هاشمی
-----------------------------------------

                    شرق: حجت الاسلام مصباحی مقدم، سخنگوی جامعه روحانیت مبارز، اظهارات احمد سالک، از اعضای این جبهه، درباره نبود تمایل برای قرارگرفتن نام آیت الله هاشمی رفسنجانی در فهرست انتخابات خبرگان پنجم را تکذیب کرد. سالک روز یکشنبه به فارس گفته بود کمیته سیاسی جامعه روحانیت مبارز، آیت الله هاشمی را در فهرست قرار داد، اما اعضای این تشکل با قرارگرفتن نام او در فهرست مخالف بودند. اما مصباحی مقدم روز گذشته در تماس با روزنامه «شرق» گفت: «درباره آیت الله هاشمی رفسنجانی در جامعه روحانیت مبارز دو دور بحث شد که در هر دور، اعضا موافق حضور ایشان در فهرست بودند و مخالفان در اقلیت بودند. وقتی رای گیری شد، هاشمی رای اکثریت را آورد و رسما به عنوان کاندیدای خبرگان رهبری از طرف ما انتخاب شد. فکر می کنم حجت الاسلام احمد سالک در این دو جلسه حضور نداشتند که چنین حرف هایی را زده اند. حضور هاشمی رفسنجانی در فهرست اصلادر کمیته سیاسی تصمیم گیری نشد و در جلسه روحانیت درباره آن تصمیم گیری شد».مصباحی مقدم همچنین در باره اظهارات حجت الاسلام جعفر شجونی که قرارگرفتن نام هاشمی در فهرست جامعه روحانیت مبارز را ننگ دانسته و گفته بود بعضی از همشهری های هاشمی رفسنجانی به او رای دادند تا در فهرست قرار بگیرد، گفت: «ما با جامعه مدرسین قم جلسه مشترکی برگزار کردیم که بحث جدی ما با آنها حضور آیت الله هاشمی رفسنجانی بود. جامعه مدرسین مخالف حضور ایشان بودند اما آیت الله موحدی کرمانی از طرف جامعه روحانیت مبارز اصرار داشتند که نام هاشمی در لیست مشترک ما بیاید و چون به توافق نرسیدیم، لیست تهران ما با لیست جامعه مدرسین قم تفاوت داشت». سخنگوی جامعه روحانیت مبارز همچنین درباره نتایج انتخابات خبرگان رهبری گفت: «پیش بینی ما این بود که هاشمی رای اول تهران را به دست می آورد اما مبنای تصمیم گیری ما این نبود. ایشان از بنیان گذاران جامعه روحانیت بودند و ما نباید از ایشان غفلت می کردیم. جامعه روحانیت مبارز خود را بازوی انقلاب و رهبری می داند. مقام معظم رهبری هم آیت الله هاشمی را در کنار خود حفظ کرده اند».
                