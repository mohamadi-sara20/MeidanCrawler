یک‌شنبه ۴ مهر ۱۳۹۵
-----------------------------------------
حرف اول
-----------------------------------------
سخنان بی پایه مفتی سعودی
-----------------------------------------

                    بیش از یک سال است اختلافی نامطلوب و تاسف بار میان ایران و عربستان پیدا شده و دو دولت را رودرروی هم قرار داده است. هر لحظه امید می رود با درایت سیاست مداران واقع بین و میانجی گری برخی کشورها، این خصومت خطرناک حل وفصل شود و والیان تندرو سعودی در سیاست ورزی، منافع کشور خود و منطقه و مسلمانان را ببینند و به خوی جاهلیت پیش از اسلام برنگردند. اخیرا «عائض القرنی»، مفتی وهابی عربستان، در صفحه توییتر خود با ابراز خوشحالی از حضور نداشتن حجاج ایرانی در مراسم حج امسال، نوشت: «حج امسال صددرصد موفقیت آمیز بود و دلیل آن نیز پس از توفیق خداوند؛ حضور نداشتن ایران بود، ایران کشوری صفوی و مجوس و عامل اصلی فتنه و تروریسم در جهان است». پیش از این نیز «عبدالعزیز آل شیخ»، مفتی ارشد عربستان، در گفت و گو با روزنامه الریاض گفته بود: «لازم است بدانیم که آنها مسلمان نیستند، بلکه مجوس هستند و دشمنی آنها با مسلمانان مسئله ای قدیمی است». در اینجا باید به این ملای درباری وهابی که ناسنجیده سخن می گوید، چند نکته را تذکر داد:1- اینکه همواره مجوس یا زرتشتیان را به باد استهزا و انتقاد می گیرند، باید گفت در منابع اسلامی تاکید شده است دین زرتشت یکی از ادیان الهی بوده و زرتشتیان از اهل کتاب هستند. قرآن به اصالت مذهبی زرتشتیان تصریح می کند و پیروان این دین را به عنوان صاحب کتاب به رسمیت می شناسد. پیامبر اسلام دستور داد از زرتشتیان مقیم یمن جزیه بگیرند. زرتشتیان جزیه دادند و بر آیین خود باقی ماندند. (مسعودی، مروج الذهب، ج 1، ص 229) خداوند در سوره حج آیه 17 مجوس را در کنار ادیان آسمانی قرار داده و پیامبر بزرگ اسلام با آنان معامله اهل کتاب کرد و از زمره مشرکان خارج کرد. بنابراین حمله به آیینی به نام مجوس و برای تحقیر شیعیان آنان را به آیین مجوس متهم کردن، برخلاف قرآن و احادیث پیامبر است.2- از اینکه غالب عالمان اهل سنت مذهب شیعه را یکی از مذاهب رسمی اسلام دانسته و عالم بزرگی مانند «شلتوت» عمل به فقه شیعه را برای اهل سنت مجزی دانسته اند، جای تردید نیست، اما فراتر از همه اینها برای اطلاع این ملای وهابی باید نظر برخی از مفسران اهل سنت را درباره برخی از تعابیر قرآنی که به ایرانیان اشاره می کند، ذکر کرد. به جمله «قوما غیرکم» در آیه زیر توجه کنید؛ «هاانتم هولاء تدعون لتنفقوا فی سبیل الله فمنکم من یبخل ومن یبخل فإنما یبخل عن نفسه والله الغنی وانتم الفقراء وإن تتولوا یستبدل قوما غیرکم ثم لا یکونوا امثالکم آگاه باشید! شما اشخاصی هستید که دعوت می شوید تا در راه خدا انفاق کنید. برخی از شما بخل می ورزید. هرکس بخل بورزد، به خود بخل کرده و خدا بی نیاز است و شما همه نیازمندید و هرگاه سرپیچی کنید، خدا گروه دیگری را جای شما می آورد. پس آنان مانند شما نخواهند بود و سخاوتمندانه در راه خدا انفاق می کنند (محمد: 38)». قرطبی، از مفسران نامدار اهل سنت(م 671ق)، می نویسد: «هنگامی که این آیه نازل شد، رسول خدا خوشحال شد و فرمود: این آیه نزد من از همه دنیا محبوب تر است»....(قرطبی، تفسیر قرطبی، ج 7، ص 259). منظور از جمله «یستبدل قوما غیرکم» ایرانیان هستند. برخی مفسران نیز آنان را یکی از احتمالات آیه دانسته اند. (محمدبن جریر طبری، تفسیر طبری،ج 26، ص 86/ اسماعیل بن کثیر قرشی دمشقی، تفسیر القرآن العظیم، بیروت، دارالمعرفه) در حدیث آمده است هنگامی که رسول خدا (صلی الله علیه وآله) آیه شریفه (وإن تتولوا) را تلاوت کردند، حاضران عرض کردند ای رسول خدا! کسانی که اگر ما اعراض کردیم خدا آنان را جانشین ما می کند و آنان مانند ما نخواهند بود، کیانند؟ رسول خدا دست بر پای سلمان فارسی زد و فرمود: این و طایفه اش هستند. (سپس اضافه کرد:) اگر دین خدا آویزه ستاره ثریا باشد، حتما مردانی از فارس به آن خواهند رسید (ابونعیم اصفهانی، تاریخ اصفهان، ج 1، ص 4/ متقی هندی، کنزالعمال، ج 12، ص 90، ح 34126) و (جلال الدین سیوطی، الدرالمنثور، ج 6 ص 215).2- روزی سلمان به مجلس پیامبر (صلی الله علیه وآله) وارد شد. حاضران برخاستند و به او احترام کردند و او را در بالای مجلس نشاندند. در این هنگام، فردی وارد شد و تا نگاهش به سلمان افتاد، گفت: این عجمی کیست که در بالای مجلس، در میان عرب ها نشسته؟ پیامبر(صلی الله علیه وآله) برای محکوم کردن چنین عقیده ای، بر منبر رفت و خطبه خواند و در بخشی از آن فرمود: «انسان ها از زمان آدم تا امروز، مانند دندانه های شانه (کنار هم مساوی)اند. عرب را بر عجم و سرخ پوست را بر سیاه پوست برتری نیست، جز به ملاک تقوا. سلمان دریایی است که به انتهایش نتوان رسید و گنجی است که تمام نمی شود. سلمان از ما اهل بیت است. او آب گوارایی است که از آن حکمت می تراود و برهان ارائه می دهد».3- در آیه 133 از سوره نسا نیز آمده است: ان یشا یذهبکم ایها الناس ویات بآخرین وکان الله علی ذالک قدیرا «ای مردم! اگر خدا بخواهد، شما را از میان می برد و افراد دیگری را (به جای شما) می آورد؛ خدا همواره بر این کار تواناست». در روایت آمده است هنگامی که این آیه نازل شد، پیامبر(ص) دست خود را بر پشت «سلمان» زد و فرمود: «آن افراد، از قوم این شخص (سلمان) هستند؛ یعنی مردم غیر عرب از فارس» (تفسیر قرطبی، ج9، ص6161) حالاجناب مفتی سعودی بی محابا تهمت می زند و ایرانیان را مجوس می شمارد. بعید است این روحانی مدعی در این حد نداند که خورشید اسلام پیش از پایان قرن نخست همه جای ایران را فرا گرفت و معدودی تسلیم نشدند ولی در کنار مسلمانان برادرانه زندگی کردند؛ همچنان که اکنون نیز چنین است، در کمتر جایی مانند ایران، فرق و مذاهب در کنار هم زندگی مسالمت آمیز داشته اند. شاید این جناب مفتی، ایرانیان را برحسب گذشته تاریخی شان مجوسی می داند، بر این قیاس باید گفت پس مردم جزیره عرب نیز مشرک یا کافر تلقی می شوند. چون خطابات قرآن به تعبیر «یا ایها الکافرون» یا «مشرکون» بیشتر به اهل مکه است و غالب آن مردم در آن روزگار برحسب آیات متعدد بت پرست بودند، حال آنکه چنین سخن ناروایی را هیچ ایرانی به ملت عرب نمی گوید و مردم جزیره العرب را مسلمان می داند. اگر این مفتی سعودی متوجه باشد صاحبان صحاح سته که مهم ترین منابع فقهی و کلامی اهل سنت است، از قبیل ترمذی، ابومسلم و بخاری همه ایرانی بودند؛ چگونه او به خود اجازه می دهد بزرگان علمی اهل سنت را این گونه زیر سوال ببرد و همه ایرانیان را مجوس بخواند. بنابراین به مفتیان مکه و مدینه توصیه می شود بر این اختلاف دامن نزنند و ناسنجیده سخن نگویند و اختلاف سیاسی میان دو دولت را به دین و اسلام نکشانند و کوشش کنند تضاد میان ایران و عربستان حل وفصل شود. نباید اجازه داد اختلافات زمان جاهلیت بازگردد زیرا شکاف میان این دو کشور بزرگ اسلامی به سود هیچ یک از دو کشور و حتی دولت های منطقه نخواهد بود که خداوند می فرماید: «واعتصوا بحبل الله جمیعا ولاتقرقوا» (آل عمرا/ 103).
                