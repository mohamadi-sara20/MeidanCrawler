شنبه ۲۲ آبان ۱۳۹۵
-----------------------------------------
type_unknown
-----------------------------------------
برجام برگشت ناپذیر است
-----------------------------------------

                    شرق: ایرانی ها، اروپایی ها و حتی آمریکایی ها و مسئولان آژانس بین المللی انرژی اتمی، نگران آینده برجام هستند. این نگرانی را در اظهارنظرهای مبتنی بر برگشت ناپذیری برجام آنها به وضوح می توان مشاهده کرد و از مواضع پیش از انتخابات دونالد ترامپ ناشی می شود. رئیس جمهوری منتخب آمریکا، تاکنون اظهارت تندی درباره ایران و به خصوص برجام کرده است؛ اما بسیاری از کارشناسان و تحلیلگران مسائل بین الملل، با این استدلال که ترامپ مشغول مبارزات انتخاباتی است، امیدوار بودند در صورت پیروزی، متعادل تر عمل کند. ترامپ اکنون به کاخ سفید راه پیدا کرده ولی آن طور که از اظهارات مشاور سیاست خارجی او برمی آید، بنای تعدیل را در رویکرد سیاست خارجی خود ندارد. اظهارات او با پاسخ هایی از سوی فدریکا موگرینی، مسئول سیاست خارجی اروپا، محمدجواد ظریف، وزیر خارجه کشورمان و میخائیل چوداکوف، معاون روسی آژانس بین المللی انرژی اتمی، مواجه شد و همه آنها تاکید کردند برجام معاهده ای چندجانبه است و ترامپ به تنهایی نمی تواند آن را لغو کند. ترامپ پیش تر گفته بود برجام را پاره خواهد کرد و حالا«ولید فارس»، مشاور سیاست خارجی او، در مصاحبه ای از تصمیم ترامپ مبنی بر اصلاح توافق هسته ای با ایران، همسو با منافع کشورهای عربی، خبر داده است.مشاور لبنانی تبار ترامپ با بیان اینکه «رئیس جمهور منتخب آمریکا، توافق هسته ای با ایران را به گونه ای تغییر خواهد داد که به نفع کشورهای زیان دیده از دخالت های تهران در منطقه باشد»، گفته است: «ترامپ در برنامه های انتخاباتی خود، تاکید کرد از توافق هسته ای خوشش نمی آید». مشاور ترامپ «پاره کردن برجام» را اقدامی تند توصیف کرده و توضیح داده است دولت جدید قصد بازبینی در این توافق را دارد. به گفته او: «ممکن است مذاکره درباره برخی بندهای توافق، تکرار شده و دوباره به کنگره آمریکا ارسال شود».آن طور که مشاور سیاست خارجی ترامپ گفته، او نیز مانند بسیاری از جمهوری خواهان تندرو، اعتقاد دارد واشنگتن همه چیز را بدون دستاورد ویژه ای، به ایران تقدیم کرده است. ولید فارس مدعی شده در توافق هسته ای، منافع کشورهای عربی همسایه با ایران در نظر گرفته نشده؛ در حالی که این کشورها در سایه تهدیدات روزافزون ایران، جزئی از هرگونه ترتیبات مرتبط با این پرونده هستند.مشاور ترامپ با اشاره به اینکه با متحدان و شرکای خود برای بررسی نحوه تعامل با نقش ایران نشست برگزار خواهند کرد، گفته است روابط واشنگتن با کشورهای عربی، در دوره ترامپ بهبود می یابد. ظریف: برجام به نفع همه استاو ضمن بیان این توضیحات پیرامون سیاست خارجی ترامپ، از کسانی که نگران اظهارات جنجالی ترامپ در این حوزه هستند، خواسته است درک کنند که اینها اظهارتی در چارچوب تبلیغات انتخاباتی بوده است. این درحالی است که بیان آن حرف های پیش از انتخابات و این اظهارات بعد از انتخابات، نگرانی درباره سیاست خارجی ترامپ را ناگزیر کرده است. از همین رو، وزیر خارجه کشورمان حین سفر خود به اروپای شرقی، لازم دیده است بار دیگر بر ضرورت پایبندی به برجام، تاکید کرده و به طور تلویحی درباره عواقب زیرپا گذاشتن آن، هشدار دهد. محمد جواد ظریف روز گذشته، بعد از ملاقات با لوبومیر زائورالک، همتای چکی خود، در جمع خبرنگاران با تاکید بر اینکه همه طرف های برجام باید به آن پایبند باشند، گفت: «برجام به درد همه می خورد؛ اما به این معنا نیست که ایران گزینه ای دیگر نداشته باشد. جمهوری اسلامی ایران می خواهد به برجام متعهد بماند و این به نفع همگان است».او به چشم انداز آینده توافق هسته ای ایران و 1+5 اشاره کرد و گفت: «برجام یک توافق بین المللی است، همه طرف ها باید به آن پایبند باشند و تنها یک توافق دوجانبه محسوب نمی شود. برجام یک توافق نامه چندجانبه منطقی است که به تصویب شورای امنیت سازمان ملل رسیده است. هرچند آمریکا به بخشی از تعهدات عمل نکرده است؛ اما ما به طور کامل به تعهدات خود عمل کرده ایم».رئیس دستگاه دیپلماسی تصریح کرد: «ما اعتقاد داریم برجام یک قرارداد منطقی است. ترجیح این است که به درد همه می خورد؛ اما به این معنا نیست که ایران گزینه ای دیگر نداشته باشد. ایران می خواهد به برجام متعهد بماند و به نفع همگان است به تعهدات برجام مثبت عمل کنند».گفتنی است ظریف، روحانی و دیگر مقامات ایرانی بلافاصله بعد از مشخص شدن نتیجه انتخابات و پیروزی ترامپ، درباره تاثیر این انتخابات بر اجرای برجام، صحبت کرده بودند. وزیرخارجه کشورمان که در رومانی به سر می برد، در نخستین واکنش خود، گفت: «مهم آن است که رئیس جمهوری آینده آمریکا موظف به رعایت تعهد چندجانبه برجام است». او ابراز اطمینان کرد: «جامعه بین المللی نیز این توقع را از ایالت متحده آمریکا خواهد داشت».حسن روحانی، رئیس جمهوری کشورمان، نیز با تاکید بر اینکه «نتیجه انتخابات آمریکا اثری در سیاست های جمهوری اسلامی ایران ندارد»، گفته بود: «عزت و استقلال ایران در این است که مواضع ما فقط از خواست و اراده مردم ایران اثر می پذیرد و با تغییرات در دولت های خارجی، تغییر نمی کند». او با اعلام اینکه «امروز دیگر آمریکا به هیچ وجه بیش از گذشته توانایی استفاده از ایران هراسی و ایجاد اجماع جهانی را علیه ایران ندارد»، گفت: «سیاست ایران در تعامل سازنده با جهان و شکسته شدن تحریم های هسته ای، روابط اقتصادی ایران با همه کشورها را در یک مسیر رو به رشد و برگشت ناپذیر قرار داده است».روحانی تاکید کرد هوشمندی ایران در توافق هسته ای، این بود که برجام را نه به عنوان توافق با یک کشور یا یک دولت، بلکه به عنوان یک قطع نامه شورای امنیت سازمان ملل، تثبیت کرد که با تصمیم یک دولت نمی توان آن را تغییر داد. موگرینی: ترامپ نمی تواند برجام را لغو کندظریف تنها کسی نیست که در 48 ساعت گذشته لازم دانسته درباره مزایای برجام برای همه کشورها صحبت کرده و تاکید کند برجام یک قرارداد دوجانبه میان ایران و آمریکا نبوده است. فدریکا موگرینی، مسئول سیاست خارجی اروپا نیز همین ضرورت را احساس کرده و بعد از پیروز ترامپ با تاکید بر اینکه «برجام توافقی دوجانبه میان تهران و واشنگتن نیست» گفته است «ترامپ نمی تواند آن را لغو کند».او به شبکه سی ان ان گفت: «توافق هسته ای با ایران یک توافق دوجانبه میان آمریکا و ایران نیست، بلکه توافقی چندجانبه است که من همچنان به عنوان رئیس کمیسیون مشترک موظفم درباره پایبندی تمام طرف های این توافق تضمین دهم».موگرینی افزود: «توافق هسته ای در چارچوب شورای امنیت سازمان ملل انجام شده و یک مسئله دوجانبه یا ملی نیست».میخائیل چوداکوف، معاون روسی آژانس بین المللی انرژی اتمی نیز روز پنجشنبه در همین باره سخن گفت و با تاکید بر اینکه «برجام به عنوان یک پیمان معتبر بین المللی با ایران برگشت ناپذیر است»، خاطرنشان کرد: «آژانس بین المللی انرژی اتمی یک سازمان فنی است و هیچ ارتباطی با سیاست ندارد و من شخصا معتقدم نمی توان باور کرد چنین توافقی برگشت پذیر باشد». واشنگتن: همه چیز ممکن استنگرانی درباره آینده برجام وقتی جدی تر می شود که می بینیم اظهارت ترامپ علاوه بر مقامات ایرانی، اروپایی و مسئولان آژانس، خود آمریکایی ها را نیز به فکر انداخته و دلواپس کرده است. دلواپسی آنها به قدری است که مارک تونر، سخنگوی وزارت خارجه این کشور در نخستین کنفرانس مطبوعاتی خود بعد از مشخص شدن نتایج انتخابات، تعلیق توافق هسته ای ایران در دوران ترامپ را محتمل دانست. به گفته او «با توجه به اینکه ترامپ در کمپین خود گفته بود در صورت پیروزی توافق هسته ای ایران را تعلیق خواهد کرد، این احتمال وجود دارد که وی دست به چنین اقدامی بزند».تونر که در پاسخ به پرسشی درباره احتمال لغو توافق هسته ای با ایران از طرف دولت ترامپ گفت: «همه چیز ممکن است»، ادامه داد: «خروج آمریکا از توافق هسته ای اگرچه مطلوب نیست، اما از نظر حقوقی امکان پذیر است. توافق هسته ای با ایران توافقی است که هر یک از طرف های امضاکننده می تواند از آن کنار بکشد».سخنگوی وزارت امور خارجه آمریکا، درعین حال گفت خروج از توافق هسته ای می تواند پیامدهای زیادی داشته باشد. بااین حال او تاکید کرد صحبت هایش در حد فرضیات است و اکنون برای صحبت کردن درباره تصمیم های ترامپ در دوران ریاست جمهوری اش هنوز زود است. مشاور ترامپ: رویکرد قاطعانه ترهمه نگرانی ها درباره سیاست خارجی ترامپ پیرامون ایران و برجام نیست و موضوعات دیگری مثل مسائل منطقه، ارتباط آمریکا با کشورهای عربی و روسیه را نیز دربر می گیرد. مشاور ترامپ در مصاحبه خود اظهاراتی نیز درباره مبارزه با داعش داشت مبنی بر اینکه اولویت اول سیاست خارجی دولت آینده آمریکا این مسئله خواهد بود. او گفت رویکرد دولت ترامپ در این زمینه با دولت فعلی آمریکا متفاوت و «غیریکجانبه و قاطعانه تر» خواهد بود. ولید فارس همچنین گفت دولت آینده آمریکا ائتلافی را با کشورهای عربی تشکیل خواهد داد و سیستم دفاعی اروپاییان را برای مقابله با تروریسم به کار خواهد گرفت. او درباره همکاری با روسیه نیز گفت: «البته که او با روس ها صحبت خواهد کرد، اما این به معنی تقسیم دنیا با روسیه نیست».مشاور ترامپ افزود: «اولویت اول آمریکا تشکیل ائتلافی با کشورهای میانه رو عرب است و ما به کشورهایی مانند کشورهای حاشیه خلیج [فارس]، اردن و مصر نظر داریم».گفتنی است ولید فارس در واکنش به اظهارنظر مصاحبه کننده که یادآور شد چنین ائتلافی در حال حاضر هم وجود دارد، گفت: «کاش چنین بود، اما بسیاری از دیپلمات های عرب می گویند مایل بوده اند چنین نیروی هوایی مشترکی را [با آمریکا] برای جنگ علیه تروریسم داشته باشند، اما دولت اوباما گفت نه، ما نمی خواهیم شما در سوریه یا عراق باشید... به خاطر توافق با ایران؛ به همین علت هم بخش اعظم نبرد [علیه داعش] در عراق از سوی شبه نظامیان طرفدار ایران صورت می گیرد». شعارهای انتخاباتی ترامپگفتنی است سیاست خارجی ترامپ از همان وقتی موجب نگرانی شد که در نخستین مناظره انتخاباتی خود به شدت از توافق هسته ای ایران انتقاد کرد. او این توافق را یکی از «شاهکار های سیاست خارجی هیلاری کلینتون» نامید و مدعی شد ایرانی ها که داشتند سقوط می کردند و زیر فشار تحریم خفه می شدند، با استفاده از این توافق به یک قدرت بزرگ بدل خواهند شد. فقط برجام نبود که او را عصبانی می کرد؛ او از پرداخت 400 میلیون دلار پول نقد به ایران نیز بسیار گله مند بود و اوباما را متهم می کرد این پول را به عنوان «باج» داده تا شهروندان آمریکایی را آزاد کند. رویارویی میان قایق های تندرو ایرانی و ناوهای آمریکایی در خلیج فارس نیز موضوع دیگری بود که به ترامپ فرصت داد مواضع ضدایرانی خود را به نمایش گذاشته و بگوید اگر رئیس جمهوری شود در این گونه موارد به قایق های ایرانی شلیک می کند.او درباره مسائل منطقه نیز اظهاراتی کرد که به گمان برخی از تحلیلگران مسائل سیاسی اگر عملی شود، می تواند به تغییر موازنه قدرت در خاورمیانه به نفع ایران انجامد. ترامپ گفته بود: «ما می خواهیم از شر داعش خلاص شویم؛ روس ها هم همین را می خواهند؛ خب پس بگذارید آنها این کار را بکنند؛ چه مشکلی با این موضوع دارید؟ ما چرا باید نگران این درگیری نظامی روس ها در سوریه باشیم؟» و از سوی دیگر با نگاهی انزواطلبانه گفته بود: «آمریکا نمی تواند پلیس دنیا باشد و میلیاردها دلار برای کشورهای دیگر هزینه کند؛ درحالی که آنچه را ما نیاز داریم، نمی دهند». او حتی دخالت تمام عیار آمریکا در خاورمیانه به سود متحدان منطقه ای را رد کرده و در آگوست 2015، گفته بود: «دولت های عرب خلیج فارس باید به آمریکا پول دهند؛ چراکه بدون حمایت آمریکا وجود نداشتند». براساس همین اظهارات بود که برخی سیاست خارجی او را به نفع ایران ارزیابی کردند و برخی دیگر گفتند پیش بینی ناپذیربودن ترامپ اوضاع را برای ایران سخت تر می کند.دیگر نکته درخور توجه در مواضع ترامپ، اظهارات ضداسلامی اش بود که به گمان برخی شمشیر دولبه ای برای تهران به حساب می آید. او دولت های سنی و نه ایران را تجسم اسلام رادیکال معرفی کرده بود و برخی از تحلیلگران مسائل بین الملل این موضوع را چرخشی معنادار و مثبت به سوی ایران تلقی کردند. گروه دیگری از تحلیلگران نیز اگرچه پیروزی ترامپ را با پایان نبرد سوریه و بحران خاورمیانه برابر می دانستند، با استناد به اینکه بیگانه ستیزی و تشدید حضور دشمنی خارجی بخش جدایی ناپذیر از سیاست خارجی آمریکاست، اعتقاد داشتند ترامپ از فردای نابودی داعش، دشمن دیگری جایگزین می کند و دراین میان گفتمان «ایران مانند ام القرای اسلام»، ایران را به دشمن بعدی آمریکا تبدیل می کند. رگه هایی از این احتمال در اظهارات پیش از انتخابات ترامپ دیده می شد. همان وقت که در مناظره آخر، آزادی موصل را به نفع ایران دانست. او با تاکید بر اینکه از حضور سربازان آمریکایی در عراق پشتیبانی نمی کند، از اعلام قبل از موعد آماده سازی ها برای آغاز عملیات موصل انتقاد کرد و مدعی شد ایران، پیروز اصلی نبرد موصل خواهد بود. او با بیان اینکه ایران باید از آمریکا به خاطر آزادشدن موصل تشکر کند، مدعی شد تهران از تصرف موصل نفع می برد و به خاطر این موضوع از واشنگتن سوءاستفاده می کند تا به این ترتیب به طور تلویحی حتی با آزاد سازی موصل نیز مخالفت کند.
                