چهار‌شنبه ۲۲ اردیبهشت ۱۳۹۵
-----------------------------------------
سرمقاله
-----------------------------------------
خط قرمزها در تحولات منطقه
-----------------------------------------

                    تحولات موسوم به بهار عربی در کشورهای درگیر بحران با نتایجی متفاوت به خط پایان رسیده است. تونس که آغازگر این تحولات و تغییرات در جهان عرب بود، به دلیل عقلانیت رهبران جدید تا حد امکان از نتایج زیان بار آن مصون ماند و به تک شاخه گل این تحولات تبدیل شد. مصر پس از ساقط شدن مبارک و کارنامه ناموفق اخوان المسلمین در حکمرانی، چرخه دیکتاتوری نظامیان را بازتولید کرد. لیبی رهاشده از دست قذافی، گرفتار آنارشسیم و به جولانگاه گروه های افراطی مسلح تبدیل شده است. مطالبات برحق مردم بحرین در سکوت خبری جهان سرکوب شد و این کشور عملابه اشغال نظامی عربستان در آمد. فجیع ترین نتیجه بهار عربی اما گریبان گیر سوریه شد و سرزمینی را که از سپیده دم تاریخ، گهواره تمدن بشریت بود به یکی از فعال ترین مراکز تروریستی جهان تبدیل کرد. جنگ در این کشور در حالی پنجمین سال خود را پشت سر گذاشته است که پیامدهای فاجعه بار آن تا دهه های آینده گریبان گیر مردم مظلوم این کشور و منطقه خواهد بود. در آغازین روزهای بهار عربی، برخی از تحلیلگران بی آنکه اصالت جنبش و مطالبات برحق مردم علیه نظام های توتالیتر و دیکتاتورهای مادام العمر این کشورها را نفی کنند، در مورد مدیریت غرب بر این تحولات و هدایت آن در مسیری که در جهت منافع آنها باشد، هشدار داده بودند. امروز پس از گذشت چند سال و مشاهده نتایج این تحولات به خصوص در سوریه، درستی آن هشدارها پیش روی ماست. در بیان علل نتایج تحولات بهار عربی یا بیداری اسلامی تاکید بر نقش آمریکا و غرب در تغییر مسیر و ممانعت از دستیابی مردم این کشورها به اهداف جنبش برحق و مطالبات مشروعشان کافی نیست. ما نیازمند واکاوی این تحولات، دستیابی به تعریف و تحلیلی مشترک و تعیین مسیر و نقشه راه سیاست خارجی منطقه ای هستیم که سیاست گذاران و نخبگان در آن اتفاق نظر داشته باشند. تحولات اخیر عراق و سردادن شعارهایی علیه ایران در جریان ورود طرفداران مقتدی صدر به منطقه سبز، اشغال مجلس این کشور با توجه به سرمایه گذاری و نقش انکارناپذیر کشورمان در تحولات چندساله اخیر این کشور، بحران یمن و رویارویی با عربستان با زعامت حاکمان جدید که در مقابله با ایران شمشیر را از رو بسته اند، همچنین نقش ایران در سوریه و افزایش سربازان و سرداران شهدای حرم، تحلیل و تبیین آینده این بحران ها در پرتو تغییرات و تحولات غافلگیر کننده منطقه و صف بندی های اخیر از مواردی است که غفلت از آن ممکن است آفاتی را در پی داشته باشد. این سخن بدان معنی نیست که ایران چشمان خود را بر این تحولات ببندد و از دور نظاره گر آن باشد. چنین ادعایی از جانب هرکس مطرح شود دور از واقعیت و نادیده گرفتن منافع کشور در این تحولات است. سخن در میزان مداخله در این تحولات و چگونگی تعامل با دیگر بازیگران آن است.تحولات اخیر سوریه و بده بستان روسیه و آمریکا برای پایان دادن به این بحران در چارچوب توافقات ژنو و براساس اهداف و منافع خود از جمله مواردی است که به بررسی عمیق و حصول اجماع در راهبرد ایران در قبال این بحران نیاز دارد. سیاست روسیه در بحران سوریه برخلاف برخی برداشت های ناصواب در داخل، کاملاپراگماتیک و براساس اهدافی است که ایدئولوژی نقش و جایگاهی در آن ندارد. مسکو برای پیشبرد اهداف خود به هیچ خط قرمزی جز منافع روسیه پای بند نیست. برای آمریکا نیز حل بحران سوریه پس از توفیق اوباما در پیشبرد مذاکرات هسته ای و دستیابی به توافق برجام، به عنوان دومین دستاورد در سیاست خارجی از اهمیت بالایی برخوردار است. از قراین چنین بر می آید که این دو کشور در این نکته به توافق رسیده اند که پایان جنگ سوریه مستلزم کناره گیری اسد از قدرت است. لاوروف هفته گذشته به صراحت اعلام کرد «بشار اسد متحد ما نیست و ما در جنگ علیه تروریسم و برای حفظ یکپارچگی سوریه از او حمایت می کنیم». سیاست آمریکا درباره بشار اسد نیز از اولین ماه های بحران به صورتی کاملاروشن بیان شده است. ایران قبلاطرحی چهارماده ای را برای حل بحران سوریه ارائه داده بود که به دلیل انطباق نداشتن با واقعیت های میدانی سوریه چنانچه دیدیم در مسیر اجرا عملاغیرممکن شد. اکنون در شرایطی که آمریکا و روسیه در حال پیشبرد اهداف مذاکرات ژنو هستند، دکتر ولایتی از خط قرمزی سخن گفته است که به ظاهر چندان انطباقی با اوضاع کنونی سوریه امروز ندارد و کشورهایی که در مراحل اول جنگ سوریه و جلوگیری از فروپاشی نظام و نیفتادن آن در دام نیروهای افراطی با ایران همراه بودند، در فاز جدید و تامین این راهبرد لزوما با ایران همراه نخواهند بود. در پرتو توافق آمریکا و روسیه و نقش آفرینی عربستان و ترکیه تضمینی به موفقیت این راهبرد در چشم انداز قرار ندارد. پیشنهاد نگارنده این است که به جای اصرار بر بقای شخص به فکر راه حل هایی باشیم که تضمین کننده حفظ تمامیت ارضی سوریه، تشکیل دولتی فراگیر متشکل از همه اقوام و گروه ها و حامی مقاومت باشد. تامین این هدف سهل الوصول تر از اصرار بر چنین طرح هایی است. ضمن اینکه در این راهبرد ایران می تواند همچنان به نقش محوری خود در سوریه ادامه دهد و دیگر بازیگران فعال در بحران سوریه را به دنبال خود بکشاند. تجربه موفقیت ایران در تامین اهداف خود در توافق هسته ای با مذاکره با غول های دنیا نمایانگر این است که دیپلماسی جایگاه ویژه ای در حل وفصل پیچیده ترین بحران ها دارد. این تجربه حتی در بحران های به شدت نظامی و امنیتی سوریه، عراق و یمن نیز تکرارشدنی است، منوط به اینکه در کنار استفاده از ابزار سخت قدرت که اکنون در حال اجراست، به دیپلماسی و دیپلمات ها نیز فرصت بازیگری داده شود.
                