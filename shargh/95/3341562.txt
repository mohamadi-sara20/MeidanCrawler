پنج‌شنبه ۲۶ فروردین ۱۳۹۵
-----------------------------------------
سرمقاله
-----------------------------------------
تصمیم درست روحانی
-----------------------------------------

                    رئیس جمهور اسلامی ایران پیش از سفر به استانبول برای شرکت در اجلاس سران کشورهای عضو سازمان همکاری اسلامی، پیام مشخصی برای کشورهای مختلف داشت و نسبت به رفع اختلافات در دنیای اسلام، ایجاد وحدت و انسجام در میان کشورهای اسلامی و مخصوصا در زمینه مبارزه با تروریسم ابراز امیدواری کرد. در سخنان دکتر روحانی، یک نکته کلیدی وجود داشت که تا زمانی که کشورهای منطقه همکاری نکنند مشکل افراطی گری و تروریسم حل وفصل نخواهد شد. با توجه به برخی زمزمه ها مبنی بر احتمال حضورنیافتن رئیس جمهور در این اجلاس مهم، اصل این سفر را باید ناشی از دیپلماسی فعال و پرهیز از انفعال در سیاست خارجی دولت یازدهم ارزیابی کرد. معنا ندارد در اجلاسی مانند اجلاس سران کشورهای عضو سازمان همکاری اسلامی که در فواصل زمانی نسبتا طولانی برگزار می شود و درباره مباحث منطقه و جهان اسلام بحث و تبادل نظر صورت می گیرد، کشور مهمی چون ایران در بالاترین سطح شرکت نکند چراکه منافع ملی ما چنین اقتضایی دارد. همچنین پیام مشخص برای کشورهایی نظیر عربستان و متحدان او در مورد نبود راهی جز گفت وگو و همکاری در منطقه، موضع بحق کشورمان در این حوزه را تقویت خواهد کرد. واضح است که اختلاف نظرها درباره مسائل خاورمیانه، بسیار زیاد است. اساسا نگاه ایران به منطقه و مسائل عراق، سوریه، لبنان و یمن با دیدگاه کشورهای عرب حوزه خلیج فارس، دو زاویه متفاوت دارد. دو راه پیش روی ایران است؛ از دیپلماسی محدود رسانه ای فعلی استفاده کرده و با فشار به کشورهای عربی، آنها را به پذیرش اشتباه خود ترغیب کنیم و اگر چنین اتفاقی رخ داد آنگاه پای میز مذاکره برویم. این روش برای شرایط امروز منطقه و دیدگاهی که برخی از کشورهای عربی دارند، پاسخ گو نیست. راه دوم، رهانکردن مسائل منطقه و تداوم درگیری های نیابتی، قومی و طایفه ای است که معلوم نیست به کدام سمت وسو برود؟ پس باید بنشینیم و با حفظ مواضع اصولی، نقاط مشترکی را بیابیم. به نظر نمی رسد فرصت استثنایی در این اجلاس برای گفت وگو با مسئولان سعودی پدید آید اما تجربه دیپلماتیک شخصی نگارنده، روزنه امیدی را باقی می گذارد. معمولااین گونه اجلاس ها فرصت مناسبی است که به شکل اتفاقی یا از طریق واسطه ها، برخی گفت وگوها شکل گرفته و به نقطه امیدوارکننده ای برسد. به یاد دارم رئیس جمهور دوران اصلاحات به اجلاسی بین المللی دعوت شده بود و ما برنامه قبلی برای دیدار با رئیس جمهور الجزایر نداشتیم. تلاش هایی برای بهبود روابط صورت گرفته بود اما امیدی نبود. در آن اجلاس فرصتی پیش آمد تا رئیس جمهور اسلامی ایران با آقای بوتفلیقه که به تازگی رئیس جمهور شده بود گفت وگو کنند و پس از آن در فرصت مناسبی، روابط بهبود یافت. ممکن است درباره عربستان دیدگاه های دیگری هم در کشور وجود داشته باشد اما وقتی دیپلماسی جمهوری اسلامی ایران بر کاهش تنش های منطقه ای و حل مسائل از طریق سیاسی استوار است، دلیلی برای طرح این دیدگاه ها وجود ندارد. در ماجرای برجام هم وقتی از منتقدان سوال می شد چه راهی برای خروج از تحریم ها و فشار دارند، پاسخی نداشتند. با توجه به ایجاد درک نسبی در جهان درباره نبود راه حل غیرسیاسی برای موضوع سوریه و حضور ایران و عربستان در اجلاس های بین المللی در این باره، این امیدواری وجود دارد که عربستان هم این روش را برای حل مشکلات بپذیرد.می دانیم عربستان دارای دولتی متمرکز است و تصمیم گیری در دایره بسته ای صورت می گیرد. به ویژه امروز که پادشاه جدید این کشور، دیدگاهی متفاوت با پادشاه قبلی این کشور دارد. به همین دلیل عربستانی ها، از نفت و فوتبال گرفته تا سوریه و یمن، به دنبال تقابل با ایران هستند و مسائل را با یکدیگر مخلوط کرده اند. با این حال این کشور آبروی خود را در یمن گذاشته اما نتیجه ای نگرفته است پس باید سعی کنیم عربستان زودتر این مسئله را درک کند. امروز دیدگاه جامعه بین المللی و ایران به هم نزدیک تر است تا دیدگاه جامعه بین المللی و عربستا ن سعودی. اگر مشکلات در منطقه حل نشود، مسیر توسعه برای همه کشورها دشوارتر خواهد شد. حتما انفجار تروریستی در استانبول، سایر پایتخت های منطقه را هم تهدید خواهد کرد پس همه باید به این نقطه مشترک برسند که این تحرکات باید در نطفه خفه شود و راهی جز حداقلی دیدن اختلافات و نشستن بر سر میز مذاکره وجود ندارد. اگر همه منتظر عقب نشینی طرف مقابل در دیدگاه ها و عملکرد منطقه ای خود باشند شاید افتادن منطقه به ورطه خطرناک جنگ و تنش، هیچ گاه مجال مذاکره و گفت وگو را فراهم نکند. حضور دکتر روحانی در این اجلاس، حتما فرصتی مغتنم است به شرط آنکه طرف های دیگر هم درک درستی از وخامت شرایط فعلی خاورمیانه داشته باشند.
                