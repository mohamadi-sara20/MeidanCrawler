چهار‌شنبه ۵ آبان ۱۳۹۵
-----------------------------------------
یادداشت
-----------------------------------------
آیت الله خاتمی، عالم با عمل
-----------------------------------------

                    درباره خصائل اخلاقی و خاطرات نیک به یادمانده از حضرت آیت الله خاتمی، اگرچه در سال های گذشته از ارتحال ایشان، سخن بسیار گفته شده، اما بازخوانی سلوک و صفای این عالم مردمی در هر سال یادی، از باب تذکر برای همه ما و نکوداشت یاد آن فرزانه سفرکرده، نیکو و بجاست. آنچه در این فرصت کوتاه لازم می دانم درباره خصوصیت های «آقا» بیان کنم، بیش از همه معطوف به صفات فرزانگی و تواضع ایشان است. درباره تواضع و فروتنی ایشان، بارها خاطراتی نقل شده و این صفت آیت الله خاتمی، زبانزد خاص و عام است؛ چنان که مردم اردکان نیز به یاد دارند روزهایی که ایشان مسیر حرکت خود در شهر را پیاده طی می کردند، در مقابل اصرار برخی از همشهریان برای سوارشدن بر موتورسیکلت یا وانت آنها هم ابایی نداشتند و بدون تکبر، با مردم همراه می شدند. ایشان آن قدر با مردم و به ویژه جوانان شهر مانوس بودند و به قولی خود را تافته جدابافته نمی دانستند که به یاد دارم در اوایل انقلاب و هنگامی که تازه جهاد سازندگی تشکیل شده بود، خودشان پیشاپیش جوانان به روستاها می رفتند و از صبح در کار دروی محصول کشاورزان همکاری می کردند و این در حالی بود که در آن سال، فصل درو با ماه مبارک رمضان هم زمان بود. اخلاق نیکو و حسن برخورد و سخاوتمندی ایشان به گونه ای بود که همیشه در خانه شان به روی مردم باز و منزلشان، ملجا مردم بود. اما این سخاوت و در گشاده، با وسواس شدید ایشان روی حفظ و نحوه مصرف بیت المال همراه بود؛ به گونه ای که وقتی ایشان به عنوان امام جمعه یزد و نماینده ولی فقیه در این شهر منصوب شدند و بنده و چند نفر دیگر از عزیزان که مسئولیت کارهای دفتر ایشان را به عهده داشتیم، برای تردد بین اردکان و یزد، فقط در شرایطی به ما اجازه می دادند از اتومبیل دفتر استفاده کنیم که پنج نفر هم زمان بخواهیم به اردکان برگردیم و در سایر موارد می گفتند صحیح نیست که برای رفت وآمد دو نفر، از خودروی بیت المال استفاده شود و ما مجبور به استفاده از وسایل حمل ونقل بین شهری بودیم. پیش از آن هم با وجود اینکه یکی از مهم ترین منابع واریز وجوهات برای حضرت امام (ره) بودند و به واسطه علاقه مردم اردکان به امام و اعتماد مردم به ایشان، همیشه مبالغ زیادی از وجوهات نزد ایشان بود و اختیار هزینه کردن مقداری از آن را هم داشتند، وقتی آقای حجت الاسلام خاتمی قصد داشت در قم منزلی تهیه کند، ایشان یک ریال هم از آن پول به آقای خاتمی ندادند و همسرشان خانم ضیایی که او هم زنی فاضل و فرهیخته بود با فروش یک قطعه زمین پدری، هزینه تامین مسکن آقای خاتمی را فراهم کردند. وقتی هم که قرار بود فرزند دیگر ایشان، یعنی علی آقا در دانشگاه ادامه تحصیل دهند و نیاز به واریز مبلغی به عنوان شهریه بود، «آقا» حتی حاضر به قرض دادن این پول از بیت المال به فرزندشان نشدند و آن سال انارهای باغ را پیش فروش کردند تا پول تحصیل علی آقا تامین شود. اما غیر از این سلوک شخصی که یادآور ویژگی هایی بود که ما از پیامبر اکرم(ص) درباره نحوه برخورد و نشست و برخاست با مردم شنیده بودیم، بعد فرزانگی وجود ایشان نیز منحصربه فرد بود؛ تا آنجا که در پیام حضرت امام (ره) به مناسبت ارتحال ایشان، بر روشن بینی و فرزانگی ایشان تاکید شده بود. آیت الله خاتمی با وجود آنکه از روحانیون بلندمرتبه بود، در همان زمانی که برخی از علما تحصیل در دانشگاه را جایز نمی دانستند، مشوق دانشجویان بود و تقریبا همه فرزندان دختر و پسر ایشان تحصیلات عالی داشتند. ایشان در سال های دور که بسیاری از روحانیون با روزنامه و رادیو مخالف بودند، از همان شماره های ابتدایی روزنامه اطلاعات، این نشریه را مطالعه و آرشیو می کردند و این آرشیو الان در کتابخانه اردکان موجود است. من به خاطر دارم که ما در خانه مان یک رادیو ترانزیستوری داشتیم و پدر مرحوم بنده که یک دبیر بود، از این رادیو استفاده می کرد و «آقا» همیشه برای گوش دادن به اخبار رادیو به منزل ما می آمدند. ایشان نه تنها اخبار رادیو ایران، بلکه رادیو «پیک ایران» که رسانه کمونیست ها بود و همچنین رادیو بی بی سی را هم گوش می کردند و معتقد بودند باید علاوه بر مسائل خودمان، به همه اخبار دنیا احاطه داشته باشیم. در همان سال ها که برخی از علما انتقاد از دکتر شریعتی را به مرز تکفیر او رسانده بودند، «آقا» تقریبا تمام کتاب های مهم دکتر شریعتی را خوانده بود و با وجود اینکه به برخی از نظرهای ایشان نقد داشتند، اما مطالعه آثار دکتر شریعتی را منع نمی کردند و در میان اصحاب ایشان که بسیاری از آنها، جوانان بودند، خیلی ها کتاب های دکتر شریعتی را می خواندند و درباره آن از «آقا» سوال می پرسیدند و جواب می گرفتند.همین ویژگی های فکری باعث شده بود طیفی از جوانان انقلابی نظیر مقام معظم رهبری، پیش از انقلاب با ایشان محشور باشند و با وجود اینکه شاید حدود 40 سال از این جوانان مسن تر بودند، ولی طرز فکرشان به آنها نزدیک بود و نیروهای جوان انقلاب با ایشان انس داشتند. یکی دیگر از ویژگی های آقای خاتمی، التزام به عمل درباره مسائلی بود که به دیگران توصیه می کردند. بسیاری از نزدیکان ایشان و بزرگان انقلاب به یاد دارند در سال های پایانی عمر ایشان که مصادف با سال های آخر جنگ بود، وقتی تحت تاثیر حملات شیمیایی صدام و مسائل پایان جنگ، روحیه رزمندگان آسیب دیده بود، یک بار مقام معظم رهبری که رئیس جمهور وقت و امام جمعه تهران بودند، فراخوانی برای حضور در جبهه ها دادند و خودشان نیز عازم جبهه شدند و بسیاری از ائمه جمعه هم در پاسخ به این فراخوان هم به جبهه ها رفتند و هم جوانان را به حضور در جبهه ها دعوت کردند. در آن زمان آیت الله خاتمی به دلیل بیماری، در بیمارستان بستری بودند و به ایشان خون تزریق می شد. اما ایشان روند درمانی را متوقف کردند و خودشان عازم جبهه ها شدند. وقتی مقام معظم رهبری در تیپ الغدیر، آیت الله خاتمی را دیده بودند و نماز جماعت هم به امامت ایشان برگزار شده بود، ابراز تعجب کرده بودند و گفته بودند شما الان باید در بیمارستان باشید. اما آقای خاتمی گفته بودند من می خواستم مردم را به حضور در جبهه ها دعوت کنم و قبل از اینکه دیگران را به این کار فرابخوانم باید خودم آن را انجام می دادم؛ چون نمی توانم مردم را به کاری که خودم انجام نمی دهم، دعوت کنم. در نهایت این نوع رفتارها و صفا و خلوصی که مردم از ایشان دیده بودند و آنچه گفته شد که تنها گوشه ای از آن حیات سالکانه بود، باعث شد در روز تشییع باشکوه پیکر ایشان، همه اقشار مردم و حتی زرتشتیان یزد نیز برای بدرقه «آقا» بیایند.
                