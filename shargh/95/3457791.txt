چهار‌شنبه ۱۲ آبان ۱۳۹۵
-----------------------------------------
یادداشت
-----------------------------------------
استقلال مجلس و کنترل نمایندگان
-----------------------------------------

                    با ابلاغ سیاست های کلی انتخابات ازسوی مقام معظم رهبری که بعد از مشورت با مجمع تشخیص مصلحت نظام صورت گرفت، مشخص شد قانون فعلی کارایی لازم را ندارد و بر دولت فرض است به سرعت لایحه جامعی در این خصوص تدارک ببیند. قوانین انتخاباتی به بهانه های مختلف در مجالس گذشته تغییر کرده و به گفته نمایندگان وصله پینه شده است و ماحصل آن، تنگ ترشدن دایره نامزدی افراد در انتخابات نسبت به دوره های گذشته است. آنچه در نوشتار حاضر به آن می پردازم، برداشت بحث برانگیز سخنگوی شورای محترم نگهبان از سیاست های کلی ابلاغی است که باید به صورت قانون درآید و ایشان قبل از به قانون درآمدن، نگاه شورای نگهبان را بیان کرده است: «در انتخابات مجلس باید دید افرادی که انتخاب می شوند، آیا شرایط لازم را صرفا برای ورود دارند یا شرایط را برای دوره چهارساله هم باید داشته باشند...؟». در اصطلاح عامه مردم می گویند، قصاص قبل از جنایت نداریم اما آقای کدخدایی با تکیه بر سیاست های کلی انتخابات که باید به صورت قانون درآید، برخلاف باور عموم، رویکرد دیگری دارند و از هم اکنون کاندیداهای احتمالی را مورد عتاب قرار می دهند. هرچند در سال های گذشته، پیش آمده که تعدادی از منتخبان مجلس را که به اصطلاح از فیلتر شورای نگهبان می گذرند و با رای مردم وارد مجلس می شوند و با تایید اعتبارنامه به وسیله دیگر نمایندگان به افتخار نمایندگی نائل می شوند و در دوره نمایندگی، برابر قانون محکومیت و محرومیت از حقوق اجتماعی پیدا نمی کنند، در انتخابات بعدی تایید صلاحیت نمی شوند. این عمل شورای نگهبان در واقع اعمال همین نظر آقای کدخدایی است و تنها تفاوت آن این است که نتیجه بعد از پایان دوره چهارساله نمایندگی اعلام می شود. در دوره های اخیر، نمایندگان ادوار مجلس که حتی بعد از روی کارآمدن احمدی نژاد برای انتخابات مجلس هشتم تایید صلاحیت شده بوند، تایید نشدند. شورای نگهبان جدای از این بحث، در زمینه تایید یا تاییدنکردن مصوبات مجلس هم نگاه ویژه ای دارد. قبل از بازنگری قانون اساسی در سال 68، به علت اختلافات مجلس و شورای نگهبان درباره مصوباتی که با اصرار مجلس روبه رو می شد، حضرت امام (ره) دستور تشکیل مجمع تشخیص مصلحت نظام را دادند و بعد از بازنگری قانون اساسی ازسوی هیات بازنگری قانون اساسی، مجمع تشخیص مصلحت نظام در اصل 112 قانون اساسی با تصریح در مواردی که مصوبه مجلس شورای اسلامی را شورای نگهبان خلاف موازین شرع یا قانون اساسی بداند و مجلس با درنظرگرفتن مصلحت نظام، نظر شورای نگهبان را تامین نکند، به دستور رهبر انقلاب تشکیل می شود. با تشکیل مجمع تشخیص قبل از بازنگری قانون اساسی و سپس تصویب اصل 112 قانون اساسی به این مهم می رسیم که زاویه شورای نگهبان با مجلس منجر به این شده بود که برای برون رفت، مجمع تشخیص تشکیل شد.پرسش این است، درباره انتخابات چه باید کرد؟ آیا این مهم متصور نیست که باید راهکاری برای رعایت مصلحت نظام در این مورد هم در نظر گرفت. وقتی به گفته سخنگوی شورای نگهبان، دایره اعمال نظر این شورا نسبت به نمایندگان مجلس برابر برداشتی که آقای کدخدایی دارند، باشد، در راس اموربودن مجلس آسیب پذیر می شود. نیم نگاهی به اصل 99 قانون اساسی که نظارت بر انتخابات را برعهده شورای نگهبان گذاشته است، مشخص می کند بعد از اعلام نتایج انتخابات و اعلام صحت آن به وسیله شورای نگهبان، دیگر انتخابات تمام شده است و دوره نمایندگی مجلس شروع می شود، مگر اینکه اصلی به قانون اساسی اضافه شود و شورای نگهبان را ناظر بر عملکرد نمایندگان مجلس فرض کند که دور از ذهن است مقنن، استقلال رای نمایندگان و مصونیت مورد نظر اصول 84 و 86 را این گونه دستمایه تفسیرها قرار دهد. مشخص نیست سخنگوی محترم شورای نگهبان اگر مورد پرسش دانشجویان خود قرار گیرد و بپرسند استقلال قوا و استقلال نمایندگان با این نظر شما چگونه تفسیر می شود، چه پاسخی برای آن خواهند داشت؟
                