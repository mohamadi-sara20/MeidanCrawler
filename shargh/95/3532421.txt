سه‌شنبه ۲۴ اسفند ۱۳۹۵
-----------------------------------------
گزارش ویژه
-----------------------------------------
سهم شورا در اداره تهران
-----------------------------------------

                    شورای چهارم شورای سیاسی بود و حرف کارشناسی وجه المصالحه مسائل سیاسی قرار داشت. بااین حال، سعی کردم برای ثبت در تاریخ شورای چهارم، پنج مسئله مهم شهر را در قالب نطق پیش از دستور طرح کنم؛ با آنکه می دانستم اوضاع این شورا چگونه است، ولی به خاطر رسالت نمایندگی لازم می دانستم که طرح شود.​ در اولین نطق که در تیرماه 93 انجام دادم، با عنوان «اقتصاد مقاومتی اقدام و عمل می خواهد نه شعار و نمایش» سعی کردم روی نظام هزینه ای شهرداری با موارد ذیل متمرکز شوم.اولین مورد عدم تداوم روند کنونی و ضرورت تحول ساختاری در نظام تامین درآمد شهرداری تهران است؛ ماده 174 قانون برنامه توسعه پنجم کشور شوراهای اسلامی و شهرداری ها را مکلف کرده است تا پایان سال اول آن برنامه، نسبت به تدوین نظام درآمدهای پایداری شهرداری ها اقدام کنند، همچنین این ماده قانونی تاکید دارد مدیریت شهری نسبت به تغییر در شیوه و اخذ عوارض بر املاک به عوارض ناشی از مصرف و خدمات عمل کند.به علاوه شورای شهر در چارچوب این قانون باید نسبت به تقویت سازوکارهای نظارت بر هزینه کرد شهرداری و برون سپاری وظایف قابل واگذاری و هدایت به سمت هزینه کرد در حوزه اصلی و وظایف قانونی اقدام کند، اما هیچ گاه مدیریت شهری تهران در این خصوص اقدام عملی و اجرائی نداشته است. به عبارت روشن پنج سال فرصت اصلاح و بازنگری سازوکار تامین درآمد شهرداری تهران از دست رفته است. امروز عوارض آینده شهر را می گیریم، تراکم می فروشیم و حتی پیش فروش می کنیم و همان روز مصرف می کنیم، پس آینده و فردای این شهر چه می شود؟مسئله دوم اصل محوری رشد بهره وری در نظام مدیریت اقتصادی و مالی شهرداری تهران است. بند سوم سیاست های کلی اقتصاد مقاومتی و همچنین بند سوم سیاست های اصلاح الگوی مصرف بر ارتقای رشد بهره وری در نظام اقتصادی ملی و محلی تاکید دارد. شورای اسلامی شهر تهران در تاریخ دوم مردادماه 1390 با تصویب و ابلاغ مصوبه «سنجش و ارتقای بهره وری در شهرداری تهران» تکالیفی برای شهرداری منظور کرده است اما متاسفانه این مصوبه در کنار صدها مصوبه دیگر خاک می خورد.این موضوع را با چند مثال روشن می کنم؛ ما در سنوات گذشته صدها پروژه را شروع و تکمیل کرده ایم، ولی واقعا برای کارآمدی آنها فکر نکرده ایم. صدها پروژه تجاری بزرگ مقیاس در اتوبان ها احداث کرده ایم، شاهد مثال این نارسایی مجتمع تجاری کورش در اتوبان ستاری بین بزرگراه همت و حکیم است که هر سه بزرگراه را در آن محدوده قفل کرده است.صدها سرای محله به نام جلب مشارکت مردم در کاربری های غیرفرهنگی و به ویژه در کاربری های سبز احداث می کنیم، درحالی که در هر محله شهر تهران چندین مسجد و حسینیه وجود دارد و سالانه میلیاردها تومان بابت آنها پول تصویب می کنیم، بدون آنکه چاره ای برای استفاده فرهنگی برای آنها اندیشه کنیم. عدم ارتباط سرای محله با فرهنگ سراها جای خود دارد و قصه مفصل دیگری است. نسبت این تشکیلات با منتخبان مردم در محلات یعنی شورایاری ها چیست؟ هیئت امنای تحمیلی به منتخبان محلات محصول چه فرایندی است؟برای صدها باغ چندین ساله به نام حقوق مکتسبه و مغایر با دیدگاه رهبری اجازه تخریب می دهیم و سالانه میلیاردی پول برای خرید نهال، درختچه و گل «و آن هم گل لاله» تصویب می کنیم، بدون آنکه فکر کنیم که برای تبدیل چند نهال به درختانی 50ساله، میلیون ها تومان در آینده باید هزینه کنیم. سرانه تنها با نهال تعریف نمی شود با عرصه و زمین محاسبه می شود. کدام زمین در تهران باقی مانده که نهالی در آن کاشته شود؟با اینکه سال هاست پسماند در اکثر شهرهای جهان؛ یک فرایند درآمدزا شده است، ما سالانه بالغ بر 500 میلیارد تومان پول برای مدیریت و دفن آن تصویب می کنیم، حال آنکه در چارچوب قانون اجازه این کار را نداریم و همچنین بخش خصوصی هم آمادگی این سرمایه گذاری را دارد. این فهرست صدها مورد و شاهد دیگر دارد که از آنها می گذرم.فقط لازم است بیان کنم تقصیر اصلی این نارسایی ها صرفا بر عهده شهرداری نیست بلکه شورای شهر این اتفاقات را مصوب می کند. همگی می دانیم ایرادات حسابرسان منتخب شورای شهر درخصوص وضعیت مالی به ویژه در بخش مصارف قابل تامل و توجه است ولی با یک برخورد سطحی از آنها عبور می کنیم و حاضر به اصلاح آنها نیستیم. بدتر آنکه این گونه تذکرات را با سیاسی کاری از رویه حقوقی و قانونی خارج می کنیم و غافل از آن هستیم که دود این اقدامات غیرکارشناسی ما غیر از مردم به چشم چه کسی می رود؟ ما به عنوان شورای شهر تهران واقعیت مجموعه بدهی های بانکی و دیون پیمانکاران شهرداری را به صورت فنی و کارشناسی نمی دانیم. هزینه تمام شده پروژه ها در یک طیف ارائه می شود و هرکس یک عدد می گوید (نمونه پروژه صدر نیایش) این با شفافیت مغایرت دارد. این فرایندها با استانداردهای بین المللی تناقض دارد.در نطق دوم که در تیرماه 94 انجام شد با عنوان «محیط زیست تهران قربانی سرمایه گذاری بانک ها» بر موارد ذیل تاکید داشتم:نقش بانک ها و موسسات مالی اعتباری در اقتصاد هر کشوری بسیار حیاتی بوده و به همین دلیل برنامه ریزی صحیح توزیع منابع از سوی مسئولان اقتصادی و نظارت دقیق و مستمر با استفاده از تکنیک های کارآمد بر عملکرد بانک ها و موسسات اعتباری ضروری است. در بند 19 سیاست های کلی اقتصاد مقاومتی ابلاغی 30 بهمن 1392 مقام معظم رهبری به صراحت بر «شفاف سازیی اقتصادی و سالم سازی آن و جلو گیری از اقدامات، فعالیت ها و زمینه های فسادزا در حوزه های پولی و تجاری و ارزی» تاکید موکد شده است.طبق استاندارهای بین المللی و ضوابط و مقررات بانکی در کشورهای پیشرفته، بانک ها مجاز به فعالیت غیربانکی نبوده و نمی توانند از منابع مردم برای سرمایه گذاری در شرکت های اقماری خود استفاده کند. سرازیرشدن منابع بانک ها به شرکت های زیرمجموعه یا اقماری آنها، ضمن مغایرت با سیاست های کلی اصل 44 ابلاغی مقام معظم رهبری در نهایت منجر به اختلال در نظام اقتصادی کشور می شود.دامن زدن به سوداگری در زمین و ساختمان، مجتمع های تجاری، ارز و طلاو فعالیت های غیرمولد دیگر کم ریسک و سودآور، منجر به متوقف شدن بخش های مولد اقتصاد مانند صنعت و کشاورزی به علت کمبود نقدینگی، ازبین بردن جاذبه فعالیت های اقتصادی مولد و مورد نیاز جامعه، توسعه فعالیت های غیرمولد و درنهایت دامن زدن به رکود اقتصادی جامعه می شود. بنا به گزارش منتشرشده رئیس کل بانک مرکزی جمهوری اسلامی ایران جناب آقای دکتر سیف در تیرماه 1394، یک چهارم کل نقدینگی کشور در اختیار موسسات پولی و بانکی غیرمجاز قرار داشته است. قاعدتا سهم عمده این منابع، در جریان ساخت وسازهای تجاری و اداری بزرگ مقیاس و خارج از ضوابط و قوانین شهرسازی جریان دارد و این ساختارهای غیرقانونی تلاش می کنند نسبت به تغییر کاربری باغات و اراضی سبز تثبیت شده درباره به جریان انداختن ساخت وساز برای سوداگری و بورس بازی تجاری اقدام کنند.مشاهدات تجربی و عینی نشان می دهد میزان درخور توجهی از ساخت وسازها در کلان شهرها و به ویژه شهر تهران، به انحای گوناگون، ازسوی بانک ها و موسسات پولی و مالی صورت می گیرد. اغلب برج های بلندمرتبه تجاری نام و نشانی از بانک ها را با خود به همراه دارند. امروزه کمتر بنای بلندمرتبه در تهران یافت می شود که بانک های دولتی و خصوصی به یکی از عناوین سازنده، مشارکت کننده، کارفرما یا پیمانکار در احداث آن حضور نداشته باشد. این حجم گسترده ساخت وساز ها و تملک اموال غیرمنقول ازسوی بانک ها یا شرکت های وابسته این سوال را به ذهن متبادر می کند که آیا بانک ها و شرکت های وابسته از نظر قانونی مجاز به ساخت وساز، تملک اموال غیرمنقول در کلان شهرها، احداث مجتمع های تجاری و مسکونی عظیم و امثالهم هستند یا خیر؟در مرداد 94 نطقی با عنوان قرائت قانون راهبرد صیانت از باغات و فضای سبز شهر تهران در صحن شورا قرائت کردم که اهم آن را می توان در موارد ذیل خلاصه کرد. برداشتم این بود که شاید نگاه صحیحی از روح قانون در این باره وجود نداشته باشد؛ بنابراین این نطق را از منظر کلان تهران در حوزه سرانه های فضای سبز با این محورها انجام دادم:در شرایطی که سهم جمعیتی شهر تهران از جمعیت شهری کل کشور بالغ بر 19 درصد برآورد می شود و از طرف دیگر مطابق با آمارهای رسمی بیش از 15 درصد از کل آلاینده های منتشرشده در سطح ایران در شهر تهران انتشار می یابد، «بازنگری ساختاری در رفتار و کارکرد مدیریت شهری را الزامی گریزناپذیر کرده است». واقعیت این است تجربه چندین ساله شخصی و فهم عام از تجربه مدیریت شهری ملی و بین المللی، بر این باور استوارم می کند که «دگرگونی بزرگی» در شرایط کنونی لازم است و شروع این دگرگونی باید از شورای اسلامی شهر و مجموعه مدیریت شهری صورت گیرد. محتوای این دگرگونی چیزی جز بازگشت به «متن و محتوای قانون» نیست؛ اگر قانون از نگاه شهروندی و قانون گذار قرائت و اجرا شود، محصول شهر کنونی نخواهد بود. «دگرگونی بزرگ مطرح شده»، مستلزم بازنگری رفتار مدیریتی با شهر است. اگر به جای اجازه ساخت وساز با سطح اشتغال اسمی 30 درصد مساحت زمین در باغات تهران، در آن زمان شورای شهر تکلیف به تامین آب خام برای باغات و در صورت عدم همراهی مالک، تملک باغ و تبدیل آن به پارک عمومی در شهر تهران می کرد؛ اکنون ضمن اجرای قانون، ما در چه وضعیتی بودیم؟ آیا با وجود جمعیت روزانه 10،5میلیون نفری، تنها و تنها هزارو 564 پارک عمومی با سرانه 2.5 متر داشتیم. این الزامات قانون است که باور من را عمیق تر می کند که دگرگونی بزرگ جز بازگشت به قانون در مدیریت شهری نیست. باور کنید دگرگونی بزرگ ما بازگشت به واژه به واژه قانون است؛ به گشت فضای زیستی شهر در گرو قرائت دقیق قانون است. نکته فاجعه آمیز تر و مهمی که مغفول مانده، این است که دوستان شورا باید توجه کنند متاسفانه زمانی که این مصوبه برج باغ از سوی شورای اسلامی شهر در سال 82 و 83 تصویب و به شهرداری ابلاغ شد، تراکم ملاک عمل املاک در تهران 240 درصد (چهار طبقه با 60 درصد سطح اشغال) بود که با احتساب یک طبقه تشویقی، حداکثر یک برج 9 طبقه می شود؛ این درحالی است که اکنون در طرح تفصیلی جدید شهر تهران با پهنه هایی روبه رو هستیم که تا 440 درصد تراکم و بیشتر را شامل می شوند و عملابا اعطای یک طبقه تشویقی مصوبه فوق، تعداد طبقات تا بیش از 15 طبقه نیز می رسد. (که البته بعد از این نطق این رویه تا حد قابل توجهی اصلاح شد). در شهریور سال 1394 در نطقی با عنوان «عهد ما با مردم این نبود» تاکید داشتم ضروری است یک بار هم که شده دستاوردهای خود را در پیشگاه خدا و مردمی که وکالت آنها را در اداره کلان شهری مانند تهران بر عهده داریم، در محک قضاوت و ارزیابی قرار دهیم و اثربخشی و کارآمدی نهاد شورای اسلامی شهر تهران را در روند تصمیم سازی ها و اداره امور شهر، واکاوی کنیم و دلایل و ریشه های توفیق و عدم توفیق شورا را در دستیابی به اهداف و وظایفش، بدون درنظر گرفتن مصلحت، منفعت و جناح و عقیده، مورد آسیب شناسی قرار دهیم. در سخن از جایگاه و شان قانونی شورا همین بس که طبق اصل صدوسوم قانون اساسی استانداران، فرمانداران و سایر مقامات کشوری که از طرف دولت تعیین می شوند در حدود اختیارات شوراها، ملزم به رعایت تصمیمات آنها هستند، یا آنکه مطابق با قانون و نگاه امام (ره) کار ویژه های نظارت و مقررات گذاری شورای شهر بر تمام دستگاه ها و مدیران اجرائی شهر، ساری و جاری است. معنای این اصول، حکمروایی شایسته و مدیریت یکپارچه محلی است. آیا شورای کنونی شهر تهران هیچ نسبتی با این جایگاه دارد؟ در آذر ماه 1395 نطقی با عنوان «اندر احوالات کمیسیون ماده پنج و شهرک قدس» داشتم که به بررسی طرح تفصیلی تهران به منظور ساماندهی و ارتقای شرایط زندگی کلان شهر تهران پرداختم. طرح تفصیلی ساختار پهنه بندی را به عنوان اصل محوری هدایت و نظارت برساخت وساز تهران به منظور جلوگیری از تداخل غیرضروری کاربری ها و ارتقای کیفیت محیط شهری قرار داده است؛ بنابراین بر اساس مقایسه سرانه ها و سطوح پیشنهادی میزان خدمات موجود با میزان خدمات موردنیاز تطبیق داده می شود و قاعدتا بر اساس این مقایسه و با توجه به استانداردها، سهمی از مساحت در عرصه و بنا به کاربری های مورد نیاز اختصاص می یابد. اما در عمل شاهد هستیم ساختارهای اقتصادی، قبل از رونمایی طرح تفصیلی این پهنه ها را شناسایی و به تملک درآورده اند. سپس با توجه به سودآوری کاربری تجاری، بخش عمده این اراضی به تدریج بدون توجه به تامین خدمات زیر سیطره ساخت وساز تجاری، خارج از نیاز و اولویت قرار گرفته است. سهم سرانه های تجاری در شهر تهران به خوبی این موضوع را روشن می کند. در این میان، سکوت و همراهی کمیسیون ماده پنج نیز جای تعجب و سوال دارد. برای اثبات این مدعا مواردی را به روشنی در شهرک قدس برای افکار عمومی در این نطق به نمایش گذاشتم. در تمام دوره شورای چهارم تلاش کردم تخصصی عمل کنم و از حواشی سیاسی به دور باشم؛ چراکه معتقدم این شهر با این حجم معضلات چاره ای جز گزاره تخصص گرایی علاج درد آن نخواهد بود. امیدوارم در شورای پنجم وزن تخصص به هر ترکیب دیگری بچربد.
                