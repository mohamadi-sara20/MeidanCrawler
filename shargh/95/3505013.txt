چهار‌شنبه ۶ بهمن ۱۳۹۵
-----------------------------------------
سرمقاله
-----------------------------------------
آستانه؛ یک گام به پیش
-----------------------------------------

                    چند دور مذاکره در دو روز گذشته در پایتخت قزاقستان، تصویر شفاف تری از مسئله سوریه و مواضع طرفین در آن ارائه داد. بیانیه رسمی نشست آستانه که با ابتکار ایران، روسیه و ترکیه درباره مذاکره مستقیم هیئت رسمی دولت سوریه و معارضان برگزار شد، محورهای متنوع سیاسی و دیپلماتیک را از طرف سه کشور مبتکر بحث آتش بس بین دولت سوریه و مخالفان، تبیین کرد؛ محورهایی که بر لزوم عبور از درگیری نظامی و رسیدن به مرحله چانه زنی های جدی سیاسی در کنار تداوم آتش بس و کمک به آسیب دیدگان تاکید دارد؛ اما واکنش معارضان را که در مذاکرات نیز تلاش می کردند فضا را به سمت خارج شدن از روال معمول مذاکرات دیپلماتیک سوق دهند، باید رفتاری تبلیغاتی ارزیابی کرد. آنها بعد از قرائت بیانیه از نارضایتی خود سخن گفتند و شروطی را برای مذاکرات آتی مطرح کردند. مشخص است همین حضور آنها در مذاکرات نشان می دهد اگر می توانستند میدان را به دست بگیرند، پای میز مذاکره نمی نشستند. این نوع مباحث به نوعی تلاش برای حفظ روحیه نیروهای وابسته به این جریان در گوشه و کنار سوریه است. البته این نوع موضع گیری ها بیشتر با حمایت و فشار عربستان سعودی اتخاذ می شود. برخی طیف های آنها نیز از سوی قطر حمایت می شوند و زدن ساز مخالف، نوعی فشار برای امتیاز گیری از سوی این گروه ها ارزیابی می شود. بحث و گفت وگو میان دو جبهه در جریان است. یک سو دولت های سوریه، روسیه و ایران قرار دارند و طرف مقابل گروه های مسلح و تروریست ها که رابط آنها ترکیه است. این کشور باید آنها را قانع می کرد و به خط می آورد. گام اول برداشته شده؛ اما با این گونه مواضع، راه چانه زنی را برای خود باز می گذارند. ترکیه هم از یک سو در بیانیه پایانی مشارکت می کند و از سوی دیگر با زبان این گروه ها، مواضع مخالف خود را بیان می کند. موضوع همچنان به عنوان یک دادو ستد چانه زنی مطرح می شود و باید دید در روزها و هفته های آینده تا چه حد اینها می توانند به تداوم آتش بس ادامه دهند. آیا می خواهند دوباره آتش بس را نقض کنند یا پایبند به آن باشند. با نقض آتش بس عملادست دولت سوریه و حامیان آن باز خواهد بود که ابتکار عمل را در میدان به دست بگیرند. معارضان با مشکل دیگری هم مواجه هستند؛ گروه های مخالف دیگری هستند که به این مذاکرات ملحق نشدند. آنان به معارضان حاضر در مذاکرات، اتهام هایی را نسبت می دهند و اعلام شروط در پایان مذاکرات نشان می دهد معارضان از نظر روانی قصد دارند اعلام کنند مواضع دیگر گروه ها را نیز در نظر دارند و در واقع نوعی ریاکاری را به نمایش می گذارند. تا همین جای کار، نوعی گشایش در روند کار حاصل شده است؛ اینکه طرفین خود را متعهد به آتش بس و مذاکره می دانند، عبور از گذشته و ورود به شرایط جدید را نشان می دهد. باید توجه داشت تغییر فاز نظامی به سیاسی انرژی زیادی برده است. وقتی امتیازات ارائه شده به معارضان احصا شده و اینکه کشورهای مختلف، آنان را به رسمیت می شناسند، زمینه جذب بقیه مخالفان نیز فراهم می شود. اگر بخواهند مسیر نظامی را همچنان ادامه دهند، گروه های اصلی آنان که به عنوان تروریست مطرح شده اند، هیچ ضمانتی برای مصون ماندن از حملات همه طرف های حاضر در سوریه نخواهند داشت؛ بنابراین شاهد دو مسیر موازی خواهیم بود.یک مسیر با گروه هایی که حاضرند همراهی کنند و آتش بس را رعایت می کنند خواهد بود و مسیر دیگر با گروه هایی که مذاکره را قبول ندارند و در نتیجه مورد تعرض قرار خواهند گرفت. با شروع ریاست جمهوری ترامپ نیز به نظر می رسد آمریکا مایل است در چارچوب های محدودی با روسیه در سوریه همراهی کند؛ درعین حال حجم و جهت گیری این همراهی هنوز مشخص نیست. ممکن است ترامپ امتیازاتی به روسیه بدهد تا آن ادعای پرطمطراق مبارزه با گروه های تروریستی تا قلع و قمع کامل را در مقابل رای دهندگان خود عینیت ببخشد. باید در سیاست نوسانات و احتمالات گوناگون مدنظر قرار بگیرد و تا استقرار کامل وزرا و معاونان ترامپ و آغاز ماموریت های خارجی آنان، ابهامات پابرجا خواهد بود.
                