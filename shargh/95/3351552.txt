دو‌شنبه ۱۳ اردیبهشت ۱۳۹۵
-----------------------------------------
یادداشت. علم
-----------------------------------------
احتمال زلزله در اثر تغییرات اقلیمی
-----------------------------------------

                    در فروردین ماه 1395 سیل در چند شهر کشور، به ویژه در خوزستان از ساعت پنج صبح پنجشنبه 26 فروردین، رخ داد که با بازکردن دریچه های سد دز همراه شد (و الزامی بود تا از سرریز آب از سد جلوگیری شود) و موجب آسیب به چندین شهر (ازجمله دزفول که در حریم رودخانه دز، پارک احداث کرده بودند) شد. این موضوع مجددا توجه عمومی را به مسئله آب وهوا و تغییرات اقلیمی جلب کرد. ماه مارس 2016 (اسفند 94- فروردین 95)، گرم ترین ماه مارس در کره زمین در 136 سال گذشته (از 1880 میلادی) بود. میزان گاز دی اکسیدکربن در اتمسفر در روز چهارشنبه هشت اردیبهشت به حدود 405 پی پی ام (واحد در میلیون) رسید. نکته جالب آن است که اوج میزان گاز دی اکسیدکربن سنجش شده در اتمسفر در 21 فروردین 95 از سوی سازمان ملی اقیانوس و اتمسفر آمریکا (NOAA) حدود 410 پی پی ام گزارش شد (این میزان چنانچه به 450 پی پی ام برسد، احتمال گرم شدن بیش از دو درجه دمای زمین در دهه های اول سده بیست ویکم بسیار بالاخواهد بود). ادامه افزایش این گاز در اتمسفر نمایانگر تشدید اثر گلخانه ای و نمادی از پیوستگی و ادامه داربودن فرایند گرم شدن زمین است. براساس نظر اقلیم شناسانی مانند استاد دکتر «بهلول علیجانی»، رخداد تغییرات اقلیمی در ایران مسجل است. در ایران یخچال هایی به ویژه در منطقه غربی البرز (علم کوه) و مرکز آن (دماوند و توچال) و در کوه های زاگرس (به ویژه زردکوه بختیاری و دنا) و سبلان و همچنین در کوه های جوپار و لاله زار کرمان (در ابعاد کوچک تر) وجود داشته اند که با پایان یافتن آخرین عصر یخ (که در رشته کوه های آلپ به نام عصر یخچالی ورم-Wurm- نامیده می شود) و از حدود صد هزارسال قبل تا 10 هزار سال قبل طول کشیده است. بیشتر این یخچال های طبیعی ایران از بین رفته اند و فقط بخش های محدودی از آنها به صورت سیرک های یخچالی در منطقه علم کوه، توچال، دماوند و زردکوه بختیاری باقی مانده اند. آخرین مرحله از آخرین عصر یخ در حدود 24 هزار سال تا 10 هزار سال قبل رخ داده که از دیدگاه باستان شناسی با بخشی از دوره پارینه سنگی جدید و میان سنگی (فراپارینه سنگی) هم زمان است. پژوهش ها درباره یخچال های ایران، به ویژه مطالعات زنده یاد مهندس «منوچهر پدرامی» در سازمان زمین شناسی کشور و پژوهش های سازمان زمین شناسی ایالات متحده (ازجمله گزارش سال 1979 این سازمان درباره یخچال های ایران) نشان می دهد در آخرین عصر یخ، دما در ناحیه ایران حدود چهار تا پنج درجه از نیمه اول سده بیستم سردتر بوده است. این در حالی است که اکنون در سال 2016 دمای هوا در ایران به طور متوسط حدود 2،5 تا سه درجه از نیمه اول سده بیستم گرم تر نیز شده است. پژوهش دیگری در دانشگاه پرودو آمریکا در سال 2010 در منطقه شمال شرق آمریکا (در ناحیه نئومادرید) نشان می دهد ذوب شدن یخچال ها در آخرین مرحله از عصر یخ بین 16 هزار تا 10 هزار سال قبل، علاوه بر عقب نشینی وسیع حوزه یخبندان در آمریکای شمالی به شسته شدن و جابه جایی رسوباتی به ضخامت حدود 12 متر در همین منطقه شمال آمریکا منجر شده است. به این ترتیب تحریک برای رخداد زمین لرزه 1811 (با بزرگای 7.3) و دو زمین لرزه در سال 1812 (با بزرگای 7.3 و 7.5) و همچنین زمین لرزه 31 آگوست 1886 (با بزرگای 7.3) در چارلستون در پهنه گسله نیومادرید در شرق آمریکا به ذوب شدن یخ ها و عقب نشینی این جبهه یخچالی (تحریک گسل ها به دلیل باربرداری از روی گسله نیومادرید به دلیل ذوب یخ ها) در آمریکای شمالی مربوط بوده اند. توجه کنید که زمین لرزه های با بزرگای هفت یا بیشتر معمولادر ایالت کالیفرنیا و در غرب آمریکا رخ می دهند، ولی این زلزله های چارلستون به منطقه شرق آمریکا (که احتمال رخداد زلزله های شدید در آن کمتر است) مربوط اند. از سوی دیگر در مناطق معمولالرزه خیز مانند منطقه آلاسکا در شمال غرب آمریکا و در نزدیک ترین فاصله به ناحیه قطب شمال نیز که در آن زلزله بزرگ 27 مارس 1964 آنکورچ با بزرگای 9.0 موجب کشته شدن 139 نفر شد، رابطه بین تحریک گسل ها به دلیل ذوب شدن یخ ها نیز مطرح شده است. زمین لرزه 28 فوریه 1979 سنت الیاس با بزرگای 7.2 بر پایه پژوهش های دانشمندان در سازمان زمین شناسی ایالات متحده و سازمان ملی هوافضای آمریکا (ناسا) به ذوب شدن یخ ها در آلاسکا مربوط است. زلزله قبلی در همین ناحیه در سال 1899 (80 سال قبل تر) با بزرگای مشابهی رخ داده بود. بحث مشابهی درباره زمین لرزه پنج اردیبهشت 1394 گورخا- نپال سال گذشته در بعضی از محافل تخصص زمین شناسی درگرفت که آیا تحریک رخداد زمین لرزه 2015 نپال نیز به ذوب شدن یخچال های هیمالیا مربوط است؟ البته یک نقصان مهم در این ناحیه (جنوب آسیا/ نپال) کمبود پژوهش و اطلاعات علمی و کمتر دردسترس بودن داده های پایش شده در طی زمان طولانی، مثلاچندین دهه پی درپی (که برپایه پژوهش های مدرن به دست آمده باشند) است، مانند آنچه در آمریکای شمالی رخ داده است. توجه کنیم که ازبین رفتن عمده یخچال های ایران در آخرین مراحل آخرین عصر یخ (حدود 25 تا 10 هزار سال قبل) در بخش های مهمی از نواحی البرز و زاگرس و احتمالامنطقه سبلان و کرمان (کوه های لاله زار و جوپار) با بخشی از مهم ترین نواحی پهنه های گسل های لرزه زای ایران منطبق است و از نظر بازه زمانی نیز با عقب نشینی ناحیه یخچالی در آمریکای شمالی مشابهت تقریبی نشان می دهد؛ بنابراین برای برآورد واقع بینانه از آنچه که گرم ترشدن زمین (به ویژه در شش دهه اخیر) و در آینده ایران می تواند موجب شود، لازم است علاوه بر پیگیری پژوهش ها روی نواحی و رسوبات یخچالی ایران (ادامه کوشش های روان شاد مهندس پدرامی که اکنون 17 سال از درگذشت زودهنگام او می گذرد) پژوهش های میدانی و تفصیلی روی احتمال تحریک رخداد زمین لرزه های شدید و بزرگ بعدی انجام شود.همه اینها را باید در کنار احتمال تحریک رخداد زمین لرزه های بزرگ در منطقه ای که خشک سالی مهم رخ داده و حجم و سطح آب زیرزمینی (بین 30 تا 70 کیلومترمکعب) در طی سه دهه اخیر از بین رفته است (مانند دره کالیفرنیا در غرب آمریکا و دشت های تهران و مشهد و منطقه آذربایجان ایران) و لزوم بررسی دقیق این احتمال تحریک در اثر مسئله گرم شدن زمین مورد بررسی جدی قرار دهیم. تغییرات اقلیمی باعث تغییرات مهم و پایدار در طبیعت شده است که در سرزمین لرزه خیزی مانند فلات ایران می تواند با رخداد زمین لرزه های بزرگ هم همراه شود.
                