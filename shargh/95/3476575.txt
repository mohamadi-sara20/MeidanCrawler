چهار‌شنبه ۱۷ آذر ۱۳۹۵
-----------------------------------------
type_unknown
-----------------------------------------
ضرورت تعامل بین قوای سه گانه
-----------------------------------------

                    در سال 1361 شورای محترم نگهبان در ارتباط با لایحه بودجه سال 1362 اظهارنظری حکیمانه داشت که به امضای اکثر فقها و حقوق دانان رسیده بود و در این اظهارنظر شورای نگهبان ضمن توصیه هایی دلسوزانه صراحتا اعلام کرده بود: در شرایطی که مملکت در وضعیت بحرانی و جنگ است و درآمدهای دولت از محل مالیات هایی است که با فشار از مردم گرفته می شود، چه ضرورتی دارد دولت فعالیت هایی غیرضروری یا غیراولویت دار را انجام دهد و صراحتا به تامین اعتبار از محل بودجه دولتی برای بعضی از فعالیت های فرهنگی اعتراض و توصیه کرده بودند که با توجه به وضعیت بحرانی اقتصادی و مالی کشور، دولت صرفا برای فعالیت هایی اعتبار تامین کند که وظیفه قانونی دولت و انجام آن ضرورتی اجتناب ناپذیر است. امروز وقتی به لایحه بودجه می نگریم، ملاحظه می شود اعتبارات گسترده ای برای فعالیت های غیرضروری در لایحه بودجه تامین شده که در صورت تعطیلی این فعالیت ها هیچ آسیبی به اداره کشور وارد نمی شود، ولی بعضی از وظایف قانونی دولت بر زمین مانده و باوجود الزام قانونی دولت برای تامین اعتبار و به بهانه کمبود منابع، اعتباری برای آنها تامین نشده است.ماده 567 قانون آیین دادرسی کیفری مصوب 1392 مقرر می دارد: در اجرای تکالیف مقرر در تبصره ماده 145 ورود خسارت به اماکن خصوصی به دلیل تصمیم قضائی تبصره ماده 147 هزینه «نگهداری اموال توقیفی» ماده 215 هزینه حضور شاهد، ماده 347 و 348 «حق الوکاله وکلای تسخیری و معاضدتی» این قانون، انجام تحقیقات یا هر اقدام دیگری، مستلزم پرداخت هزینه از سوی دولت است و اعتبار آن هر سال در ردیف مستقلی در بودجه کل کشور پیش بینی و منظور می شود.با نگاهی به لایحه بودجه تقدیمی دولت ملاحظه می شود دولت به این تکلیف قانونی و درج ردیف مستقلی برای اجرای آیین دادرسی کیفری عمل نکرده است. صدها هزار پرونده که قانونا باید با حضور وکیل رسیدگی شوند، به دلیل تامین نشدن اعتبار بدون حضور وکیل رسیدگی می شوند، دادگاه های اطفال که ملزم هستند با حضور دو مشاور تشکیل شوند، بدون حضور مشاور تشکیل می شوند و قوه قضائیه مجبور می شود برای تامین نیازهای اجتناب ناپذیر خود از مجوزهای خاص استفاده کند، درصورتی که دولت با تعطیلی فعالیت های غیرضرور و غیراولویت دار می تواند نیازهای حاکمیتی را که تامین اعتبار قوه قضائیه در راس آنهاست تامین کند. تعامل بین قوای سه گانه به دلایل مختلف پایین است، از بیشتر از 80 حقوق دان مجلس صرفا 10 نفر به عضویت کمیسیون قضائی درمی آیند و دلیل اشتیاق نداشتن حقوق دانان به عضویت در کمیسیون قضائی، نارسایی هایی است که در ارتباط بین مجلس و قوه قضائیه وجود دارد و شرایط نظارت قانونی مجلس فراهم نیست و حقوق دانان مجلس ترجیح می دهند در کمیسیون های دیگر حضور داشته باشند، در نتیجه حمایتی از طرف مجلس وجود ندارد. موضوع حقوق های نجومی ماه ها تیتر روزنامه ها، سایت ها و خبرگزاری های خاص قرار داشت و قوای سه گانه از طریق تریبون ها با هم حرف می زدند. درنهایت در گزارش رئیس دیوان محاسبات آمده است که پرداخت 397 نفر از مدیران دولتی غیرمتعارف بوده، نه غیرقانونی و از 397 نفر، 387 نفر داوطلبانه و بدون هیچ اجبار و الزام قانونی ای دریافت های غیرمتعارف را مسترد کرده اند! البته مبانی قانونی این دریافت ها را دریافت کنندگان تصویب کرده بودند.چه خوب است قانونی تصویب شود که هیچ مقامی نتواند در مسائلی که خود ذی نفع است تصمیم بگیرد.متاسفانه مسئله مبارزه با فساد، سیاسی شده است؛ اگر فساد در جناح ما نباشد، بزرگ نمایی می شود، ولی اگر در جناح ما باشد، به گونه دیگری رفتار می کنیم. برخوردهای سلیقه ای باعث شده منافع ملی فدای منافع گروهی و جناحی شود. بنابراین لازمه حل این معضل، ملی فکرکردن و ملی تصمیم گرفتن در قوای سه گانه است.
                