یک‌شنبه ۱۹ دی ۱۳۹۵
-----------------------------------------
حرف اول
-----------------------------------------
رمز محبوبیت حاج هاشم ها
-----------------------------------------

                    آدم ها باید به دهه های پنجم و ششم عمرشان که می رسند، در بلندای زندگی بایستند و نگاهی از سر تامل به پشت سر بیندازند. این همان محاسبه عمل است که سفارشش به ما شده، آن هم نه پس از گذشت چند دهه از عمر، بلکه در پایان روز، وقتی که می خواهیم چشم برهم نهیم و نمی دانیم آیا فردا بار دیگر چشم به دنیا باز خواهیم کرد یا نه! آدم ها اگر چشم ها را ببندند و گوش ها را بگیرند و در یک مسیر دوار فقط بدوند، وقتی که از نفس افتادند می بینند که ای دل غافل، همه عمر درگیر چه دور باطلی بوده اند و چه راه بی مقصودی را طی کرده اند که بعد از همه تلاش ها تازه رسیده اند به همان جایی که بوده اند، بی هیچ دستاوردی، بی هیچ اندوخته ای و هیچ چیز اندوه بارتر و تاسف آورتر از دستان خالی در پایان عمر نیست!آدم های زیادی به دنیا می آیند و بچگی می کنند و جوانی می کنند و زندگی می کنند و پیر می شوند و دوباره بچگی می کنند و سرانجام با زندگی وداع می کنند؛ گاه با عزت و گاه با خفت و می روند و از آنان نامی هم نمی ماند، اما آدم هایی هم هستند که همه این دوران را طی می کنند، اما خشت خام وجودشان در گذرگاه های سخت و صعب زندگی که حکم کوره های گداخته دارد، پخته می شود؛ آدم هایی که لفظ آدم برازنده آنان است، چراکه می دانند از کجا آمده اند و چرا آمده اند و به کجا می روند و در این مسیر لحظه ای را به سستی و کاهلی نمی گذرانند. آدم هایی که می آیند تا درس آموزی و عبرت آموزی کنند و تجربه های گران سنگشان را چون دری گرانبها در طبق اخلاص در اختیار محتاجان بصیر قرار دهند. چهارشنبه، 15 دی جمعی از دوستان فهیم یکی از این آدم ها، حاج هاشم مهیمنی، در امتداد جاده ای که به دل طبیعت راه داشت، مجلسی را به مهر آراسته بودند تا در حیات یار صدیق هم ولایتی های گرگانی یک بار دیگر «پندار نیک و گفتار نیک و کردار نیک» را که در وجود مردی از این دیار تجسم یافته گرامی بدارند. میهمانان، زنان و مردانی از استان گلستان و نیز از تهران و مازندران و شهرهای دور و نزدیک بودند، دوست و رفیق و خویش و قوم و هم رزم و همکار و همراه که هر یک وجهی از شخصیت ارجمند این مرد خدمتگزار و مدیر توانمند، فرمانده سپاه و موسس بسیج گرگان و استاندار گلستان در دوره اصلاحات را می شناختند.آنها آمده بودند تا با گفتار و نوشتار و حتی با نگاه های پرمهر و با زبان بی زبانی قطعاتی از پازلی را که بنا بود در تالاری در امتداد جاده همدلی و هم زبانی تصویر شود در کنار هم قرار دهند.شب باشکوهی بود آن شب که هر مدعو دست یار همدل دیگری را نیز گرفته و با خود همراه کرده بود تا حق مطلب بهتر ادا شود و ازدحام جمعیت و طولانی شدن برنامه کسی را نمی آزرد. بخش کوچکی از فیلم مستندی که تدارک دیده شده بود به نمایش درآمد تا درآمدی باشد بر زندگی یک خدمتگزار از تولد و کودکی و جوانی و ازدواج تا دوران خدمت و ایثار و سازندگی و اصلاحات و عسرت و عزت و باز هم خدمت و خدمت و خدمتش.آدم ها از نفس می افتند در سربالایی های نفس گیر زندگی و خدا نکند که دست های پلیدی در مسیر، مانع صعود رهنوردان سخت کوش مخلص و ایثارگر به قله های موفقیت و کمال شوند و خدا نکند حرص و حسد و کین و دغل، رهنوردان را از راه بازدارد. آدم ها خسته می شوند و از نفس می افتند اگر همراهانشان همراه نباشند و شریک و یاور زندگی محمدهاشم مهیمنی زنی از جنس خودش بود از نسل خودمان؛ از نسل ما که خستگی را از پای درمی آوردیم و برای استراحت همیشه وقت را بسیار می دانستیم و اسب های زین کرده را در جاده زندگی چنان می تازاندیم که در گردوخاک به پاشده هیچ کاستی ای به چشم نمی آمد.باری آن شب همه آمده بودند تا نه از یک مرد، بلکه از یک زوج مثالی تقدیر کنند که در کنار هم معنی پیدا کرده بودند و در کنار هم توانسته بودند سختی ها را تاب آورند. پایداری این زوج برای گذراندن دوران سخت، آنان را چنان ورزیده کرد که چون الگویی برای نسل خود، بلکه نسل بعد از خود باقی ماندند و اینک آرامشی که در نگاه این زوج می بینی، دیگر تنها آرامش بعد از توفان است؛ توفانی که با صبوری و آرامش از سر گذرانده اند و حالاتجربیاتشان مانند گوهری ارجمند در طبق اخلاص در اختیار طالبان و نیازمندان آن است.خدا کند همه ما آموخته باشیم که در همه عالم تجربه های آدم هاست که تبدیل به دانش بشری شده و خدا کند تجربیات حاج هاشم ها که امروز به دلیل حسن خلق و حسن گفتار و کردار، وطن دوستی، صداقت، صراحت، جسارت، خدمت، امانت داری و پاک دستی محبوب القلوب هستند ثبت و ضبط و مستند شود تا به موقع مورد بهره برداری قرار گیرد و چه چیز مفیدتر از حاصل عمر آدمی برای دیگران که همانا تجربیات گران سنگ اوست!
                