چهار‌شنبه ۲۴‌شهریور ۱۳۹۵
-----------------------------------------
سرمقاله
-----------------------------------------
آدرس غلط
-----------------------------------------

                    در ماه های اخیر، برخی رسانه ها و محافل خاص به دنبال القای «حمایت مشروط» اصلاح طلبان از رئیس جمهور در انتخابات ریاست جمهوری سال آینده هستند. اینکه کشور در شرایط فعلی نیاز به کار و فعالیت مداوم داشته و اساسا ورود به مسئله انتخابات، به عنوان یکی از مسائل اصلی در فاصله 9 ماه مانده تا انتخابات، به صلاح فعالیت های جاری کشور نیست، امری کتمان نشدنی است. حال اینکه عده ای علاقه مند به ایجاد فضای روانی اطراف دولت و فشار بر آنان، با تاکتیک خبرسازی بوده و از سوی دیگر خود را افرادی معتقد به اصول و مبانی انسانی و اسلامی بدانند، سوالات بسیاری را ایجاد می کند. درعین حال در پاسخ به این نوع فضاسازی ها، باید گفت در هیچ یک از جلسات معمول که اصلاح طلبان به عنوان یک جریان سیاسی باسابقه کشور تشکیل می دهند، شرط یا شروطی برای حمایت از دکتر روحانی ذکر نشده است. البته اصلاح طلبان از پیش از انتخابات سال 92 تا امروز، بدون سهم خواهی از رئیس جمهور، نقطه نظراتی پیرامون امور اجرائی و مسائل سیاسی و... داشته و دارند که آن را به اشکال مختلف، به مسئولان کابینه منتقل کرده اند. مخالفان دولت، حتما متوجه هستند که اصلاح طلبان و مردم، فراموش نمی کنند دولت یازدهم در چه فضایی شکل گرفت و میراث دار چه مصائب و تنگناهایی بوده و از مسائل مرتبط با تحریم ها گرفته تا کاهش بهای نفت و برخی کارشکنی های غیرمنصفانه و فاصله دار از منافع ملی، چه شرایطی را پیش روی دولت یازدهم قرار داده است. بنابراین قضاوت ما و اکثریت ملت ایران در قبال دستاوردها و عملکرد کابینه، با درنظرداشتن این محدودیت ها همراه خواهد بود. به هرحال این انتظار وجود دارد که همه مسئولان اجرائی، از ظرفیت های موجود کشور حداکثر استفاده را برده و درعین حال ارتباط با مردم و حتی بدنه کارکنان دولت را به شکلی مثبت، پیش ببرند. درعین حال بیشتر وزرای کابینه در راستای تحقق شعارها و مطالبات مردم عمل کرده و نسبت به وعده های انتخاباتی رئیس جمهور، حرکتی هماهنگ دارند؛ اما درعین حال، تلاش و کوشش بیشتر در ماه های باقی مانده تا انتخابات، می تواند مردم را نسبت به عملکرد دولت، بیشتر آگاه کند. به هرحال برخی مخالفان دولت و اصلاح طلبان، تلاش دارند ذهن جامعه را از هشت سال دوران حاکمیت اصولگرایان منحرف کرده و با آدرس اشتباه، دولت را در تحقق اهداف و تعهدات و شعارهای داده شده ناتوان جلوه دهند. علاقه مندی به بی اثر نشان دادن رای مردم، آن هم در شرایط حساس منطقه ای و جهانی، هدفی را جز ایجاد بی اعتمادی در مردم نسبت به دولت یازدهم دنبال نمی کند. به هرحال دولت در حوزه سیاست داخلی، تلاش هایی را سامان داده است؛ در حوزه فرهنگی به دنبال فضای آرام برای کار معمول هنرمندان و اهالی فرهنگ بوده؛ در حوزه اقتصاد به دنبال ایجاد ثبات رویه و پرهیز از تصمیمات یک شبه بوده و به ویژه در سیاست خارجی، به نتایج درخشانی رسیده است. لازم به تکرار نیست که اگر برجام به نتیجه نمی رسید، علاوه بر چالش امنیتی که شامل ایران می شد، هر شش ماه، فروش نفت ما کاهش می یافت و در دوره ای دو، سه ساله صادرات نفت به صفر می رسید. به نتیجه نرسیدن برجام تبعات اقتصادی مشخصی داشت که اگر اتفاق نمی افتاد، معلوم نبود کشور در زمینه تبادلات تجاری، بیمه، تبادلات بانکی و کشتی رانی و... با چه مسائلی مواجه می شد. به هرحال انتظار می رود در ماه های آینده، زیرمجموعه دولت بیش از دکتر روحانی، موضع گیری های لازم را در قبال بیان نتایج کارها در سه سال و نیم گذشته داشته باشند.
                