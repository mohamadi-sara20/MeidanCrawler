یک‌شنبه ۲۶ اردیبهشت ۱۳۹۵
-----------------------------------------
type_unknown
-----------------------------------------
کشمیری دستگیر شد
-----------------------------------------

                    گروه سیاست: روز گذشته خبری منتشر شد که پیشینه آن به حدود 35 سال قبل بر می گشت؛ سردار منتظرالمهدی، سخنگوی نیروی انتظامی، در میان مباحث مختلفی که در کنفرانس خبری خود مطرح کرد، از دستگیری عامل انفجار دفتر نخست وزیری جمهوری اسلامی ایران در کشور آلبانی خبر داد. پس از سقوط صدام، منافقین که سال ها در پناه حکومت او در عراق می زیستند، مجبور به ترک این کشور شدند. در سال های اخیر آنها مجبور شدند به کشورهای دیگر بروند اما جایی را نیافتند که آنان را به صورت گروهی بپذیرد. دراین میان چندسال پیش دولت آلبانی اعلام کرد در چند مرحله تعدادی از اعضای این گروه را برای اعطای پناهندگی می پذیرد. در نهایت چند گروه از منافقین که تعدادشان به حدود 300 نفر می رسید به این کشور رفتند. به احتمال بسیار زیاد منظور منتظرالمهدی کسی جز مسعود کشمیری نیست. هشتم شهریور 1360 دفتر نخست وزیری منفجر شد و طی آن رئیس جمهوری و نخست وزیر وقت (محمدعلی رجایی و محمدجواد باهنر) به شهادت رسیدند.مسعود کشمیری، مظنون اصلی انفجار در دفتر نخست وزیری جمهوری اسلامی، از اعضای سازمان منافقین بود که توانسته بود تا سطح جانشین دبیر وقت شورای عالی امنیت ملی جمهوری اسلامی ایران به یکی از حساس ترین ارکان امنیتی و تصمیم گیری کشور نفوذ کند. ماجرای یک نفوذیکشمیری فرزند سعید، زاده 1329 در کرمانشاه، دارای مدرک لیسانس علوم اداری و مدیریت بازرگانی از دانشگاه تهران بود. «قیافه حق به جانب، تسبیح به دست و اهل استخاره و دعای کمیل خواندن در جلسات و پیش قدم در پیش نمازشدن»؛ این تصویری است نقش بسته شده در ذهن ها از مسعود کشمیری تا پیش از انفجار دفتر نخست وزیری. البته یک تصویر تکراری دیگر هم از او هست. اینکه او همواره دو خودکار در جیب داشته؛ یکی برای نوشتن مطالب شخصی که ادعا می کرد از پول حقوق خود تهیه کرده و دیگری برای کارهای دولتی و متعلق به اموال بیت المال! برخی هم خاطرشان هست که او گاه به گاه پیشنهاد های تندی هم علیه منافقین داشته و یک بار پیشنهاد بمباران ایستگاه رادیویی منافقین را داده بود. در کنار این تصاویر اما تصاویر دیگری هم هست. کسی که در همه جلسات بوده اما توجه خاصی را به خود جلب نمی کرده. می رفته، می آمده و حتی درباره او گفته شده که آن قدر مورد اعتماد بوده که موقع تردد در دفتر نخست وزیری بازرسی بدنی هم نمی شده. هرچه می خواسته می برده و می آورده. گفته شده که او پیش از انقلاب عضو سازمان مجاهدین بوده و اینکه برادر همسرش، ابوالفضل دلنواز، نامزد رسمی منافقین در اسلام آباد غرب در دور نخست انتخابات مجلس شورا بوده است.درعین حال اما او در بدو تاسیس سپاه مدتی به عضویت آن هم درآمد و بعد هم عضو موثر ستاد خنثی سازی کودتای نوژه به نمایندگی از کمیته اداره رکن دوم ارتش شد و در نهایت راه به نخست وزیری برد. کشمیری در نهایت به دفتر تحقیقات اطلاعات نخست وزیری می رود و مدتی هم جانشین خسرو تهرانی در دبیرخانه شورای عالی امنیت ملی می شود تا جایی که برخی نامه ها را به جای دبیر و با عنوان «از طرف» امضا می کند. حجاریان که آن زمان خود در اطلاعات نخست وزیری بوده، در گفت وگویی با «شرق» گفته بود: «بعد از انفجار در پیگیری ها از مادر و خواهر کشمیری به ارتباط خانوادگی او با سازمان دست پیدا کردیم. برادرهای همسر کشمیری در قصرشیرین عضو سازمان بودند که با امکانات کمی که ما در گزینش افراد در ابتدای انقلاب داشتیم، به این ارتباطات دست نیافتیم». چگونگی انفجار در دفتر نخست وزیریساعت حدود سه بعدازظهر بود که در دفتر نخست وزیری جلسه شورای عالی امنیت ملی برگزار شد. مطابق معمول همه گفت وگوهای جلسه باید ضبط می شد. مسعود کشمیری با ضبط صوت بزرگ وارد می شود و دستگاه را کنار آقایان رجایی و باهنر قرار می دهد و طبق معمول هر جلسه چای می ریزد و برای حاضران جلسه می آورد و پس از گفت وگوی کوتاهی با خسرو تهرانی از جلسه خارج می شود. او پیش از خروج از جلسه کیف بزرگی را که همیشه همراه دارد با پا به نزدیکی محمدعلی رجایی هدایت می کند. کشمیری از ساختمان نخست وزیری خارج می شود و در میدان پاستور نزد کسانی می رود که منتظرش بودند تا دبیر شورای امنیت را به یک نقطه امن انتقال دهند. هم زمان صدای انفجار شدیدی منطقه را می لرزاند. مطابق نظر کارشناسان، بمب از نوع خاص «تخریبی- آتش زا» بوده که از حدود دو پوند TNT و مقداری منیزیم تشکیل و در یک کیف دستی جاسازی شده بوده است. شدت صدای انفجار به حدی بوده که پرده گوش بسیاری از حاضران در این جلسه پاره می شود.کشمیری زنده ماند و زنده استابتدا اعلام می شود مسعود کشمیری هم در آن جلسه کشته شده است. هاشمی رفسنجانی در خاطرات سال 60 خود درباره علت اعلام نام کشمیری در بین کشته شدگان انفجار به همین مسئله اشاره می کند: «این کار برای این بود که منافقین فکر کنند نظام نمی داند که مسعود کشمیری عامل انفجار بوده و از غفلت آنها برای دستگیرکردن او استفاده شود». آیت الله بیات هم معتقد است که علت اعلام شهادت کشمیری در راستای جلوگیری از فرار او بوده است. حجاریان در گفت وگو با مجله «اندیشه پویا» درخصوص ردیابی کشمیری می گوید: «کشمیری به خانواده اش زنگ زد و معلوم شد که زنده است. احتمالابه عراق رفته بود. اول خانواده اش عزادار بودند و بساط عزا پهن کرده بودند، بعد از سه روز متوجه شدیم خواهرش شاد و شنگول است و عزادار نیست. مادرش هم خیلی آرام شده بود. بعد از دو، سه روز که به مادرش برای تسلیت زنگ می زدند می گفت لوستر ما سالم است و نشکسته و شما نگران نباشید و می خواست غیرمستقیم بفهماند که اتفاقی برای کشمیری نیفتاده است». مسعود کشمیری همچنان زنده است. اول دی ماه سال 92 یک مقام آگاه که خواست نامش فاش نشود به «ایرنا» گفته بود: «مسعود کشمیری، عامل انفجار نخست وزیری و محمدرضا کلاهی صمدی عامل انفجار حزب جمهوری اسلامی در آلمان رویت شده اند. نام بردگان که از اعضا و هواداران فعال گروهک تروریستی منافقین و خط نفوذ فرقه رجوی در نهادهای حیاتی، حساس و مهم جمهوری اسلامی بودند، هنگام خوردن غذا در رستورانی در شهر کلن و هنگام رانندگی در شهر هامبورگ آلمان مشاهده شده اند».پیش از این سعید شاهسوندی که سال 67 از منافقین جدا شد در سایت خود نوشته بود: «کلاهی (عامل انفجار حزب جمهوری اسلامی) و کشمیری کمابیش در روابط اند و مانند بسیاری دیگر مسئله دار با شدت و ضعف های مخصوص به خود». شاهسوندی می گوید کشمیری مدتی را در استانبول زندگی کرده است. حمیدرضا ترقی هم در گفت وگویی اعلام کرده بود «کشمیری با تغییر قیافه و نام، در خارج از کشور زندگی می کند».البته نکته جالب توجه در رابطه با بازداشت کشمیری این است که حدود یک ماه پیش یک کانال تلگرامی خبر بازداشت کشمیری را منتشر کرده بود. کانالی که پس از انتشار این خبر تعطیل شد! اگر جمیع این اخبار صحت داشته باشد و کشمیری در بازداشت ایران باشد، آینده می تواند آبستن خبرها و ناگفته های بسیاری باشد.
                