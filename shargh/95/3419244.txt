شنبه ۶‌شهریور ۱۳۹۵
-----------------------------------------
type_unknown
-----------------------------------------
حامیان علم الهدی به خیابان آمدند
-----------------------------------------

                    شرق: برگزاری یا عدم برگزاری، مسئله این است. ماجرای کنسرت ها ابعاد جدی تری به خود گرفته است. دولت اعلام کرده است به هیچ عنوان عقب نشینی نمی کند، از آن سو مخالفان هم ایستادگی می کنند. بلافاصله دو روز بعد از انتقاد ریاست جمهوری به لغو کنسرت ها و هشدار به وزیر ارشاد خود برای رعایت قانون، جمعی از مردم یزد و مشهد در اقدامی واکنشی، تجمع برگزار و بیانیه اعتراضی صادر کردند. حسن روحانی چند روز پیش با اشاره به حاشیه های ایجادشده درباره برگزاری کنسرت ها در کشور گفته بود: «یک جا می خواهد کنسرتی برگزار شود، مجلس قانون گذاری شکل می گیرد درحالی که ما مجلس شورای اسلامی داریم و هرکسی که صبح بیدار می شود و یک تریبون پیدا می کند، نمی تواند قانون گذاری کند و وزیر نیز نباید تبعیت کند چراکه وزیر باید تابع قانون باشد». وزیر فرهنگ و ارشاد اسلامی هم دیروز گفت: «عامل اصلی لغو کنسرت ها در مشهد مقدس، امام جمعه این شهر است که اجازه نمی دهد حتی کنسرت های سنتی و محلی نیز برگزار شود».منحرفان مجلس با این حرم می جنگند!شورای هماهنگی نیرو های حزب الله، روز چهارشنبه اعلام کرده بود بعد از نماز جمعه؛ تجمع بزرگ مدافعین حرم رضوی در صیانت از هویت معنوی مشهدالرضا و دفاع از علمدار انقلابی شهر، حجت الاسلام علم الهدی، در مشهد برگزار می شود. آن طور که از اخبار بر می آید، شعارهای این راهپیمایی را «حمید استاد»، مسئول حزب الله مشهد، خوانده و بیانیه آن را «حسین الله کرم» قرائت کرده است. در این بیانیه آمده است: «درعین ناباوری در ایام ولادت تا زیارت مخصوص امام رضا شنیدیم که نایب رئیس دوم مجلس شورای اسلامی، منکر وجود حریم برای امام رضا شده است. ازاین رو ما راهپیمایان ضمن انزجار از این مواضع، خواستار اخراج علی مطهری از مجلس شورای اسلامی می باشیم». در ادامه این بیانیه آمده است: «اتحاد شکست خورده فتنه گران و حامیان دولت فکر می کنند مشهد تبدیل به مرکزیت نیروهای انقلابی و پایتخت اصولگرایان شده است لذا باید مدیریت سیاسی آن یعنی حجت الاسلام علم الهدی را در دعوای کنسرت ها در مقابل هنرمندان قرار دهند تا نتوانند در انتخابات آینده پیروز شوند». صادر کنندگان این بیانیه در پاسخ به سخن حسن روحانی که گفته بود کشور یک مجلس قانون گذاری دارد، نوشته اند: «آیت الله علم الهدی به عنوان دبیر شورای فرهنگ عمومی استان، نماینده ولی فقیه و عضو مجلس خبرگان رهبری در راستای حفظ قداست شهر مقدس مشهد و حفظ هویت فرهنگی معنوی حریم امام رضا خواستار عدم اجرای کنسرت موسیقی شده است که هرگز به معنای قانون گریزی محسوب نمی شود». این بیانیه همچنین سخن اخیر وزیر ارشاد مبنی بر عقب نشینی نکردن دولت از ماجرای برگزاری کنسرت ها را ناشی از عتاب رئیس جمهوری و ترس از استیضاح علی مطهری تعبیر کرده است.شرکت کنندگان در این تجمع اعتراضی شعار می داده اند: «غارت گر بیت المال مرگت باد ننگت باد. وزیر ارشاد ما خجالت خجالت. مدافعان حرم با داعشی می جنگند، منحرفان مجلس با این حرم می جنگند. پای شیطان از مشهد باید شود بریده، کنسرت لهوولعب، باید شود برچیده. حریم قدس مشهد جای لهوولعب نیست، در سایه این گنبد جای لهوولعب نیست».امام جمعه مشهد دیروز در خطبه های نماز جمعه این شهر با اشاره به اینکه دولت مراقب باشد آرم «ولنگار فرهنگی» بر پیشانی اش نخورد، گفت: «اینکه هر وقتی در هر عرصه ای یک عده افرادی که خودشان متولی فرهنگ هستند، مدافع لاابالی گری باشند، با خون شهدا تناقض دارد. عدم موفقیت های دیگر مربوط به خود عزیزان است به ویژه در حوزه فرهنگی. در آفند و پدافند فرهنگی یک ولنگاری وجود دارد و تساهل و تسامحی دیده می شود که دارای علت است و علت آن توجه سیاسی برخی مسئولان و متولیان فرهنگی به قشر «اقلیت لائیک» در این کشور است. برای خوشایند یک قشر لائیک می خواهند در اجرای ارزش های دینی دچار ولنگاری شوند؛ تاجائی که برای خوشایند اینها حتی توهین به روحانیت وابسته به مقام ولایت را صورت می دهند و این درست نیست و این ولنگاری قابل اغماض نیست. مردم دین شان را دوست دارند و اگر دین شان را نمی خواستند با سینه خشک به استقبال گلوله نمی رفتند. اینکه هر وقتی در هر عرصه ای یک عده افرادی که خودشان متولی فرهنگ هستند، آن طرف میز بایستند و مدافع لاابالی گری باشند، با خون شهدا تناقض دارد». نماینده ولی فقیه در استان خراسان رضوی بیان کرد: «چطور وقتی بنا است با یک بی عفتی مقابله شود، یک عده متولیان فرهنگی به دفاع از آنها برمی خیزند؟ مقام معظم رهبری فرمودند یک ارزیابی منصفانه نسبت به موفقیت های دولت داشته باشند و یک ارزیابی نیز عزیزان ما نسبت به خود داشته باشند. عزیزان ما به ولنگاری فرهنگی پاسخ دهند تا مارک و آرم ولنگاری فرهنگی بر پیشانی این دولت نماند».یزد به راه مشهد می رودخواست عده ای در برگزارنشدن کنسرت در شهرشان تبدیل به دومینویی شده که به برخی شهرهای دیگر هم سرایت کرده است. تاجایی که پنجشنبه، عده ای با تجمع مقابل سالن برگزاری کنسرت شهرام ناظری در شهر تفت استان یزد، به دنبال این بودند مانع حضور تماشاگران شوند. طبق برنامه قرار بود کنسرت ساعت هشت با مجوزهای لازم برگزار شود؛ اما عده ای با تجمع مقابل سالن کنسرت، با اقامه نماز قصد داشتند مانع برگزاری این کنسرت شوند. اگرچه درنهایت با تدابیری، کنسرت برگزار شد. اوایل خرداد امسال هم کنسرت مازیار فلاحی در یزد لغو شد. برخی رسانه ها تجمع تعدادی موتورسوار با حالتی تهدیدآمیز در فرودگاه را دلیل بازگشت مازیار فلاحی به تهران و لغو این کنسرت دانسته بودند. کنسرت موسیقی ایرانی با صدای وحید تاج هم چندی قبل در یزد با اقدام نیروهای خودسر مواجه شد و درحالی که نوازندگان روی صحنه می نواختند، این خواننده اجازه رفتن روی صحنه را پیدا نکرد.در ادامه دومینوی اعتراضی ائمه جمعه نسبت به برگزاری کنسرت، دیروز آیت الله ایمانی، امام جمعه شیراز هم گفت: «من از سر دلسوزی و نگرانی تقاضا می کنم برخی بحث های بیهوده در جامعه جمع شود. سوال می کنم از 80 میلیون نفر جمعیت چند نفر طرفدار پروپا قرص کنسرت هستند که برای آنان بحث باز کنیم و مورد دیگر اینکه کنسرت های تعطیل شده چند درصد کنسرت های در جریان است. آیا این به نان و آب و اشتغال ما بستگی دارد که گفتمان اصلی کشور شود». او هفته قبل هم گفته بود: «از آقای وزیر ارشاد سوال می کنم اگر برگزاری کنسرت حلال است و جایز و بی ضرر، چرا خدمت امام رضا(ع) برگزار نمی شود؟ اگر حرام است و ضرر دارد، پس برای همه مسلمانان مضر است و حرام. حرام را توسعه ندهید و گناه را تشویق نکنید».امام جمعه پنج شهر دیگر هم در روزهای گذشته به نوعی خواستار برگزارنکردن یا محدودیت در برگزاری کنسرت های موسیقی در شهرهای خود شدند. حجت الاسلام «محمود حسینی»، امام جمعه سیرجان با انتقاد از اجرای کنسرت های مستمر در سیرجان گفته بود: «عده زیادی از مردم با مراجعه به ما خواستار توقف کنسرت ها هستند و شما قضاوت کنید حالاکه دهه کرامت و میلاد امام رضاست، آیا شهر باید تبلیغات کنسرتی داشته باشد یا تبلیغات امام رضایی؟» حجت الاسلام حسن رمضان پور، خطیب جمعه خواف هم گفت: «نیاز امروز جامعه اسلامی ما برگزاری کنسرت نیست که برخی برای جلوگیری از برگزاری آن در مشهد مقدس جوسازی می کنند».حجت الاسلام سیدمهدی قریشی، امام جمعه ارومیه هم با بیان اینکه محافل مختلطی که برگزار می شود و امنیت چنین محافلی توسط مسئولان ایجاد می شود، کار شایسته ای نیست، گفته بود: «تنها توجه به مسئله امنیت درست نیست و باید از محتوای برنامه ها به خوبی خبر داشت و در راستای ایجاد فضای معنوی در مراسم ها گام برداشت». حجت الاسلام «رضاسالاری»، امام جمعه عنبرآباد هم خطاب به مسئولان گفته بود: «چرا امروز دغدغه برخی از مسئولان نظام اسلامی برگزاری کنسرت شده و آیا برگزارکردن کنسرت یا روی آوردن جوانان ما به اعتیاد مشکل اصلی ماست». امام جمعه رامسر هم در خطبه های نماز جمعه این شهرستان با اشاره به برگزاری جشن هفته فرهنگی رامسر و کنسرت ها گفته است: «نباید در برگزاری جشن ها و کنسرت ها افراط صورت گیرد».دولت و ارشاد به هیچ عنوان عقب نشینی نمی کنندبا وجود این حواشی، «علی جنتی»، وزیر ارشاد پنجشنبه در جمع تعدادی از خبرنگاران گفت: «دیدگاه ما شفاف و روشن است؛ چراکه معتقدیم وظیفه اصلی وزارت ارشاد صدور مجوز برای کل اجراهای صحنه ای مانند موسیقی، تئاتر و نمایش است و هیچ کس جای دیگری نمی تواند برای این مجوزها محدودیت ایجاد کند. عامل اصلی لغو کنسرت ها در مشهد مقدس امام جمعه این شهر است که اجازه نمی دهد حتی کنسرت های سنتی و محلی نیز برگزار شود. استدلال آنها این است که در داخل سالن های برگزاری کنسرت برخی حرکات و اقداماتی از سوی تماشاگران مانند رقص در سالن ها انجام می شود که اعلام شده است مسئول تامین امنیت بیرون از سالن برعهده نیروی انتظامی است و داخل سالن برعهده وزارت فرهنگ و ارشاد اسلامی است که ما وظیفه خودمان را قطعا درست و دقیق انجام می دهیم. ما کنسرت های موسیقی سنتی بسیار خوبی را در کشور در حال اجرا داریم و البته موسیقی های پاپ خیلی خوبی در کشور وجود دارد که سعی داریم از این موسیقی ها و خوانندگان حمایت کنیم». وزیر فرهنگ و ارشاد اسلامی افزود: «هدف این هنرمندان این است که با آثار برجسته و منتخب خود نشاط و شور و حال خاصی را در جامعه به وجود آورند که امیدواریم با همکاری دستگاه قضائی کلیه برنامه های موسیقی و کنسرت ها به شکل مطلوب اجرا شود».مشهد، 11 سال بدون کنسرت«جنتی» با اشاره به اینکه 11 سال است که در مشهد کنسرت موسیقی اجرا نمی شود و ما خواستیم این کنسرت ها را برگزار کنیم، افزود: «اما امام جمعه مشهد مانع اصلی در این زمینه است. امام جمعه مشهد معتقد است همه این شهر مکان متبرکه امام رضا(ع) است؛ در حالی که ما معتقدیم شرایط غیر از این وضعیت بوده و باید اجازه برگزاری کنسرت ها داده شود که در این زمینه با دستگاه قضائی مکاتباتی را انجام دادیم تا اجازه بدهند حداقل در سایر شهرهای خراسان رضوی کنسرت ها برگزار شود. جالب است بعد از 11 سال لغو کنسرت ها در مشهد حتی امام جمعه این شهر اجازه نمی دهد در سایر شهرهای خراسان رضوی همچون سبزوار، نیشابور و چناران کنسرت ها برگزار شود؛ درحالی که ما بهترین خوانندگان همچون قربانی، سالار عقیلی، شهرام ناظری و کلهر را که در اجرای برنامه های موسیقی سنتی پیشتاز هستند و علاقه مند به اجرای کنسرت، در این شهرها داریم. به هیچ وجه قصد عقب نشینی از مواضع خود را نداریم و با رئیس قوه قضائیه مکاتباتی را انجام دادیم تا موانع هرچه سریع تر از پیش رو برداشته شود».دفاع سایت توکلی از دولتسایت الف متعلق به «احمد توکلی» هم دیروز یادداشتی در اعتراض به لغو کنسرت ها منتشر کرد. در این یادداشت آمده است: «مگر حرف علم الهدی حکم حکومتی است؟ مشکل از آنجایی شروع می شود که طرح موضوع لغو مجوز برای کنسرت ها، به مثابه یک حکم حکومتی از طرف امام جمعه مشهد مطرح می شود؛ حال آنکه ساختار حکومتی ایران به گونه ای نیست که بتوانیم بگوییم خراسان رضوی دارای خودمختاری است و قوانین خاصی بر آنجا حکومت می کند». در ادامه این مطلب آمده بود: «سوالی که از آیت الله علم الهدی پیش می آید این است آیا پسندیده نبود موضوع عدم برگزاری کنسرت در مشهد، به صورت قانونی در شورای فرهنگ عمومی استان یا دیگر مراکز تصمیم گیری و قانون گذاری شهر و استان تصویب می شد؛ حال آنکه برخی از مراکز حکومتی شهر و استان از موضع گیری های تان حمایت کردند، شما می توانستید مواضع خود را به صورت قانونی به رای بگذارید تا اینکه تریبون نماز جمعه را محل قانون گذاری برای خود قرار دهید». پیش از این هم علی مطهری در انتقاد به خواسته های علم الهدی که خواسته بود مشهد مانند واتیکان مجزا از سایر نقاط کشور در حوزه فرهنگی و خودمختار اداره شود گفته بود مگر حکومت ایران فدرالی است که مشهد از دیگر نقاط مستثنا شود؟
                