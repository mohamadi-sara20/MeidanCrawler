چهار‌شنبه ۱۳ بهمن ۱۳۹۵
-----------------------------------------
گزارش
-----------------------------------------
املاک نجومی تخریب سیاسی است
-----------------------------------------

                    گروه سیاست: شهردار تهران روزهای شلوغی دارد. ماجرا از املاک نجومی و گزارش سازمان بازرسی شروع شد و حالابه پلاسکو ختم شده. روز گذشته کمیسیون عمران مجلس میزبان «محمدباقر قالیباف» بود تا پاسخ گوی سوالاتی درباره ماجرای املاک نجومی باشد. تحقیق و تفحص از شهرداری تهران نیز به همین بهانه کماکان در دستور کار نمایندگان مجلس است. بااین حال قالیباف تاکید دارد که در پس افشای برخی آمار املاک نجومی بازی سیاسی بوده و نه خیرخواهی جمعی. علیرضا رحیمی، نماینده تهران در همین زمینه می گوید: «قالیباف معتقد بود پیش تر پاسخ های خود را به مراجع قضائی، رسانه ها و شورای شهر داده و توضیحات او نمایندگان را قانع نکرد». عبدالکریم حسین زاده، دیگر نماینده ای است که از پاسخ های شهردار تهران در جلسه گله دارد و می گوید: «شهردار تهران در پرسش و پاسخ های مطرح شده معتقد است که بحث مربوط به املاک نجومی بحث سیاسی است که با هدف تخریب برنامه ریزی شده است». شهریور سال 95 نامه ای به امضای سربازرس سازمان بازرسی کل کشور مستقر در شهرداری تهران در فضای مجازی منتشر شد. در این نامه فهرستی از نام ونشان 180 نفر متشکل از مدیران ارشد و میانی شهرداری، چند عضو شورای شهر تهران، یک مسئول اجرائی، یک نماینده مجلس، یک مدیر ارشد اداری در مجلس و تعدادی از کارکنان شهرداری آورده شده بود. این نامه حاکی از آن بود که خانه، آپارتمان و زمین عمدتا در مناطق اعیان نشین تهران در مناطق یک، دو، سه و 22 با تسهیلات و تخفیف های زیاد و تعجب آور به اشخاص مذکور واگذار شده است. قوه قضائیه در حال رسیدگی به املاک نجومی شهرداری است احمد توکلی، رئیس سازمان دیده بان شفافیت و عدالت که بعد از انتشار این فهرست اقدام به تدوین گزارشی مفصل کرده بود به «شرق» می گوید: «در ماجرای املاک نجومی بروز خطا در عملکرد شهرداری و شورای شهر قطعی است؛ بنابراین نمی شود ماجرا را صرفا سیاسی دانست. همین که قوه قضائیه 72 نفر را در موضوع املاک نجومی احضار کرده نشان می دهد که رسیدگی در جریان است؛ البته نمی دانم افراد احضارشده بازداشت شده اند یا نه.» او درباره اینکه قالیباف نقدهایی به گزارش سازمان بازرسی نیز داشته، می افزاید: «بخش هایی از گزارش نکاتی داشت اما بخش های دیگر آن صحیح بود. بالاخره گزارش را سازمان بررسی تدوین کرده و باید داده های آن مورد تاکید قرار بگیرد». واگذاری املاک در مناطق خوش نشین تهرانتوکلی پیش تر درباره واگذاری املاک نجومی گفته بود: «از فهرست 180نفره منتشرشده، آنچه برای دیده بان شفافیت محرز شده 108 واگذاری است که طی آنها 110 ملک به 122 نفر منتقل می شود». به گفته او، تنها دو مورد از واگذاری ها زمین بود. (یکی به مساحت 463 مترمربع به دو نفر و دیگری به مساحت 330 مترمربع به چهار نفر که کمتر از دو درصد واگذاری های مورد رسیدگی است) در بقیه موارد (98 درصد باقی مانده)، آپارتمان و خانه ویلایی به افراد واگذار شده است. املاک در مناطق یک، دو، سه و 22 تهران و جزء مناطق مرفه نشین بوده است؛ مساحت کل املاک واگذار شده 17،018 مترمربع بوده است. ارزش فروش تمام 108 واگذاری در مجموع به قیمت کارشناسی 82.5 میلیارد تومان (825،116،408،485 ریال) و کل تخفیف داده شده 24.3 میلیارد تومان (242.957.041.887 ریال) بوده است. همچنین کوشش شد تا به کمک اتحادیه املاک تهران، قیمت روز املاک واگذار شده به دست آید، ولی مقدور نشد.مسئله به هیچ وجه تخریب سیاسی نیستمحمود صادقی، نماینده مردم تهران نیز که سوال به دست راهی جلسه کمیسیون عمران شده بود به دستور کار جلسه اشاره کرد و اینکه به جای پرسش از تغییر کاربری ها بحث بر سر املاک و واگذاری ها متمرکز بود. او در پاسخ به اینکه قالیباف املاک نجومی را برنامه ای برای تخریب سیاسی دانسته نیز به «شرق» می گوید: «مسئله تخریب سیاسی مطرح نیست. این گزارش را سازمان بازرسی -که یک مرجع قضائی است- تدوین کرده است». حسین زاده، نایب رئیس فراکسیون امید مجلس نیز تاکید دارد که قالیباف نتوانست به سوال های نمایندگان پاسخ گوید و تا حدودی بنای پاسخ گویی هم نداشت.محمدباقر قالیباف و معاونانش این روزها رفت وآمدهای زیادی به بهارستان دارند. محمود صادقی تاکید دارد که نشست درباره جمع بندی ماجرای املاک نجومی کماکان در کمیسیون عمران دنبال خواهد شد.
                