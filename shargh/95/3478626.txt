یک‌شنبه ۲۱ آذر ۱۳۹۵
-----------------------------------------
type_unknown
-----------------------------------------
مغایر قانون اساسی
-----------------------------------------

                    ایسنا: «نجات الله ابراهیمیان» عضو حقوق دان و سخنگوی سابق شورای نگهبان گفت: «ظاهر واژه نظارت بر انتخابات، مطابق با قانون اساسی این است که این نظارت تا زمانی که انتخابات فعلیت دارد، برقرار است؛ به این معنا که بعد از انتخابات نظارت، دیگر به نهاد ناظر بر انتخابات مربوط نمی شود؛ چراکه دیگر انتخابات فعلیتی ندارد و مربوط به گذشته می شود». او که در نشست سیاست های کلی ناظر بر انتخابات، در تالار عدالت دانشکده حقوق دانشگاه شهید بهشتی سخن می گفت، افزود: «اگر قرار باشد امروز قانونی نوشته شود، باید در آن مسائلی مانند شفافیت، آزادی، عدالت و احترام به حقوق مردم موردتوجه قرار گیرد».او افزود: «از دید بنده مجموعه سیاست های کلی انتخابات به دو بخش تقسیم می شود که بخش اول آن بر مفاهیم اصلی تاکید می کند، اما در بخش دوم ارتباط نکات مهم این سیاست ها با قانون اساسی بیان شده است».ابراهیمیان با تاکید بر لزوم تطبیق سیاست های کلی انتخابات با قانون اساسی گفت: «لازمه این تطبیق این است که در اجرای سیاست های کلی انتخابات خطوط قرمز را رعایت کنیم».ابراهیمیان با تاکید بر اینکه سیاست های کلی انتخابات متمم قانون اساسی نیست، گفت: «سیاست های ابلاغی کلی انتخابات جاده ای را ترسیم می کند برای نیل به اهدافی که قانون اساسی آنان را تایید و تصدیق کرده است». این عضو حقوق دان شورای نگهبان ادامه داد: «پایه های نظام جمهوری اسلامی در قانون اساسی ترسیم شده است و نهادی که نگهبانی می دهد باید به خوبی از این پایه های نظام پاسداری کند».او ادامه داد: «حکومت ما دینی است و در حکومت دینی باید انسان هایی عادل و معتقد نمایندگی کنند و آمال و آرزوهای مردم را به قانون و تکنیک های ریزتر تبدیل کنند».ابراهیمیان با اشاره به شیوه بررسی التزام نمایندگان و کاندیداها گفت: «باید به خوبی مشخص شود که آیا اثبات التزام کاندیداها را باید به هیات منصفه محول کنیم یا اینکه برای اثبات آن ادله ای بیاوریم و نظام دادرسی بگذاریم».او با تاکید بر اینکه برای بررسی صلاحیت و التزام افراد چاره ای نداریم جز اینکه به سراغ معیارهای دینی برویم، افزود: «نباید شورای نگهبان و دیگر نهادها هرکدام با زبان خودشان دراین باره بحث کنند، بلکه لازم است همگی به یک زبان ثابت برسیم».ابراهیمیان با بیان اینکه در موضوع انتخابات باید مبنایی صحبت کنیم و از کلی گویی بپرهیزیم، گفت: «نباید هر کدام با زبان خودمان صحبت کنیم چراکه ارائه معیارهای عینی برای احراز امور شخصی، امری دشوار نیست و لازم است سهم داوری های شخصی را به حداقل برسانیم».عضو حقوق دان شورای نگهبان با بیان اینکه قانون اساسی، نظارت استصوابی شورای نگهبان بر انتخابات را مطرح کرده است، گفت: «رویه شورای نگهبان مطابق با اصل قانون اساسی این است که در بحث نظارت به سه شیوه نظارت بر تمام مراحل، نظارت استصوابی و نظارت با اطلاق زمانی عمل می کند».ابراهیمیان با بیان اینکه وظایف شورای نگهبان در قانون احصا شده است، گفت: «وظایف اصلی شورای نگهبان در قانون اساسی آمده و آنچه بیان شده نظارت در زمان انتخابات است و نظارت بر نمایندگان و بحث زوال شرایط نمایندگی و تشخیص آن برعهده شورای نگهبان نیست».او افزود: «مطابق قانون اساسی مجلس نیز نمی تواند قانونی تصویب کند که به موجب آن به شورای نگهبان چنین اختیاری بدهد؛ چراکه این اقدام اضافه کردن به وظیفه شورای نگهبان است. وقتی بحث نظارت مطرح می شود به این معناست که شورای نگهبان در زمان برگزاری انتخابات حق نظارت دارد».ابراهیمیان با اشاره به رویه شورای نگهبان مبنی بر نظارت بر نمایندگان پس از انتخابات گفت: «برخلاف رویه فعلی شورای نگهبان آنچه در قانون آمده این است که بعد از ورود نماینده به مجلس، شورای نگهبان نمی تواند نظارت کند و باید یک نظارت انتظامی با شرایط خاص اعمال کند».او یادآور شد: «در حکومت های گذشته شاهد بودیم امر چاپلوسی و دست بوسی حاکمان اقدامی رایج بوده، اما با پیروزی انقلاب اسلامی، رهبری امام خمینی(ره) و رهبری مقام معظم رهبری دیگر این گونه نیست. نظارت امری ضروری است. برخی از نمایندگان در دوره های گذشته از منصب خود برای مال اندوزی و برخی مفاسد سوءاستفاده کردند؛ از این رو باید نظارت وجود داشته باشد، اما این نظارت نیز با راهکارها و روش های قانونی باید اعمال شود».این عضو حقوق دان شورای نگهبان با اشاره به تعیین ضوابط انتخابات ریاست جمهوری گفت: «بنده به قانون ریاست جمهوری و رویه های شورای نگهبان احترام می گذارم و خود را به آن مقید می دانم، اما می توان به آنها انتقاد کرد و باید گفت قانون انتخابات ریاست جمهوری از حیث بررسی صلاحیت ها صریحا با قانون اساسی مخالف است. باید در سیاست های کلی از مقام معظم رهبری تشکر کرد و ما باید در اجرای این سیاست ها دقت کنیم».او افزود: «در ماده 56 قانون انتخابات ریاست جمهوری شورای نگهبان مجری قانون فرض شده است درحالی که شورای نگهبان ناظر است و بنده از اعضای این شورا تعجب می کنم که چطور به این مسئله توجه نکردند. در انتخابات مجلس این هیات های اجرائی هستند که صلاحیت افراد را بررسی می کنند و پس از آن شورای نگهبان نظر می دهد که آیا بررسی صلاحیت هیات های اجرائی صحیح بوده است یا خیر، اما در انتخابات ریاست جمهوری شورای نگهبان راسا به این موضوع ورود پیدا می کند».این عضو شورای نگهبان با اشاره به بحث مفهوم رجل سیاسی، گفت: «تشخیص مصداق رجل سیاسی یکی از مسائلی است که همواره مورد چالش بوده است و باید پرسید تشخیص این مصداق را به شورای نگهبان واگذار کنیم یا اینکه معیارها را شورا بیان کند که دو بحث جداگانه است».او افزود: «سیاست های کلی انتخابات مانعی را که برای تفهیم مفهوم رجل سیاسی از سوی مجلس بود، برداشته است تا مجلس بتواند راه های تشخیص مفهوم رجل سیاسی را تبیین و پس از آن به شورای نگهبان ارسال کند».او افزود: «درحال حاضر در قانون انتخابات مجبوریم ضابطه های زیادی را وضع کنیم و از آن طرف افرادی را مبصر این ضابطه ها قرار دهیم اما باید با ارائه شیوه هایی از تصویب ضابطه های متفاوت جلوگیری کرد تا خود مردم گزینه های خود را تشخیص دهند».«ابراهیمیان» با بیان اینکه در جامعه ما چهره های سیاسی تصادفی ساخته می شوند، گفت: «چهره های سیاسی به ضرب روزنامه و مجلات و به طور اتفاقی در جامعه شناخته می شوند و در صورت وجود احزابی قوی و مدل های سیاسی افراد از دل احزاب و پله پله به مردم شناسانده خواهند شد؛ بنابراین باید مدل انتخاباتی را ارائه کنیم که اشخاص از مراحل پایین برجسته شوند».«ابراهیمیان» با اشاره به نواقص سیستم انتخاباتی کشور گفت: «ما می بینیم در کشور ما یک شهردار رئیس جمهور می شود درحالی که در کشورهای دیگر افراد در احزاب و فعالیت های حزبی شرکت می کنند و پس از آن به سمت شهرداری و با اقدامات بیشتر به ریاست جمهوری یا نمایندگی می رسند اما در کشور ما این گونه نیست و افراد براساس یک سیستم حزبی در جامعه شناخته نمی شوند».
                