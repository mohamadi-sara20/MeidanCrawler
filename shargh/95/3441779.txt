سه‌شنبه ۱۳ مهر ۱۳۹۵
-----------------------------------------
سرمقاله
-----------------------------------------
راه ناگزیر اتحاد
-----------------------------------------

                    مباحثی که این روزها درباره شورای عالی سیاست گذاری اصلاح طلبان از سوی برخی تشکل ها و افراد بیان شده است از منظر طرح مسائل و گفتمان درونی یک جریان سیاسی، باید به چشم یک فرصت در نظر گرفته شود؛ به شرط آنکه افراد متوجه باشند که طرح بی دقت آنها می تواند برای شرایط خطیر جبهه اصلاحات آسیب هایی احتمالی در پی داشته باشد. نگارنده به یاد دارد در مجلس ششم برخی دوستان منتسب به جریان اصلاحات، بی مهری هایی نسبت به نمایندگان اصلاح طلب مجلس ششم روا می داشتند. وقتی سرآخر از آنان سوال می شد گناه ما چیست در نهایت تعجب پاسخ می دادند چون شما فراکسیونی کار می کنید! به بیان دیگر آنچه را ارزش و نقطه قوت محسوب می شود به عنوان نقطه ضعف ترویج می کردند چون نمی توانستند مانند برخی احزاب توانای اصلاح طلب، متشکل و سازمان مند عمل کنند. در واقع نمایندگانی که به رفتار فراکسیونی و تشکیلاتی پایبند بوده و به شکل جمعی برای احقاق حقوق ملت و آرمان های اصلاحات شب و روز نداشتند، بیشتر مورد انتقاد برخی چهره های بیرون مجلس که خود را در جریان اصلاحات تعریف می کردند قرار می گرفتند. در این گونه بزنگاه ها، معمولاافراد موثر و شاخص، دلسوزانه تر هم عمل می کنند و ترجیح می دهند مانند آن دو خانمی که مدعی مادری فرزندی بودند و وقتی حاکم به نصف کردن فرزند رای داد، مادر واقعی از ادعای خود صرف نظر کرد، تلاش می کنند به سود منافع مردم و اصول اصلاح طلبی، عمل کنند. دوستانی که دلسوزتر و فعال تر بوده و هزینه های بیشتری هم متحمل می شوند، وقتی اختلافات بالامی گیرد، زودتر کوتاه آمده و عطای حضور در یک فعالیت را که امتیاز خاص مادی هم برای آنان ندارد به لقای آن بخشیده اند. درباره انتخابات سال آینده و تشکیلات محوری اصلاح طلبان که باید سازوکارهای لازم را تدارک ببیند نیز مسئله تا حد زیادی روشن است. انتخابات ریاست جمهوری موضوعی نیست که خدشه ای در میان اصلاح طلبان ایجاد کند و حضور دکتر روحانی در عرصه انتخابات و نظر مساعد اصلاح طلبان نسبت به عملکرد وی، شانس حمایت مجدد از رئیس جمهور را افزایش داده است. به نظر می رسد عمده موضع گیری ها، به انتخابات پنجمین دوره شوراهای شهر و روستا بازمی گردد. در ادوار گذشته نیز این مسئله حتی بیش از انتخابات مجلس، بحث و اظهار نظر در پی داشت. درعین حال اگر در میان اصلاح طلبان، مباحث نظری و برخی اختلاف نظرهای جزئی وجود دارد، در طرف مقابل در ابتدایی ترین مسائل نیز اتفاق نظر وجود ندارد و شکاف سال های اخیر آنان همچنان پابرجاست. برخی از این مسائل به طبع آدمی و برخی تمایلات شخصی بازمی گردد. از طرفی در بین اصلاح طلبان بر سر لزوم کار متشکل در هر موضوعی، اتفاق نظر وجود دارد و حوادث سال های اخیر، اهمیت باهم بودن را به همه گرایش ها و طیف ها آموخته است. رفتارها و فهرست های متفرق راه به جایی نمی برد و همین عملکرد متشکل بود که در انتخابات هفت اسفند با وجود همه ایراد ها و کاستی هایی که در نتیجه شرایط آن انتخابات به ما تحمیل شد، تمرکز روی فهرست واحد سبب موفقیت نسبی جریان اصلاحات و مردم شد. امروز هم اصلاح طلبان باید بلوغ سیاسی خود را نشان دهند و به توافق با یکدیگر برای رسیدن به اهداف بلندتر و منافع ملی دست یابند. همه ما باید بپذیریم عضویت در شورای شهر به افراد محکم و استوار اما متخصص در امر شهری نیاز دارد و خوشبختانه در همه شهرها و روستاهای ما جبهه اصلاحات دارای چهره های توانمند بسیاری است که شاید به عمرو و زیدی وابسته نباشند اما دل در گرو آرمان های اصلاحات دارند. فراموش نکنیم نظام سهمیه ای در ابتدای شورای چهارم خود را نشان داد و افرادی از فهرست اصلاح طلبان وارد شورای تهران شدند که علاوه بر ضعف های سیاسی، با روابط خارج از عرف به برخی نابسامانی ها دامن زدند. درعین حال باید به شکل گیری توافق همه جانبه در میان اصلاح طلبان خوش بین بود؛ راهی جز اتحاد پیش روی اصلاح طلبان نیست. برخی دوستان که علاقه مند هستند نشستن حرف خود بر کرسی را مشاهده کنند و در این مسیر از برخی لجاجت ها نیز دریغ نمی ورزند به این نکته توجه کنند که این مسئله باعث پایین آمدن محبوبیت خود و تشکل سیاسی متبوع آنان در جبهه اصلاحات خواهد شد و در برنامه های آینده، با علامت سوال جوانان و هواداران اصلاحات در جامعه روبه رو می شوند.
                