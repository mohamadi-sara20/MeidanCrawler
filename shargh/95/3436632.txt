دو‌شنبه ۵ مهر ۱۳۹۵
-----------------------------------------
type_unknown
-----------------------------------------
باید سر مرز جنگ را متوقف می کردیم
-----------------------------------------

                    گروه سیاست: «در دفاع مقدس بعد از آزادی خرمشهر می توانستیم وقفه شش، هفت ماهه بدهیم و وارد خاک عراق نشویم». این سخنان «محسن رضایی»، فرمانده اسبق سپاه پاسداران، است که درباره ورود به خاک عراق پس از فتح خرمشهر، بیان کرده؛ البته در پاسخ به این سوال: «اگر بار دیگر فرمانده سپاه در دوران دفاع مقدس می شدید، همان راهبرد و مسیر را طی می کردید؟». از موضوع ورود به خاک عراق مانند پایان جنگ، پذیرش قطع نامه و ده ها موضوع دیگر دوران دفاع مقدس، به وفور سوال شده است و بیشتر از سوالات، درباره این موضوع از سوی فرماندهان جنگ اظهارنظر شده است. «رضایی» که در برنامه ای تلویزیونی صحبت می کرد، در بیان دلیل چرایی این گفته اش، افزود: «آن زمان اعلام می کردیم اگر دولت عراق به خواسته های ما عمل نکند، ما وارد عراق می شویم. حتما او (صدام) به ما پاسخ نمی داد؛ اما خود ما بدون اینکه چنین سند تاریخی ایجاد کنیم، سرمان را انداختیم پایین و از مرز عبور کردیم». او با بیان اینکه «این از بی تجربگی ما بود»، ادامه داد: «اگر دوباره آن فرصت تکرار می شد، حتما سر مرز جنگ را متوقف می کردیم و خواسته های خودمان را از قرارداد الجزایر و خساراتمان مطرح می کردیم. این شاید تاثیری از نظر عملی نداشت؛ اما از نظر سیاسی و سندی، به درد امروز ما می خورد؛ یا در بحث های فرماندهان و دوستان سیاسی، شاید بهتر می توانستیم یکدیگر را قانع کنیم».او همچنین در بخش دیگری از پاسخش به آن سوال، گفت: «بعضا در فرماندهی، اصلاحات جدی می دادیم. در عملیات ها رعایت می کردیم. در بعد غافلگیری بیشتر رعایت می کردیم. در بعضی عملیات ها با احتیاط بیشتری عمل می کردیم. در کربلای 4 به جای 30 گردان می توانستیم با 15 گردان بفهمیم دشمن در کجا ضعیف است و در کجا قوی. کربلای 4 در حقیقت مقدمه ای شد برای کربلای 5. این 30 گردان از بین نرفتند ولی قطعا گردان های کمتر تلفات کمتری می دادند». مرحوم سیداحمد خمینی چه گفته بود؟حجت الاسلام «سیداحمد خمینی»، فرزند امام(ره)، درباره نظر ایشان در زمینه استراتژی ایران پس از فتح خرمشهر گفته بود: «درباره مسائل خرمشهر، امام معتقد بودند بهتر است جنگ تمام شود؛ اما بالاخره مسئولان جنگ گفتند ما باید تا کنار شط العرب (اروندرود) برویم تا بتوانیم غرامت خودمان را از عراق بگیریم».در این مصاحبه که در سال 1387 از سوی «بنیاد حفظ آثار و نشر ارزش های دفاع مقدس» منتشر شد و سایت «عصر ایران» آن را بازنشر داد، مرحوم «سیداحمد خمینی» گفته: «امام اصلابا این کار موافق نبودند و می گفتند اگر بناست شما جنگ را ادامه بدهید، بدانید اگر این جنگ با این وضعی که شما دارید، ادامه یابد و شما موفق نشوید، دیگر این جنگ تمام شدنی نیست و ما باید این جنگ را تا نقطه ای خاص ادامه بدهیم و الان هم که قضیه فتح خرمشهر پیش آمده، بهترین موقع برای پایان جنگ است». امام (ره) اجازه ورود را به شهرها ندادنددر ارتباط با ورود به شهرهای عراق، آن گونه که «هاشمی رفسنجانی» روایت می کند، امام خمینی(ره) مخالف آن بودند: «پس از فتح خرمشهر، امام راحل به ما می گفتند مردم عراق را برادران خود بدانید و اجازه ورود را به شهرهای عراق ندادند و پس از شنیدن منطق نظامیان، گفتند به مناطقی وارد شوید که مردم نباشند و برای مقابله به مثل هم 48 ساعت قبل اعلام کنید، تا مردم فرصت داشته باشند شهر را ترک کنند و خود را نجات دهند». حالامحسن رضایی که خود جزء همان نظامیان رده بالابود، اذعان می کند ایران نباید وارد خاک عراق می شد. هاشمی در سخنانش به شنیدن منطق نظامیان از سوی امام خمینی(ره) اشاره دارد که منظورش تشکیل جلسه شورای عالی دفاع در حضور امام است. در جلسه شورای عالی دفاع چه گذشت؟آنچه در جلسه مذکور گذشته را «اکبر هاشمی رفسنجانی» در یک مصاحبه به صورت مفصل توضیح داده است. او که آن زمان رئیس مجلس و عضو شورای عالی دفاع بوده است، می گوید: «فکر می کنم استراتژی مهم قضیه، بعد از فتح خرمشهر از طرف امام(ره) ارائه شد که یک راهنمایی برای بعد از آن بود که چه سیاستی را در پیش بگیریم. از لحاظ تاریخی، در آن مقطع مباحثی داشتیم که کاملابین امام(ره) و نیروهای نظامی بود».او گفته که «فرماندهان ارتش و سپاه چند روز پس از فتح خرمشهر، در جلسه ای که به عنوان جلسه شورای عالی دفاع بود، خدمت امام(ره) رسیده بودند. من و آیت الله خامنه ای هم بودیم. آن موقع من سخنگوی شورای عالی دفاع بودم. خرمشهر فتح شده بود و نیرو های ما خیلی شاداب بودند. نیروهای زیادی هم عازم جبهه ها می شدند. عراقی ها هم خیلی سرخورده بودند. طبیعی این بود در تعقیب نیروهای فرارکرده بعثی وارد خاک عراق شویم و آنها را در خاک خودشان منهدم کنیم. جلسه هم برای این تشکیل شده بود که چه کار کنیم».هاشمی رفسنجانی می گوید: «امام (ره) در قدم اول، هم با ورود به خاک عراق مخالفت کردند و هم با ختم جنگ که برای نظامی ها یک مشکلی پیش آمده بود و با منطق آنها سازگار نبود. آنها می گفتند اگر عراق بفهمد ما پشت مرز می ایستیم و داخل خاک نمی شویم، با خیال راحت قوای خود را بازسازی می کند.به علاوه مقدار زیادی هم از ارتفاعات سرشکن ما را در غرب در اختیار دارد و ممکن است بار دیگر با تجربه بیشتر و حمایت دیگران به شکل دیگری حمله اش را آغاز کند».او گفته «با اینکه شخصیت امام(ره) زبان نظامی ها را مقداری کند می کرد، ولی انصافا کارشناسانه حرف زدند و گفتند: اینکه ما دشمن منهزم را تعقیب نکنیم و به آنها فرصت تجدید قوا بدهیم، با منطق نظامی نمی خواند. اگر ما بخواهیم جنگ را ادامه دهیم، نمی توانیم بگوییم که ما تا مرز می آییم. بعد از این دیگر دشمن چه مشکلی دارد؟».هاشمی رفسنجانی ادامه داد: «امام هم با آن روحیه ای که داشتند، در مقابل منطق خاضع بودند و با همه قاطعیتی که داشتند، منطق اینها را پذیرفتند و گفتند که راه دیگری انتخاب کنید. چند دلیل آوردند که نباید وارد خاک عراق شویم که قبلاهم گفته بودند. یکی این بود که با ورود ما به خاک عراق، مردم عراق هم آن گونه که الان روحیه آنها با ماست،(چون مردم عراق در جنگ بیشتر طرفدار ما بودند و علاقه ای به صدام نداشتند) آن موقع حس وطن خواهی آنها باعث می شود پشت سر دولت و ارتش عراق بایستند، دوم اینکه دنیای عرب هم احساس خطر می کند و روحیه ناسیونالیسم عربی گل می کند و برای عراق نیروی زیادی می گذارند، سوم هم اینکه جهان حاضر نیست این گونه ببیند که ما عراق را تصرف کردیم. همه اینها باعث می شود که کار ما در جنگ مشکل شود. بعد هم یک دلیل انسانی و دینی را اضافه کردند و گفتند که مردم عراق دوستان ما هستند و ما در آینده با مردم عراق باید کار کنیم و آنها هم به ما تکیه خواهند کرد. ما نباید به مردم عراق صدمه بزنیم؛ چراکه یکی از اهداف ما در ادامه نجات مردم عراق از دست بعثیان خون آشام بود. تا حالاآنها به کشور ما آمده بودند و ما با آنها به عنوان متجاوزین می جنگیدیم. وقتی که به آنجا رفتیم مردم آسیب می بینند.این به قسمت بعدی هم که می خواهم بگویم، مربوط می شود از این جهت همه اینها در جنگ برای ما یک راهنما شد». او درباره نتیجه جلسه هم گفت: «با پیشنهاد امام، راه حلی انتخاب شد و دیگران هم قبول کردند و آن این بود که اگر می خواهید وارد خاک عراق شوید و ضرورت دارد وارد شویم در جایی وارد شویم که مردم نباشند یا خیلی کم باشند. شما چنین جایی را پیدا کنید و وارد خاک عراق شوید تا هم قدرتتان را نشان بدهید و هم خاطر دشمن راحت نشود. این استراتژی شد که امام به ما دادند. در آن جلسه من و آیت الله خامنه ای بحثی نکردیم. چون ما نظامی نبودیم، آنها بحث می کردند. با این جمع بندی از خدمت امام بیرون آمدیم». ولایتی: نمی خواستیم خاک عراق را ضمیمه خودمان کنیمعلی اکبر ولایتی، عضو شورای عالی دفاع در کتاب «اسرار مکتوم» در پاسخ به این سوال که «منتقدین می گویند که در آن مقطع (پس از فتح خرمشهر)، خصوصا نظامی ها، امام را مجبور کردند و در شرایطی قرار دادند که ایشان مجبور شدند ادامه جنگ را بپذیرند، آیا صحیح است؟»، می گوید: «ادامه جنگ را؟ نه، این طور نیست. دریافت من این است که امام از اول مخالف ورود به خاک عراق بودند و این درست است. ولی بعد، استدلال هایی شد و این طور نبود که این استدلال ها را تنها نظامی ها کرده باشند. همه کسانی که مشورت ها را می دادند، اعم از نظامی، سیاسی و غیره، نظرشان این بود که نمی شود بخشی از خاک ما اشغال باشد و ما در آنجا برای خودمان خط قرمز داشته باشیم و وارد نشویم». او درعین حال می گوید: «استراتژی ما واقعا دفاعی بود، یعنی غرضی نبود که ما برویم خاک عراق را بگیریم و ضمیمه خودمان بکنیم. چنین چیزی نه در سیاست های ما بود و نه تاریخ جنگ این را نشان می دهد». ناکامی «رمضان»، پس از فتح خرمشهرپیش از فتح خرمشهر، ایران ضربات بیشتری به عراق وارد کرده بود. حد فاصل مهر 1360 تا خرداد 1361، چهار عملیات از سوی ایران انجام شد که پیروزی های بزرگی را نصیب ایران کرد؛ عملیات «ثامن الائمه» در مهر ماه 1360 که منجر به شکست حصر آبادان شد، طریق القدس در آذر ماه 1360، «فتح المبین» در فروردین 1361 و نهایتا «بیت المقدس» که از اردیبهشت تا خرداد 1361 ادامه داشت. بسیاری بر این عقیده اند که این چهار عملیات بزرگ، ضربات مهلکی بر پیکره ارتش عراق وارد کرد.پس از فتح خرمشهر، بحث های زیادی بین مقامات ارشد نظامی و سیاسی انجام شد که موضوع بحث ها هم مشخص بود؛ چگونگی ادامه جنگ و استراتژی ایران پس از سوم خرداد 1361. این بحث ها هم نهایتا منجر به عملیات «رمضان» شد؛ عملیاتی که هدف از آن ورود و فتح منطقه ای از خاک عراق و گرفتن امتیاز اراضی برای پایان دادن به جنگ اعلام شده بود.عملیات رمضان گرچه برای ورود به خاک عراق بود، اما عملیات موفقی نبود. در همین رابطه سردار «احمد غلامپور»، از فرماندهان ارشد دوران دفاع مقدس و فرمانده قرارگاه کربلادر آن دوران به «شرق» گفت: «از سوم خرداد سال 61 که بیت المقدس انجام می شود تا دوم اسفند 62 اراده دشمن این بود که اجازه ندهد ما وارد خاکش بشویم...ما در عملیات رمضان، با وجودی که در یک بخش موفق بودیم، در بخش های دیگر به موانع عراق برخورد کردیم و ناچار شدیم سرجایمان برگردیم». در همین ارتباط، سردار «محسن رشید»، از راویان دوران دفاع مقدس هم به «شرق» گفته بود: «از عملیات رمضان تا آستانه عملیات خیبر، بلکه تا عملیات بدر که آنجا هم عملیات با قرارگاه مشترک فرماندهی اجرا شد، کارها با ناکامی توام بود». اما پس از حدود 18 ماه تلاش برای ورود به خاک عراق، نهایتا در عملیات «خیبر» ایران توانست به قسمتی از طرح خود در این عملیات مبنی بر ورود به خاک عراق دست پیدا کند و جزایر مجنون را بگیرد. راهبرد جنگ پس از خرمشهرسردار «حسین علایی»، از فرماندهان سپاه پاسداران در دوران دفاع مقدس در کتاب «روند جنگ ایران و عراق» درباره راهبرد ایران پس از فتح خرمشهر نوشته: «اگرچه امام خمینی انتظار داشتند نتیجه جنگ کناررفتن صدام از قدرت باشد، ولی عملاراهبرد ایران پس از فتح خرمشهر، اجرای یک عملیات بزرگ و موفق و تعیین کننده برای رسیدن به صلح از موضع قدرت بود. پیش از آغاز عملیات خیبر(در سال 1362) در جلسات روسای قوا که با حضور فرزند امام در تهران برگزار می شد، این بحث مطرح بود که چگونه می توان جنگ را پیروزمندانه به پایان رساند». منتظر دستور ورودباوجوداین، برخی اظهارات حاکی از این است که در عملیات «بیت المقدس» که منجر به آزادی خرمشهر شد، طرح ورود به خاک عراق گنجانده شده بود. امیر سرتیپ «عبدالحسین مفید»، از افسران ارشد اطلاعاتی قرارگاه کربلاو از افراد موثر در عملیات «بیت المقدس»، در گفت وگو با «شرق» درباره اهداف «بیت المقدس» گفته بود: «بنا بر طرح موجود، مرحله دوم، رفتن به سمت خط مرز و رسیدن به خط مرزی بود و پس از آن مرحله سوم، ورود به خاک عراق و رسیدن به اروندرود از القرنه تا بصره و مرحله چهارم دفاع در همان منطقه. این طرح عملیات بیت المقدس بود».تیرماه 1394 هم سردار «غلامعلی رشید»، از فرماندهان ارشد دوران دفاع مقدس، در کتاب «اسرار مکتوم» می گوید: «ما تصورمان بر این بود که بعد از فتح خرمشهر وقتی که شهر آزاد شد، یک مرحله ای باید داشته باشیم برای تامین بیشتر این سرزمینی که از چنگ دشمن درآوردیم. نه به معنای «جای پا» که بعدا مفهوم پیدا کرد که مثلااین جای پا را بگیریم و بر دشمن فشار بیاوریم برای اتمام جنگ؛ نه به این معنا نبوده؛ یعنی به این قصد و انگیزه و به این منظور نبوده. دقت داشته باشید زمین این منطقه به لحاظ جغرافیایی به گونه ای است که هیچ عارضه ای سر مرز نیست و انگار که یک دیوار شیشه ای است. وسط بیابان یک خطی کشیده اند و گفته اند آن طرفش عراق و این طرفش ایران. اینجا هیچ عوارضی مثل کوه، رودخانه، باتلاق و... نداریم. هیچی نداریم، حتی یک خاکریز مثلامستحکمی که بگوییم وقتی آنجا رسیدیم یک اطمینانی هست برای اینکه ما این خاک را حفظ کنیم».او در ادامه درباره عملیات «بیت المقدس» گفته: «در ماموریت قرارگاه فتح نوشته اند: مرز بین المللی را در این منطقه تامین کنید و آماده باشید تا بنا به دستور، بلافاصله حرکت را برای مسدودکردن مسیر بصره به شلمچه ادامه داده و در کنار رود دجله پدافند کنید.ببینید اینجا که گفته، «نشوه» است. این پل است که عقبه دشمن است. ما وقتی می گوییم که بروید شرق دجله را تامین کنید، یعنی این تکه را؛ اینجا یک شاخه ای از فرات می آید».او افزود: «از بعد نظامی، ما باید توانایی این را داشته باشیم که تک را ادامه بدهیم به سمت شرق بصره و برویم این را تامین کنیم. ما باید ساحل شرق دجله و مسائل شط العرب را تامین کنیم تا بشود درباره تامین خرمشهر، سرزمین های غرب رودخانه کارون، جنوب غرب اهواز و این منطقه اطمینانی پیدا کرد. هر شخص نظامی- فارغ از اینکه بخواهد اصلاوارد خاک عراق بشود یا به اصطلاح، یک تغییر استراتژی بدهد- به لحاظ عملیاتی و نظامی، باید چنین کاری را بکند. فرماندهی که در این سرزمین می جنگد، باید تا حاشیه شرق دجله را تامین کند. در مرحله آخر، این طور نوشتیم: بنا به دستور. این نکته بنا به دستور، یعنی هر کسی نمی تواند دستور بدهد، اگر یگانی آنجا رسید نباید خودش سرخود وارد خاک عراق شود، باید دستور بگیرد».حالابیش از 34 سال از آن روزها و تصمیم ورود به خاک عراق از طریق عملیات رمضان و دیگر عملیات ها می گذرد؛ اما سخنان «محسن رضایی» مبنی بر اینکه ورود به خاک عراق، از بی تجربگی بود، می تواند فتح بابی باشد برای بررسی بسیاری از اتفاقات و تصمیمات هشت سال دفاع مقدس؛ تصمیمات و اتفاقاتی که بسیاری از آنها همچنان جزء «جعبه سیاه» جنگ هستند؛ مانند 30 هزار نوار موجود منتشرنشده از آن دوران که «محسن رضایی» شنبه شب در تلویزیون از آن صحبت کرد و از آنها به عنوان «جعبه سیاه» نام برد.
                