سه‌شنبه ۳ اسفند ۱۳۹۵
-----------------------------------------
یادداشت. جهان
-----------------------------------------
معترضان علیه اسلام ستیزی ترامپ
-----------------------------------------

                    در جوامعی که صدای اعتراض عمومی به صورت رسا منعکس شود سهم درخور توجهی در تغییر رفتار سیاست گذاران خواهد داشت؛ بنابراین واکنش مردم آمریکا به آنچه دونالد ترامپ از روز اول کاخ سفیدنشینی خود نشان داده است، روی برنامه های رئیس جمهوری ایالات متحده اثر خواهد گذاشت. همان گونه که مشاهده شد، آمریکایی ها با توسل به دستگاه قضا توانستند جلوی اجرائی شدن یک فرمان غیرقانونی که حکم به ممنوعیت ورود شهروندان هفت کشور را به آمریکا داده بود، بگیرند؛ چون آنچه ترامپ دستور داده بود، هم با قانون اساسی آمریکا و هم با قرارداد جهانی حقوق بشر در تضاد بود. هر نوع رفتار مدنی در جوامع آزاد که مبتنی بر حقوق بشر هستند، بر رفتار و تصمیم سیاست گذاران اثر می گذارد. شاید گروهی این تحلیل را داشته باشند که شخصیت خاص ترامپ باعث می شود صدای مردم و هر کار مدنی ای به نتیجه نرسد؛ اما در پاسخ باید گفت این درست که ترامپ شبیه باراک اوباما نیست و رفتارش ریشه در روحیه کاسب کاری اش دارد؛ اما باور اینکه واکنشی مثل اوباما در قبال دیدگاه های جامعه مدنی ای داشته باشد، صحیح نیست. البته نکته مهم این است که سیستم نظام سیاسی ایالات متحده حتما بر اساس شخصیت دونالد ترامپ عمل نخواهد کرد.در واقع نظام سیاسی آمریکا ناچار به تحلیل داده ها و تحلیل ورودی ها به سیستم کشور است که یکی از این ورودی ها و تقاضاها، تقاضای مدنی مردم آمریکا برای عمل به قانون اساسی و عمل به قواعد بین المللی است؛ بنابراین رئیس جمهور جدید آمریکا با وجود اینکه رفتارهایی غیر متعارف به نمایش می گذارد، ناچار به رعایت اصول و ضوابطی است که جامعه مدنی و افکار عمومی آمریکا مطالبه می کند؛ دقیقا به همین دلیل تاکید می شود که حتی اگر بخواهد نسبت به موضع هایش اصرار کند، باید گفت که در جامعه آمریکا امکان مقابله با مطالبه های عمومی جایی ندارد و به همین دلیل حتی ترامپ هم به آنها این پیام را داد که در دادگاه همدیگر را خواهند دید؛ اما مشاهده شد که خواست منطقی باید با پاسخی منطقی جواب داده شود؛ چراکه در غیر این صورت رئیس جمهور سرنوشتی به جز فروپاشی را تجربه نخواهد کرد. مشاهده کردیم ترامپ در زمینه قانون و ضوابط حاکمیتی آمریکا عمل کرد و در مواجهه با مردمی که در جلوی کاخ سفید یا فرودگاه ها تجمع کرده اند، گفت که طبق قانون عمل خواهد کرد؛ بنابراین حتی یک کاسب کار که در قیاس با روسای پیشین جمهوری شخصیتی غیرعادی دارد، هم می داند با مردمی که نسبت به رفتارهای او با اتباع هفت کشور مسلمان و سایر اقدامات نابخردانه اش معترض هستند، نمی تواند برخورد غیرقانونی داشته باشد. او می داند که اگر غیر از این عمل کند، کرسی ریاست خود را از دست خواهد داد. مگر اینکه آنها دنبال این باشند که اعتراض خود را به رفتارهای غیرقانونی و غیرمتعارف بروز بدهند. باز هم اگر فرض را بر آن بگیریم که ترامپ بر اسلام ستیزی اصرار داشته باشد، به هیچ عنوان نمی تواند برنامه های خود در این راستا را اجرائی کند؛ چون این مخالف قانون اساسی ایالات متحده و همچنین مخالف قرارداد جهانی حقوق بشر مجمع عمومی سازمان است. البته اگر اعلام کند از ورود مسلمانانی که در عملیات تروریستی دست داشته اند، ممانعت به عمل بیاید، می تواند مانع حضور آنان در خاک آمریکا شود؛ اما اینکه کسی به صرف مسلمان بودن نتواند به این کشور سفر کند، امری است که قطعا از لحاظ قوانین پذیرفته نخواهد بود و مردم آمریکا نیز در این مدت، حمایت مقبولی از حضور مسلمانان در خاک ایالات متحده از خود نشان دادند.
                