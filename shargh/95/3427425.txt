پنج‌شنبه ۱۸‌شهریور ۱۳۹۵
-----------------------------------------
سرمقاله
-----------------------------------------
سقوط به سبک بنی سعود
-----------------------------------------

                    با آغاز ماه ذی الحجه، فاجعه منا بار دیگر در کانون توجه افکار عمومی ایرانیان قرار گرفته و مواضع عزتمندانه مسئولان عالی کشور، به ویژه مقام معظم رهبری و ریاست جمهور، جناب دکتر روحانی، دراین باره، در رسانه های منطقه و جهان بازتاب یافته است. نگارنده چند ماه قبل در یادداشتی در روزنامه «شرق»، خواستار ایجاد هم گرایی بین ایرانیان و همه مسئولان و مراجع تقلید، برای حضور نیافتن در حج تمتع امسال شدم. سیر تحولات و مذاکرات طرف ایرانی با هیات سعودی هم نشان داد اساسا با این حکومت نمی توان از باب تفاهم و احترام متقابل سخن گفت. فریضه الهی حج، این روزها بیش از هر زمانی، گروگان رفتارهای بنی سعود در منطقه و جهان قرار گرفته است. پاسخ گونبودن در قبال فاجعه کشتار حجاج ابراهیمی در حج سال گذشته و بیان نشدن یک عذرخواهی ساده ازسوی آنان، در کنار تداوم جنایت در یمن، سوریه و عراق به وسیله داعش و سایر گروه های تکفیری که در مدارس و دانشگاه های وهابیت در مکه و مدینه آموزش فکری دیده اند و امروز هم از دلارهای نفتی سعودی تغدیه می کنند و رفتارهای خصمانه در قبال جمهوری اسلامی ایران که تا کارشکنی در به نتیجه نرسیدن برجام و پیوند آشکار با صهیونیست ها پیش رفت، به خوبی نشان می دهد نمی توان انتظار بازگشت روابط دیپلماتیک را به فضای معمول داشت. حکام سعودی البته تصور می کنند با ته مانده دلارهای نفتی که از خرج های هنگفت تامین تروریست ها و ریختن بمب و موشک بر سر مردم یمن باقی مانده است، می توانند همچنان روی حمایت آمریکا، دبیرکل سازمان ملل و برخی دولت های جعلی عربی مانند مصر سیسی، حساب کنند؛ تا بان کی مون باز هم اعتراف کند با گرفتن پول، عربستان را از فهرست کشورهای کودک کش خارج کرده است. آنان در کوتاه مدت شاید خود را مالک حج و حرمین شریفین قلمداد کرده و به جز حجاج ایرانی، حجاج فلسطینی، سوری و... را نیز محدود کنند؛ اما این روند حتما در میان مدت تداوم نمی یابد. وقتی تروریست های چشم آبی از عراق و سوریه بیرون ریخته شوند، به اروپا و ایالات متحده برخواهند گشت و ناامنی در دل این کشورها، انگشت اتهام را به سوی حکام بنی سعود، نشانه خواهد رفت. افکار عمومی ایرانیان نیز بیش از هر زمانی، متوجه ذات اصلاح ناپذیر این شجره ملعونه شده است و این روزها در شبکه های اجتماعی، به خوبی این واقعیت نمایان است. درباره فریضه حج، تعطیلی دائم عمره مفرده به عنوان یک گزینه جدی، می تواند روی میز باشد. هیچ مسلمانی راضی نیست پول های او برای انجام یک زیارت غیرواجب، از سوی حکام سعودی به بمب و اسلحه تبدیل شده و ناامنی منطقه و جهان را سبب شود. درباره حج تمتع نیز نبود امنیت و تداوم بی احترامی به حجاج، کاملاروشن است و موضوعاتی مانند تضمین ندادن برای صیانت از حقوق حجاج و حفظ کرامات آنان در مسئله صادرنکردن حکم برای دو مامور خاطی فرودگاه جده -که یکی از صد ها مورد بی احترامی به ایرانیان را رسانه ای کرد- تکلیف حضور ما را در این کشور روشن کرده است. به نظر نمی رسد با توجه به مشکلات داخلی بنی سعود، هزینه های هنگفت تداوم جنگ و خرابکاری در منطقه و جهان و البته حساس شدن بسیاری از کشورهای منطقه و حتی غرب در قبال صدور تروریسم تکفیری از عربستان به سایر نقاط منطقه و جهان، بتوان عمر طولانی برای بنی سعود در نظر گرفت.آنان اهل تسنن را نیز مسلمان نمی دانند و نگاهشان به فرق اسلامی مانند شیعیان هم روشن و مبرهن است. نگارنده به عنوان فردی که سال ها در حوزه عربی، مطالعه داشته و کار دیپلماتیک کرده ام، موافق تلاش برای عادی سازی رابطه با کشورهایی مانند مصر و عربستان نیستم. مسئولان ما در وزارت خارجه با وجود تلاش های غرورآفرین در مسائل دیپلماتیک، به ویژه برجام، نیازی به تبریک گفتن به مسئولان این کشورها در هنگام انتصاب یا حضور در مراسم تحلیف آنان ندارند. قطع کامل روابط البته مدنظر این قلم نیست؛ اما ارتباط دیپلماتیک معمول نیز اساسا نیاز جمهوری اسلامی ایران نیست و وضع فعلی، آسیبی را متوجه ما نمی کند.ممکن است گفته شود سعودی ها می توانند جنگ های نیابتی و خرابکاری خود را وسعت دهند؛ اما آیا امکان گسترده تر کردن این آتش، برای عربستان وجود دارد؟ آنان در تجهیز گروه های تروریستی برای ناامن کردن ایران، هر آنچه در توان داشتند به کار بستند؛ اما با هوشیاری سربازان گمنام امام زمان(عج)، هیچ توفیقی نیافتند. در منطقه نیز وضعیت آنان به مراتب بدتر از گذشته است و پول زیادی هم باقی نمانده است تا بخواهند خرج ماجراجویی هایی تازه کنند. برادران اهل تسنن کشورمان نیز از هر زمانی نسبت به توطئه های سعودی آگاه تر بوده و ابراز برائت از آنان را یک اصل می دانند. توجه بیشتر افکار عمومی و نخبگان به اقدامات این فرقه انحرافی و افشای آن در شبکه های اجتماعی و رسانه های مستقل، در کنار دیپلماسی قدرتمند ما با سایر کشورها، می تواند خنثی کننده توطئه های آل سعود باشد.
                