پنج‌شنبه ۲۴ تیر ۱۳۹۵
-----------------------------------------
سرمقاله
-----------------------------------------
فساد سیاسی
-----------------------------------------

                    سازمان اداری و کارآمدی آن به همراه شیوه نهادینه شدن نظم سیاسی، متغیرهای کلیدی ای هستند که سلامت دستگاه اداری را تضمین می کنند. اگر فرایندهای مبادله اجتماعی و سیاسی، به وضوح از فرایندهای مبادله اقتصادی تفکیک شده باشند، نفوذ سیاست مداران درون ساختار اقتصادی دشوارتر می شود. سیاست مدارانی که با ورود خود به قدرت اجرائی، سازمان برنامه و بودجه را منحل کردند، هدفی جز مخدوش کردن قدرت دولت در نظارت بر هزینه های مالی نداشتند. فرایند سیاسی دموکراتیک هزینه بر است و هزینه ها هم روزبه روز فزونی می یابد و رسانه سالاری هم هزینه فعالیت های سیاسی را افزایش داده است. به یاد دارم در دوران جنگ و سازندگی که مسئولیت حساس ترین مدیریت سازمان برنامه و بودجه را عهده دار بودم، مدیریتی که بر هزینه های امنیتی - سیاسی و جنگ نظارت می کرد... سیاست دولت های وقت بر غیرسیاسی بودن سازمان برنامه و بودجه تاکید داشت و سازمان، نظارت دقیقی حتی بر هزینه های دفاعی و امنیتی داشت و در همه زمینه ها قانون حاکم بود و مسئولان از شخص رئیس دولت و رئیس جمهور گرفته تا مقامات نظامی و امنیتی، درباره هزینه منابع مالی دولت پاسخ گو بودند. عامل بالقوه دیگری که فساد سیاسی را تسهیل می کند، پاسخ گونبودن مسئولان است. قدرت سیاسی اگر در مقابل قانون پاسخ گو نباشد و خود را برتر از قانون بداند، زمینه برای فساد سیاسی فراهم می شود و قدرت و سلطه گروه های سیاسی با سیمان فساد مستحکم می شود. قواعد بازی در سیاست نازیبا است و اگر سیاست مداران به وسیله ابزارهای قانون کنترل نشوند، برای حفظ و گسترش فعالیتشان برای کسب قدرت از منابع عمومی استفاده می کنند و وقتی ناظر مستقل و به دور از نفوذ سیاسی وجود نداشته باشد، فساد سیاسی گسترش می یابد.وقتی مسئولان دولتی به هر دلیل احساس کنند از مصونیت برخوردارند و چند صد میلیارد دلار درآمدهای نفتی را بدون نظارت دستگاه های مسئول، هزینه کنند، طبیعی است که یک جوان 30 ساله بتواند بیش از صد هزار میلیارد ریال از منابع عمومی را به یغما ببرد و کسانی که زمینه این فساد گسترده را فراهم کرده اند مواخذه نشوند. برخورد با پرداخت های غیرمتعارف که خوشبختانه با عزم ملی مواجه شده، نیاز به اصلاح ساختار دولت؛ به ویژه احیای سازمان برنامه و بودجه دارد. این پرداخت ها امروز شروع نشده که با یک دستور یا بخش نامه متوقف شود. نظارت ها آن قدر تحلیل رفت که ریاست وقت دولت، به خود اجازه داد در جلسه علنی مجلس فیلم شنود غیرقانونی عوامل خود را منتشر کند و پاسخ گوی این اقدام غیرقانونی خود هم نباشد. امروز باید دستگاه های مسئول، به ویژه دستگاه های نظارتی قضائی، مثل سازمان بازرسی کل کشور و دستگاه های نظارتی قوه مقننه، مثل دیوان محاسبات با هماهنگی کامل سازمان برنامه و بودجه یک نظارت برنامه ریزی شده و هماهنگ را بر نحوه مصرف هزینه های عمومی طراحی کنند و فساد را در همه ابعاد آن از قاچاق کالاتا فرار مالیاتی و همچنین پرداخت های نامتعارف در هر سه قوه را در کنترل و نظارت خود درآورند. فسادهای بزرگ مالی که متاسفانه در بخش های مختلف کشور وجود دارد، نباید پشت پرداخت های نامتعارف مخفی شود.
                