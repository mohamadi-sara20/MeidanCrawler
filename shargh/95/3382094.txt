پنج‌شنبه ۳ تیر ۱۳۹۵
-----------------------------------------
یادداشت
-----------------------------------------
امیرکبیر و مدیریت کلان
-----------------------------------------

                    سال ها قبل، امیرکبیر صدراعظم پرآوازه کشورمان، جمله ای از خود به یادگار گذاشت که امروزه در فضاهای مجازی مورد استقبال کاربران قرار گرفته است و آن عبارت، این است: «اگر نیت یک ساله دارید گندم بکارید و اگر نیت 10 ساله دارید، درخت بکارید و اگر نیت صد ساله دارید، انسان تربیت کنید».اگرچه مخاطبان فرمایش این مرد بزرگ در هاله ای از ابهام قرار دارند اما می توان حدس زد در وهله نخست مخاطبان امیر، عوام نبوده بلکه خواصی بوده اند که در آن زمان مسئولیت های برنامه ریزی، تصمیم سازی و تصمیم گیری کشور و اداره امور لشکری و کشوری مردم را عهده دار بوده اند اما مشکل اساسی که مورد غفلت امیر قرار گرفته، این بوده که همه این جماعت در «انسان بودن» خود تردیدی نداشته اند بلکه احساس می کردند که مقصود امیر این است که مسئولیت «انسان سازی» برعهده خواص است. نگاه خوش بینانه دیگر می تواند این باشد که مخاطبان امیر همه آحاد ملت اعم از خواص و عوام و حتی نسل های آینده را دربر می گرفته است. در این حالت نیز شواهدی وجود ندارد که فردی از میان این جمع ادعا کرده باشد که «انسان نیست» و نیاز به تربیت دارد بلکه وقایع تاریخ این دوره نشان می دهد که حتی عوام هم خود را انسان تر از دیگران می دانستند و چه بسا وقتی قدرتی به دست آورده اند، تلاش کرده اند تا دیگران را «انسان» کنند. حالت سوم که به باور نگارنده به واقعیت نزدیک تر است، این است که امیر به دلیل بی کفایتی انسان هایی که در مسندهای مدیریتی تکیه زده بودند، از اصلاح امور بازمانده و به جای اینکه این شعر مولانا را که فرموده است: «از دیو و دد ملولم و انسانم آرزوست»، به کار گیرد، ناگزیر شده برداشت خود را از وضعیت نابسامان کشور و آرزوها و آمال خود برای ثبت در تاریخ در بیان جمله صدرالاشاره به کار گیرد و تاکید کند که کشور حتی در صدسال آینده هم نیاز به اصلاح و تربیت «خودانسان پنداری ها» دارد. اما ایهام موجود در این عبارت موجب شده که منظور و مراد اصلی امیر که آحاد ملت باید برای اثبات «انسان بودن» خود تلاش کنند مغفول مانده و به جای آن، فرهنگ «انسان کردن دیگران» تقویت شده و به این ترتیب توهم «خودانسان پنداری و نفی انسان بودن دیگران» رواج یافته است. البته منصفانه نیست که توسعه فرهنگ «خودانسان پنداری و نفی دیگران» را تنها به این عبارت منسوب به امیرکبیر نسبت دهیم. امیر از هوش، درایت، ظرفیت های منحصربه فرد در فهم مسائل و مشکلات جاری و آینده کشور، سلامت سیاسی و مالی، تدین و اخلاص در پیروی از دستورات الهی و وطن پرستی و تلاش سخت و دشوار در جامعه ای ستم کشیده و مظلوم برخوردار بود. او برای پیشبرد اصلاح امور در عرصه های امنیت داخلی، نظام اداری، برقراری انضباط مالی، ساماندهی ارتش، تدوین نظام مالیاتی، تنظیم بودجه، دیوان عدالت، گسترش دانش علوم و فنون جدید، محدود کردن نفوذ خارجی، جلوگیری از دخالت خواص برای دست اندازی به بیت المال و ده ها و صدها از این گونه فعالیت های مفید و موثر و اجتماعی در میان انبوهی از انسان های جاهل، متملق، نادان، دزد، عوام فریب و حیله گر درباری در دوران کوتاه چهارساله صدراعظمی سختی و مرارت بسیار متحمل شده است. بااین حال ایشان «تربیت انسان ها» را مقدم بر گسترش و توسعه دانش مدیریت برای کشورداری برشمرده و راهبردی ترین موفقیت هر نظام حکومتی را زیر سوال برده است. زیرا او به خوبی می دانسته که در نظام اجتماعی، زندگی انسان ها تحت تاثیر تربیت مدیران و حاکمان آن جامعه شکل می گیرد و مردم از رفتار و کردار حاکمان خود پیروی می کنند.هیچ تردیدی در این نیست که امیرکبیر مردی دیندار، معتقد، مصلح و متعهد به اصول و احکام الهی بوده و به خوبی می دانسته که ذات اقدس باری تعالی با ظرفیت های اسماءالحسنی، جهان هستی را با همه آنچه در آن خلق کرده است، بر مدار حکمت و منطق و تدبیر مبتنی بر صفت «مدبرالاموری» اداره و سامان داده و می دهد و مدیریت، بارزترین نشان ویژه ای است که خداوند منان آن را با فضایل اسماءالحسنی ای خویش به انسان ها معرفی کرده است. واقعیت این است که بین «مدیربودن» و «انسان بودن» تفاوت های اساسی وجود دارد. انسان ها جامعه را تشکیل می دهند و مدیران جامعه را هدایت و راهبری می کنند، انسان ها پرسشگر هستند و مدیران باید مسئولیت پذیر و پاسخ گو باشند، مدیران قانون گذار و مجری قانون هستند و انسان ها قانون پذیر، مدیران الگوساز هستند و جامعه الگوپذیر، به همین دلیل است که گفته شده، توسعه یافتگی و توسعه نیافتگی یک جامعه به نتیجه عملکرد مدیریت ها و سوءمدیریت های حاکمان آن جامعه وابسته است. بنابراین امیرکبیر که خود قربانی اطرافیان «خودانسان پنداری» بوده است شاید اگر زنده می ماند، جمله خود را این گونه اصلاح می کرد: «اگر نیت یک ساله دارید، گندم بکارید و اگر نیت 10 ساله دارید، درخت بکارید و اگر نیت صدهاساله دارید، نخست توانمندی های خود را مدیریت کنید و آنها را به زیور فضیلت های تدبیر در امور آراسته گردانید و در عمل آنها را به کار بندید و سپس در توسعه دانش و مهارت های مدیریتی کوشش کنید و به تربیت مدیران شایسته همت گمارید، فقط در این حالت است که به طورقطع، دیگران به خودی خود انسان های مفیدی برای جامعه و نظام حکومتی خواهند شد».
                