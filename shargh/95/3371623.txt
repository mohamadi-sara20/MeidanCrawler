سه‌شنبه ۱۸ خرداد ۱۳۹۵
-----------------------------------------
type_unknown
-----------------------------------------
اعلام برائت دوباره از هاشمی
-----------------------------------------

                    گروه سیاست: جامعه روحانیت مبارز که زمانی به اعتبار هاشمی رفسنجانی از نامزدی ناطق نوری در انتخابات ریاست جمهوری حمایت کرده و او را ادامه دهنده راه هاشمی خوانده بود، حالادر برابرش ایستاده است. حجت الاسلام احمد سالک، عضو جامعه روحانیت مبارز، دیروز از عدم تمایل این نهاد برای قرارگرفتن نام هاشمی در فهرست انتخابات خبرگان پنجم خبر داد و گفت این کمیته سیاسی جامعه بود که هاشمی را در فهرست گذاشت. احتمالاجامعه روحانیت و طیف مخالف هاشمی آن زمان تصورش را نمی کرد که هاشمی رای اول تهران شود. همان زمان انتخابات یکی از پرسش های مهم این بود که آیا هاشمی رفسنجانی در فهرست جامعه روحانیت هست یا نه؟ برای همین هم یک روز خبر می رسید که نام او به احتمال زیاد در فهرست جامعه روحانیت است ولی در جامعه مدرسین نیست. روز دیگر گفته می شد حضورش در جامعه روحانیت قطعی شده اما روز دیگر خبر می آمد که جامعه روحانیت درباره هاشمی هنوز به جمع بندی نهایی نرسیده است. در نهایت فهرست جامعه روحانیت با نام هاشمی و فهرست جامعه مدرسین بدون نام هاشمی منتشر شد. حالامشخص شده که در جامعه روحانیت یک طیف، حامی ماندن هاشمی و طیف دیگر مخالف حضورش بوده اند.آن طورکه سالک از مخالفان قرارگرفتن نام هاشمی در فهرست جامعه روحانیت روایت کرده است، نظر کمیته سیاسی بر دیگران غالب می شود. سالک به «فارس» گفته است: «بنده به صراحت می گویم جامعه روحانیت آقای هاشمی را در فهرست خود نگذاشت و کمیته سیاسی این تصمیم را گرفتند که اسم آقای هاشمی را در فهرست خبرگان جامعه روحانیت قرار دهند. در بحثی که صورت گرفت، بنده و چند نفر دیگر با قرارگرفتن اسم آقای هاشمی در فهرست مخالفت کردیم، همان شبی که این مسئله مطرح شد، من به آقای مصباحی مقدم زنگ زدم و به این مسئله اعتراض کردیم». همان زمان انتخابات هم جعفر شجونی از دیگر مخالفان هاشمی گفته بود: «من و بعضی از دوستان، مخالف قرارگرفتن نام آقای هاشمی در فهرست جامعه روحانیت مبارز بودیم اما بعضی از همشهری های ایشان به او رای دادند و در نهایت در فهرست قرار گرفت. بنده پای منبر آقایانی که نوکر هاشمی رفسنجانی هستند، نمی نشینم. قرارگرفتن نام هاشمی در فهرست جامعه روحانیت مبارز باعث ننگ شد و همان طورکه آقای مهندس ضرغامی در یادداشتی گفته بود، قرارگرفتن نام هاشمی خطایی برای جامعه روحانیت است».عزت الله ضرغامی، رئیس سابق رسانه ملی در انتقاد به قراردادن نام هاشمی رفسنجانی در فهرست جامعه روحانیت مبارز در کانال تلگرامی خود نوشته بود: «اعلام انتخاب آقای هاشمی رفسنجانی توسط جامعه روحانیت مبارز برای انتخابات خبرگان رهبری از تهران، با چارچوب و اصولی که از آنان در اذهان عمومی است، به هیچ وجه قابل انطباق نیست. آقای هاشمی به دلیل سازمان رای خود و انگیزه های گوناگون فعلی در جامعه، که در جای خود قابل بحث است، رای خود را در تهران دارد و عجله جامعه روحانیت برای شراکت در این رای جز ناامیدکردن مردم متدین، انقلابی و بابصیرت، آورده دیگری ندارد». 3 عضو همیشه غایبنتیجه انتخابات نشان داد که ایده ضرغامی درست بود و هاشمی نیازی به بودن در فهرست جامعه روحانیت نداشت و رای خود را در تهران و به مدد فهرست «خبرگان مردم» (فهرست موردحمایت اصلاح طلبان) گرفت. هاشمی رفسنجانی، حسن روحانی و علی اکبر ناطق نوری سه عضو مهم جامعه روحانیت مبارز هستند که هرکدام به دلیلی، ترک جامعه گفته اند. به لحاظ حقوقی عضو هستند اما به لحاظ حقیقی در جلسات آن شرکت نمی کنند. البته واکنش جامعه روحانیت مبارز هم در برابر این سه نفر یکسان نیست. در برابر قهر ناطق نوری در هفت سال قبل، واکنش خاصی نشان نداد اما بعدا اعلام کرد که تلاش ها برای بازگرداندن او بی نتیجه ماند.ناطق نوری بابت تهمت هایی که احمدی نژاد در آن مناظره علیه او زد و حمایتی که از تشکل متبوعش ندید، دلخور شد و دیگر در جلسات آن شرکت نکرد. روحانی هم از زمانی که رئیس جمهوری شده، تقریبا در جلسات جامعه روحانیت شرکت نمی کند. بعید نیست از آنجایی که روحانی به هاشمی بسیار نزدیک است، در آینده او هم به ترک کنندگان دائمی، این سنتی ترین نهاد روحانی در کشور، بپیوندد. روایت هاشمی رفسنجانی و جامعه روحانیت اما از همه متفاوت تر است؛ تاجایی که حتی وقتی نفر اول خبرگان تهران می شود هم برخی اعضا ابایی از اینکه بگویند مخالف حضور او در فهرست جامعه روحانیت بوده اند، ندارند و به صراحت از مخالفت خود با هاشمی می گویند.هاشمی رفسنجانی از سال 84 و هم زمان با آمدن احمدی نژاد و رفتن قاطبه اصولگرایان پشت سر او، دیگر در جامعه روحانیت شرکت نکرد. این در حالی بود که در انتخابات مجلس ششم هاشمی در کنار احمدی نژاد، حدادعادل، محسن رضایی و دیگر چهره های اصولگرا فهرست مورداعتماد و منتخب جامعه روحانیت بود. در انتخابات خبرگان چهارم، جامعه روحانیت همچنان حامی هاشمی بود اما بعد از رخدادهای سال 88 فاصله هاشمی و جامعه روحانیت روز به روز بیشتر شد، اگرچه شاید ریشه های آن را باید در همان سال 84 و نوع رفتار اصولگرایان با احمدی نژاد در مقایسه با هاشمی جست وجو کرد. جامعه روحانیت مبارز در سال 57 تشکیل شد. هیات موسس آن عبارت بود از آیات بهشتی، مطهری، باهنر، مهدوی کنی، مفتح، شاه آبادی، محلاتی، ملکی، خسروشاهی، عمید زنجانی، عرفانی، محمدعلی موحدی کرمانی، ناطق نوری، کروبی و موسوی خوئینی ها. بعد از فوت آیت الله مهدوی کنی در حال حاضر آیت الله موحدی کرمانی، دبیرکل این جامعه است. جامعه روحانیت مبارز در آستانه انتخابات مجلس چهارم و زمانی که طیف راست، حاضر به قراردادن نام برخی در فهرست انتخاباتی خود برای مجلس نشد، دو قسمت شد؛ طیف چپ آن به دبیرکلی مهدی کروبی به اضافه موسوی خوئینی ها و برخی دیگر از اعضا از آن جدا شدند و مجمع روحانیون مبارز را که بعدها جزئی از جریان اصلاحات شد، تشکیل دادند. به نظر می رسد هاشمی هم از همان عقبه است که با تاخیری 30ساله در حال پیوستن به طیف چپ جامعه است؛ حتی اگر هیچ وقت رسما عضو مجمع روحانیون مبارز نشود.
                