پنج‌شنبه ۳ تیر ۱۳۹۵
-----------------------------------------
یادداشت
-----------------------------------------
باز هم یک اتفاق تکراری
-----------------------------------------

                    خبر آن قدر کوتاه و بی اهمیت بود که لابه لای خبرهای داغی چون برجام، انتخاب هیات رئیسه مجلس، فوتبال و... زود محو شد. حتی روزنامه های مخالف دولت هم اشاره ای نکردند و چیزی ننوشتند. خبری که این گونه مثل غبار گم شد، چه بود؟در آستانه ماه مبارک رمضان کاشی های مسجد نصیرالملک شیراز را دزدیدند! هرچند دیگر برای من باستان شناس هم این خبر عادی شده اما در شهر آستان شاهچراغ که نور چراغ هایش مثل خورشید می درخشد، چندروزی مانده به ماه رمضان، متولی مسجد کجا بوده است؟ نگهبان، پلیس های شبانه و حراست سازمان میراث فرهنگی کجا بودند؟ مگر برداشتن کاشی های یک مسجد کار پنج دقیقه، 10 دقیقه است. چندسال پیش که قرآن منسوب به خط حضرت امیرالمومنین علی(ع) را از موزه پارس شیراز دزدیدند، تنها چنددقیقه بیشتر طول نکشید. نگهبان را کشتند، شیشه ویترین را شکستند، قرآن را دزدیدند و بردند. یکی، دو روزنامه هم خبرش را نوشتند و دیگر نه پیگیر دزد شدند، نه قرآن. چند دهه ای است این دزدی ها و تخریب ها ادامه دارد. آن قدر زیاد که کمترین واکنش و بازتابی نه از سوی مردم دارند و نه از سوی مسئولان. من بنا به حرفه ام 10، 12 سالی بریده خبرهای ویرانی و دزدی آثار باستانی را از روزنامه ها قیچی می کردم و نگاه می داشتم. حالاآن قدر این بریده های جراید زیاد شده اند که دیگر جا برای نگهداری آنها ندارم، این بود که این گردآوری را رها کردم. باید دید و پرسید چرا این دزدی ها می شود؟ چرا قرآن خطی را می دزدند؟ چرا بیش از 10 بار اشیای نفیس موزه ایران باستان را دزدیدند و کسی حرفی نزد؟ چگونه است که موزه رضا عباسی را 15 بار دزدها زدند و مواردی دیگر... و باز سکوت و سکوت.افرادی که در وزارت اطلاعات هستند کمی یاد بگیرند. آدم های ورزیده، بسیار باهوش و موقع شناس که می توانند یک مجرم را در هواپیما، بین زمین و آسمان دستگیر کنند و بیندازند زندان.اما به نظر من ساده ترین راه، راهی است که صداوسیما برگزیده است؛ راهی ساده و بی دردسر. آنها آمده اند، ترانه های خوانند ه های زن قبل از انقلاب را می سپارند به خوانندگان مرد! که با صداهایی که اصلاجور نیست بخوانند؛ طبعا توی دلشان هم می گویند نه ما خواننده حسابی آوازآموخته داریم، نه ترانه ساز. همین است که هست. خب، میراث چرا از این تجربه که به این خوبی جواب داده است، استفاده نمی کند؟ بیاید از مدیران باستان شناسی آن سوی آب ها و تجربه آموخته ها سود ببرد. در این صورت به یقین دیگر شاهد دزدی کاشی های مسجد آن هم در آغاز ماه مبارک رمضان نخواهیم بود. استفاده از تجربه های این افراد نه تنها هیچ عیبی ندارد که سود هم دارد.سازمان میراث فرهنگی بیاید یک قرارداد «دورکاری» با آنها بنویسد. بعد پولش را بریزد توی حساب خودشان. بی گمان این گونه، هم میراث سروسامانی می گیرد، هم برخی آموزش می گیرند و می آموزند. به نظر من، این آخرین و تنها راه برای نجات سازمان میراث فرهنگی از این بن بست ویران کننده است.
                