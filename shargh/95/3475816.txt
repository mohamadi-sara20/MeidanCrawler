سه‌شنبه ۱۶ آذر ۱۳۹۵
-----------------------------------------
سرمقاله
-----------------------------------------
دانشگاه، امن نه امنیتی
-----------------------------------------

                    امروز جامعه دانشجویی ما شصت وسومین16 آذر را به عنوان روز دانشجو در تقویم خود می بیند. روزی که نماد حیات و هویت دانشجویان ایرانی و سرزندگی و معناداری نهاد دانشگاه است. از آن روز که خون پاک آن «سه آذر» جان افزا در سرسرای دانشکده فنی دانشگاه تهران بر زمین ریخت تا به امروز نسل های دانشجو آمده اند و رفته اند و به شیوه ها و زبان های متفاوت کنش داشته و سخن گفته اند. آنان از یاد نبرده اند که فراتر از هر تعلق خاطر و گرایشی، در این روز است که تشخص می یابند و به سوی بازخوانی تبار و پیشینه خود می روند و درباره اکنون و آینده خود توان بازاندیشی بیشتر پیدا می کنند. حقیقت آرمان خواه جوان که در قالب هویت جویی دانشجویی به زبان می آید، از گفتن «خاطره ها» فراتر می رود و در پی «آرزوها» نیز می دود؛ آرزوی آزادی، آرزوی عدالت، آرزوی دموکراسی و آرزوی زندگی در فضایی رو به بهبود و اصلاح و آینده داشتن. این گوهر حیات دانشجویی را در هر 16 آذری از این 63 سال نمی توان نادیده گرفت و طبیعتا 16 آذر سال 95 هم همین جان مایه را در دور و نزدیک کشور به وضوح نشان می دهد. گفتمان های غالب سیاسی و شرایط حاکم بر محیط های دانشگاهی، دامنه بروز این حیات مندی را کم و زیاد می کند، اما از اصالت آن نمی کاهد. دانشجوی امروز بی تردید سبک زیستی متفاوتی با دیروز دارد. نگاهش به خود، به دانشگاه خود، به جامعه خود و جهان خود از جنس نگاه پیشینیانش نیست؛ اما در زیر همین لایه های متفاوت زندگی، نمی توان از این واقعیت غفلت کرد که او همچنان در پی فراهم آمدن فضایی است که قدرت انتخابش بالاباشد، حقوقش واقعا به رسمیت شناخته شود، تحمیل و تحکم بر حوزه عمومی و حریم خصوصی او سایه نیندازد و دانشگاه که هم محل آموزش او و هم مکان پرورش اجتماعی اوست، فضایی چندصدایی و نه تک صدایی باشد. بسیار شنیده ایم و گفته ایم دانشگاه باید به مثابه «عقل نقاد» جامعه نقش آفرین باشد و اعضای خود را- چه استاد و چه دانشجو- به سخن درآورد و به کنشگری دعوت کند. اما جای این پرسش همچنان باقی است که آیا نهاد دانشگاه امروز توانسته است به این نیاز پاسخ دهد و در جان دانشجویانش چنین مضمونی را وارد کند؟ باید بپذیریم دانشگاه تنها «عمارت» نیست، کانون تفکر است. محل تربیت شهروندی است. جایگاه اصلی گفت وگو و نقد است. دانشگاه زنده، فعال و زبان آور را نشانه حیات جامعه بدانید و دانشگاه دل مرده، منفعل و نظاره گر را علامت بیماری و رکود جامعه. اصحاب سیاست با هر گرایشی که دارند، باید به انفعال و انزوا و بی تفاوتی و تماشاگری دانشگاه و دانشجو حساس باشند. نه علم در زمین مرده می روید و نه دانشگاه بی نشاط باری از دوش جامعه برمی دارد. دانشگاه اگر می خواهد در تراز آرزوهای نسل آرمان خواه دانشگاهی باشد و کانون اصلی توسعه علمی کشور شود، باید مرکز تحولات جامعه باشد. شرایط دشواری که دانشگاه در این سال ها پشت سر گذاشته است و سرمایه اجتماعی که متاسفانه با نادیده گرفتن الزامات آزادی های علمی و استقلال نهادی در معرض فرسایش قرار گرفته است، امروز نهاد دانشگاه را از حساسیت و فعالیت اجتماعی و سیاسی درخور دور کرده است.باید این مسئله را جدی گرفت و کوشید در منظومه ای از کنشگری های موزون و متوازن، دانشگاه شانیت و منزلت واقعی خود را بازیابد. باید سخن و خواست آشکار و پنهان دانشگاهیان و دانشجویان را شنید و در برابر آن فروتن شد. امن بودن محیط دانشگاه، نه امنیتی بودن آن و کیفیت یافتن علمی آن، نه افتادن در چنبره کمیت و اولویت دادن به حیات آکادمیک و نه ترجیح مدرک و فرمالیسم و خلاصه بازگرداندن انضباط علمی، آزادی علمی، اخلاق علمی، مسئولیت و دید بانی اجتماعی، ازجمله ضرورت هایی است که می تواند فضای امروز دانشگاه را بهبود بخشد و به اعتبار روزهایی، مانند امروز تامل در این وضعیت را موضوع گفت وگوهای مختلف درباره دانشگاه و دانشجو و میان دانشگاه و دانشجویان قرار دهد.
                