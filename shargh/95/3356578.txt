چهار‌شنبه ۲۲ اردیبهشت ۱۳۹۵
-----------------------------------------
type_unknown
-----------------------------------------
ما را یکه گیر آورده اند
-----------------------------------------

                    گروه ادبیات: در آستانه بیست ونهمین نمایشگاه بین المللی کتاب تهران، بناگاه نسخه پی دی اف مجموعه داستان «بنی آدم» محمود دولت آبادی، که اخیرا در نشر چشمه منتشر شده، به بازار آمد. خبر کوتاه است و در این آشفته بازار کتاب و نشر شاید نه چندان غریب. اما ماجرای بنی آدم با ماجراهای دیگری پیوند خورده و از این اتفاق به ظاهر ساده و مکرر، «بازی تلخ» ساخته است. روایت خود نویسنده از این ماجرا خواندنی است.«طبعا آن مرد سرش را بالاخواهد گرفت ببیند من که هستم، همین که نگاهم کند از چشم هایش می فهمم که هموطن است یا نیست. آدم های هر سرزمینی نگاه خاصی دارند، نه چشم های خاصی، ته چشم های شان یک چیزی هست که می گوید اهل کجا هستند. دست کم هموطن های ما این جورند و این به گمان من مربوط می شود به زبان و لحنی که با آن فکر می کنند و گذشته ای دور که در ژن چشم ها باقی مانده... ته چشم های هموطن های ما نشانه ای است که داد می زند ایرانی هستند و هرچه فکر کردم علت اش چه هست چیز دیگری به نظرم نرسید جز گذشته و زبان و لحنی که با آن فکر و خیال می کنند.» محمود دولت آبادی در داستان «اتفاقی نمی افتد» در مجموعه داستان اخیرش، «بنی آدم» از گذشته ای حرف می زند که آدم های یک خاک را، دست کم در فکر و خیال به هم نزدیک می کند. اما خود این روزها در وطن، میان هم وطنانش مانند غریبه ای است که هر روز بلای تازه ای بر سر آثارش نازل می شود. دیگر سالیانی بود که خبر تازه از دولت آبادی، نویسنده بنام پیرامون «کلنل» و چندوچون چاپ و عبور این رمان از سد ممیزی است، تا اینکه مجموعه داستان بنی آدم چاپ شد.سال گذشته هنوز اهالی ادبیات و رسانه با حکایت پرماجرای رمان «زوال کلنل» خو نکرده بودند، که خبر چاپ نسخه ای از این رمان آمد. نسخه ای جعلی، که ترجمه ای بود از نسخه برگردان آلمانی «کلنل». کمی پیش تر از آن، در آستانه نوروز سال نودوسه، خبر رسید که کلنل دولت آبادی با اصلاحات و تغییراتی مجوز گرفت و آن زمان بنابر سیاست های فرهنگی تازه ای که اهل فرهنگ گمان می بردند دولت اعتدال در پیش گرفته است، این خبر چندان غریب نبود. زمانی نگذشت که خبر انکار شد و سرآخر هم کسی یا نهادی زیر بار مسئولیت اعلام خبر نرفت. دولت آبادی اما به چاپ رمان معروف نخوانده اش، در خارج از کشور به زبان فارسی، تن نداد. او معتقد بود «فلسفه من، روش کار من، مقابله نیست. می خواهم به نوشتن ادامه دهم و همچنان رمان نویسی باشم که در اینجا، در وطن زندگی می کند و می نویسد.» او به نوشتن ادامه داد و سرانجام بعد از هفت سال انتظار چاپ کلنل و عاقبت مبهم آن، مجموعه داستان «بنی آدم» از دولت آبادی چاپ شد.مجموعه ای از شش قصه که جملگی در سال های اخیر نوشته شده اند. چندی از انتشار «بنی آدم» نرفته بود، قصه های تازه دولت آبادی چندان خوانده نشده بود که خبر رسید نسخه پی دی اف آن هم به بازار آمده است. دولت آبادی خود می گوید «پریروز خبر را شنیدم». گویا یکی از همکاران مطبوعاتی خبرش کرده بود که چه نشسته ای همین مجموعه داستان کوتاه هم از بازار آشفته حال کتاب سر سلامت بدر نبرد. حتی زمانی که خبر دادند بیا و اصلاحات رمان را ببر بازبینی کن، چه بسا مجوز بیاید، همان روزهایی که رسانه ها خبر از تغییر فصل دادند و با فونت درشت نوشتند: «عبور کلنل از سد سانسور» هم، نویسنده کلیدر به شدت آزرده شد اما چندان خم به ابرو نیاورد که امروز. «از دوستان شنیده ام که بنی آدم هم چنین و چنان. آن هم درست در آستانه نمایشگاه کتاب، که بنا بود جشن کتاب باشد. هنوز درست نمی دانم چه خبر است اما ناشر پیگیر ماجراست.»در نمایشگاه کتاب امسال، دولت تدبیر و امید بر وجه بین المللی نمایشگاه کتاب تهران تاکید بیشتر گذاشت و نسبت به سال های اخیر هیئت های ادبی، از ناشر و مدیر نمایشگاه تا نویسنده و منتقد بیشتری به نمایشگاه کتاب آمدند. در تمام این جلسات چهره های ادبی ایران حضور دارند و در سر فهرست نام محمود دولت آبادی. اما خودش نه! نویسنده رمان های بلند و چندجلدی که دیگر از پس چندین دهه نویسندگی، از معروف ترین نویسندگان معاصر و در قید حیات ایران است.باز به گذشته بازگردیم. از روی کار آمدن دولت کنونی چندی نگذشته بود که نشستی ترتیب دادند برای دیدار رئیس دولت و مسئولان فرهنگ با نویسندگان و صاحب اثران. مطبوعات همسو و نزدیک به دولت در روایت های خود از این دیدار نوشتند روشنفکر ایرانی جای خود را به نویسنده ایرانی داده است و از رندی نویسنده، سخن گفتند.لقب «شیخ ادبیات» را همان ایام به دولت آبادی دادند. محمود دولت آبادی با حضور در آن نشست و نشستن در ردیف اول نشان داد اهل «مقابله» نیست و آمده است تا کمک کند در سایه «امید» دولت ماجرای میان اهل نظارت و سیاست با اهل قلم، اگرنه حل وفصل که دست کم روال منطقی پیدا کند. اما ماجرای مجوزگرفتن و بعدتر نگرفتن کلنل پیش آمد. دولت آبادی مدت ها به سکوت گذراند و بعد از قریب دو سال ماجرای مجوز کلنل را «بازی تلخ» خواند و در گفت وگویی با شرق به مناسبت انتشار بنی آدم گفت: «وزارت ارشاد دو سال پیش به اتفاق برخی مطبوعات به اصطلاح تجددطلب، بازی تلخی را ترتیب دادند و به اجرا گذاشتند!» یعنی انتشار خبر انتشار کلنل و همزمان انتشار نسخه جعلی کتاب! خبر پخش شدن نسخه پی دی اف «بنی آدم» آن هم در روزهای نمایشگاه نویسنده را برآشفته است، او می گوید: «بسیار متاسف ام بابت تمام این پایمال شدن ها، پایمال شدن حقوق انسانی من در این مملکت، که دیگر برای من غریبه نیست در این بی قانونی!. قانون سرش به کار خودش گرم است و کاری به امور مربوط به من نویسنده ندارد. همه این اتفاقات اخیر، از آمدن نسخه جعلی کلنل تا نسخه اینترنتی بنی آدم به بازار، همه دست به دست هم داده اند تا آشکارا حقوق نویسنده را انکار کنند. این ها ریشخندی است به قانون. اهانت به خودشان است، به هر آن کس که در این اتفاقات سهم داشته. بنابراین من، محمود دولت آبادی در آستانه نمایشگاه کتاب، از حقوق خلاقه خودم که قانون هیچ توجهی به آن ندارد، دفاع می کنم.»دولت آبادی از نبود قانون مناسب به حال مولف و مترجم می گوید و معتقد است: «همه از کپی رایت می گویند، اما من فکر می کنم پیش از هر چیز باید قانون کپی رایت را به صورت قانون داخلی در بیاورند تا بعد برسند به بخش بین المللی آن که مراحل خاص و اجتناب ناپذیر خود را دارد و ممکن است مدت ها زمان ببرد.» پرسش دولت آبادی اما پرسش ساده ای است. او که حسن نیت خود را اثبات کرده، پیش فرض ها و تجربیات تلخ گذشته را کنار گذاشته و پای سخن مسئولان فرهنگ نشسته است، امروز می پرسد: چه کسی مسئول این اتفاقات است؟ «اینجا کجاست، چه کسی به من نویسنده پاسخگوست؟ مایه شرم است که هر کس هر کار می خواهد با آثار من می کند و هیچ آب از آب تکان نمی خورد! گاه گمان می کنم این ها دیگر خارج از اراده ما است، لابد این آدم ها حمایت جایی را پشت سر خود دارند. شاید هم از ما بهتران اند؟!»محمود دولت آبادی در آستانه هفتادو ششمین سال زندگی اش و بیش از پنج دهه نوشتن به جعل آثارش اعتراض دارد و مردم، مسئولان و مسببان این کار را خطاب می کند و می گوید: «تدبیر و سیاست فرهنگی بر این قرار گرفت که نه تنها کلنل درنیامد، که نسخه جعلی آن نیز به بازار آمد و بر بنی آدم هم چنین رفت که رفت و امیدوارم ناشر بتواند جلوی چنان خبطی را بگیرد.» دولت آبادی در ماجرای ترجمه کلنل به فارسی یا به قول خودش جعل کلنل، البته بیکار ننشست. وکیل گرفت و برای عاملان این کار حکم غیابی هم صادر شد اما هنوز همه چیز در حد همان برگه حکم مانده است. در مورد ماجرای کتاب بنی آدم هم می گوید ناشر پیگیر است اما خودم هم پیگیر هستم. «یک بار مشخصا و با احترام از دوستداران خواهش کرده ام آثار مرا بدون رعایت قوانین روی سایت ها نگذارند، دیگر چه کنم؟». از نظر دولت آبادی این ماجرای کتاب هایش که دیگر خود رمانی چندجلدی به وسعت کلیدر است یا شاید در قواره حکایات هزارویک شب، حیرت آور است: «گرچه مدت هاست که برخی رفتارها از حد حیرت هم گذر کرده اند.»نویسنده «جای خالی سلوچ» هنوز سه کتاب در انتظار مجوز دارد: دو رمان، کلنل و طریق بسمل شدن و یک خود- زندگینامه با نام عبور از خود. او خطاب به عاملان جعل آثارش می گوید: اگر قصد و غرض تان ضربه اقتصادی به من است، بدانید که من با نان خشک هم زندگی کرده ام. «تنها کتاب هایم نبوده، در این سال ها سرقت های سینمایی بسیاری هم از آثار من شده. من اینجا دارم غارت می شوم... به قول خراسانی ها ما را یکه گیر آورده اند!» دولت آبادی درباره قصه های بنی آدم گفته بود «آنچه بر فضای این قصه ها حاکم است، عصاره زندگی ای است که من در این دوره تجربه کرده ام و تجربه می کنم. عصاره دفرماسیون، بیگانه شدن و بی سرانجامی.» انگار نویسنده پیشاپیش تصویر بیگانه شدن را دیده بود.
                