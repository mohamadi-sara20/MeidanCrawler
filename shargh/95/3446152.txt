شنبه ۲۴ مهر ۱۳۹۵
-----------------------------------------
حرف اول
-----------------------------------------
مسابقه فوتبال و اعتماد به مردم
-----------------------------------------

                    به نظر می رسد نگرانی درباره این مسائل، حداقل با دیدن آنچه در تاسوعا در ورزشگاه آزادی اتفاق افتاد، تا حدی فروکش کرده باشد و می توان امیدوار بود که از این پس، بیش از گذشته به جامعه و تشخیص آن احترام گذاشته شود. به عنوان نمونه به دلیل همین باورهاست که ازدواج به عنوان امر مستحب اکید در دین ما، در بین ایرانیان در ماه های محرم و صفر انجام نمی شود. یعنی صرف نظر از برگزاری جشن و سرور، حتی اصل جاری شدن خطبه عقد هم خوش یمن تلقی نمی شود درحالی که در مذهب ما، حرمتی برای آن در محرم و صفر وجود ندارد. یا تصور کنیم اگر در زمان جنگ، فتح خرمشهر در صبح عاشورا یا صبح شهادت یکی از ائمه اطهار رخ می داد، شادمانی که در دل مردم ایجاد می شد را چگونه می توانستیم با منطق برخی افراد توضیح دهیم. بی شک تظاهر به شادمانی در ایام غم انگیز از نظر اخلاق و آیین ما پسندیده نیست اما اگر فتح خرمشهر نیز در چنین روزی رخ می داد، شادی دل مردم نه از باب بی حرمتی به امام حسین(ع) بلکه در کنار حزن و اندوه عزای سرور آزادگان جهان مفهوم پیدا می کرد. به هر تقدیر زندگی ما ترکیبی از غم ها و شادی هاست. به نظر می رسد فرهنگ ما در طول تاریخ، این مسائل را به شکلی تربیت شده درآورده که حتی ارتباطی به دولت ها و نگاه رسمی ندارد. برخی نگرانی هایی که پیش از بازی اخیر فوتبال ابراز شد، از سوی افرادی بود که آشنایی چندانی با فضاهای ورزشی و فرهنگ حاکم بر آن ندارند و تاکنون در چنین مسابقاتی در جایگاه تماشاچی حضور نداشته اند. البته به دلیل وجود آزادی در کشور ما، افراد حتما حق بیان دیدگاه های خود را دارند اما در کشور ما ارکان قانونی و در راس آن، مقام معظم رهبری حضور دارند که فردی باتجربه، آگاه و دارای هوشیاری ویژه نسبت به تحولات جامعه هستند. در صورت لزوم حتما ایشان تذکرات لازم را به شکل علنی یا در جلسات با مسئولان بیان می کنند.برگزاری موفق بازی ایران- کره جنوبی در عصر روز تاسوعای امسال با تمهیدات درخور توجه مسئولان فدراسیون فوتبال و سایر نهادها همراه شد که جای تقدیر دارد. با این حال برخی ارزش ها دارای جنبه های اجتماعی هستند که مردم بدون برنامه ریزی های رسمی نیز آنها را پاس می دارند. اساسا مگر ممکن بود در بعدازظهر تاسوعا اجتماعی در نقطه ای از ایران برپا و خارج از ضوابط دینی و ملی ما در آن رفتاری انجام شود؟ این روزها همه خیابان ها و کوچه های شهرها و روستاهای ایران سیاه پوش هستند و این سنتی دینی است که بدون تمهیدات رسمی و به شکل خودجوش از سوی ایرانیان دنبال می شود. تماشاگران بازی ایران – کره همان مردمی بودند که شب ها در تکیه ها و مساجد ما حضور دارند و طبیعی بود با رخت عزا بر تن و نمادهای عزاداری به ورزشگاه بزرگ آزادی بیایند و آن را به حسینیه ای بزرگ تبدیل کنند. پیش از برگزاری این مسابقه، دیدگاه هایی درباره لزوم تغییر در تقویم ورزشی نهادهای بین المللی متولی ورزش مطرح شد. اینکه چنین نگاه عمیق و بلندمدتی بین مسئولان ورزشی ایران ایجاد شود، امری پسندیده است اما اگر با توجه به واقعیات میدانی عرصه ورزش و مدیریت ورزشی به آن نگاه کنیم، در حقیقت تکلیف سنگینی است که با توجه به دشواربودن تغییر برنامه های بین المللی، بر دوش مدیران قرار داده می شود.
                