دو‌شنبه ۵ مهر ۱۳۹۵
-----------------------------------------
سرمقاله
-----------------------------------------
سوءظن به آتش بس سوریه
-----------------------------------------

                    صحنه میدانی و سیاسی سوریه بحرانی پیچیده و چندلایه را نشان می دهد که به قومیت ها، اقلیت های مذهبی و دینی و بافت سیاسی - اجتماعی این کشور مربوط بوده و با مداخله بازیگران متعدد سوری، جنگجویان حرفه ای و وارداتی، منطقه ای و بین المللی که منافع و برداشت های متفاوتی دارند بر پیچیدگی آن افزوده شده است. به همین دلیل است که توافقات دو و چندجانبه قبلی در هر سطحی و با هر میزان از مداخله، سرمایه گذاری و تعهد پذیری بازیگران و قدرت های منطقه ای و جهانی نتوانسته اند توفیقی برای کنترل بحران در سوریه کسب کنند، اما درخصوص اشکال اصلی توافق اخیر آمریکا و روسیه درباره اجرای آتش بس مرحله ای در سوریه از بعدازظهر روز عید قربان، باید توجه داشت که بحران این کشور از جهت داخلی دارای سه بعد سیاسی، امنیتی و انسانی است و از جهت خارجی اهداف و اغراض متفاوتی برای ادامه یا توقف آن وجود دارد. بنابراین هرگونه توافق و راه حلی در ارتباط با بحران این کشور باید بدون امید به پیروزی راه حل نظامی، هر سه این جنبه ها را به موازات یکدیگر و به طور هم زمان در نظر داشته باشد. آمریکا و روسیه طرحی را بدون اعلام جزئیات آن به رسانه ها مطرح کرده اند که این انتظار در جامعه جهانی به وجود آمده است که شاید اجرای آن موجب کاهش خشونت و درد و رنج مردم سوریه شود. اگرچه بعضی از تحلیلگران ممکن است این طرح را خروج آبرومندانه و سیاسی همه طرف های ماجرا از این بحران بدانند، اما به دلیل ابهاماتی که حتی در همین حد و میزان اطلاعات انتشاریافته مشاهده می شود نباید خیلی به تداوم آتش بس و نتیجه دادن این توافق نامه امیدوار و خوش بین بود. به نظر می رسد اهداف مشخص و شفافی جز بهره برداری تبلیغی و خرید زمان در پی اعلام آن حداقل از سوی آمریکایی ها وجود نداشته باشد. این طرح که اجازه دسترسی به تمام مناطق سوریه ازجمله شهر محاصره شده حلب را می دهد، خواهان توقف هرگونه حملاتی از عصر روز 12 سپتامبر، توقف پرواز جنگنده های سوری و حملات هوایی آنها به غیرنظامیان و مخالفان، ایجاد مرکز مشترک آمریکا و روسیه برای حمله به داعش و جبهه النصره و ورود کمک های انسان دوستانه به مناطق محاصره شده است. طبق این توافق، گروه های داعش و جبهه النصره (جبهه فتح الشام) از دایره توافق آتش بس خارج بوده و دو کشور می توانند علیه این دو گروه درگیری نظامی داشته باشند. البته این در حالی است که برخی از گروه های مورد حمایت آمریکا، عربستان و ترکیه در سال های اخیر و حتی در مدت زمان مذاکرات روس ها و آمریکایی ها در حال همکاری با گروه جبهه النصره (فتح الشام) بوده اند که هم اکنون در حرکتی سیاسی با برائت از القاعده درصدد جاانداختن خود به عنوان نیروی اصلی مخالف حکومت سوریه است. بنابراین یکی از ابهامات و اختلافات در این زمینه، نحوه تعیین تکلیف گروه های متعدد مسلح و جنگجو است و باید دید با توجه به توافق صورت گرفته، وضعیت این نیروهای درگیر با دولت سوریه که از سوی غرب مسلح میانه رو تلقی می شوند...... و از سوی دیگر جدای از اشتراکات عقیدتی با گروه هایی نظیر جبهه النصره و در بعضی موارد حتی با داعش همکاری دارند چگونه خواهد شد؟ و آیا این گروه ها دست روی دست خواهند گذاشت و روند اجرای آتش بس و سپس حمله به خویش را نظاره خواهند کرد؟ بنابراین موفقیت راه حل سیاسی بحران سوریه به این مسئله منوط است که مسئله تروریسم را به عنوان یک اولویت اساسی مورد توجه قرار دهد و زمینه را برای مهار جریان ها و گروه های تروریستی و نحوه سیر حرکت آینده آنها فراهم کند. در بحران سوریه بعد از بعد انسانی آن که نیاز به توجه جدی دارد، مسئله امنیتی به معنای حضور و نقش آفرینی گسترده و بی سابقه گروه های مسلح متنوع و متعدد و با اهداف گوناگون در صحنه میدانی سوریه است که پیروزی و شکست آنها می تواند امنیت منطقه و جهان را به خطر بیندازد. بنابراین هر راه حل و توافقی بدون توجه به بعد امنیتی این بحران قابلیت اجرا نداشته و بیشتر تبلیغی است تا واقعیتی برای حل مشکل مردم سوریه، اما بعد سیاسی آن؛ یعنی تعیین تکلیف سیاسی در این کشور باید در قالب مذاکرات سوری- سوری و اذعان به حق تعیین تکلیف حکومت این کشور از سوی مردم سوریه دنبال شود و نه آن گونه که وزیر خارجه آمریکا معتقد است که روسیه و آمریکا قابلیت آن را دارند تا دولت سوریه را برای متوقف کردن جنگ و آمدن پای میز مذاکره برای برقراری صلح تحت فشار قرار دهند و در مراحلی بر یک گذار سیاسی بدون بشار اسد در سوریه نظارت کنند. این در حالی است که هرگونه راه حل و توافقی از سوی بازیگران منطقه ای و بین المللی، نمی تواند جایگزین تعیین سرنوشت سیاسی سوریه از سوی ملت این کشور باشد و هرگونه توافقی باید مقدمه ساز و تسهیل کننده این جنبه از رویه سیاسی به عنوان مسئله ای که به بحران حاکم بر این کشور خاتمه می دهد، باشد. اینکه باید از هرگونه توافق نامه آتش بس که به فاجعه انسانی جاری در سوریه خاتمه دهد و آن را محدود کند و زمینه های حل سیاسی بحران را فراهم آورد حمایت کرد، موضوعی است که می توان درباره آن بحث کرد، اما راه های رسیدن به این موضوع براساس مراجعه به آرای عمومی مردم سوریه برای تامین امنیت، ثبات و توسعه رفاه عمومی و آینده مردم این کشور، موضوع مهم تری است.
                