پنج‌شنبه ۲۰ آبان ۱۳۹۵
-----------------------------------------
حرف اول
-----------------------------------------
ترامپ به وقت تهران
-----------------------------------------

                    گویی همه ملت ها، یک دوره دیوانگی به تاریخ بدهکارند؛ یک تراژدی نفس گیر که در قالب کمدی، پای صندوق رای به نمایش درمی آید. ایتالیای 1922، آلمان 1933 و حالاآمریکای 2016. حتی فرانسویان نیز در سال 2002 تا یک قدمی چنین رخدادی پیش رفتند؛ اما در لحظه آخر، تجربه انباشته بیش از دو قرن پیکار برای دموکراسی به یاری شان آمد و آنان را از آغوش «لوپن» بیرون کشید. پرداختن به این پرسش که چگونه از زهدان «جمهوری وایمار» پس از نخستین جنگ جهانگیر، «رایش سوم» زاده می شود و جهان را به جنگ خانمان سوزی دیگر می کشاند موضوع این نوشته نیست و نیز قصد ایجاد این همانی های رایج و پیش بینی های آخرالزمانی درمورد نتیجه شگفت انگیز انتخابات آمریکا در میان نیست. صرف نظر از اظهار نظرهای احساسی ساعت های ابتدایی اعلام نتایج، یک نکته اکنون کاملانمایان است و آن اینکه انتخابات ینگه دنیا اکنون برای ایرانیان دارای چنان اهمیتی شده که آن را نه به عنوان رویدادی جاری در سرزمینی دوردست که از پشت منشور گذشته و آینده خود به نظاره می نشینند. با این پیش فرض، نهم نوامبر 2016 آمریکا اغلب با رخداد سوم تیر 84 ایران مقایسه و تحلیل می شود؛ مقایسه ای که حتی اگر شواهد و دلایل بسیار برای رد آن وجود نمی داشت نیز گرهی از کار ما که ساکنان نیمه شرقی گیتی هستیم باز نمی کرد.کنکاش در چرایی رای نامنتظر آمریکایی ها، کار پژوهشگران دانشگاهی و دانشمندان علوم سیاسی است و بی شک تا دهه های بسیار، ذهن محافل آکادمیک را به خود مشغول خواهد کرد. تحلیل نهم نوامبر 2016 البته باید برای ایرانیان مهم باشد، همان طور که نهم نوامبر 2000 باید می بود؛ روزی که در آن، جورج بوش پسر، آرای الکترال ایالت فلوریدا را از آن خود کرد و در میان شگفتی، با پیروزی بر نامزد دموکرات ها روانه کاخ سفید شد. در آن روز چنین مقرر شد که حضور هشت ساله بیل کلینتون در کاخ سفید با چهار سال و شاید هشت سال ریاست جمهوری ال گور پیوند نخورد و تندترین گرایش دست راستی حزب جمهوری خواه، سکان دار سیاست در ایالات متحده شود. تیم نومحافظه کاری که پس از آن به قدرت رسید، همان ها بودند که بعدها تئوری پرداز «محور شرارت» شدند و ایران و عراق و کره شمالی را در تابلویی دهشتناک یک کاسه پنداشتند. آن زمان در ایران، دولت و رئیس جمهوری اصلاح طلب، در ماه های پایانی نخستین دوره خود بودند. چهارسال و نیم آتی اما، منطقه چنان به بوی باروت آغشته شد که کمتر کسی در جهان ندای «گفت وگوی تمدن ها» را که از ایران برمی خواست شنید. نهم نوامبر اگر به سوم تیر ارتباطی داشته باشد، از اینجاست.
                