یک‌شنبه ۲۰ تیر ۱۳۹۵
-----------------------------------------
یادداشت
-----------------------------------------
چرا عباس کیارستمی!
-----------------------------------------

                    در چند شماره قبل روزنامه «شرق» نوشته و یادآور شده بودم، یکی از کسانی که در دهه 40 گروه ما را در اتاق های طبقه اول ساختمان علمی در خیابان جمهوری تکمیل می کرد، عباس کیارستمی جوان بود. کیارستمی و دوستانش؛ علی اکبر صادقی و نصرالله افجه ای از نقاشان موفق و مبتکر آن دوره بودند. در اوایل همان دهه کیارستمی رفته رفته از دوستان هنرمند نقاش فاصله می گرفت و علاقه مندی خود را به عکاسی و فیلم سازی در زمینه های گوناگون ازجمله ساختن آفیش های تبلیغات تجاری و فیلم سازی نشان می داد و پیدا بود در جهانی از هنر فاخر وارد شده که با خود بودن و تنهایی نیاز اولیه آن است و در چنین شرایطی خلاقیت های هنرمند در عمل نتایج بهتری حاصل می کرد. خصوصیت اخلاقی او با دیگر دوستان تفاوت هایی داشت؛ درون گرا بود و کمتر اوقات خود را به گفت وگو و بحث و جدل می گذراند و خود را درگیر جزئیات نمی کرد و از بحث های سیاسی و اجتماعی آن روزها فاصله می گرفت. بروز رفتارهایی از این دست در کیارستمی به مرور زمان برای دوستان هم دوره ای اش، این شبهه را به وجود آورده بود که او از دنیای زمان خود فاصله گرفته و از مردم و نیازهای آن بی اطلاع و خودمحور شده است. گفته می شد که عباس دنیا را از بالانگاه می کند و مردم و دوستانش را در قضاوتی از راه دور می شناسد و البته که همه اینها موجب کوچک ترین اختلاف و نگار بین یاران و آشنایان نمی شد ولی این توهم وجود داشت تا کیارستمی به عرصه سینما وارد شد و در این میدان بود که معلوم شد کیارستمی کیست...!حضور او در کانون پرورش فکری با فیلم هایی مانند «نان و کوچه»، «زنگ تفریح»، «تجربه»، «مسافر»، «لباس عروسی» و فیلم های دیگر، عباس را معرفی کرد که بیش از همه و بهتر از همه، مردم و جامعه ما و نیازهای نسل را می شناسد و با هنرمندی آنها را منعکس می کند و جهان را و مردم را چنان صادقانه و صمیمانه دوست دارد که نقل آن یا تقلید برای دیگران امکان پذیر نیست. دوستی سال ها بعد درباره برداشت کیارستمی از زندگی، آن را نه روشنفکرانه و نه فیلسوفانه می دانست؛ عشق و علاقه او به فرهنگ جهانی انسان و تاریخ و ادبیات ایران بی تظاهر، مثال زدنی بود. گفته شد ما جهان را، جوانان را و تاریخ و ادبیات خودمان را بررسی و تحلیل می کنیم و آن را دوست می داریم اما کیارستمی با آنها زندگی خود را می سازد و می رود تا خود بخشی از هنر و فرهنگ سرزمین کهن ما شود.در فیلم های کیارستمی از «نان و کوچه» تا «دو راه حل برای یک مسئله»، از «خانه دوست کجاست...!» تا «زیر درختان زیتون»، از «لباسی برای عروس» تا «طعم گیلاس» و «باد ما را خواهد برد...!»، از «تجربه» تا «کپی برابر اصل»، همه جا مردم حضور دارند و عباس مشکلات آنها را می داند و با آنها زندگی می کند.همه جوایز جهانی و ایرانی و تشویق ها و تاییدهای منتقدان به کنار، سینمای کیارستمی سینمای ایران است و فعالیت های هنری و فیلم و تعلیم و تعلم همیشگی او به یادماندنی و عشق او به ایران و مردم ایران مستدام و پایدار خواهد ماند.
                