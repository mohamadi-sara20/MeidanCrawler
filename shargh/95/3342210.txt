شنبه ۲۸ فروردین ۱۳۹۵
-----------------------------------------
type_unknown
-----------------------------------------
پاسخ قابل تامل عارف درباره ریاست مجلس
-----------------------------------------

                    گروه سیاست: دامن زدن به موضوع تعیین ریاست مجلس، آن هم در شرایطی که هنوز تکلیف 69 کرسی مجلس نامشخص است، سبب شد محمدرضا عارف هم دراین باره پاسخ گو باشد. عارف در جمع خبرنگاران در پاسخ به این سوال که آیا شما توافق میان آیت الله هاشمی رفسنجانی، حسن روحانی و رئیس دولت اصلاحات را برای ریاست خود بر مجلس تایید می کنید؟ گفت: «من این خبر را هم اکنون از شما شنیده ام»؛ بنابراین حتی اگر چنین توافقی هم بوده باشد، نفر اول انتخابات تهران با بیان این عبارت و تاکید بر مهم بودن نتیجه دور دوم انتخابات، احتمالارساننده این پیام بوده است که کانون اصلی رایزنی ها برای تعیین ریاست باید بعد از روشن شدن نتایج دور دوم انتخابات مجلس و درون بهارستان باشد؛ زیرا پیش تر، هم او و هم سایر اصلاح طلبان بر افزایش مشارکت برای دور دوم انتخابات تاکید کردند. نتایج این دوره است که تقریبا وزن اکثریت و اقلیت در درون مجلس آتی را روشن می کند. چه بسا بدون تشکیل اکثریت قوی امکان حضور عارف بر ریاست مجلس هم به راحتی محتمل نباشد. ازاین روست که اصلاح طلبان با توجه به کاهش مشارکتی که به صورت طبیعی در دور دوم انتخابات رخ می دهد...فعلاتلاش خود را بر دعوت مردم به پای صندوق های رای متمرکز کرده اند. این در حالی است که خبرگزاری های اصولگرا چندی است این موضوع را به صورت جدی پیگیری می کنند و از اعضای ارشد ستاد ائتلاف به دنبال گرفتن تاییدیه یا تکذیبیه برای احتمال های خود هستند. خبر موافقت روحانی و هاشمی و رئیس دولت اصلاحات با ریاست عارف بر مجلس دهم را اگرچه علی صوفی اعلام کرده بود، اما اگر چنین موافقتی هم در کار باشد که بعید نیست، شاید عاقلانه بود که موضوع تا این اندازه رسانه ای نمی شد تا فضای مذاکره و رایزنی و چانه زنی برای صحن مجلس مهیاتر می شد؛ هرچند عارف با پاسخ خود احتمالاخواسته فضا را در کنترل خود نگه دارد. بر این اساس او در حاشیه کنگره ملی آموزش عالی که در دانشگاه تربیت مدرس برگزار شد، در جمع خبرنگاران با اشاره به دور دوم انتخابات مجلس گفت: مردم باید دور دوم را نیز مهم تلقی و با حضور خود به تشکیل مجلسی کارآمد کمک کنند.به گزارش «ایلنا»، او ادامه داد: برنامه اصلاح طلبان برای دور دوم انتخابات همان برنامه دور اول یعنی جذب مشارکت مردم است. رئیس شورای عالی سیاست گذاری همچنین درباره تکلیف شورای عالی سیاست گذاری انتخاباتی اصلاح طلبان بعد از انتخابات مجلس شورای اسلامی گفت: این شورا برای انتخابات مجلس تشکیل شد و هنوز مشخص نیست این شورا بعد از انتخابات تعطیل خواهد شد یا نه. باید بعد از انتخابات، این شورا ارزیابی کاملی از عملکرد خود داشته باشد و شاید این شورا با ترکیب دیگری فعالیت کند، اما از اکنون نمی توان درباره تکلیف این شورا صحبت قاطعی داشت. اصلاح طلبان وارد بازی رقیب درباره رئیس مجلس آینده نشوندعبدالله ناصری، عضو شورای مشورتی اصلاح طلبان، در همین باره در گفت وگو با عصر ایران به اصلاح طلبان هشدار داد وارد بازی رقیب نشوند. او گفت: در آخرین جلسه مجمع مشورتی اصلاحات، درباره انتخابات به این نتیجه رسیدیم که تا پایان انتخابات مرحله دوم که سرنوشت ساز است به هیچ موضوعی ازجمله انتخاب رئیس مجلس فکر نکنیم. او ادامه داد: جریان های نزدیک به اصلاحات و دولت نباید وارد بازی رقیب درباره رئیس مجلس آینده شوند. ناصری افزود: عارف نامزد جریان اصلاحات است اما واقعیت این است که مرحله دوم انتخابات رئیس آینده را مشخص خواهد کرد. او درباره نظر اصلاح طلبان درباره لاریجانی گفت: قطعا او یک اصولگراست اما لاریجانی را دیگر اصولگرای دوران ریاست صداوسیما نمی دانیم. او امروز یک اصولگرای معتدل است که قابل تعامل و گفت وگو است. عبدالله ناصری گفت: جریان های سیاسی به ویژه جریان احمدی نژاد می خواهند روحانی یک دوره ای باشد و به همین دلیل فضایی را ایجاد می کنند تا برجام را تحت الشعاع قرار دهد. حمله به برجام باعث ایجادشدن فضایی دوقطبی در کشور در آستانه انتخابات ریاست جمهوری سال آینده خواهد شد. او درباره رقبای احتمالی روحانی در سال 96 گفت: یکی از رقبای جدی احتمالی روحانی در سال آینده می تواند احمدی نژاد باشد. او توانسته با توجه به دوران حضورش در ریاست جمهوری، کانون های قدرتمند اقتصادی و مدنی را شکل دهد؛ بنابراین فضای انتخابات ریاست جمهوری را مغتنم خواهد شمرد و وارد عرصه خواهد شد. ناصری افزود: جریان افراطی اصولگرا که ریشه زیادی هم در خاک سیاسی کشور ندارد پای احمدی نژاد خواهند ایستاد. نباید آموزش عالی تحت تاثیر مسائل سیاسی قرار بگیرداما روز پنجشنبه کنگره ملی آموزش عالی در دانشگاه تربیت مدرس با سخنرانی عارف و مصطفی معین برگزار شد. محمدرضا عارف در این کنگره گفت: باید بتوانیم با اتکا به قانون وزارت علوم، حمایت از جایگاه شورای «عتف» و اولویت دادن به فناوری، مشکلات اقتصادی کشور را حل کنیم. در این زمینه باید به دانشگاه میدان داده شود و سایر بخش ها هم دانشگاه، علم و تولید داخلی را باور کنند. به گزارش «ایسنا»، او در ادامه با اشاره به اقدامات صورت گرفته در سه دهه گذشته در حوزه آموزش عالی گفت: دانشگاه در کنار رشد کمی در حوزه کیفی هم رشد خوبی داشته است و در حوزه هایی که به خارج وابستگی داشتیم، اکنون مدعی هستیم، بااین حال چالش هایی در حوزه آموزش عالی وجود دارد که باید آنها را بررسی و حل کنیم. او در ادامه افزود: نگاه خیلی از بخش ها به خارج از کشور است که این ذلت است نه افتخار. ما نمی گوییم با دنیا قطع رابطه کنید اما واردات افتخار نیست؛ ما باید با دنیا تعامل و همکاری داشته باشیم اما به فکر تولید داخلی باشیم. به طور مثال ما هم زمان با کره جنوبی خودرو ساختیم ولی الان ما کجاییم و کره کجاست. باید این روند بررسی شود که چرا این اتفاق افتاد؟ او در بخشی دیگر از اظهارات خود با اشاره به چالش های حوزه آموزش عالی گفت: جایگاه وزارت علوم در آموزش عالی، عدم توانایی در اداره هیات امنایی دانشگاه ها، موازی کاری و رشد کمی بی رویه دانشگاه ها از مهم ترین چالش های این حوزه است. عارف در ادامه با اشاره به اینکه قانون بسیار خوبی در وزارت علوم وجود دارد، گفت: اما چرا وزارت علوم نتوانسته جایگاه خود را به دست آورد؟ شورای برنامه ریزی چه میزان فعال بوده و چند برنامه آموزشی ارائه کرده است؟ شورای گسترش چرا مسئولیت نمی پذیرد؟ نباید آموزش عالی تحت تاثیر مسائل سیاسی قرار گیرد و هرکسی قول ایجاد موسسات آموزشی را بدهد. چرا شورای گسترش بر گسترش بی رویه موسسات آموزش عالی نظارت نمی کند. من مخالف تحصیل نیستم اما باید در کنار تحصیل به بازار کار هم توجه کرد. رشد کمی تا کجا باید پیش برود؟او با بیان اینکه در کنار رشد کمی باید به رشد کیفی مثل نسبت استاد به دانشجو هم توجه شود، افزود: برخی دانشگاه های بزرگ 15 سال است که نتوانسته اند تجهیزات جدید تهیه کنند. به گفته عارف تشکیلات موازی یکی دیگر از مشکلات آموزش عالی است. هم افزایی خوب است اما موازی کاری مشکل ایجاد کرده است. این عضو مجمع تشخیص مصلحت نظام در ادامه تشریح مشکلات بخش آموزش عالی با تاکید بر اینکه باید دانشگاه ها به صورت هیات امنایی اداره شوند، گفت: قانون اداره هیات امنایی دانشگاه ها به خوبی اجرا نشد. گاهی یک عضو هیات امنا حتی در یک جلسه این هیات هم شرکت نمی کند. ما باید به سمتی برویم که واقعا دانشگاه ها هیات امنایی اداره شوند. ما مخالف شایسته سالاری نیستیم اما باید به سمت دانشگاه سالاری حرکت کنیم. واقعیت این است که قانون اداره هیات امنایی دانشگاه ها به خوبی اجرا نشد. ما به قانون دائمی در این زمینه نیاز داریم و اعضای هیات امنا هم باید مسئولیت پذیر باشند. این عضو شورای عالی انقلاب فرهنگی، فقدان نظارت و ارزیابی دقیق بر دانشگاه ها، پایین بودن سطح تعامل دانشگاه ها با بخش های مختلف کشور، بی توجهی به اقتصاد آموزش عالی، فقدان پیوستگی نظام آموزش وپرورش و آموزش عالی، کم توجهی به دیپلماسی و همکاری علمی و وجود نگاه امنیتی در این حوزه و موفق نشدن در جذب دانشجوی خارجی را ازجمله سایر چالش های دانشگاه دانست. او در پایان از استادان دانشگاه ها خواست چالش های حوزه آموزش عالی را بررسی و حل کنند تا دانشگاه جایگاه اصلی خود را به دست آورد. معین: جامعه ای که به نان شب محتاج است به علم و آموزش فکر نمی کندبه گزارش «تسنیم»، مصطفی معین هم در این کنگره با اشاره به چالش ها و راهبردهای آموزش عالی ایران، گفت: جامعه ای که به نان شب محتاج باشد، طبیعی است که به مسئله علم و آموزش فکر نمی کند. حلقه های علم، فناوری، سیاست و اقتصاد به یکدیگر متصل است و دانشگاه دیگر برج عاج نیست. او ادامه داد: بر پایه تجارب فردی من و برداشتی که از اسناد بالادستی داشتیم، در کشور مشاهده می کنیم بیشترین میراث خرابی ها مربوط به هشت سال سیاه بود که بیشتر خرابی ها در وزارت علوم بود. وزیر علوم دولت اصلاحات گفت: مخروبه ای را تحویل دادند و الان در وزارت علوم مشغول ترمیم هستند و ممکن است بعد از چند سال مجددا تازه به نقطه صفر برسیم. معین با اشاره به خسارت های اقتصادی، فرهنگی و معنوی گفت: امیدوارم قیمت نفت بالانرود و به خود انسانی خودمان برگردیم، ثروت های انسانی بالاتر از ثروت های زیرزمینی است. او با اشاره به ضرورت استمرار اصلاحات ساختاری، گفت: در دولت اصلاحات بعد از دو سال، اصلاحات ساختاری به تصویب دولت و مجلس رسید، اما روی زمین گذاشته شد و ادامه پیدا نکرد. استقلال دانشگاه ها به کجا رفت؟ این موضوعات قابل تامل است.
                