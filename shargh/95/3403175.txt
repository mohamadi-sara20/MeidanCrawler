دو‌شنبه ۱۱ مرداد ۱۳۹۵
-----------------------------------------
سرمقاله
-----------------------------------------
پیوندهای شوم برای پوزش از تاریخ!
-----------------------------------------

                    ایران و جهان عرب، دارای اشتراکات درخور توجهی هستند اما براساس دوری و نزدیکی حکومت ها و رژیم ها با ایران، برداشت های متفاوتی از این اشتراکات می شود. در ماه های اخیر بعضی از رژیم ها به دنبال تعریف جدیدی از روابط خود در منطقه و در جهان هستند و این ناشی از زلزله ای است که در منطقه به وقوع پیوسته است. این زلزله همانا به هم ریخته شدن معادلات بین المللی و سیطره نظام بین الملل بر مناطق گوناگون و مدیریت بحران هاست. در این وضعیت برخی دولت ها که احساس می کنند شرایط و تحولات خاورمیانه به نفع آنان نیست دست به هر اقدامی می زنند؛ حتی اگر به بهای خودکشی سیاسی و تاریخ آنان باشد. می توان عنوان این مرحله جدید را «تسلیم عربستان سعودی به طور مشخص به اسرائیل» گذاشت؛ مرحله ای که در واقع بیانگر سقوط تعدادی از کشورهای نفتی عرب در برابر ارزش های تاریخی و حتی معادلات توازن منطقه ای است. وقتی فرزند ملک فیصل که با قطع صادرات نفت به غرب در برابر تجاوز اسرائیل به مصر مشهور شده، پیشتاز عادی سازی روابط با اسرائیل می شود گویی از آن نه به عنوان جبران عملکرد پدر خود بلکه عذرخواهی از اقدام ملک فیصل در برابر تاریخ باید تعبیر شود. از طرفی توسل به رژیم اسرائیل و عوامل تحت حمایت اسرائیل که یک نمونه آن ملاقات ابومازن- محمود عباس-با بازمانده های فرقه تروریستی شناخته شده منافقین است، آلوده کردن مبارزات فتح و فلسطینی هایی مانند ابوعمار و دیگر مبارزان نام آور فلسطینی است. این وضعیت که برای جمهوری اسلامی ایران آشکارکردن مواضع عمیق و درونی این رژیم ها به حساب می آید، نشانگر سقوط و مایوس شدن و سرکوب ملت هاست که باعث شده حتی از ابتکار عربی مذاکره با اسرائیل هم عبور کرده و بدون هیچ مابازایی، همه برگه های اعراب را پای رژیم اسرائیل قربانی کنند. بااین حال اطمینان داریم که سخنگویان اعراب، این تعداد افراد و رژیم ها نیستند. اینکه صاحبان دلارهای رو به زوال نفتی از فرصت غیبت مصر بزرگ و عراق و سوریه به عنوان قدرت های اصیل عرب و همچنین از اوضاع تحمیل شده بر مردم قهرمان یمن سوءاستفاده می کنند، «آخر بازی» نخواهد بود. در همین روزهای اخیر، احزاب بزرگ و اصلی یمن با هم به توافقاتی رسیده اند و با وجود فشارها و پول های هنگفت عربستان به سازمان ملل و سایر سازمان ها، نتوانستند از وقوع چنین اتفاقی جلوگیری کنند که این توافق خود بزرگ ترین ضربه به سعودی ها و سیاست تجاوزکارانه آنان در یمن محسوب می شود. این شرایط در سوریه هم در حال تحقق است و با محاصره حلب، حلقه تروریست ها محدودتر شده است. با همت، شجاعت و اتحاد ارتش و حشدالشعبی و مقاومت عشایری در عراق، یک قدم تا متلاشی کردن بدنه نظامی داعش در عراق فاصله وجود دارد. اینها تایید نقش ملت ها در تعیین سرنوشت خود است و اقدامات مذبوحانه عربستان و امثال ابومازن، نفس های قبل از احتضار به حساب می آید. به هرحال کشورهای مترقی عرب همچنان قدرت سخن گفتن دارند و تحت الشعاع سروصدای رسانه های نفتی سعودی و برخی کشورهای اقماری آن قرار نخواهند گرفت. عراق، الجزایر، سوریه، تونس، عمان و لبنان که در همین اجلاس اخیر سران عرب در مقابل اقدامات مغرورانه سعودی ها ایستاد...محور سازنده و بالنده ای را شکل داده اند که ایران باید همکاری با آنان را توسعه داده و همچنان به قدرت ملت ها در تغییر سرنوشت و انتخاب آینده خود ایمان داشته باشد. بدون تردید شرایطی که امروز ایران در سطح جهانی دارد و به ویژه در محور مبارزه با تروریسم و افشای منشا و مبنای تروریسم و حمایت های مالی تروریسم از دست بالاتری برخوردار است در رفتارهای اخیر سعودی ها و اقمار آن بی تاثیر نیست. می توان با دیپلماسی فعال، مراحل تکوین تروریسم به اسم اسلام در افغانستان، تا زمانی که نسخه های جدید از آن شکل گرفت تا مقطع فعلی که به تولید داعش منجر شد را تشریح کرده و درباره انتقال این ویروس به کشورهای اروپایی و حتی به ایالات متحده، هشدارهای جدی تر سیاسی و امنیتی ارائه کرد.شروع رشد آگاهی در موسسات و تینک تنک های غرب و مراکز مطالعاتی آن، نوید شناخت عامل اصلی و نیروی محرکه پدیده زشت تروریسم در جهان و اقدامات هم گرایانه برای انزوای کشورهای حامی آن را می دهد.
                