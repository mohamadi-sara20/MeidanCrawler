چهار‌شنبه ۱۴ مهر ۱۳۹۵
-----------------------------------------
سرمقاله
-----------------------------------------
الزامات بهره گیری از سرمایه گذاری خارجی
-----------------------------------------

                    سفر مقامات کشورهای شناخته شده در امر توسعه به ایران که پس از روی کارآمدن دولت یازدهم و به ویژه پس از امضای توافق نامه برجام، تقویت شده است، در کنار رایزنی های صورت گرفته در حاشیه مجمع عمومی سازمان ملل، تسهیل فضای ورود سرمایه خارجی را در پی خواهد داشت. اما این پایان ماجرا نیست. سرمایه گذاری خارجی به فرض اینکه طرح ها به درستی انتخاب شوند، در فضای اقتصادی، اجتماعی و فرهنگی همین کشور صورت می گیرد و همچنان به مجوز ها و راه گشایی ها که نظام تدبیر برای آن طرح ها باید فراهم کند، نیاز جدی وجود دارد. فضای بی ثبات، قوانین غیرضرور و مجوز های دست وپاگیر، مانع پیشرفت و رشد اقتصادی بوده و اگر ادامه و استمرار یابد و در طول اجرای برنامه ششم توسعه چاره ای برای آن اندیشیده نشود، طرح های سرمایه گذاری با تاخیر ها و ناکامی هایی مواجه خواهد شد. درعین حال، طرف های خارجی نیز زیر بار اولویت های اجتماعی و افتصادی کشور ما نمی روند و در این صورت، حضور آنان ممکن است رشد به بار بیاورد، اما اشتغال به همراه نخواهد داشت. دولت یازدهم به درستی، دو هدف راهبردی کاهش تورم و ایجاد رونق اقتصادی را دنبال کرده و توفیق هایی در این حوزه ها به دست آورده است. اینکه نسبت هر یک درصد رشد اقتصادی مولد صد هزار شغل است، همواره برقرار نیست. اگر تکنولوژی کاملاماشینی و سرمایه ای وارد کشور شود، الزام ایجاد شغل، بی دلیل و مغایر با منویات سرمایه گذار است، چراکه او می خواهد در زمان کوتاهی به سود موردنظر خود دست یابد. اگرچه درحال حاضر کمبود مهارت در نیروی انسانی ما مشهود است، اما به هرحال، باید طرح های سرمایه گذاری به شکلی باشد که ضمن بهره برداری از طرح ها، افراد را به شغل خود امیدوار کند. اگر فرد تازه به کار گرفته شده، مهندسی است که نمی تواند خط تولید را اداره کند، می تواند در ضمن کار اجرائی، آموزش هم ببیند و به نیروی زبده تبدیل شود. اگر بتوانیم سرمایه گذاران خارجی را مجاب کنیم که پیش از زدن کلنگ طرح های خود، به آموزش نیروی کار ایران بپردازند و اولویت شان فارغ التحصیلان دانشگاهی باشند، آنگاه می توان تضمین کرد بخش عمده ای از آنان در دوران بهره برداری و تولید پروژه شاغل شوند و بقیه هم با فضای کسب وکار مناسب و تسهیلاتی که ارائه می شود، یا کارآفرینی کنند یا در پروژه های دیگر مشغول شوند؛ فقط در این صورت است که سرمایه گذاری خارجی به رفع مشکلات کمک می کند. به باور نگارنده، نباید با ورود سرمایه خارجی منفعل برخورد کنیم. سرمایه سرگردان در دنیا فراهم است و امروز که تا حدی شرایط ما از نقطه نظر آنان فراهم شده است، باید هم زمان با این اقدامات، آموزش های فنی و حرفه ای و مهارت افزایی را توسعه دهیم. این اقدامات در شرایط فعلی تا حدی در وزارتخانه مربوطه و سازمان های زیرمجموعه آن انجام می شود، اما هنوز به طور کامل متوجه اشتغال نیست. حتی اگر طرف سرمایه گذار زیر بار آموزش نیروی انسانی نرود، ما می توانیم با مشارکت آنان یا با استفاده از دانش آنان دوره های مهارتی برگزار کنیم، چراکه آنان می دانند در خط تولید صنایع روز دنیا چه نیازهایی وجود دارد و می توانند آن را در برنامه های آموزشی و برای جوانان در نظر بگیرند. خوشبختانه وزارت امور اقتصادی و دارایی نیز اقدامات راهگشایی را آغاز و همه قوانین و مجوز ها را بازنگری کرده و تعداد زیادی از مجوزها را که توجیه و ضرورت نداشت، حذف کرده است. اگر این اتفاق تداوم یابد و بخش خصوصی و سرمایه های ایرانی نیز به چرخه وارد شوند، با توجه به اصلاح قوانین و بهبود فضای کسب وکار می توان به نتایج مدنظر رسید. مسیر کلی دولت، درست انتخاب شده است. مردم هم باید بدانند پی ریزی مسیر درست نیاز به صبر و مشارکت فعال دارد تا به تدریج مشکلات برطرف شود.
                