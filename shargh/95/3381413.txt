چهار‌شنبه ۲ تیر ۱۳۹۵
-----------------------------------------
سرمقاله
-----------------------------------------
مسئله فیش های حقوقی و غفلت ساختاری
-----------------------------------------

                    چندی پیش علی ربیعی در نشست با مدیران عامل صندوق های بازنشستگی (تامین اجتماعی، صندوق بازنشستگی، صندوق فولاد و صندوق بیمه عشایر و روستاییان) بررسی فیش های حقوقی همه اعضای هیات مدیره و مدیران عامل آنها را در دستور کار قرار داد.گفت وگوی دوساعته وزیر با مدیرانش نشان از مشکلات ساختاری یک وزارتخانه یا بهتر بگویم حکومت کردن در ایران داشت. به عبارت بهتر اگر در حواشی مسئله فیش های حقوقی که در دو هفته اخیر اذهان مسئولان و بخش مهمی از فعالان سیاسی و اجتماعی را به خود مشغول کرده است بیشتر غور کنیم، می توان به آسیب های مهمی از نظام سیاسی و اعمال حاکمیت در ایران پی برد. نکته مهم این جلسه این بود که طبق اطلاعات مستند جمع آوری شده، فیش های حقوقی (مجموع دریافتی ها)ی اعضای هیات مدیره و مدیرعامل سازمان تامین اجتماعی در سال 94 نسبت به سال 1391به طور متوسط 40درصد کمتر شده بود و اگر تورم را در نظر بگیریم، باید به این تفاوت 40 درصد دیگر افزود. درحالی که در سال 1391 دریافتی اعضا از 26 میلیون تومان در ماه تا 18 میلیون تومان متغیر بوده و در سال 94 این نسبت بین 11 تا 9 میلیون تومان کاهش یافته است. در این میان احتمالاآنها که سوژه فیش های حقوقی را مدیریت می کنند از اینکه دولت را به این تلاطم انداخته اند شادمان هستند؛ چراکه وقت مدیران دولت صرف پاسخ به مسئله ای شده است که در زمان خود آنها آغاز شده بود و حالاهم از سوی همان ها علیه دولت فعلی طراحی شده است. البته نباید از مخالفان سیاسی دولت انتظار داشت از این سوژه های داغ و سهل الوصول بگذرند اما داستان پیچیده تر از لایه های آشکارشده آن است. آنچه با واکنش رئیس جمهور، معاون اول و وزیر رفاه روشن می شود، غیرمنتظره بودن فیش های حقوقی برای آنهاست است. بدون رودربایستی وجود چنین مبالغی را نمی دانستند اما این ندانستن، چالشی ساختاری است. «چالش ساختاری» پدیده ای است که در جای جای کشور رویت پذیر است؛ برای مثال می دانیم آمار دقیق جمعیت کشور چقدر است؟ گفته می شود سه درصد مرگ ومیرها و یک درصد موالید گزارش نمی شود یا همین کدپستی که از سال 1367 تاکنون الزامی شده است، هنوز هیچ الزامی برای به روزرسانی آن وجود ندارد و فردی پس از دریافت کدپستی قبلی تاکنون، شاید پنج بار محل سکونت خود را تغییر داده باشد. اما در کشور همسایه، ترکیه، اگر شش ماه پس از نقل وانتقال به محل جدید، به شهرداری خبر ندهید، مجرم شناخته می شوید و زندان در انتظار شماست. پدیده زمین خواری را بررسی کنید؛ از سال 1337 تاکنون قرار بوده است طرح «کاداستر» به اجرا دربیاید تا زمین خواری متوقف شود اما هنوز از واژه «قرار است...» استفاده می کنیم. دولت ها می آیند و می روند و ما هنوز در کاری که ناپلئون 200 سال قبل برای کشورش انجام داد درجا می زنیم. مسئله اختلاس های چندسال قبل را اگر به صورت کارشناسی و دقیق تحلیل کنید متوجه می شوید مشکل در نبود کنترل بانک مرکزی است. بانک مرکزی فاقد سازوکار نظارت بر حواله های بانکی است. در چند دولت قرار بوده است که سیستم متمرکز اطلاعات در بانک مرکزی یا Core Banking راه بیفتد! مشکل در یک کلام همان است که توماس هابز گفت؛ «حکومت بر فن و صناعت بنا می شود» و ما در این فن و صناعت مشکل داریم.مشکلات ساختاری مسئله همه مسئولان قبلی و فعلی و احتمالاآینده کشور است. این چالش های ساختاری که مسئولان کشور را غافلگیر می کند، وضعیت شکننده ای را ایجاد کرده و می کند و پیامد آن، آسیب پذیرشدن دولت هاست. فیش حقوقی، قراردادهای مسئله دار، جوایز صادراتی و مجوزهای وارداتی و پروژه های عمرانی همه می توانند به سوژه ای برای افکار عمومی تبدیل شوند. چالش ساختاری همان است که نگارنده در جلسه اقتصاددانان با رئیس جمهور سابق در سال 85 به نقل از ناصرالدین شاه مطرح کردم. ناصرالدین شاه که 50سال بر این کشور حکومت کرد، گفته است: «تنها می دانم شپش های سرم کجا رفت وآمد می کنند، از رعیت گرفته تا اندرونی هرآنچه می خواهند کم نمی گذارند». پس چه باید کرد؟ پاسخ روشن است؛ مشکلات ساختاری راه حل های ساختاری می خواهد. واقعیت ها را کتمان نکنیم، آنها را تحلیل کنیم و هم به صورت مقطعی و هم ریشه ای با آنها برخورد شود. این کاری است که در دولت تدبیر و امید به ویژه در وزارت تعاون، کار و رفاه اجتماعی در حال انجام است. این دولت بنا ندارد مخالفانش را از دانشگاه بیرون یا نسبت به افکار عمومی سکوت کند. مرز میان دولت پاسخ گو و دولت غیرمردمی در همین بزنگاه ها روشن می شود. دولت تدبیر و امید دولتی است که برای مبارزه با فساد و برخورد با تخلفات در هر سطحی هیچ خط قرمزی ندارد.
                