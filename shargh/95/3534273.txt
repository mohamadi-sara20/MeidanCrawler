شنبه ۲۸ اسفند ۱۳۹۵
-----------------------------------------
حرف اول
-----------------------------------------
مظلومیت دخت پیامبر
-----------------------------------------

                    تو را دانش و دین رهاند درست در رستگاری ببایدت جستبه گفتار پیغمبرت راه جویدل از تیرگی ها بدین آب شویاگر چشم داری به دیگر سرایبه نزد نبی و علی گیر جایمحمد بدو اندرون با علیهمان اهل بیت نبی و ولی (فردوسی)در سالروز ولادت دخت پیامبر صلی الله علیه و آله، حضرت فاطمه زهرا سلام الله علیها نمی خواهم از تاریخ ولادت آن بزرگ بانوی اسلام مطلبی بر قلم آورم، زیرا تاریخ دقیق ولادت غالب بزرگان تاریخ به طور دقیق روشن نیست. همان طور که نمی توان روز ولادت پیامبر بزرگ اسلام را بدون هیچ اختلافی روشن کرد، دوازدهم ربیع الاول؟ هفدهم ربیع الاول؟ یا در ماهی دیگر؟ اگر ماه آن روشن است، در کدام سال؟ عام الفیل؟ عام الفیل چه سالی است؟سال تولد فاطمه (س) نیز چنین است؛ آیا پنج سال قبل از بعثت بوده یا پنج سال بعد از آن؟ یا سال بعثت پیامبر؟ چون یعقوبی وفات فاطمه را در 23 سالگی اعلام کرده و طبری در 29سالگی؛ درهرصورت هیچ کدام به طور دقیق آشکار نیست و قلم فرسایی بر سر این مطلب چندان گرهی از کار فروبسته امروز ما نمی گشاید. مهم این است که ما مسلمانان در این روزگار افسردگی و چندپارگی مسلمین، چه درسی برای رهایی از فلاکتی که بر دنیای اسلام می رود، می توانیم بیاموزیم. الگوبودن بانوی نمونه عالم یعنی سرمشقی برای زندگی همه بشریت و اینکه تفاوت نگاه به زن در جاهلیت و پیش از اسلام و پس از اسلام در چه چیزی نهفته است؟سلیمان کتانی، نویسنده معروف مسیحی در کتاب «فاطمه زهی در نیام»، سخن زیبایی دارد:آنچه اینک درباره فاطمه زهرا خواهم نوشت، تاآنجاکه ممکن است در آن از کلمه «نقل از» و از گزارش گونه ای تاریخی پرهیز می کنم، زیرا قلمی که در دست من است بیش از آنکه در پی تحلیل نسبت آهن و گوگرد موجود در ساقه گل باشد، باید در مقام آن باشد که از رنگ و بوی دلاویز آن گل نقشی بیافریند، چراکه فاطمه علیهاسلام آن بزرگواری است که جزیره العرب را و در پی آن نیمی از جهان متمدن روزگار خود را با شعار توحید و رهایی از این طاغوت، به راهی دیگر برد و او همسر مردی است که جر جرداق مسیحی آرزو می کند که ای کاش دنیا تمام استعدادهایش را در قالبی می ریخت و انسانی مانند علی را تحویل تاریخ این روزگار می داد و نیز مادر فرزندی است که در زیر تیغ نااهلان فریب خورده جهل و جورج در سرزمین کربلا، گفت: اگر دین ندارید و از معاد نمی ترسید، در این جهان آزاده باشید. فاطمه از سوی پدر، شوهر و فرزندان به کهکشانی سر برآورده که اقطار و اعماق آن دیرشناختی یا ناشناختی است.ما درست نمی دانیم در آن روزی که این بانوی جوان پدر را از دست داده، در ایوان مسجدالنبی در برابر انحراف در دستگاه حاکمه چه سالی از دوران عمر خود را می گذراند؟ اما این از مسلمات تاریخ است که سال پایانی عمر او بود. او خوب می دانست نظام حاکم پس از مرگ پیامبر، به گونه ای ترسیم شده که شاید کمتر از نیم قرن نظام نژادپرستی قریش که از آثار دوران جاهلیت بود، به نام اسلام بازمی گردد؛ بنابراین در صدر سخنان خود چنین هشدار داد:فانی حرتم بعد البیان و اسررتم بعد الاعلان، چرا در امر پیشوایی جامعه سرگردان شده و پس از اعلان و اظهار حق به پنهان گویی گیر و گرفتار افتاده اید. این اندوهی است جانکاه که سراسر وجود فاطمه را فراگرفته به گونه ای که ستون و دیوارهای مسجد از فریاد این زن می خواهد برخود بلرزد و بشکافد.بیان و زبان اخطار او چنین است: اطلع الشیطان راسه من مغرزه صارخا لکم فوجه کم لدعائه مستجیبین، شیطان از کمین گاه خویش سر بر آورده و شما را به خود دعوت کرد و دید که چه زود سخنش را شنیدید و سبک در پی او دویدید؛ دو روز از مرگ پیامبر نگذشته که قریشیان برای دفع فتنه دست به کاری زدند که خود و جامعه را به ورطه فتنه و فنا کشاندند. «زعمتم خوف الفتنه. الافی الفتنه سقطوا» و تاریخ شاهد بازگشت روزگاری شد که پیامبر 23 سال برای محو آن، مصائب بزرگی را تحمل کرده بود و حالافاطمه تمام این مصیبت ها را دوباره در برابر چشمان خود تازه می بیند. او در جنگ احد شاهد آسیب هایی بود که به دست قریشیان بر چهره پیامبر نشست و آنان جگر عمویش را با کینه مکیدند.در ایام ولادت یا وفات آن حضرت به جای بازخوانی تاریخ و خطبه آتشین او و احساس خطری که این بانوی مظلوم تاریخ نسبت به آینده اسلام و قرآن داشت، چرا باید با ذکر مجعولات و مصائب نادرست شخصی، چهره حقیقی فاطمه را در لایه هایی از اخبار بی پایه گم کنیم و از تعالیم انسان سازش بی بهره بمانیم.همان طور که نسبت به آموزه های امامان چنین کردیم. تربیتی که پیامبر بر دخترش اعمال کرد، نشان دهنده هویت واقعی زن در عصر تحقیر هویت زن بود. تربیت فاطمه به گونه ای رقم خورد که هیچ زنی در آن روزگار واجد چنین هویتی نشده بود. او نخستین زنی است که آزادانه در مسجد در برابر چشم همه تاریخ می ایستد و باب انتقاد از وضع موجود را می گشاید و این درسی است به همه زنان تاریخ که باید آزادانه سخن گفت، انتقاد کرد و از هیچ رعب ووحشتی نهراسید.سلیمان کتانی که شخصیت فاطمه را از اعماق ورق پاره های تاریخ درآورده، می گوید: در قضیه ای از پیامبر سوال شد، حضرت فرمود: نخست باید بدانم رای فاطمه چیست، بدین گونه فاطمه در نتیجه تربیتی صحیح دارای رای و نظریه شخصی شد... و علی در وجود فاطمه تکمیل وجود خود را یافت و در روزهای آخر عمر شبانگاهان به در خانه انصار می رفت در حالی که حسن و حسین را با خود همراه داشت، از انصار می خواست در برابر جاهلیت عرب بایستند؛ اما میان برخی اصحاب و سران قدرت چنان هم گرایی به وجود آمده بود که پاک فاطمه را مایوس می کرد. تا 25 سال پس از آن، شوهرش علی فرمود: روز ما به روزگار جاهلیت بازگشته است.خدایا به حق بنی فاطمه/ که بر قول ایمان کنم خاتمهاگر دعوتم رد کنی ور قبول /من و دست و دامان آل رسول (سعدی) 
                