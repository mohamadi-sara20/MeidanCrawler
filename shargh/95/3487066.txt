دو‌شنبه ۶ دی ۱۳۹۵
-----------------------------------------
سرمقاله
-----------------------------------------
باقیات الصالحات اوباما
-----------------------------------------

                    در واپسین روزهای دولت اوباما دو اتفاق شگفت انگیز بین المللی رخ داد؛ نخست اینکه دولت مصر پس از مذاکره تلفنی آقای ترامپ با ژنرال سیسی طرح پیشنهادی خود را درباره محکومیت ادامه خانه سازی در سرزمین های اشغالی اسرائیل از دبیرخانه شورای امنیت پس گرفت؛ دوم اینکه طرح پیشنهادی کشورهای نیوزیلند، مالزی، سنگال و ونزوئلابا 14 رای موافق اعضای شورای امنیت و یک رای ممتنع آمریکا به تصویب رسید. در واقع همان طورکه وتونکردن قطع نامه های شورای امنیت علیه ایران از سوی روسیه و چین، موافقت آنان با تحریم ایران تلقی می شود، رای ممتنع آمریکا به محکومیت اسرائیل پس از دهه ها وتوکردن این گونه قطع نامه ها، موافقت آمریکا با قطع نامه تلقی می شود و به آن اعتبار اتفاق آرا می بخشد. وقیحانه ترین واکنش به این قطع نامه انسانی و منطقی و صلح دوستانه از سوی نتانیاهو بود که آن را «وقیحانه» نامید! نخست وزیر رژیم اسرائیل دراین میان ظاهرا از نیوزیلند بیش از همه رنجیده و از کشورهای این گروه چنین توقعی نداشته است و سفیر خود را از نیوزیلند فراخواند. پیشنهاددهندگان این قطع نامه در واقع نمادهای مناطق مختلف جهان تلقی می شوند؛ مالزی از گروه آسیایی، نیوزیلند از گروه اروپایی و آنگلوساکسن، سنگال از گروه آفریقایی و ونزوئلااز قاره آمریکا. دراین میان استرداد قطع نامه پیشنهادی مصر خصوصا آنکه پس از گفت وگوی تلفنی سیسی با ترامپ رخ داده، واکنش های گوناگونی را برانگیخته است؛ یکی حیرت از شتاب زدگی نامعقول ترامپ در زمانی که هنوز اختیار قانونی نیافته است و مداخلات او را نمی توان توجیه کرد؛ خصوصا آنکه به نمایندگی آمریکا در سازمان ملل توصیه کرده بود به قطع نامه محکومیت اسرائیل رای مخالف دهند یعنی آن را وتو کنند؛ نکته دیگر واکنش به استرداد طرح مصر است و اینکه آیا این امر ربطی به گفت وگوی او با ترامپ داشته است؟ اگر چنین باشد در واقع ضربه ای به حیثیت ژنرال سیسی تلقی می شود و این پرسش مطرح می شود که آیا رئیس جمهور یک دولت عربی با محکومیت خانه سازی اسرائیل در سرزمین های اشغالی مخالف است؟ تصور می شود چنین برداشتی ناشی از سطحی نگری و دست کم گرفتن هوشمندی سیسی باشد. در واقع زمینه سازی محکوم کردن اسرائیل در زمانی که این کشور چند سالی است جهان را به درگیری های منطقه ای مشغول کرده و خود با خشنودی در کناری ایستاده و بی سروصدا به تجاوزاتش ادامه می دهد، گسترده تر از این حرف هاست. برداشت معقول تر این است که طرح سیسی ممکن بود به زیان این اتفاق آرای جهانی باشد و در واقع با شکستن آرای کشورها نتیجه ای به زیان حقوق فلسطین به بار آورد. در واقع استرداد طرح رئیس جمهور مصر را باید حمایت او از یکپارچگی آرای ملل در محکومیت رژیم اسرائیل تلقی کرد. شاید طرحی که ارائه دهنده آن گزیده ای نمادین از کشورهای جهان باشند موثرتر از طرحی مصری باشد که ممکن است جانب دارانه تلقی شود. این رای، هشداری نیز به رئیس جمهور منتخب ایالات متحده است مبنی بر اینکه عقلانیت در سیاست را حفظ کند و بداند با درافتادن با مکزیک، کانادا، اروپا، چین و بقیه جهان و با رفتاری اربابانه و خودنمایانه نمی تواند برای کشورش کسب حیثیت و محبوبیت کند.ترامپ قبلاگفته است که از 20 ژانویه، یعنی در آغاز کار خود، وضع سازمان ملل را نیز روشن خواهد کرد! البته آمریکا یک چهارم هزینه های سازمان ملل را می پردازد و از طرفی تمرکز سازمان ملل در نیویورک و در ملک وقفی «راکفلر»، برای آمریکا مهم است. به همین دلیل قطعا کنگره آمریکا عاقل تر از آن است که با تصویب تمایلات شعاری ایشان آن کشور را منزوی کند. ترامپ درباره لزوم اتمی شدن کشورهایی مانند کره جنوبی، ژاپن و حتی عربستان سعودی و تقویت تسلیحات اتمی آمریکا نیز سخنانی گفته بود که به نوعی یادآور شعارهای حاکمیت بر جهان است غافل از اینکه حتی بقای «برجام» مستلزم رعایت اصول قرارداد منع گسترش سلاح های هسته ای است. او احتمالانمی داند همان قرارداد، کشورهای اتمی فعلی را نیز ملزم به خلع سلاح هسته ای می کند؛ به عبارت دیگر قرار نیست برخی کشورها برای همیشه اتمی بمانند و به اعتبار آن برای خودشان حق باج خواهی قائل شوند. ایران در آینده باید از قدرت فرهنگی، اقتصادی و اجتماعی هم شان انگلیس و فرانسه و دیگر دارندگان تسلیحات اتمی برخوردار شود و در آن زمان ناچار است از دیگران نیز بخواهد به محدودیت های منع گسترش سلاح های اتمی تن دهند یا اینکه اتفاقات ناخوشایندی برای جهان خواهد افتاد. دراین میان باراک اوباما با رواداشتن محکومیت رژیم اسرائیل در قطع نامه لازم الاجرای شورای امنیت -که پس از قطع نامه 242 شاید مهم ترین اقدام شورای امنیت در راه ظلم ستیزی و برقراری صلح در خاورمیانه باشد- عملاباقیات الصالحاتی از خود برجای نهاده است که در تاریخ به نام او ثبت خواهد شد. چه بسا کلیدی برای راه حل دوکشوری شدن و جبران خسارات مردم فلسطین به شمار آید. بگذار آقای نتانیاهو نیز چند شبی نخوابد!
                