چهار‌شنبه ۶ مرداد ۱۳۹۵
-----------------------------------------
سیاست گذاری
-----------------------------------------
ناپیوستگی سیاست ها و بی مسئولیتی
-----------------------------------------

                    پرده نخست: فاز مطالعاتی قانون خدمات کشوری به ابتدای دهه 80 باز می گردد. مشروح مذاکرات دولت اصلاحات نشان می دهد دکتر ستاری فر در سال 1383 لایحه قانون خدمات کشوری را به هیات دولت ارائه می دهد و آقای عسکری آزاد در چند جلسه هیات دولت به دفاع از آن می پردازد. دولت اصلاحات پس از آماده سازی این قانون، صلاح را بر آن می داند که آن را به دولت بعدی حواله دهد. این قانون در سال 86 تصویب و اجرای آزمایشی آن به سال 1388 کشیده شد؛ یعنی از فاز مطالعاتی آن دست کم هشت سال گذشته بود. از همان زمان و به تدریج دستگاه هایی خود را از اجرای آن مستثنا کردند.پرده دوم: سه هفته پیش (یعنی در سال 1395) در جلسه ای که در سازمان مدیریت و برنامه ریزی کشور برای اصلاح حقوق و دستمزدها برگزار شده بود، آقای دکتر عسکری آزاد که از بانیان این قانون بوده اند، اطلاع دادند فصل دهم این قانون که مربوط به حقوق و دستمزدهاست، اساسا اجرا نشده است؛ نه در دولت قبل و نه در این دولت. یعنی پس از گذشت 15 سال هنوز نقطه سر خط: تصمیم سازی، تصمیم گیری و اجرا به نتیجه نرسیده است. مثال هایی از این دست در نظام سیاست گذاری ما فراوان است. نگارنده این سطور از اواخر دولت اصلاحات و بعد از آن از طریق پروژه ای در دانشگاه تهران در ابتدای دولت احمدی نژاد و سپس در دولت آقای روحانی از دست اندرکاران رسیدگی به این قانون بوده است که تقریبا 80 درصد افراد رسیدگی کننده تکراری بوده اند.سیاست گذاری عمومی در ایران از دو پدیده مهم رنج می برد. نخست: بی مسئولیتی (Irresponsibility) به دلیل تکثر قدرت در دستگاه دیوانی، نبود اختیارات و فقدان اراده و قدرت مدیریتی، سیاست ها به مرحله اجرا درنمی آیند. این پدیده شامل رده های مختلف اداری به ویژه معاونان وزیر و مدیران کل می شود. در پی همین بی اختیاری، پدیده ای که می توان آن را «بی مسئولیتی» نامید، در بدنه مدیریتی کشور به وجود آمده است. گویی کسی مسئولیت مستقیمی برای اجرای یک پروژه ندارد. سخنان شکایت آمیز مدیران ارشد اجرائی کشور که در سال های متمادی تاکید می کرده اند که باید چنین و چنان شود، نشان دهنده همین پدیده است. ساختار اداری-سیاسی کشور به گونه ای است که مدیران ارشد اجرائی نقش اپوزیسیون سیاستی را ایفا می کنند؛ مانند برخی شخصیت های سیاسی درون نظام که گاه نقش اپوزیسیون سیاسی را بازی می کنند! دوم: ناپیوستگی (Discontinuity) سیاست ها و برنامه ها (در سطح کلان و میانی) تداوم ندارند. «سیکل» سیاسی با «سیکل» سیاستی انطباق ندارد...یعنی دوره های انتخاباتی با دوره های برنامه ریزی و سیاست گذاری هم زمان نیست. مدیران ارشد سیاسی با مدیریت اجرائی و بدنه کارشناسی ارتباط ذهنی عمیقی پیدا نمی کنند و تا به درک اهمیت یک سیاست می رسند، دوران خود را سپری کرده اند. به این شکل، سنت اداری در اداره کشور شکل نمی گیرد.از انقلاب مشروطه تاکنون میانگین تغییرات مهم سیاسی هر 8 یا 10 سال یک بار بوده است و این سبب می شود که عملاسنت اداری که نیازمند ثبات سیاسی است، شکل نگیرد. چه باید کرد؟ به عنوان اولین گام، مهم آن است که بپذیریم اساسا چنین مسئله ای داریم. کالبد شکافی یک مسئله عمومی اگر مهم تر از راه حل آن نباشد، کم اهمیت تر از آن نیست. چه بسیارند مشکلات بخش دولتی که به دلیل فقدان درک روشنی از آنها به صورت مزمن و پایدار در بدنه دولت باقی می مانند. درک مسئله خود بخش مهمی از پاسخ است. سخن گفتن و نقادی دائم روش تصمیم سازی و تصمیم گیری در دولت، نخستین و مهم ترین گام است؛ چیزی که مطلقا خبری از آن نیست. ما باید راجع به «پراتیک» روزمره خود و به ویژه روش انجام کارهایمان دائم نقادی و تفکر جمعی کنیم. بشر، اغلب با گفت وگو تفکر می کند. این نکته ساده و درعین حال مهمی است که می تواند راهگشای ما و عامل مهمی در بهبود کارها باشد. قرار نیست که کتاب های اندیشمندان مدیریتی را از بر کرده و آن را پیاده کنیم تا مشکلاتمان رفع و رجوع شود. این کتاب ها ارزشمند، مفید و استفاده کردنی هستند؛ اما هیچ چیزی جای تفکر نقادانه و گفت وگوی انتقادی را نمی گیرد. در واقع این دو مکمل یکدیگرند.دوم، «برنامه جامع» سم مهلک دولت هاست. عمر چهارساله دولت ها تمرکز بر چند پروژه اصلی را ضروری می کند. مدیران ارشد نباید خود را درگیر به اصطلاح «چاله چوله های» کارهای کوچک مانند حضور در جلسات تدوین آیین نامه ها و دستورالعمل ها و افتتاح های روزمره و وقت گیر و... کنند. امور غیراولویت دار را باید به «روتین» اداری سپرد. من در مقالات دیگری درباره اولویت ها سخن گفته ام که تکرار نمی کنم. عنصر زمان بسیار مهم است. مطالعات بین المللی نشان می دهد دولتی که در 90 روز ابتدایی به قدرت رسیدن، پروژه های اصلی اجرائی کشور را تشخیص نداده و در اولویت اجرائی و گفتمانی خود قرار ندهد و بدنه اجرائی را نسبت به آنها مسئولیت پذیر نکند، چهار سال زمان خود را باخته است.سوم، خودآگاهی نسبت به چند پروژه اصلی و تبدیل آن به گفتمان مدیریتی در سطح مدیران میانی و ارشد کشور، فضایی را برای جامعه پذیری سیاستی (با «جامعه پذیری سیاسی» اشتباه نشود) فراهم می کند. به این شکل مدیران جدید، نمایندگان تازه از راه رسیده و شخصیت های سیاسی جدیدی که وارد گردونه قدرت می شوند، تحت آموزشی غیرمستقیم قرار می گیرند. یکی از ابزارهای مهم فائق آمدن بر پدیده ناپیوستگی سیاست ها همین است. معاون اول رئیس جمهوری نقشی بسزا در گفتمان سازی دارد. وی باید بتواند به سرعت به ابعاد گوناگون این پدیده تسلط یابد و گفتمان سازی در سطح معاونان وزیران، استانداران و... را در اولویت خود قرار دهد تا همگی و به صورت پیوسته و مسئولیت پذیر درگیر دو تا پنج پروژه اصلی کشور شوند. به این شکل اراده سیاسی و مسئولیت پذیری مدیران شکل گرفته و بر این پروژه ها متمرکز می شوند. این گام های سه گانه ازجمله راهکارهایی است که می تواند به تدریج راه را برای فائق آمدن بر دو بیماری مهم دیوان سالاری ایرانی، یعنی ناپیوستگی و بی مسئولیتی هموار کند.
                