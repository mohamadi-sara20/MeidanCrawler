دو‌شنبه ۲۴ آبان ۱۳۹۵
-----------------------------------------
حرف اول
-----------------------------------------
برداشت اشتباه از تجمیع بیمه ها
-----------------------------------------

                    با رای کمیسیون تلفیق برنامه ششم توسعه، ادغام صندوق درمان سازمان تامین اجتماعی در طرح تحول سلامت منتفی شد. به طور کلی نسبت دادن بحث تجمیع بیمه ها به بحث طرح تحول سلامت و کمبود منابع آن و مسائلی از این قبیل که ازسوی برخی مسئولان اجرائی به شکل مداوم مطرح می شود، موضعی غیرکارشناسی است. تجمیع منابع مالی بخش سلامت، یک امر پذیرفته شده جهانی در نظام های برنامه ریزی بهداشت و درمان و سلامت است و این تحت «تجمیع منابع»، در ادبیات تامین منابع مالی بیان شده است؛ براین اساس استوار است که نظام بیمه های پایه یا بسته پایه خدمات سلامت، جزء کالاهای عمومی تلقی می شود (public goods) و دولت ها متعهد به تامین آن هستند و برخورداری از آنها جزء حقوق پایه همگانی همه شهروندان است. برخورداری از بسته پایه خدمات، باید یکسان و همگانی انجام شود. مفاهیم عدالت در سلامت، تفاوت در برخورداری را از خدمات پایه سلامت پذیرفتنی نمی داند و رویکرد عدالت در سلامت، یکسان بودن و دسترسی یکسان به بسته خدمات و دسترسی همگانی به این بسته را ایجاب می کند. برای دستیابی به این امر مهم، منابع مالی که به بیمه های پایه اختصاص داده می شود باید تجمیع شود.بسته خدمات پایه یکسان تعریف شود و همه شهروندان از این خدمات بهره مند باشند. قوانین متعدد کشور بر این موضوع تصریح دارد. قانون اساسی اصل 29، تامین برخورداری همگانی از خدمات سلامت را وظیفه دولت می داند و سند چشم انداز، جامعه ایران در افق چشم انداز را برخوردار از سلامت و تامین اجتماعی در نظر گرفته است. سیاست های کلی ابلاغی مقام معظم رهبری، نظام تامین منابع بخش سلامت را نظام بیمه ای عنوان می کند و برخورداری همگانی و عدالت در سلامت را رویکرد غالب نظام ارائه خدمات سلامت اعلام می دارد؛ بنابراین بحث ادغام بیمه ها و تجمیع منابع یک امر پذیرفته شده علمی و تصریح شده در اسناد مختلف بالادستی نظام سلامت در ایران است؛ اما نکته مهم دراین زمینه این است که چه زمان و چگونه می توانیم به تجمیع، دسترسی پیدا کنیم؟ بدیهی است فرایند اجرائی تجمیع منابع بیمه فرایندی پیچیده، دارای ظرافت های کارشناسی و همچنین برخوردار از بار سیاسی و حساسیت های اجتماعی است. حرکت به سمت تجمیع بیمه ها باید تدریجی و برنامه ریزی شده صورت پذیرد. وفاق سیاست گذاران و عزم مدیریتی در مسئولان کشور برای این موضوع باید وجود داشته و هماهنگی کامل و اشتراک نظر برای وزارتخانه های متکفل بیمه و درمان برای تحقق این موضوع ضروری است. علاوه بر شرایط مذکور، اجرای تدریجی این اقدام، بهتر از اجرای ناگهانی است. اصولاشوک درمانی در تصمیمات ساختاری و اصلاحات اقتصادی و اجتماعی، روش مناسبی نیست. تجربیات گذشته در حوزه شوک درمانی بسیار ناموفق بوده و آخرین آن، عوارض ناشی از اصلاح ناگهانی قیمت حامل های انرژی بود که عوارض آن هنوز بعد از شش سال گریبان اقتصاد کشور را رها نکرده است. اجرای تدریجی تجمیع بیمه ها می تواند به این صورت باشد که در وهله اول سازمان های ارائه کننده خدمات بسته بیمه های پایه به فعالیت خود ادامه دهند اما بسته خدمات یکسان شود، شکل دفترچه های بیمه یکسان شود و هزینه سرانه واحدی برای خرید این بسته خدمات در نظر گرفته شود. صندوق مشترکی تشکیل شود و منابع مربوط به سازمان های مختلف بیمه ای نظیر سازمان تامین اجتماعی، سازمان بیمه سلامت، سازمان خدمات درمانی نیروهای مسلح، کمیته امداد، سازمان صداوسیما، بانک ها، وزارت نفت و سایر ارگان های فعال در حوزه بیمه پایه به صورت حساب های جداگانه ای در این صندوق واریز شود و ورودی و خروجی این حساب ها مشخص و شفاف باشد. سپری شدن این روند در یک بازه زمانی دو تا پنج ساله زمینه های ذهنی و کارشناسی لازم برای برداشتن گام های بعدی را فراهم می کند؛ بنابراین تجمیع بیمه ها به معنای ادغام کلیه بیمه در یک وزارتخانه مشخص نیست و اگر برخی چنین تصوری در ذهن دارند، اشتباه می کنند. در واقع این اقدام باید با حداقل تغییرات ساختاری در چارچوب نهادهای اجرائی موجود، برنامه ریزی و عملیاتی شود به نحوی که حقوق پرداخت کنندگان حق بیمه در صندوق های مختلف هم حفظ شود و مازاد منابعی که علاوه بر بسته خدمات پایه قابل تامین خواهد بود، برای خدمات کیفی تر و احیانا بیمه های تکمیلی استفاده شود. این ساختار باید ازسوی یک هیات مدیره مرکب از نمایندگان وزارتخانه های رفاه و بهداشت و سازمان برنامه و بودجه شکل بگیرد. تصمیم گیری درباره جایگاه مناسب به نحوه نگرش به آینده نظام جامع رفاه و تامین اجتماعی و برنامه درازمدت سازماندهی بخش سلامت و بیمه بستگی پیدا می کند که نیازمند بحث جداگانه است.
                