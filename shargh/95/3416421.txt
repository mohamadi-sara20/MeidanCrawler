دو‌شنبه ۱‌شهریور ۱۳۹۵
-----------------------------------------
سرمقاله
-----------------------------------------
لایحه انتشار رسانه ها سقوط آزاد تاریخی
-----------------------------------------

                    لایحه قانون انتشار رسانه در اسفند 94 به دولت تقدیم شده است. اگرچه شیوه عمل معاونت مطبوعاتی وزارت فرهنگ و ارشاد اسلامی موجب پنهان ماندن این متن از نگاه دیگران شد، نهایتا اقدام درست دفتر دولت به انتشار این متن انجامید. مطالعه متن لایحه انتشار رسانه ها، پیش و بیش از هر چیز موجب شگفتی و افسوس است. شگفتی از این نظر که چرا و چگونه در دوره ریاست جمهوری کسی که وعده حقوق شهروندی داده است و دولتی که با برچسب اعتدال و امید خود را معرفی می کند، لایحه ای تدوین می شود که متن آن با مهم ترین حقوق های شهروندی، یعنی آزادی رسانه ها به عنوان مهم ترین مصداق آزادی بیان، کاملابیگانه است و به جانب تحدید هرچه بیشتر رسانه ها گرایش دارد و افسوس به این سبب که در چنین متنی نه تنها از اعتدال هیچ نشانی نیست بلکه چیزی جز ناامیدی زیاد از اصلاح و بهبود در حقوق و آزادی و امنیت مطبوعات و خبرگزاری ها نمی آفریند. به جرئت می توان گفت در تاریخ 109ساله قوانین مطبوعات در ایران، هیچ قانونی به اندازه این لایحه، به تحدید حقوق و آزادی مطبوعات و رسانه ها و ایجاد سلطه بر فعالیت رسانه ها اهتمام نداشته است. حتی اگر نیمی از این متن از تصویب بگذرد، باید آن را سقوط قانون گذاری مطبوعات در ایران دانست. هرچند تا همین مرحله نیز که در ساختار قوه مجریه چنین متنی تهیه شده است، نقطه ای تیره برای دولت است. برای تشخیص اینکه یک متن قانونی تا چه اندازه به اصل 24 قانون اساسی و حقوق و آزادی مطبوعات پابند است، شعارهای صاحب منصبان ملاک نیست. کافی است توجه شود که این متن با حق های اساسی مطبوعات چه کرده است. حقوق و آزادی مطبوعات حداقل به شش حق اساسی وابسته است که عبارت اند از: حق آزادی انتشار، حق استمرار انتشار، حق کسب خبر، حق انتشار، حق امنیت حرفه ای روزنامه نگاران و بالاخره حق دادرسی خاص (مطابق با اصل 168 قانون اساسی). متنی که به دولت تقدیم شده است، بیش از گذشته این شش حق را محدود و عرصه را بر رسانه ها تنگ تر می کند. این متن نسبت به قانون مطبوعات 1364 عقب گردی بی سابقه دارد و حتی در تحدید حقوق رسانه ها در برخی موارد گوی سبقت را از اصلاحیه سال 79 نیز ربوده است که با انتقاد روزنامه نگاران و حقوق دانان مواجه بوده است. بررسی لایحه انتشار رسانه به خوبی نشان می دهد اصولااین لایحه از حیث نظریه و اهداف، بر پایه همان اصلاحیه معروف مصوب فروردین 79 و توسعه آن تدوین شده است. گرایش نویسندگان و طراحان این متن که بنا به بعضی گزارش ها اصل آن در دوران دولت محمود احمدی نژاد تدوین شده بود، سیطره کامل بر هر کار ارتباطی است. ماده یک این متن رسانه های مشمول قانون را «هرنوع وسیله ارتباط جمعی می داند که به صورت چاپی یا در محیط الکترونیک با محتوای نوشتاری، شنیداری، دیداری یا تلفیقی از آنها انتشار عمومی می یابد».این تعریف نشان می دهد تمایل طراحان به سیطره مطلق بر تمام امکانات ارتباطاتی است. این تعریف غیر از صداوسیما همه شیوه ها و قالب ها و امکانات ارتباطاتی، از مطبوعات و خبرگزاری ها و سایت ها تا وبلاگ ها و صفحات اجتماعی عمومی و حتی کانال های تلگرامی و بیشتر از آن را شامل می شود. یعنی اگر ساخت قدرت اراده کرد، لابد برای یک گروه تلگرامی هم باید هیات نظارت بر مطبوعات مجوز صادر کند! بگذریم که تجربه ثابت کرده است که این سوداها به جایی نمی رسند، ولی تمایل نویسندگان لایحه به سلطه مطلق بر عرصه اطلاع رسانی را به خوبی نشان می دهد. یا به عنوان مثال در فصل سوم این متن، ذیل عنوان «حقوق رسانه ها» فقط به چهار حق رسانه ها اشاره شده است که سه مورد آنها تکرار قانون مطبوعات مصوب 1364 و یک مورد آن (ماده 15) تکرار یکی از مضمون های قانون اساسی است و چیز جدیدی نساخته است. شگفت انگیز اینکه در همین فصل و تحت عنوان ظاهری حقوق رسانه ها و به مصداق نعل وارونه، رسانه ها ملزم به افشای منابع خبری خود شده اند. چیزی بی سابقه که به تنهایی برای سلب امنیت رسانه ها و ورود سنگین ترین ضربه به گردش اطلاعات کافی است. از سوی دیگر فصل پنجم، تحت عنوان حدود و تکالیف رسانه ها، شامل 10 ماده مفصل است. این فصل چنان عرصه را بر مطبوعات تنگ کرده که به مصداق تخصیص اکثر، جایی برای آزادی مطبوعات نمی گذارد. ماده 20 این بند بسیار قابل توجه است. در این ماده، با تکرار خطاها و تحدیدهای اصلاحیه سال 79 آمده است، «رسانه ها در انتشار مطالب جز در موارد اخلال به مبانی و احکام اسلام و حقوق عمومی و خصوصی که در این ماده و مواد بعدی مشخص شده است، آزادند». سپس موارد ممنوعیت را در 17 بند ذکر می کند که در جزئیات بیش از 70 مورد را شامل می شود که بسیاری از آنها از حیث حقوق رسانه ها و حقوق ملت ناموجه و ناقض حقوق اساسی ملت است. اکثر عبارت های این بند بسیار مبهم و کش دار است و به سهولت ممکن است وسیله ای شود برای تنبیه و کیفر رسانه ها برای انجام هر کار حرفه ای. این ماده به تنهایی نشان دهنده میزان سقوط اندیشه قانونی دولتمردان در قلمرو حقوق رسانه است. در قانون مطبوعات سال 64، تعداد موارد مربوط به حدود مطبوعات (ماده 6) مشتمل بر هشت بند است. با اصلاحیه های سال های 77 و 79 که با طرح های تقدیمی نمایندگان مجلس پنجم به تصویب رسید، این محدودیت ها به 12 بند افزایش یافت، اکنون در متن تنظیمی معاونت مطبوعاتی وزارت ارشاد، محدودیت ها به 17 بند رسیده اند. در فصل هفتم (تخلفات، جرائم و مجازات ها)، نه تنها امکان توقیف و لغو امتیاز رسانه حفظ شده است، بلکه امکان جدید دیگری به نام «تعلیق» نیز اضافه شده که همان توقیف است و فقط به شکل بی دلیل و بیهوده ای تفاوت لفظی دارد. شرایط مربوط به صدور پروانه، هیات نظارت بر مطبوعات، هیات منصفه و.... همان است که در اصلاحیه سال 79 آمده بود که کاملابه تحدید گسترده حقوق مطبوعات اهتمام داشت. از حیث نظریه ارتباطات، نظریه حقوق رسانه ها، اصول گردش اطلاعات، ملاحظه خصوصیات ذاتی انواع فناوری های رسانه ای، تثبیت و توسعه مبانی حقوق اساسی ملت در گردش اطلاعات، حفظ منافع ملی در رقابت با نظام رسانه ای بین المللی و... این متن بسیار ضعیف، عقب مانده و فقیر است. به طور خلاصه، متن کنونی را می توان سقوط اندیشه قانون گذاری مطبوعات در ایران دانست به نحوی که نسبت به همه قوانین مطبوعات ایران از 1286 تا امروز نسبت به رسانه ها نگاه تحدیدی تر و سخت گیرانه تر داشته و حداقل در 39 مورد با ساده ترین و اساسی ترین حق های متداول رسانه ها در وضع موجود ایران مغایرت و تضاد جدی دارد. اگر این متن را در کنار متن لایحه نظام رسانه ها (تنظیمی معاون مطبوعاتی وزارت ارشاد) قرار دهیم که پیش از این از سوی ده ها روزنامه نگار، حقوق دان و استاد ارتباطات آن را مردود و مطلقا نافی استقلال روزنامه نگاری کشور دانسته و تقریبا هیچ موافقی نداشت، موضوع نوع مواجهه دولت با مقوله آزادی و استقلال رسانه ها و روزنامه نگاران ابعاد نگران کننده و حساس تری می یابد. آیا در دولت اعتدال و امید که همچنان به آن امیدواریم، جریانی به دنبال تحدید حقوق و آزادی رسانه ها و ازبین بردن استقلال روزنامه نگاری است؟ پاسخ منفی به این پرسش فقط در صورتی مقبول خواهد بود که این دو لایحه از چرخه بررسی و تصویب خارج شوند. اگرچه در کمیسیون تخصصی دولت تلاش هایی برای اصلاح این متن در جریان است، ولی ایرادات متعدد در ساختار متن و انبوه مشکلات موجود در مواد مختلف آن به اندازه ای است که اصلاح آن را ناممکن می کند. تنها کاری که با این متن می توان کرد، سپردن آن به بایگانی راکد است تا هم آبروی دولت و عرض رسانه، از هر طیف و مشرب سیاسی، فرهنگی و اجتماعی، محفوظ بماند.
                