چهار‌شنبه ۱۸ اسفند ۱۳۹۵
-----------------------------------------
type_unknown
-----------------------------------------
برخی تک تیراندازها از لشکر خودی ما را زدند
-----------------------------------------

                    گروه اقتصاد: به گفته وزیر نفت، برای ساختن ایران، فرزندانمان و نسل نو، باید با هم سازش داشته باشیم و برای همین هم بود که تاکید کرد: توسعه امری فیزیکی نیست؛ بلکه به معنای واقعی یک موضوع فرهنگی است و جامعه ای توسعه پیدا می کند که رسانه و اصحاب رسانه سالم داشته باشد. این روزها همه از همین سازش و اجماعی می گویند که گویا نبودش به شدت آزاردهنده شده. بیژن زنگنه نگاهی به سالی که گذشته، کرد و گفت: امسال چند چالش مهم را پشت سر گذاشتیم که افزایش تولید نفت یکی از آنها بود. خیلی ها ما را برای افزایش تولید نفت اذیت کردند، من عمیقا اذیت شدم، چالش دیگر هم پس گرفتن سهم خود در بازارهای جهانی نفت خام و مذاکرات در نشست‎های سازمان کشورهای صادرکننده نفت (اوپک) بود که خیلی اذیت شدیم. او ادامه داد: این بدوبیراه هایی که هر روز بسیاری از آنها را می‎شنوم، مصداق اذیت نمی دانم. ما به این شرایط عادت کرده‎ایم و واکسینه شده ایم؛ ولی وقتی می گویم ما را بسیار اذیت کردند؛ یعنی فراتر از تصور بود. فکر کنید روی میدان مین هستید و همه حواستان برای رو به جلو رفتن است؛ اما عده ای تک تیرانداز در لشکر خودی از پشت به شما تیراندازی می کنند و این دردآور است. البته ما همان راه را می رویم؛ ولی درد این کار را نمی توان انکار کرد. زنگنه در پنجمین جشنواره نفت و رسانه در ابتدای سخنان خود اصحاب رسانه را از نخبگان جامعه برشمرد و از آنان خواست داستان رسانه‎ها و ترامپ را جدی بگیرند و درباره آن فکر کنند. وزیر نفت ادامه داد: رئیس جمهوری جدید آمریکا اکنون با رسانه‎های این کشور در افتاده است. ما همواره به طور کلیشه‎ای می‎گوییم که رسانه‎های آمریکا وابسته به ثروتمندان یا صهیونیست‎هاست. این دو قشر هم که از ترامپ حمایت می‎کنند، حال مشاهده کنید که شرایط چگونه پیش می‎رود.زنگنه گفت: من فکر می کنم رسانه ها در همه دنیا در حال پیداکردن هویتی مستقل هستند؛ هویتی که تنها برای پول نمی‎نویسد؛ بلکه وجدان و استقلال حرفه‎ای را در نظر می‎گیرد؛ زیرا وجدان در این حوزه نقش تعیین کننده و مهمی دارد.وی یکی از دو موضوع مهمی را که قصد داشت درباره آنها سخن بگوید، «عقل» دانست و دراین باره به خاطره ای از کنفرانس خبری پایانی هفدهمین نشست وزارتی مجمع کشورهای صادرکننده گاز (جی یی‎سی اف) در تهران اشاره کرد و گفت: در آن نشست خبری، یکی از خبرنگاران از من پرسید که «نفت بهتر است یا گاز»، من هم در آن زمان به صورت فی البداهه پاسخ دادم «عقل از هر دو بهتر است».وزیر نفت تصریح کرد: معتقدم مسئله عقل و خردورزی بیش از هزار سال است که مشکل اصلی ماست و هنوز نتوانسته ایم این موضوع را به بحث غالب در روابط و زندگی خود تبدیل کنیم، به آن معنا که ما به طور احساسی و لحظه ای تصمیم گیری می‎کنیم و بعد پشیمان می شویم و ضرر آن را می بینیم.وی افزود: عده ای در برخی مراکز همواره بوده اند و از این پس هم خواهند بود و کارشان جنگ روانی است. خبر دروغ می گویند، خبر را دست کاری می کنند، آنان تابع گروه و حزب هستند؛ اما اصحاب رسانه آزاد هستند. اصحاب رسانه و افکار عمومی رسانه ای اگر این دست از رسانه ها و افراد را دفع کنند، این دسته از افراد آدم‎های ضعیف و بدی تلقی می‎شوند. قلم فروشی، از مشاغل پست دنیا بدتر استوزیر نفت تصریح کرد: در هر جامعه ای و در همه جای دنیا مشاغل بسیار پستی وجود دارد؛ اما قلم فروشی از آنها پست تر است و اصحاب رسانه خود باید قلم فروشان را از جامعه خودشان طرد کنند.زنگنه با ذکر خاطره ای از دوران تصدی وزارت نیرو گفت: در آن سال ها که تولید برق با توسعه نیروگاه ها رو به افزایش گذاشت، گزارشی به من رسید که با روشنایی معابر و نقاط تاریک شهر، آمار جرم و جنایت کاهش پیدا کرده است.وی با تاکید بر اینکه رسانه‎ها باید بر نقاط تاریک نور بتابانند، افزود: روشنایی سبب کاهش جرم و جنایت می شود. در تاریکی جرم و جنایات و فساد و دزدی رخ می دهد، اگر رسانه‎ها مانند نورافکن بر زوایای تاریک بتابند، دزدی و فساد کم می شود و این کار برعهده اصحاب رسانه است.
                