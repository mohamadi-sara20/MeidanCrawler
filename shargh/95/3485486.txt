شنبه ۴ دی ۱۳۹۵
-----------------------------------------
type_unknown
-----------------------------------------
تهران در حالت اضطرار: غول آلودگی هوا دوباره بیدار شد
-----------------------------------------

                    شرق: غول آلودگی هوا دوباره بیدار شد و به آسمان شهر برگشت. روز گذشته با وجود تعطیلی، شاخص کیفیت هوای شهر روی عدد 153 ایستاد و یکی از بدترین روزهای تهران به لحاظ کیفیت هوا را ثبت کرد. دیروز ششمین روز در سال 95 بود که هوای تهران ناسالم برای همه شهروندان به ثبت رسید. پیش از این بدترین روز تهران به لحاظ آلودگی هوا در 23 آبان ماه بود که شاخص کیفیت عدد 156 بود. پیش بینی های سازمان هواشناسی حکایت از آن دارد که این وضعیت امروز هم ادامه خواهد داشت و به همین دلیل همه پیش دبستانی ها و مدارس ابتدایی استان تهران امروز تعطیل خواهند بود.این فصل، فصل آلودگی هوا و وارونگی است و مشکل آلودگی شدید هوا نه فقط در تهران که در بسیاری از کلان شهرهای دیگر هم وجود دارد. به گفته مدیر پیش بینی و هشدار سازمان هواشناسی کشور به دلیل پایداری وضعیت هوا، شهرهای تبریز، اصفهان، کرج، اراک و مشهد هم امروز وضعیتی آلوده دارند.احد وظیفه، مدیر پیش بینی و هشدار سازمان هواشناسی کشور، دراین باره به ایسنا گفت: طبق گزارش سامانه های سنجش آلودگی، میانگین 24 ساعت گذشته شاخص کیفیت هوا در کلان شهر تهران در ساعت هشت صبح جمعه 152 بوده است، این وضعیت کم و بیش در غالب کلان شهرهای بزرگ و صنعتی مانند کرج، اصفهان، اراک، مشهد و تبریز نیز حاکم است که با توجه به حاکم بودن شرایط پایداری نسبی تا روز شنبه، انتظار می رود شرایط نامطلوب کیفیت هوا در روز جمعه تداوم و افزایش غلظت آلاینده ها و ناسالم بودن هوا برای تمام گروه های سنی در کلان شهرها به ویژه تهران، البرز، اصفهان و مشهد در روزهای جمعه و شنبه ادامه داشته باشد.وی با بیان اینکه پیش بینی می شود با شروع بارندگی در روز شنبه به تدریج کیفیت هوا به شرایط مطلوب بازگردد، اظهار کرد: از بعدازظهر شنبه با ورود سامانه ای بارشی از سمت غرب، بارش باران و برف و گاهی نیز وزش باد در استان های غربی و دامنه های زاگرس مرکزی آغاز خواهد شد و در روز یکشنبه گستره آن علاوه بر این مناطق، جنوب غرب، شمال غرب، استان های واقع در جنوب البرز مرکزی و سواحل مرکزی و غربی دریای خزر را نیز دربر خواهد گرفت.بااین حال او توصیه کرده است در این مدت شهروندان تا حد امکان از خودروهای شخصی کمتر استفاده کنند و افراد آسیب پذیر شامل کودکان، سالمندان و بیماران تنفسی از تردد غیرضروری در فضای خیابان ها خودداری کنند. درهمین حال معاون حمل ونقل و ترافیک شهرداری تهران هم گفته است: به دلیل افزایش آلاینده ها در هوای پایتخت، امروز شنبه آرم طرح ترافیک روزانه به فروش نمی رسد. مازیار حسینی با تاکید بر اهمیت سلامت شهروندان گفت: با بررسی وضعیت آلاینده ها و میزان آلودگی هوای تهران درباره فروش یا عدم فروش آرم طرح ترافیک روزانه برای سایر روزهای هفته، متعاقبا تصمیم گیری شده و نتایج آن به شهروندان اعلام خواهد شد. در اقدامی دیگر به دلیل آلودگی هوا، پیش دبستانی ها و مدارس ابتدایی استان تهران به جز فیروزکوه، دماوند و بخش های رودهن، لواسان و رودبار قصران امروز تعطیل خواهد بود. روابط عمومی آموزش و پرورش شهر تهران دراین باره اعلام کرد: به دلیل آلودگی هوا، تمام پیش دبستانی ها و مدارس ابتدایی شهر تهران فردا شنبه چهارم دی ماه تعطیل است. همچنین زنگ ورزش مدارس دوره متوسطه اول و دوم نیز امروز برگزار نمی شود. این اقدام بر اساس تصمیم کمیته اضطرار آلودگی هوا، گرفته شده است.در همین حال مدیرکل واحد صدور آرم طرح ترافیک شهرداری تهران از لزوم جمع آوری و ساماندهی فروشندگان دستی مجوز ورود به طرح ترافیک از سوی پلیس خبر داد. مصطفی قنبر نژاد، درباره فروشندگان آرم های طرح ترافیک روزانه گفت: افرادی که در مبادی ورودی طرح ترافیک، آرم می فروشند، هیچ گونه وابستگی به شهرداری تهران نداشته و باید پلیس راهور یا نیروی انتظامی با آنها برخورد کند. وی با بیان اینکه افرادی که می خواهند در محدوده طرح ترافیک تردد داشته باشند، می توانند به شماره #137* پیامک زده و مجوز روزانه ورود به طرح ترافیک دریافت کنند و دیگر نیازی به خرید از این افراد نیست، گفت: متاسفانه با اینکه تعرفه خرید آرم های روزانه بنا به ساعت ورود به طرح مشخص است؛ اما این افراد تعرفه های متعددی را از مردم دریافت کرده و بر اساس این شاهد دریافت شکایات مردمی در این زمینه هستیم. مدیر واحد صدور آرم طرح ترافیک شهرداری تهران با بیان اینکه گزارش تخلفات این افراد به پلیس راهور ارسال شده است و امیدواریم این افراد به وسیله پلیس ساماندهی یا جمع آوری شوند، گفت: مردم نیز نباید از این افراد در صورتی که می توانند به راحتی با واردکردن یک کد، آرم ورود به محدوده طرح ترافیک را خریداری کنند، اعتماد کرده و از آنها طرح ترافیک بخرند.در روزهای گذشته نه فقط در ایران که در بسیاری از کلان شهرهای کشورهای دیگر مانند لندن، پاریس، پکن و شهرهای دیگر جهان وقوع پدیده وارونگی باعث افزایش آلاینده های موجود در هوا و تشدید آلودگی شده است.
                