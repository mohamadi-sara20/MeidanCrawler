چهار‌شنبه ۱۹ آبان ۱۳۹۵
-----------------------------------------
سرمقاله
-----------------------------------------
پیشگیری از بحران صندوق های بازنشستگی
-----------------------------------------

                    شاید برای بسیاری از سیاسیون که در گیرودار کارزارهای سیاسی هستند، بحران حال و آتی صندوق های بازنشستگی اهمیتی نداشته و این موضوع اساسا دغدغه ذهنی آنان نباشد. البته، این در جامعه ای که موضوع مبارزه برای قدرت با زندگی روزمره مردم پیوند نداشته باشد، طبیعی است. مبارزه سیاسی در برخی جوامع بیش از آنکه اتصالی به معاش مردم و برنامه های اجتماعی داشته باشد، بیشتر رقابت برای کسب پست ها از سوی فعالان سیاسی است. ازهمین روست که در کمتر رقابت انتخاباتی، در همه سطوح، اثری از این حجم عظیم بدهی ها و ورشکستگی ها مشاهده می شود. ازآن سو، بسیاری از مردم نیز نسبت به این موضوع حساس نیستند؛ چراکه اساسا اطلاعی از آن ندارند و نمی دانند چنین مسئله ای هم وجود دارد. در یک کلام، یکی از مهم ترین مسائل کشور، نه در ذهنیت مردم جایی دارد و نه در میان سیاسیون. گفتن این جمله غریب است که بگویم دل مشغولی دولت به برجام، تورم برجای مانده از دوره قبل و بی پولی دولت، سبب شده است این موضوع در قوه مجریه هم در راس امور جای نداشته باشد. آمار و ارقام از بدهی های دولت به صندوق بازنشستگی، افزایش بی رویه بار تحمیلی به صندوق ها، افزایش نسبت مستمری بگیران به شاغلان، خلط بیمه با سیاست های حمایتی و ده ها موضوع دیگر از سوی کارشناسان مطرح شده و تقریبا همگی بر این مسائل، اجماع نظر کارشناسی دارند. اما، ما را چه شده است که نمی توانیم اقدامی جدی برای حل این مشکل کنیم. پاسخ به این پرسش در قالب مدل زیر ارائه شده است:یکم- برای اقدام سیاستی، نخست باید بر سر یک مدل مداخله، اجماع کرد؛ چیزی که از آن به عنوان نظریه سیاستی نیز می توان یاد کرد. پس از اجماع نسبی بر سر این مدل، باید بتوان از طریق تعاملات سیاستی (Policy communication) آن را به گفتمان رایج کشور تبدیل کرد که هم مطالبه اجتماعی باشد و هم هماهنگی نظری را دراین خصوص بین همه جریان های سیاسی کشور سامان دهد تا راه حل مدنظر دستخوش تحولات سیاسی نشود. در چنین صورتی است که زمینه رکن اساسی این کار فراهم می شود؛ یعنی اراده سیاسی شکل می گیرد. واقعیت این است که بررسی های کارشناسی نشان می دهد. تقریبا همه می دانیم چه کاری برای صندوق ها و ساماندهی رفاه و تامین اجتماعی لازم است. قوانین و مقررات لازم هم به تصویب رسیده است. اقداماتی هم آغاز شده است؛ اما اراده سیاسی برای اجرا به صورت کامل، شکل نگرفته است.دوم- جریان سرمایه داری مالی در قالب بورس، یکی از روش های نسبتا موفق برای صندوق ها و نظام های بازنشستگی بوده که نقدشوندگی و شفافیت را به ارمغان آورده است؛ بنابراین حرکت در چنین راهی یکی از لوازم اساسی برای پیشگیری از بحران است.سوم- باید سیاست های متصلب سرمایه گذاری بر صندوق ها اعمال شود تا از ریسک های بی مورد اجتناب و سرمایه گذاری مطمئن انجام شود. جلوگیری از اغتشاش در هزینه ها، فساد، رانت و بی نظمی در اقتصاد کشور از طریق صاحبان سرمایه های کلان، از دستاوردهای چنین سیاست هایی است. مدارک، مستندات و مطالعات کافی برای این سیاست ها وجود دارد و کافی است یک یا چند مدل آزموده شده را برگزینیم و اجرا کنیم.چهارم- قواعد حکمرانی شرکتی، حلقه بعدی این زنجیره است که تعیین می کند چگونه و در چه فرایندهایی، مدیران و مسئولان شرکت های سرمایه گذاری صندوق ها تعیین شوند. مدل های مختلفی از این مقررات نیز موجود است و انتخاب کارشناسانه یکی از این مدل ها به سادگی صورت می گیرد. البته در گذر زمان می توان به اصلاح تدریجی مدل ها نیز مبادرت کرد.پنجم- سیاست های ضدتورمی دولت بی تردید یکی از مهم ترین عوامل تاثیرگذار بر حیات صندوق هاست. دولت باید به دلایل گوناگون و ازجمله به دلیل جلوگیری از بحران در صندوق های بازنشستگی، از دامن زدن به تورم خودداری کند. تورم بالا، سبب شده پرداخت های یکی از صندوق های مکمل بازنشستگی، یعنی صندوق ذخیره فرهنگیان، به چشم فرهنگیان نیاید و نقش معناداری در زندگی آنان نداشته باشد.ششم- سیاست های رشد اقتصادی و اشتغال از دیگر عوامل تاثیرگذار بر حیاتصندوق هاست که با توجه به کفایت سخن در این زمینه از سوی کارشناسان، اطاله کلام نمی دهم.هفتم- در کنار صندوق های بازنشستگی، باید به ترویج صندوق های مکمل نیز اقدام کرد تا افراد عملادو حقوق بازنشستگی داشته باشند.صندوق هایی که به DC مشهورند، چنین کارکردی دارند. اجازه قانونی برای این کار از طریق ماده 27 قانون برنامه پنجم وجود دارد و حاکمیت باید به فکر ایجاد یک نهاد تنظیم گر برای آن باشد تا مانند بانک مرکزی و بیمه مرکزی، سازمانی هم برای تنظیم مقررات در این زمینه به وجود آید.هشتم- در کنار این اقدامات، به تغییرات پارامتریک هم باید اندیشید؛ این تجربه بسیاری از کشورهاست؛ اما به نظر نگارنده نباید این تغییرات را اصل قرار داد. اگر عوامل هفت گانه فوق مرکز توجه ما قرار نگیرد؛ تغییرات پارامتریک منجر به نارضایتی های بحق اجتماعی خواهد شد.نهم- مداخلات دولت و مجلس که با بی ملاحظگی و شتاب زدگی و به صورت غیرکارشناسی در گذر زمان صورت گرفته است، باید محدود شود. این در صورتی است که مدل مطرح شده در این نوشتار، به صورت گفتمان مسلط درآید. گفتمانی که هم مطالبه اجتماعی باشد و هم به مثابه هماهنگ کننده قوای کشور عمل کند. مجددا تاکید می کنم در بطن عوامل نه گانه فوق که یک مدل سیاستی را تشکیل می دهد، نقش اراده سیاسی از همه مهم تر است. این اراده سیاسی باید پیرامون یک مدل سیاستی شکل بگیرد و همگان به آن پایبند باشند. در چنین صورتی است که می توان امید داشت سونامی ورشکستگی صندوق ها، کشور را به کام خود فرو نبرد.Click here to Reply or ForwardManage/ 0،16 GB (1%) of 15 GB used
                