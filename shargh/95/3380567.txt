سه‌شنبه ۱ تیر ۱۳۹۵
-----------------------------------------
یادداشت
-----------------------------------------
قاتلان «ارج»
-----------------------------------------

                    دهه 40 و آغاز تغییرات اساسی در نوع زندگی ایرانیان و ورود کالاهایی که تا آن زمان در زندگی مردم موثر نبودند یا نقشی نداشتند، می رفت که نوع زندگی و گذران آن را تغییر دهد. اولین روزی را که یخچال سفیدرنگ ارج وارد منزلمان شد فراموش نمی کنم.یخچال نفتی که با روشن کردن چراغی در قسمت پایینی آن حرارت لوله های محتوی گاز را گرم می کرد و یخچال فعال می شد. روی در یخچال حروف ارج با نقاشی ویژه ای نقش بسته بود. با وجود شعارهای به سوی تمدن بزرگ، از بین ده ها هزار روستای کشور فقط دو هزار روستا تا آغاز انقلاب برق دار شدند و روستای ما تا دو، سه سال بعد از انقلاب با وجود اینکه جمعیت و تحصیل کرده های زیادی داشت، برق نداشت.اولین نشانه تمدنی جدید از قبیل چراغ گاز – والور – چراغ سه فتیله ای و با آغاز اصلاحات ارضی و لزوم گوش دادن به رجزخوانی های حسن ارسنجانی، وزیر اصلاحات ارضی، کم کم رادیو هم وارد روستا شد؛ رادیوهایی با مارک های آندریا فیلیپس، ارس و دیگر مارک ها که با باتری یا قوه کار می کردند. تا دهه 50 از تلویزیون در کشور خبری نبود و چون تعداد باسوادهای روستای ما، اسمعیل آباد زرند کرمان، بیش از دیگر روستاها بود، برخی مجله ها و گاهی روزنامه های اطلاعات و کیهان هم هرازگاهی به دست تحصیل کرده های روستا می رسید. یکی از شعارهای خواندنی روزنامه ها این بود: «ارج؛ نامی که می شناسید و به آن اطمینان دارید».اگر یخچال ارج به علت نبود برق تا بعد از انقلاب کمتر وارد روستاها شد اما بخاری نفت سوز ارج همان دهه 40 در خانه ها جا خوش کرد. به گفته امروزی ها نوستالژی- سه حرف– ا ر ج – و نوع نوشتار آن در کودکی امثال من یادآور خاطره های دوران کودکی و نوجوانی است. بعدها محصولات آزمایش هم به جمع وسایل تمدنی جدید واردشده به روستاها اضافه شد اما ارج با ظرافت، این تبلیغ کاملاحرفه ای را سر زبان ها انداخته بود: «آزمایش ها نشان داد ارج بهترین است». سال ها گذشت و انقلاب اسلامی رسید. برق به روستاها آمد و بیش از 50 هزار روستای کشور در سال های اولیه انقلاب به همت جهاد سازندگی صاحب برق شدند.اولین نماد تمدنی جدید، یخچال بود که وارد خانه شد و کسانی که یخچال نفتی خانه ما را دیده بودند، با یادآوری خاطره خوشی که گاهی کاسه های یخ را از مادرم در تابستان می گرفتند، بیشتر یخچال ارج خریدند. مارک های دهن پرکنی مانند وستینگهاوس یا بوش که در تبلیغات، از مصرف کم برق آنها یاد می شد. با این حال «ارج» نامی آشنا بود و می شد به آن اطمینان کرد. به تدریج ورود یخچال های دیگر با طراحی و گنجایش بیشتر که به خانه هم شکل و شمایلی جدید می داد، عقب نشینی ارج از خانه ها را تحمیل کرد. بعد از انقلاب «ارج» در میدان رقابت با پای لنگ وارد شد. دهه 60 که تشکیل خانواده دادم، با همان رغبت ایام کودکی خواستم یخچال ارجی هم بخریم که با خنده همسرم روبه رو شدم: «بابا ارج از قافله صنعت جدا افتاده...».دو میخ بر تابوت ارج زده شد؛ اولی را واردات بی رویه کالاهای مشابه که هزینه تحقیق و به روزرسانی آنها با ارج و دیگر تولیدات ایرانی قابل مقایسه نبود و همین باعث عقب افتادن کاروان پیشرو ارج از دیگر تولیدات خارجی شد و دومی را هم سعید مرتضوی بر پیکر روبه موت ارج زد که مدیران آن را بازداشت کرد. نگارنده تولیدی مختصری با چندین کارگر دائمی و تعدادی کارگر فصلی دارم. همه اقتدارم در مزرعه این است که کارگرانم فکر کنند سرپا هستم و می توانم حداقل حقوق آنان را پرداخت کنم. اما اگر خدای ناکرده ماموری دستبند به دست جلوی کارگران، مرا روانه زندان کرد، حال به هر اتهامی، اولین قربانی مجموعه تولیدی، من و مهم تر از آن خانواده کارگرانم هستند که بی کار خواهند شد. ارج را آن روز کشتیم که نگذاشتیم در دنیای رقابت با دیگر محصولات مشابه توان رقابت داشته باشد.درهای واحد «تحقیق و توسعه» را بستیم و دروازه های واردات را گشودیم. همچنین فردی به نام مرتضوی را سراغ مدیران بی رمق کارخانه ای که در مسابقه سرعت از نفس افتاده بود، فرستادیم و شد آنچه نباید می شد. «آزمایش» کجا رفت، باتری «ری او واک» چه شد، با «تیغ ژیلت» چه کردیم، صنایع الکترونیکی را در کدام ناکجاآباد رها کردیم؟ وقتی کفش ملی، پاپوشی برای همه ایرانیان بود، به فکر «پاپوش» برای مدیر زحمت کش آن افتادیم! روزگاری که ارتش سرخ با چکمه ملی ایران، رژه میدان سرخ را به جهانیان عرضه می کرد، کارخانه نساجی مقدم کت و شلوار همه ایرانیان بود و با «برک» به جنگ نساجی منچستر انگلیس می رفتیم. فقط ارج با آن نوستالژی کودکانه امثال من تعطیل نشد. بافت «بلوچ» مرد و «نساجی مازندران» در دریای بی فکری مدیران دولتی غرق شد. اگر قرار باشد مجلس ختمی برگزار کنیم که چه تاریخی این همه تولیدات ملی مردند، باید به گذشته ای نه چندان دور رجوع کرد، زمانی که اسکله های غیرقانونی در خشکی و ساحل پذیرای هزاران مارک مشابه خارجی شدند و خیابان جمهوری تهران مرکز قاچاق کالاهایی از این دست شد.کافی است قدم زنان از سه راه جمهوری تا چهارراه استانبول سر در جیب تفکر ببرید و نگاهی از سر دلسوزی به ویترین مغازه ها بیندازید تا مرگ ده ها و صدها تولید وطنی را با حضور برندهای قاچاق خارجی از کره ای و چینی و ژاپنی و دیگر کشورها به نظاره بنشینید. ما ده ها تولیدگر خوش نام و خوش فکر دیگر را قطعه قطعه کردیم و با تاسف در مجلس ترحیم آنان از کالاهایی استفاده کردیم که باعث مرگ آنها شده بودند. می شود هزاران برند قاتل را معرفی کرد که ناباورانه صنعت ملی ما را کشتند و در مجلس عزای آنان، رقص مرگ کردند. کافی است کمی به حافظه خود رجوع کنیم؛ قبرستانی از جوان مرگی را پیش رو داریم که هزاران هزار خانواده ای که از این مسیر ارتزاق می کردند، امروز یارانه بگیرانی شدند که حتی در دهه اول هر ماه هم نمی توانند سفره ساده ای داشته باشند. وقتی رهبر معظم انقلات از شرمندگی جوانی که دست خالی به خانه اش می رود صحبت می کنند، همه ما باید شرمنده مرگ صنعتی باشیم که قبل از کشورهایی مانند کره نامی آشنا و قابل اطمینان بود. مرگ ارج، مرگ آرزوهای کشوری است که می خواست صنعتی شود اما به بزرگ ترین بازار اجناس وارداتی که می شد و می شود در همین کشور ساخت، تبدیل شد.
                