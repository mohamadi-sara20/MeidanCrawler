یک‌شنبه ۱۹ اردیبهشت ۱۳۹۵
-----------------------------------------
حرف اول
-----------------------------------------
«امید» در بهارستان*
-----------------------------------------

                    پس از برگزاری انتخابات دور اول جلساتی با عنوان «تعامل» با نظر جناب دکتر عارف و مشارکت جمعی از نمایندگان شهرستان ها و تهران تشکیل شد که حضور در این جلسات آزادانه و براساس تمایل نمایندگان همفکر بود. حاصل کار این جلسات، تهیه پیش نویس اساسنامه برای شکل گیری فراکسیون امید و چگونگی تحقق برنامه ها و وعده ها در مجلس دهم بود و ساماندهی جلسات هم اندیشی و آشنایی منتخبان لیست امید با یکدیگر؛ تا مجلس آینده را کارآمدتر کند. جلسه هم اندیشی اصلاح طلبان مجلس، اولین جلسه از آن نشست هاست که از حدود دو ماه قبل قرار بود در همین تاریخ یعنی هجدهم اردیبهشت و یک ونیم روزه برگزار شود، اما به دلیل تقارن دعوت از تمامی منتخبان برای جلسه ای دیگر در همین روز، برنامه ها با تعامل صورت گرفته بین ریاست محترم مجلس و آقای عارف و کمیته برگزاری به صورت فشرده و در نیم روز برگزار خواهد شد. وظیفه دارم از مساعی همه دوستان منتخب که با همفکری و هم اندیشی و حضور در جلسات تعامل و کمیته برگزاری همایش و کمیته تدوین پیش نویس آیین نامه، بسترساز نقش آفرینی با شکل گیری «فراکسیون امید» هستند، صمیمانه سپاسگزاری کنم. بدیهی است با شکل گیری فراکسیون و مشخص شدن ارکان آن، هدف اصلی تمامی منتخبان اصلاح طلب و حامی دولت- که تاکید بر تفاهم و همکاری در عین حفظ تشخص و استقلال نظر، چه درون فراکسیون و چه بیرون آن است- با قواعد و نظم بیشتر، احساس مسئولیت و تقسیم کار جمعی، دنبال خواهد شد. بی شک با شکل گیری فراکسیون امید و آغاز فعالیت جمعی با همفکری و همکاری همه اعضا، چشم انداز مبارکی ترسیم خواهد شد. متاسفانه نمایندگان اصلاح طلب و مستقل مجلس در چند دوره گذشته به دلیل غلبه برخی گرایش های افراطی بر فضای عمومی مجلس، از آن محروم بودند. تشکیل این فراکسیون قطعا تعامل میان نمایندگان مجلس در درون و همکاری با سایر قوا در بیرون و پاسخ گویی به افکار عمومی و خواسته های مردم را تسهیل و تسریع خواهد کرد. جا دارد از تدابیر رهبری معظم انقلاب اسلامی که زمینه ساز مشارکت مردم در انتخابات بودند...و از تلاش های دولت در برگزاری انتخاباتی سالم و قانونمدار و همه نهادهای نظارتی، امنیتی و انتظامی تشکر و از نقش آفرینی و هوشیاری ملت شریف ایران، صمیمانه قدردانی کنم. در همین جا از اقدامات و تلاش های موثر متفکران و مصلحان و مسئولان مورد وثوق مردم به ویژه حضرت آیت الله هاشمی رفسنجانی و روسای جمهور محترم اسبق و فعلی که در ترغیب شهروندان به حضور موثر در انتخابات، نقش آفرین بودند تشکر می کنم. به هرحال سخن آخر را مردم خوب ما با رای خود آشکار کردند که به دنبال تغییر و بهبود اصلاح امور هستند و ما نمایندگان نباید هیچ گاه از این خواسته، فاصله بگیریم. اصلاح طلبان مجلس برای تحقق وعده ها و شعارها، راه سختی در پیش دارند و در این مسیر، به عقبه ای که این حرکت بزرگ را سامان داد و به گروه های نخبه اجتماعی، فرهنگی، اقتصادی و سیاسی و حمایت مردم نیازمندیم. امروز به مجلسی مستقل که نقش قانونگذاری و نظارتی خویش را برای پیشرفت و توسعه کشور و رفع دغدغه های مردم با اقتدار ایفا کند و از تمامی امکانات و اهرم ها برای پیشبرد این برنامه ها استفاده کند، احتیاج داریم. به این نکته نیز اذعان داریم که برجام انجام شده و الان برای تحقق تدابیر رهبری معظم و سایر وعده های آقای رئیس جمهور که تامین کننده حقوق مصرح مردم و قانون اساسی و برآورنده خواسته های بحق آنهاست، باید گام های جدیدی برداریم.* منتخب اصلاح طلب اردکان در مجلس دهم ما بدان مقصد عالی نتوانیم رسید/هم مگر پیش نهد لطف شما گامی چند 
                
                
                    
                
                                    
                        
                    
            