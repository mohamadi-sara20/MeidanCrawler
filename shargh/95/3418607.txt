پنج‌شنبه ۴‌شهریور ۱۳۹۵
-----------------------------------------
یادداشت
-----------------------------------------
الزامات پایداری حرفه ای
-----------------------------------------

                    زادروز زکریای رازی و روز داروساز و همچنین تولد بوعلی سینا و روز پزشک را خدمت همکاران عزیز تبریک گفته، آرزو دارم خداوند توفیق خدمت موثر به بیماران عزیز را عطایمان فرماید.مشاغلی مانند پزشکی، داروسازی، معلمی، قضاوت و... که از جمله نیازهای روزمره و ضروری مردم هستند، برای آنکه پایدار و نقش آفرین در آینده هر جامعه ای باشند، باید حرفه ای گرایی (Professionalism) را در برنامه کاری خود داشته باشند. ازآنجا که زیربنای حرفه ای شدن یک شغل نیاز ضروری جامعه به وجود آن شغل است و نیازهای مردم روزبه روز در حال تغییر است، صاحبان حرفه باید تلاش کنند همواره نیازهای ضروری نسل حاضر و نسل های بعدی را شناسایی کرده و پاسخ گوی آن در زمان مناسب باشند. بنابراین پویایی حرفه ای ایجاب می کند صاحبان حرفه متناسب با رشد علوم تخصصی و همچنین رشد و توسعه یافتگی جامعه اطراف خود، تغییرات در روش ها و فنون مرتبط با حرفه خود را مدنظر داشته باشند.داروسازی یکی از پویاترین رشته ها در دنیای امروز است. بالاترین نرخ نوآوری پس از علوم ارتباطات، متوجه دارو و داروسازی است.بشر در 20 سال گذشته که درک عمیق تری درباره دانش ژنتیک و ژنوم انسان پیدا کرده است، توانمند شده تا بسیاری از بیماری ها را که در گذشته لاعلاج بودند، درمان کند. به عبارت دیگر، دانش داروسازی از رشته داروسازی فراتر رفته است. داروسازان گذشته اگر فقط فارغ التحصیل رشته داروسازی و شیمی بودند، امروز فارغ التحصیلان رشته های بیولوژی، ایمونولوژی، ژنتیک، بیوشیمی و... نیز به جرگه داروسازان پیوسته اند. حتی بسیارند متخصصان علوم مواد، پلیمر، نانوتکنولوژی و حتی فیزیک که در قابل مصرف کردن مولکول های دارویی دارای تبحر خاصی هستند که در مواردی از داروسازان حرفه ای نیز کارآمدترند. بنابراین صاحبان حرفه داروسازی در عرصه های صنعتی (تولید و تامین دارو) و همچنین عرصه های توزیع و مصرف باید توجه داشته باشند دنیای امروز و فردای داروسازی با گذشته تفاوت دارد و برای آنکه پایداری حرفه ای خود را تضمین کنند باید طرحی نو، متناسب با نیازهای روز جامعه دراندازند. از طرف دیگر نزدیک به 90 درصد فارغ التحصیلان رشته داروسازی شغل خود را کار در داروخانه شهری و بیمارستان و در بخش ارائه خدمات دارویی انتخاب می کنند. اگر در گذشته حوزه داروسازان خلاصه می شد به:- کنترل قانونی، اخلاقی و علمی نسخ- ارائه اطلاعات دارویی مورد نیاز بیمار و پزشک معالج- ارائه مشاوره های مورد نیاز بیمار- ساخت داروهای جالینوسی- و...شرایط امروز جامعه و نیازهای مردم طرحی نو را در تدوین و تبیین وظایف حرفه ای طلب می کند. اگرچه داروسازان ما در انجام وظایف حرفه ای خود، تمام وکمال و براساس آنچه قوانین جاری کشور برعهده ایشان نهاده (بنا بر حمایت های حاکمیتی ناکامل و کم توجهی حرفه ای ما داروسازان) توفیق کاملی نداشته اند و نقش آفرینی داروساز در چرخه درمان به کمال مورد توجه قرار نگرفته و آن همه معلومات داروسازان فارغ التحصیل در چرخه سلامت جامعه به کار گرفته نمی شود (که به اعتقاد نگارنده جامعه داروسازی و وزارت بهداشت هر دو مقصر بوده اند و کوتاهی داشته اند)، اما تغییرات شگرفی که در چرخه سلامت جامعه در حال رخ دادن است اگر مورد توجه جامعه داروسازی قرار نگیرد و برای نقش آفرینی داروسازان آینده، طرحی متناسب با شرایط حاضر و آینده تدوین نشود، باید آماده آسیب به جایگاه این حرفه در آینده نه چندان دور باشیم؛ اتفاقاتی که در سال های اخیر به اشکال مختلف با آن مواجه بوده ایم.تغییرات و اتفاقاتی نظیر موارد زیر از آن جمله هستند:- دانش و اطلاع مردم از بیماری ها روزبه روز در حال افزایش است.- دسترسی به دانش های تخصصی آسان تر شده و مردم به راحتی امکان دسترسی به اطلاعات تخصصی را دارند و این دسترسی تیغ دولبه ای است که هرچند می تواند به درمان و سلامت مردم کمک کند؛ می تواند جامعه پزشکی و داروسازی را با چالش های عملکردی نیز مواجه کند.- مداخلات مردم در فرایندهای درمان که در گذشته، نزدیک به صفر بود، بسیار زیاد شده و امور پزشکی و دارویی اگر در گذشته تابع روابط پدرسالارانه بود، در موقعیت مشارکت جویانه قرار گرفته است.- انتظارات مردم و جامعه از حرفه های تخصصی همراه با آگاهی بیشتر شده است.- مردم و بیماران به حقوق خود آشناترند و در آینده با جدیت بیشتر ارائه کنندگان خدمات سلامت را به چالش خواهند کشید و بنابراین باید انتظار چالش های حقوقی و قضائی بیشتر را در حرفه خود داشته باشیم.- تخصصی ترشدن داروها و روش های درمان ضرورت آشنایی بیشتر داروسازان را با علوم مرتبط بیشتر کرده و اگر داروسازی خود را با علوم روز همراه نکند، موفقیت های حرفه ای کمتری خواهد داشت.- استفاده از تکنولوژی های نوین که در راه هستند موفقیت های درمان را در آینده بیشتر خواهد کرد؛ تکنولوژی هایی نظیر استفاده از علم درمان بیماری ها بر پایه اختصاصات ژنتیکی و بیوشیمیایی هر فرد و.... بنابراین بیماران انتظار دارند داروسازان در ارائه مشاوره، اطلاعات دارویی و خدمات داروسازی به ایشان، با علوم روز، آشنایی بیشتری داشته باشند.بنابر آنچه گفته شد، انتظار می رود درحال حاضر که در آستانه برگزاری جشن روز داروساز هستیم، پایداری حرفه ای را با نوآوری حرفه ای همراه کرده و طرحی نو دراندازیم که طرح های نو و منطبق بر نیازهای حال و آینده جامعه است که بقای حرفه ای را تضمین می کند. 
                