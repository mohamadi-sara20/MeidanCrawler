سه‌شنبه ۱۹ بهمن ۱۳۹۵
-----------------------------------------
حرف اول
-----------------------------------------
آگهی استخدام وکیل در آمریکا
-----------------------------------------

                    «ساعت شش و چهل دقیقه صبح روز چهارشنبه 31 اردیبهشت 1354، تیم عملیاتی مجاهدین خلق در حوالی قیطریه، اتومبیل حامل دو مستشار نظامی نیروی هوایی آمریکا به نام های «سرهنگ شفر» و «سرهنگ ترنر» را محاصره کردند. تاکتیک این ترور طبق تحلیل آمریکاییان، مختص مجاهدین خلق و از موثرترین شیوه ها بود. هم زمان با کوبیده شدن سپر یک وانت بار به اتومبیل موردنظر از عقب، بلافاصله اتومبیل دیگری راه را از جلو سد می کرد. ضربه نخستین، سرنشینان و راننده اتومبیل هدف را دچار شوک و غافلگیری آنی می کرد و بی آنکه فرصت تفکر و واکنش داشته باشند، اتومبیل دیگر راه را می بست. در این عملیات سه نفر از عوامل ترور پیاده شدند، به راننده ایرانی مستشاران دستور دادند در کف اتومبیل بخوابد و سپس دو مستشار را به گلوله بستند.... نکته مهم و بی سابقه در این عملیات، دستیابی سازمان به کیف دستی های دو مستشار مزبور بود که اسناد و مدارک بسیار با ارزشی در آنها قرار داشت. بعدها وحید افراخته، پس از دستگیری در بازجویی اعتراف کرد اسناد مزبور برای تحویل به دولت شوروی و جلب پشتیبانی آن دولت، به خارج از کشور ارسال گردید...»1 «ساعت شش و سی دقیقه...«کلنل لوئیس هاوکینز» مستشار آمریکایی، مطابق معمول از خانه خود واقع در کوچه سیمرغ خارج شد تا با اتومبیل مستشاری به محل کار خود برود.در 50 قدم پایین تر از خانه اش، دو مرد راه را بر او بستند و متعاقب آن، یکی از آنها با رولوری که در ست داشت بر روی کلنل آتش گشود؛ از سه گلوله ای که به طرف کلنل هاوکینز شلیک شد، دو تا به مغز و یکی به سینه او اصابت کرد...»،2آنچه گفته شد، بخشی از تاریخ است. آنچه امروز رخ می دهد، اما روزی در فردا و فرداها تاریخ می شود: مستاجر تازه کاخ سفید حکم کرده که ایالات متحده از این پس دیگر میهمانی از هفت کشور- که ایران نیز یکی از آنهاست- نخواهد پذیرفت. او روی نقطه ضعف توده های ترس خورده دست گذاشته است؛ نان و امنیت. دونالد ترامپ، تاجری است که نبض بازار را خوب می شناسد و سرراست می رود سر اصل موضوع. می تواند بنجل ترین جنس موجود در انبان راست ترین گرایش سرمایه داری را چنان در زرورق بپیچد که فریاد و فغان همه نخبگان جامعه نیز نتواند خلایق را از وسوسه خریدن آن رها کند. برای انسان متوسط الحال آمریکایی، اینکه چند شهروند عادی و مسئول دولتی ایرانی قربانی عملیات مجاهدین خلق شده اند اهمیتی ندارد. اینکه سازمان در نبرد مرگ و زندگی ملت ایران، دوشادوش و پیشایش دشمن مهاجم ایستاده بود نیز. از نگاه این جماعت، خاورمیانه لجه خونی است در دوردست ها که هر چه از آن دورتر باشند و کمتر بشنوند بهتر. این البته به آن معنا نیست که با آنان به هیچ زبانی سخن نمی توان گفت. اگر صدا، روی طول موج گوش انسان متوسط الحال آمریکایی تنظیم شود چه بسا پرده شنوایی به لرزه درآید. باید رک و پوست کنده، به آنان گفت دولتمردان شما با کسانی دست در یک کاسه دارند که دست شان نه تنها به خون ما که به خون خود شما نیز آلوده است. طنز تاریخ - و البته ضعف ما - است اینکه بازمانده فلان قربانی آمریکایی چند دهه پیش در بیروت می تواند علیه ما از دادگاه حکم بگیرد و «پول خون» طلب کند، آن وقت وارثان «اعدام انقلابی» سه آمریکایی آزادانه در راهروهای کنگره بچرخند و برای جلب یاری تندروترین سیاست مداران حزب جمهوری خواه، مثل ریگ دلار خرج کنند.اینکه انسان آمریکایی فراموش کار است، گزینه ای درست است که یک «فقط» بزرگ دارد؛ فقط به شرطی که کسی به یادشان نیندازد. همین دو سال پیش گزینه دولت ایران برای نمایندگی در دفتر سازمان ملل متحد، از رفتن به نیویورک بازماند؛ چون هنوز هستند کسانی که ماجرای 444 روزه سفارت را در افکار عمومی زنده نگه دارند.کسی هست که نشانی خانواده «شفر» «ترنر» و «هاوکینز» را داشته باشد؟ بد نیست برایشان وکیل بگیریم!1- سازمان مجاهدین خلق؛ پیدایی تا فرجام جلد یکم. صفحه 6522- کیهان، یکشنبه 13 خرداد 1352
                