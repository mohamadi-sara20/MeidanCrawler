یک‌شنبه ۲ آبان ۱۳۹۵
-----------------------------------------
حرف اول
-----------------------------------------
«تراریخته» خوب است یا بد
-----------------------------------------

                    تاریخ بشریت گواه می دهد که ایران- این منطقه از کره زمین- و این ملت همیشه حضور داشته اند. به تمدن انسان هم که برمی گردیم، رد پای این مردمان را می بینیم. حال چگونه است که در گذرگاه های مختلف تاریخی از چنین مردمی، نگاه رو به عقب می بینیم؟ آیا این فقط اثر انگشت تاریخ، تاریخ و تمدن یا تاریخ تمدن ساز بوده است؟ چگونه است که وقتی دوش حمام می آید، ما از خزینه نگاه برنمی داریم! و چه تاوان ها که بابت آن نمی دهیم. ما چه سخت از روی قالی به روی صندلی بالاآمدیم. راستی هنوز هم اینترنت را نمی پذیریم. از همه اینها پایدارتر و شاید موثرتر مخالفت با مدرسه و علم است که چقدر در این راه تلاش کردیم. تقریبا همه ملت ما و هرکدام بارها و بارها انشای «علم بهتر است یا ثروت» را نوشتیم. معلم ما آن را نوشت. معلم او هم آن را نوشته بود. من محصل هم نوشتم و محصل من هم خواهد نوشت. چرا در ده ها سال آن را نوشتیم و فقط یک بار -حتی یک بار- نپرسیدیم آیا صورت مسئله صحیح است؟ هیچ وقت نخواستیم بفهمیم آنها که با علم و تحصیل مخالف بودند، موضوع «علم بهتر است یا ثروت» را فوق العاده هوشمندانه مطرح کردند و چقدر زیرک و باهوش بودند که نزدیک به صد سال اثرگذار شدند. شاید با این نوع نگرش است که ما در تاریخ پایدار مانده ایم و اگر این گونه باشد، آیا تاریخ و تمدن ما همسو بوده است؟به هرحال در تاریخ هیچ گاه نخواستیم بفهمیم که علم و ثروت دو روی یک سکه نیستند. هیچگاه نخواستیم بفهمیم که علم باعث ایجاد ثروت می شود. هیچ گاه نخواستیم بفهمیم که با ثروت می توان به دانش دست یافت و با آن دانش، ثروت افزایی کرد و با آن ثروت به رفاه بیشتر برای جامعه دست یافت و با رفاه بیشتر دانش اندوزی بالاتری داشت. فقط و فقط نوشتیم و خواندیم که «علم بهتر است یا ثروت» و البته همیشه هم گفتیم علم بهتر است؛ اما پیگیر ثروت شدیم! یعنی دوگانگی فرهنگی و نگرشی را نیز داشتیم و این نوع نگرش زمینه تفکر ما بود و ظاهرا هنوز هم هست؛ یعنی همیشه باید صفر یا صد باشیم و با خودمان هم صادق نباشیم. به این صورت به قرن بیست ویکم رسیدیم؛ یعنی زمانی که نه می توان خزینه را حمایت کرد، نه از اینترنت دوری جست! پس به زیست فناوری و ژن رسیدیم. حال می گوییم و می نویسیم «تراریخته» یا «محصولات مهندسی ژنتیک شده» خوب است یا بد؟! و برای اینکه این سوال «علم بهتر است یا ثروت» قرن بیست ویکم را بتوانیم نهادینه کنیم، قومی به طرفداری و قومی دیگر علیه آن خواهیم شد. یکی می گوید تراریخته خوب است و دیگری می گوید بد است و لشکرکشی، سردرگمی، تردید و درجازدن شروع می شود. بدون آگاهی بخشی، جامعه را نیز دچار رعب و وحشت می کنیم و می رسیم به جایی که دیگران با علم، ثروت ایجاد کرده اند و ما هنوز می پرسیم «علم بهتر است یا ثروت» و دیگران دستیابی به تراریخته را دستاورد بشری می دانند؛ با تمام نقاط قوت و ضعف آن. تراریخته را هم مانند اتم، اتومبیل و ده ها دستاورد دیگر بشر دارای نقاط قدرت و ضعف می دانند. در جای خود از ظرفیت ها و دستاوردهای آن استفاده می کنند و برای مشکلات و نقاط ضعف آن راه حل پیدا می کنند، آن را تولید می کنند و به همه دنیا و ما می دهند و ما می خوریم و می آشامیم و باز می پرسیم تراریخته خوب است یا بد؟ یعنی با نگرش ما تراریخته نمی تواند نقاط قوت و ضعف داشته باشد؛ یا باید خوب باشد یا بد. ای کاش این دانشمندان، این عالمان و این متخصصان در این سرزمین با تاریخ هفت هزارساله از این «من بودن خود» دست می کشیدند و اجازه می دادند در این سرزمین تمدن همگام با تاریخ باشد تا ما نیز از دستاوردهای بشری همگام با تاریخ و تمدن بهره مند شویم.
                