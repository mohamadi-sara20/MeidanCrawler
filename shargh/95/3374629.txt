یک‌شنبه ۲۳ خرداد ۱۳۹۵
-----------------------------------------
یادداشت
-----------------------------------------
نقش آفرینی شورای عالی در توسعه گردشگری
-----------------------------------------

                    اعضای شوراهای عالی، چهارشنبه در دیداری دوستانه، برخی دغدغه های خود را با رئیس جمهور در میان گذاشتند. رئیس جمهور برای کمک به اجرای قوانین، تنظیم و تدوین اسناد بالادستی و نظارت بر آنها برای تحقق اهداف برنامه های راهبردی و منافع ملی در حوزه های تخصصی و تعیین خط مشی دولت در هریک از امور مهم، اقدام به تشکیل شوراهای عالی می کند و این امر در مضمون اصول 138، 134 و 60 قانون اساسی آمده و از شورای عالی امنیت ملی و شورای عالی استان ها در همین قانون نام برده شده است. شوراهای عالی، ابزار و عوامل تحقق اهداف راهبردی رئیس جمهوری و دولت هستند؛ برخی از این شوراهای عالی مثل شورای عالی میراث فرهنگی و گردشگری بر حسب قانون مصوب مجلس تشکیل شده اند و تصویب سیاست ها، خط مشی ها و برنامه های کلان، جلب حمایت بخش های دولتی و غیردولتی، فراهم کردن زمینه سرمایه گذاری بخش غیردولتی و افزایش سهم آنها در امور مربوط به میراث فرهنگی و گردشگری برعهده این نهاد گذاشته شده و این شورا مکلف است متناسب با اهداف بازار گردشگری برای صدور روادید و لغو آن به وزارت امور خارجه و دیگر وزارتخانه ها و دستگاه های مرتبط منویات خود را برای اقدام ابلاغ کند و هر دستگاهی که مستلزم ذکر یا تصریح نام است، در حدود وظایف قانونی، موظف به اجرای مصوبات این شورا هاست؛ حتی بر حسب ضرورت این شورا می تواند پیشنهاد کند در استان ها نیز شوراهای مشابه آن به ریاست استاندار و با حضور مدیران کل و سازمان های عضو شورا ایجاد شود. متاسفانه در فرایند خردزدایی و پرهیز از مشورت در اداره امور کشور در دولت نهم و دهم اکثر این شوراها منحل یا معلق شدند؛ اما در دولت یازدهم نسبت به احیای مجدد آنها اقدام شد.با توجه به اینکه در سه دهه اخیر نقش صنعت گردشگری در توسعه اقتصادی، اجتماعی و فرهنگی کشورها اهمیت یافته است و اساسا این صنعت ماهیت فرابخشی و بین رشته ای دارد و لازمه پیشبرد آن همکاری وزارتخانه ها، سازمان ها و نهادهای مختلف است، دیگر کشورها نیز به تشکیل شوراهای مشابه شورای عالی گردشگری ایران پرداخته اند. برای مثال، می توان به شورای ملی گردشگری فرانسه، شورای وزرای گردشگری استرالیا، شورای مشورتی آلمان و شورای گروه وزارتخانه های مرتبط با گردشگری در انگلستان اشاره کرد. اکنون که اهمیت توسعه صنعت گردشگری ایران بر همگان مشخص شده و ازسوی حاکمیت و دولت به آن توجه شده است و بر اثر کاهش قیمت نفت و فراگیری و تعمیق رکود طولانی مدت، اکثر فعالیت های اقتصادی دچار مشکل شده اند، صنعت گردشگری به دلیل ماهیت اجتماعی و خدماتی خود می تواند موتور محرک اقتصاد و آغاز گر مرحله رونق کشور شود. از آنجا که شورای عالی میراث فرهنگی و گردشگری به ریاست رئیس جمهوری یا معاون اول رئیس جمهوری و عضویت رئیس سازمان میراث فرهنگی و گردشگری و وزرای امور خارجه، مسکن و شهرسازی، کشور، فرهنگ و ارشاد اسلامی، علوم و تحقیقات و فناوری، امور اقتصادی و دارایی و آموزش وپرورش و روسای سازمان های مدیریت و برنامه ریزی کشور، صداوسیما و حفاظت محیط زیست و چهار نفر کارشناس خبره تشکیل می شود، می تواند نقش راهبردی و عمده ای را با انجام وظایف خود برای رهایی کشور از رکود ایفا کند. قبلانیز یادآوری شد که در سیاست گذاری های کلان درباره توسعه گردشگری مقام معظم رهبری بیش از دیگر مسئولان و دقیق تر از همه موضع گرفته اند؛ به گونه ای که در بند 50 سیاست های کلی برنامه ششم آورده اند: «توسعه پایدار صنعت ایران گردی به گونه ای که ایران گردهای خارجی تا پایان برنامه ششم حداقل به پنج برابر افزایش یابد». ایشان همچنین در سخنرانی همدان اظهار کرده اند: «در بحث گردشگری حقیقتا ضعیف عمل می کنیم که باید اهتمام ویژه ای به میراث فرهنگی و گردشگری شود». ​ تحقق اهداف کلان و راهبردی و آنچه در بند 50 سیاست های کلی برنامه ششم بر آن تاکید شده است، بدون کمک و تجدیدنظر در فعالیت موثر و راه گشای شورای عالی میراث فرهنگی و گردشگری میسر نیست. در فرایند جهانی شدن تولید و مناسبات اجتماعی و اقتصادی و... متحول شده و اهمیت بخش خدمات تا آنجا افزایش یافته که از 550 میلیارد دلار سرمایه گذاری خارجی تحقق یافته جهان در سال های 2013 تا 2014، حدود 350 میلیارد دلار آن به بخش خدمات تعلق گرفته و بیش از دوسوم این مبلغ در صنعت گردشگری سرمایه گذاری شده است. اکنون گردشگری به عنوان یک بخش پیشرو و پیش برنده لوکوموتیو تحولات اقتصادی و اجتماعی در دنیا شناخته می شود.حفظ و ارتقای هویت فرهنگی، انسجام اجتماعی و وحدت ملی کشورها در تعامل با جهان و گسترش دیپلماسی عمومی، صلح و رفع کدورت ها و نقارهای قومی، ملی، منطقه ای و بین المللی ازجمله کارکردهای مشخص صنعت گردشگری به حساب می آید. مشارکت محلی، ملی و بین المللی شرط اصلی توسعه صنعت گردشگری است. این بخش می تواند با اتکا بر منابع داخلی و تحقق پویایی آنها و تعامل با جهان، بستر اصلی اقتصاد مقاومتی را ایجاد کرده و موجب و عامل کاهش وابستگی به اقتصاد رانتی و متکی به نفت باشد. دولت با کمک شورای میراث فرهنگی و گردشگری می تواند حوزه معرفتی (پارادایم) و گفتمان توسعه را در جهت تحقق «دولت توسعه گرا» گسترش دهد. سیاست گذاری و برنامه ریزی برای تحقق گام اول در توسعه این صنعت عبارت اند از: تصریح در تضمین اصل سرمایه گذاری خارجی و تسهیل در انتقال سود آن، معافیت مالیاتی 10ساله برای تاسیسات گردشگری، تعریف و اجرای پروژه های مشترک در ساخت 500 هتل، خرید دوهزارو500 واگن مسافربری، خرید 400 فروند هواپیما و افزایش ظرفیت فرودگاه های امام خمینی و مشهد به پذیرش حداقل 50میلیون نفر در سال. بدیهی است چنین اموری از عهده یک سازمان یا یک وزارتخانه برنمی آید و مستلزم پویایی و تصمیمات فرابخشی شورای عالی میراث فرهنگی و گردشگری و عزم دولت تدبیر و امید است.
                