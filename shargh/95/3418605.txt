پنج‌شنبه ۴‌شهریور ۱۳۹۵
-----------------------------------------
حرف اول
-----------------------------------------
تریبون ها چه می کنند؟
-----------------------------------------

                    علی الاصول در جوامع سامان یافته دو نوع میز خطابه یا تریبون به مفهوم عام آن و دو نوع سخنران و نکته پرداز به مفهوم عام، افکارعمومی را آگاه می کنند یا شکل می دهند. تریبون های رسمی و غیررسمی و میز سخنرانان مسئول و گویندگان غیرمسئول، در ایران نیز چنین است. تریبون های رسمی را کسانی مدیریت می کنند که وظیفه و مسئولیت دارند؛ چارچوب های تعریف شده سیاست و فرهنگ را در نظر داشته باشند. اگرچه قریب به اتفاق کسانی که سخن خود را از تریبون های رسمی بیان می کنند، جزء شخصیت های رسمی هستند، اما دیده شده که در مواقعی، افرادی بدون داشتن مقام و منصب، پشت تریبون رسمی قرار می گیرند و حرف خود را می زنند هرچند که همین اندک موارد هم دارای اصولی است که باید رعایت شود. غیر از اینها، تا دلتان بخواهد، میز، تریبون و میکروفن، سالن و دکه وجود دارد که بی مسئولیت ها هرچه دلشان بخواهد می گویند؛ اگرچه بعضی چهره ها و شخصیت ها از پشت تریبون ها، تحلیل می کنند و سخن می گویند، اما سخن در این نوشته، از تریبون های رسمی و مقامات رسمی است که از آنها استفاده خاصی می کنند. گام گذاشتن در وادی نابسامانی های این حوزه اگرچه کار سختی است، بسیار ضروری می نماید، زیرا مردم و مخاطبان آنان را دچار سرگردانی و بهت می کند که این پدیده شایسته موقعیت ایران در شرایط فعلی نیست.پس از این مقدمه کوتاه، چند نکته را یادآوری می کنم:1- نمایندگان مجلس شورای اسلامی، شوراهای اسلامی شهر و روستا، شورای عالی انقلاب فرهنگی، نمایندگان مجلس خبرگان و نهادها و ارگان های نظیر اینها دارای شخصیت های حقیقی رسمی و منصب دار هستند که وقتی به سخنرانی رسمی می پردازند، نباید و نمی توانند خارج از مسئولیت خود و خارج از چارچوب هایی که در نظام تعریف شده حرف بزنند و دیدگاه های خویش را مطرح کنند، هیچ اشکالی ندارد که از تریبون های غیررسمی بهره گیرند.از دیگر نهادهای رسمی که اعضای آن، میزهای خطابه رسمی فراوان در اختیار دارند، نهاد نمازجمعه است. نزدیک به 700 امام جمعه در سراسر کشور روزهای جمعه از تریبون نمازجمعه برای مردم سخن می گویند که خطبه های نمازجمعه مراکز استان ها از رادیو و تلویزیون های محلی و در تهران از شبکه سراسری رادیو تهران و شبکه اول سیما پخش می شود. جز اینها، مقامات سیاسی و نظامی و فرهنگی دیگری هم هستند که برای خود تریبون های رسمی و متعلق به ارکان نظام اسلامی دارند که دیده شده دیدگاه های خود را از طریق آنها منعکس می کنند. این مجموعه البته، وظیه مند رعایت اصول تعریف شده ای هستند که به آن اشاره می شود.2- در تعریفی که از جایگاه نهادها و تریبون های متعلق به آنها، وجود دارد، برمی آید که از نظر مردم و اولیای امور، این تریبون ها، ارزش دارند. بعضی از ارزش معنوی برخوردارند و بعضی ارزش اجتماعی و سیاسی دارند که رعایت این ارزش ها لااقل برای کسانی که متولی آن نهادها هستند، لازم است.حال اگر از جایگاه تعریف شده ای که وجود دارد، سوءاستفاده شود، چه اعتباری برای آنها باقی می ماند؟ یکی از سوءاستفاده ها از تربیون های رسمی، بهره گیری برای بیان سلیقه شخصی یا انعکاس دیدگاه هایی است که مغایر تعاریف پذیرفته شده است.مثلاهنگامی که دولت مستقر با استفاده از دیدگاه ها و آموزه های مقامات ارشد نظام، اقداماتی را انجام داده یا مصوباتی را داشته که سودمند به حال ملک و ملت است، بعضی ها از موقعیت خود مثل نمایندگی مجلس و امثال اینها استفاده می کنند و دیدگاه های سیاسی یا مذهبی و فرهنگی مغایر دیدگاه های اعلام شده را منعکس می کنند و به این وسیله به دولت و کارگزاران آن حمله می کنند. بدیهی است دولت وظیفه دارد که از حقوق خود در مقابل این رفتارها دفاع کند و پیگیر آن چیزی باشد که به سود مردم و باعث همبستگی ملی است. قطعا پذیرفتنی نیست که دولتمردان مذهبی محلی، در مقابل دولتمردان سیاسی استان ها که نمایندگان قانونی دولت مرکزی هستند، بایستند و مملکت را دچار نابسامانی کنند. چرا نیروهای دلسوز و مردمی که خوشبختانه در میان جوانان از محبوبیت و اعتبار برخوردارند، از موقعیت های خود استفاده نکنند؟امروزه سیستم های ارتباطی گسترده و فضای مجازی پرظرفیت، از کارایی بالابرخوردار است که جناح اصلاح طلب و نیروهای جوان باهوش و پراستعداد می توانند از آن در مقابل تریبون های جریان رقیب استفاده کنند. فعلاوضعیت به گونه ای است که جناح اصولگرا، قریب به اتفاق تریبون هایی را که از بیت المال تغذیه می کنند، در اختیار دارد، اما در مقابل، شبکه های اجتماعی در فضای مجازی است که افراد جامعه، یعنی هواداران اصلاحات، می توانند از آن استفاده کنند. مقابله فرهنگی و سیاسی اگر با اخلاق و صداقت و سایر ارزش های اسلامی همراه باشد، قطعا به نفع جامعه و در راستای اهداف ارزشمند اصلاحات و ارتقای باورهای دینی و سیاسی مردم است.
                