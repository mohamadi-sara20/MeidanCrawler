سه‌شنبه ۲۸ اردیبهشت ۱۳۹۵
-----------------------------------------
type_unknown
-----------------------------------------
اقتدار نظام پس از 35 سال
-----------------------------------------

                    گروه سیاست: حاشیه های مربوط به یک خبر، فرمانده نیروی انتظامی را به میدان آورد تا کمی شفاف سازی کند. پیش از سردار اشتری، سردار منتظرالمهدی هم درباره دستگیری یک تروریست عضو منافقین توضیحاتی ارائه داده بود. سخنگوی نیروی انتظامی روز یکشنبه در تشریح جزئیات دستگیری یکی از عوامل انفجار ساختمان حزب جمهوری اسلامی که به تازگی در کشور آلبانی دستگیر شده است، گفته بود: «فرد دستگیرشده در آلبانی، خانمی بوده که در بمب گذاری دفتر حزب جمهوری اسلامی دست داشته و بنابر اعلان قرمز (red wanted) صادرشده از سوی اینترپل، توسط پلیس آلبانی دستگیر شد». فرمانده نیروی انتظامی هم گمانه زنی ها درباره نام فرد دستگیرشده در کشور آلبانی را رد کرد و گفت: «پلیس به دنبال استرداد این زن به کشور است». به گزارش «ایسنا»، سردار حسین اشتری در حاشیه اختتامیه مسابقات بین المللی قرآن با حضور در جمع خبرنگاران در پاسخ به سوالی درباره دستگیری یکی از عوامل انفجار در دفتر حزب جمهوری اسلامی، گفت: «به طور معمول پلیس اینترپل موظف است...افرادی که اعلان قرمز برایشان صادر شده را شناسایی و دستگیر کند. این موضوع درباره این فرد نیز صادق بوده و کسانی که در عملیات های تروریستی نقش داشته باشند شناسایی خواهند شد». او درباره اسامی ای که در مورد فرد دستگیرشده در برخی از رسانه ها اعلام شده و این فرد را ابتدا «کشمیری» و سپس «عطریان فر» معرفی کرده بودند، افزود: «این مطلب صحت نداشته و فرد دستگیرشده نه کشمیری است و نه ارتباطی با عطریان فر داشته. به دنبال استرداد این فرد از کشور آلبانی هستیم که امیدواریم این کشور همکاری های لازم را با جمهوری اسلامی داشته باشد». فرمانده ناجا با بیان اینکه برخی از کشورها در زمینه استرداد مجرمان همکاری های لازم را با کشورمان نداشتند و باید صد متهم به کشور مسترد شوند، گفت: «به دنبال این هستیم که ده هانفر را بر اساس حکم قضائی به کشور بازگردانیم تا به جرائمشان رسیدگی شود». به گفته سردار اشتری، تاکنون کشور آلبانی برای استرداد فرد دستگیرشده با ایران همکاری لازم را نداشته است. گفتنی است صبح روز شنبه، سردار منتظرالمهدی در نشست خبری خود اعلام کرد یک عضو سابق منافقین در آلبانی بازداشت شده است. از آنجا که برخی رسانه ها از جمله خبرگزاری صداوسیما، در ابتدا فرد بازداشت شده را یکی از عاملان انفجار دفتر نخست وزیری عنوان کردند، روزنامه «شرق» نوشت به احتمال زیاد این فرد غیر از مسعود کشمیری، فرد دیگری نمی تواند باشد. دلیل آن هم این بود که در 35 سال گذشته تقریبا تمامی خبرهای رسمی و غیررسمی و اظهارنظرهای صریح مسئولان حاکی از این بود که متهم اصلی و بی چون وچرای انفجار دفتر نخست وزیری، کسی به غیر از مسعود کشمیری نبوده است. با تغییر خبر از نخست وزیری به حزب، نام محمدرضا کلاهی به میان آمد؛ اما اظهارنظر روز یکشنبه سخنگوی ناجا به طورکلی گمانه زنی ها را تغییر داد. ظهر یکشنبه سردار منتظرالمهدی به «تسنیم» گفت بر خلاف گمانه زنی ها و شایعات مطرح شده، عامل دستگیرشده مرتبط با انفجار ساختمان حزب جمهوری اسلامی و یک زن است. بلافاصله پس از انتشار این خبر باز هم گمانه زنی در شبکه های اجتماعی آغاز شد. عده ای فرد بازداشت شده را زهره عطریان فر معرفی کردند که حالافرمانده ناجا آن را هم رد کرده است. به هرروی آنچه در این میان مهم تر از گمانه زنی ها و حاشیه هاست، اقتدار مثال زدنی نظام جمهوری اسلامی است که تروریست ها پس از گذشت 35 سال روی آرامش را به خود نمی بینند و باید در انتظار چنگال عدالت باشند. با اخبار منتشره می توان امیدوار بود که سایر تروریست ها نیز دستگیر شده و عدالت در مورد آنان اجرا شود.
                