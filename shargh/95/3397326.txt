پنج‌شنبه ۳۱ تیر ۱۳۹۵
-----------------------------------------
یادداشت
-----------------------------------------
جرم سیاسی و امنیت قضائی کنشگران
-----------------------------------------

                    صبح روز اول اجرائی شدن قانون جرم سیاسی، جلسه دادگاهی داشتم که به گمانم اولین رسیدگی قضائی در دوران حکومت این قانون بود؛ به قاضی محترم یادآوری کردم از امروز مقتضای تبعیت از حکومت قانون، توجه به مرجع رسیدگی و آیین برگزاری جلسه با حضور هیات منصفه ذیل ماده 4 این قانون است. قاضی محترم که قانون را ندیده بودند، فرمودند بیایید با هم بخوانیم ببینیم چگونه باید فرایند جلسه را پیش برد؛ خط اول را که خواندند قانون را بستند و گفتند به همان مبنای قانون سابق ادامه می دهم. متحیر شدم و پرسیدم چه شد؟! ماده «1» را نشانم داد و گفت چیزی دست شما را نمی گیرد که محاجه کنید و تفسیر من همان است که گفتم. در ماده «1» آمده بود: «هریک از جرائم این قانون چنانچه با انگیزه اصلاح امور کشور علیه مدیریت و نهادهای سیاسی یا سیاست های داخلی یا خارجی کشور ارتکاب یابد، بدون آنکه مرتکب قصد ضربه زدن به اصل نظام را داشته باشد، جرم سیاسی محسوب می شود». قاضی از کلمه انگیزه اصلاح امور و قصد ضربه نداشتن، برداشت آزاد و تفسیر خلاف مقتضای قانون، نافی حق و نفع متهم کرد و به راحتی و بدون خواندن ادامه قانون با همان خط اول، قضاوت باژگونه ای از این متن ارائه داد و گفت شامل موکل شما نمی شود. انگیره او خیر نیست! نمی دانم چگونه باید وجدان خود را مجاب می کردم؛ اما شاید او مقصر نبود و متن طوری کش دار نوشته شده بود که می شد چنین برداشتی کرد. با خود گفتم چه بسیار بوده اند کسانی که تحت تعقیب قرار گرفتند و اعلام می شد اتهامشان سیاسی است، درعین حال گفته می شد جرم سیاسی نداریم، زیرا تعریف نشده و آنچه ادعا می شود در واقع امنیتی است. چقدر همه چشم انتظار این قانون بودند و حالاکه قانون آمده، چیزی دست کنشگر سیاسی را نمی گیرد که عمدتا قصد اصلاح، بهبود و تغییر را دارد و به اصطلاح جرم با حسن نیت مرتکب می شود. در مبحث الفاظ، بحث فراوان است و در تفسیر و تاویل به معنای کشف منظور متن قانون، ظرافت ها و حکایت ها بسیار است. قاعده این است که مقنن حکیم است و الفاظ را عبث به کار نمی گیرد و مراد و هدفی برای استعمال واژگان دارد؛ اما در عمل دیدم همه آن آمال با سطر اول از قانونی که باید راهگشا و تضمین کننده حقوق مردم می بود، تحقق نیافت. حس کردم قانون باید محامی و مدافع کنش سیاسی باشد، باید راه را برای امنیت فعال سیاسی هموار کند، باید خیال دغدغه مند عرصه عمومی راحت باشد که اگر برای یک هدف اجتماعی ایثار کرد و پا به میدان کنش عمومی گذاشت، قانون در برابر اصحاب قدرت او را تامین کند و مدافعش باشد؛ اما دیدیم ابهام و اجمال نگارش قانون، مراد مقنن را خوب جلوه گر نکرد.می دانیم فعالیت سیاسی جزئی از حقوق مدنی و سیاسی شهروندان است؛ اما همچنان گفته می شود ما جرم سیاسی نداریم، محکوم سیاسی نداریم و اینها همه محکومان امنیتی هستند. از سوی دیگر برخلاف این دیدگاه، وقتی مبنا و جنس کنش این گروه از متهمان را تحلیل می کنیم؛ با تعریف عمل سیاسی کاملامنطبق است، عملی که برای بهبود یا تغییر یا اصلاح روندها و ساختارها و هنجارهای کشور باشد؛ بنابراین اگر فصل سوم قانون اساسی را به درستی رعایت کنیم، به دادگاه سیاسی و تعریف جرم سیاسی نیازی نداریم. عمل کسانی که در احزاب فعالیت می کنند یا کسانی که در روزنامه ها می نویسند، یا کار سیاسی انجام می دهند نمی توان صرفا امنیتی دانست. شناخت جنس فعل سیاسی، فرع بر قانون موصوف است. نگران شدم چطور در مقام دادرسی توجهی به امنیت قضائی کنشگر سیاسی نداریم که مهم ترین هدف مقنن برای تامین خیر عمومی است و فعالان این عرصه را به جای اقدامات تامینی و حمایتگرانه، ذیل مجرمان با عناوین دیگر محاکمه می کنیم. در واقع انتظار می رفت امتیازهای بیشتری برای متهمان سیاسی در نظر گرفته شود، قانون درست تعریف شود و مصادیق، شعاع معقولی را برای حمایت ترسیم کند. به فراخور انگیزه کنشگر مدنی، قانون می تواند نگاه حمایتگرانه را مبذول کند، چراکه انگیزه جرم سیاسی، انگیزه دگرخواهانه و انگیزه جرم عادی، خودخواهانه است. قانون اساسی محک و معیار و میزان و ترازی به بزرگی وجدان عمومی پیش بینی کرده و هیات منصفه را مرجع تشخیص قرار داده است؛ اما این قانون و تفسیر انسانی آن حتما مراد مقنن مشفق و هدفمند را برنمی آورد؛ امید است اصلاح و خوانشی سیاست پرهیز و شهروند سالار و حمایتگر داشته باشد و امنیت قضائی فعال سیاسی را تامین کند تا شاهد رونق فضای سیاسی و ارتقا و بهبود شاخص های سلامت و تاثیر آن باشیم.
                