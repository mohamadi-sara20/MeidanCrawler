دو‌شنبه ۳۱ خرداد ۱۳۹۵
-----------------------------------------
type_unknown
-----------------------------------------
خانه تکانی در وزارت خارجه
-----------------------------------------

                    شرق: محمدجواد ظریف، وزیر امور خارجه کشورمان روز گذشته در حکمی چند جابه جایی در وزارتخانه متبوع خود انجام داد. او حسین امیرعبداللهیان، معاون عربی و آفریقایی خود که اتفاقا در دوران دولت های نهم و دهم نیز در همین وزارتخانه سمت های مدیریت کل خلیج فارس و خاورمیانه وزارت امور خارجه (1389)، سفارت جمهوری اسلامی ایران در بحرین (1386 تا 1389) و ریاست ستاد ویژه عراق در وزارت امور خارجه (1385 تا 1386) را برعهده داشت، از معاونت کنار گذاشت. او اکنون مشاور ظریف شده و حسین جابری انصاری که تا دیروز سخنگوی وزارت خارجه بود، جای او را گرفته است. براساس حکمی که دیروز ظریف صادر کرد؛ از این پس بهرام قاسمی، سخنگو و رئیس جدید مرکز دیپلماسی عمومی و رسانه ای این وزارتخانه خواهد بود. قاسمی پیش از این سفیر جمهوری اسلامی ایران در ایرلند، ایتالیا و اسپانیا و رئیس اداره دوم سیاسی، رئیس اداره اول مشترک المنافع، مدیرکل غرب اروپای وزارت امور خارجه و معاون پژوهش های بین المللی مرکز تحقیقات استراتژیک بوده است.جابه جایی ها در وزارت خارجه به مرکز آموزش و پژوهش های بین المللی نیز رسید و براساس حکم وزیر خارجه، سیدمحمدکاظم سجادپور، ریاست این مرکز را برعهده گرفت. او استادتمام دانشکده روابط بین الملل بوده و پیش از این مسئولیت های سفیر در دفتر اروپایی سازمان ملل متحد در ژنو، مدیرکل دفتر مطالعات سیاسی و بین المللی و مشاور وزیر در امور راهبردی را برعهده داشته است. هادی سلیمان پور، رئیس پیشین مرکز آموزش و پژوهش های بین المللی نیز مانند امیرعبدللهیان به سمت مشاور وزیر منصوب شد. چند جابه جایی در وزارتخانه حساسی مانند وزارت خارجه بی گمان با گمانه زنی هایی همراه است و وقتی حرف از تغییر معاون عربی و آفریقایی باشد، ذهن ها به سوی این سوال می رود که آیا نتیجه این تغییرات به تغییر در رویکرد جمهوری اسلامی ایران در منطقه می انجامد یا خیر؟ و اگر چنین است، این تغییر در چه جهتی خواهد بود. پاسخ به این سوال ساده تر می شود وقتی توجه داشته باشیم که اخیرا رسانه های خارجی از وجود نشانه هایی از نرمش بیشتر ایران در مسائل منطقه خصوصا سوریه گزارش می دهند. به عنوان مثال المانیتور چند روز قبل در گزارشی ضمن استناد به برداشت یک منبع غیردولتی آمریکایی از اظهارات محمدجواد ظریف وزیر امور خارجه کشورمان، مدعی شده بود که سیاست های ایران در رابطه با سوریه تغییر کرده است. در این گزارش آمده بود: «برخی منابع که در اسلو با ظریف دیدار کرده اند، به المانیتور گفتند که محمدجواد ظریف، وزیر امور خارجه ایران در نشست این هفته در اسلو در نروژ نشان داد که او اکنون اختیارات بیشتری در رابطه با پرونده سوریه نسبت به گذشته دارد و ممکن است ایران برای نشان دادن انعطاف بیشتر برای پیشبرد راه حل سیاسی آماده باشد».این رسانه همچنین به هم زمانی مشاهده تغییر آشکار در سیاست های ایران در قبال سوریه با طرح انتقاداتی از دولت اوباما درباره سیاست های مربوط به سوریه این کشور اشاره کرده و نوشت: «درحالی که فشار داخلی در تهران و واشنگتن برای تغییر مسیر و سرعت بخشیدن به حل وفصل سیاسی بحران سوریه افزایش یافته، ظریف با جان کری، وزیر امور خارجه آمریکا در حاشیه نشست اسلو در 15 ژوئن دیدار کرد و به بحث در رابطه با اجرای توافق هسته ای و وضعیت سوریه پرداخت».هم زمانی تغییر در سیاست های آمریکا و ایران درباره سوریه تنها ادعای این رسانه است اما جابه جایی های صورت گرفته در وزارت خارجه ایران تا حدی این گمانه که ایران قصد دارد بر مسائل منطقه خصوصا سوریه تمرکز بیشتری داشته باشد و حتی با ایجاد تغییرات احتمالی در رویکرد خود به سوی حل وفصل بحران برود را تقویت می کند. این موضوعی است که برخی از کارشناسان و دیپلمات های داخلی نیز آن را تایید می کنند. علاوه بر این، سوابق کاری و پیشینه حسین امیرعبداللهیان و حسین جابری انصاری نیز عامل دیگری برای تقویت این گمانه است. جابری انصاری که پیش از سخنگویی، مسئولیت هایی مانند مدیریت گروه مطالعات خاورمیانه و خلیج فارس، مشاور معاونت عربی و آفریقا، مدیرکل خاورمیانه و شمال آفریقا و سفیر جمهوری اسلامی ایران در لیبی را در کارنامه داشت، اکنون جایگزین معاونی است که یکی از بازماندگان دولت احمدی نژاد در وزارت خارجه به حساب می رفت و رویکرد و مواضع او درباره مسائل منطقه خصوصا سوریه و یمن نیز بر کسی پوشیده نبود. لازم به ذکر است که بعد از برگزاری نشست مشترک وزرای دفاع ایران، روسیه و سوریه در تهران نیز نشانه هایی از موضع گیری نرم تر ایران درباره سوریه مشاهده شد. سردار حسین دهقان، وزیر دفاع کشورمان بعد از آن جلسه گفته بود که ایران از آتش بس سوریه حمایت می کند. به اضافه اینکه علی شمخانی، دبیر شورای امنیت ملی نیز بعد از همین جلسه به عنوان هماهنگ کننده ارشد ایران در امور سیاسی، نظامی و امنیتی با سوریه و روسیه منصوب شد و این انتصاب نشان دهنده عزم جدی ایران برای حل و فصل بحران سوریه بود. ناگفته نماند که شمخانی نیز بعد از دیدار با سرگئی شایگو، وزیر دفاع روسیه، گفته بود: «لازم است گفت وگوهای داخلی سوریه جایگزین جنگ و خون ریزی در کشور شود». ایران پیش تر نیز بارها بر ضرورت حل وفصل این بحران از طریق گفت وگو تاکید کرده بود اما این بار با قراردادن این پرونده در دستور کار نهادهای داخلی نشان داد که عزم جدی تری به وجود آمده است و انتصابات اخیر در وزارت خارجه می تواند همه این نشانه ها را تقویت کند. نکته دیگر انتصابات اخیر در وزارتخانه این است که دستگاه دیپلماسی کشورمان بعد از موفقیت در پرونده هسته ای و توافق با غرب، اکنون بهبود روابط منطقه ای و به طورکل سامان دادن اوضاع منطقه را در دستور کار دارد و فارغ از اینکه انتصابات مذکور به معنی تغییر در رویکرد کشورمان باشد یا نباشد، در راستای توجه بیشتر به این منطقه حرکت می کند.
                