دو‌شنبه ۱۶ فروردین ۱۳۹۵
-----------------------------------------
حرف اول
-----------------------------------------
لابی ثروتمندان یهودی آمریکا
-----------------------------------------

                    روزهای دوم و سوم فروردین ماه 95 کاندیداهای ریاست جمهوری آمریکا از هر دو حزب جمهوری خواه و دموکرات در جلسه عمومی «لابی» یهودیان آمریکا (ایپک) برای تبلیغات انتخاباتی خود حضور یافتند؛ مطلب برجسته از زبان نمایندگان هر دو حزب حاکی از دشمنی و یاوه گویی علیه دولت و ملت ایران بود. دونالد ترامپ جمهوری خواه که ارتجاعی ترین جناح ثروتمندان آمریکا را نمایندگی می کند و هیچ ترسی ندارد که بگوید هیتلر زمان است و اداهای موسولینی (رهبر فاشیست های ایتالیا) را در موقع سخنرانی تقلید می کند و خود را مظهر کامل امپریالیست نژادپرست و تجاوزکار می داند، در آن جلسه میان یهودیانی که تظاهر می کنند زخم های نژادپرستی نازی ها را بر پیشانی دارند، به بخش بزرگی از مردم جهان؛ مسلمان، سیاهان و حتی زنان، بدترین توهین ها را نسبت داد و هنگامی که ادعا می کرد درصورتی که به مقام ریاست جمهوری برسد اولین اقدام او نادیده گرفتن توافق های هسته ای با ایران و اعمال تحریم های بیشتر علیه ملت ایران خواهد بود، حاضران در سالن با فریادهای هیستریک او را به ادامه گفته هایش تشویق می کردند و او با لودگی، ویژگی های سرمایه داران گستاخ را به رخ می کشید. از طرف دیگر خانم کلینتون که رئیس جمهوری فعلی آمریکا از حزب اوست (دموکرات)، قراردادهای مربوط به رفع تحریم های ایران را امضا کرده است...سالوسانه و مزورانه ادعا می کند در صورت انتخاب شدن خواستار تجدیدنظر در قراردادهای مذکور به نفع آمریکا خواهد شد و درباره رفع تحریم ها علیه ایران تصمیم های تازه ای خواهد گرفت. اخلاق تجاوزکارانه جمهوری خواهان و دودوزه بازی کردن دموکرات های آمریکا موجب تعجب و حیرت نیست، آنچه موضوع را جالب و بااهمیت می کند، بیان این گونه مطالب در جلسات یهودیان ثروتمند آمریکا (ایپک) است و چرا...؟اول اینکه «ایپک» را جمع کثیری از یهودیان آمریکا قبول ندارند و جوانان، دانشجویان و فرهیختگان یهودی آمریکا «اپیک» را شاخه سیاسی دولت «نتانیاهو» و نماینده دست راستی ترین صهیونیست ها در جهان می دانند. دیگر اینکه «اپیک» بخشی از نظام سرمایه سالاری آمریکاست که به دلیل خصوصیت های قومی- دینی و همبستگی بیشتر و امکان مانور با آن در زمینه های مختلف، همواره به عنوان ابزار و وسیله ای دست آموز، دولت های وقت و سرمایه سالاری آمریکا از آن استفاده کرده اند و سردمداران «اپیک» این حقیقت را به خوبی می دانند و به این تاثیر خود افتخار می کنند...! که قدرتمندان آمریکا آنها را به عنوان وسیله استحکام نظام امپریالیستی آمریکا به رسمیت می شناسند و از زمان های دور تاکنون بر این اصل تاکید می کنند و به آن بهایی ویژه می دهند. دست آخر اینکه موقعیت «اپیک» و افراطیون صهیونیستی در شرایط کنونی درباره نقش دولت اسرائیل در منطقه و جهان چگونه است...؟در سال های اخیر که اسلام ستیزی در اروپا و آمریکا از طرف گروه های مختلف تبلیغ و سازمان دهی می شود، به ویژه بعد از شیوه بیماری «جنون داعشی» که ویروس آن را امپریالیست قبلادر منطقه پراکنده کرده است و متاسفانه گروهی از جوانان مسلمان سلفی را به آن مبتلاکرده اند و زمینه برای شدت یافتن شعارهای اسلام ستیزی فراهم تر شده، یهودیان «اپیک» و دارودسته «نتانیاهو»، نخست وزیر اسرائیل، وسیله ای مناسب برای برافروختن اختلاف های مذهبی، قومی و سیاسی بین مردم جهان شده اند و در این گیرودار آنچه از طرف «اپیک» و صهیونیست ها کوچک ترین توجهی به آن نمی شود، فرهنگ دیرپای توحیدی یهود و اصول اخلاقی و انسانی در آموزش دین یهود است، تا آنجا که دسته جات صهیونیست های مسیحی شعارهای آخرالزمانی را پیش کشیده و رستگاری انسان را در غلبه این با این تیره و طایفه یهودی- مسیحی در آخرالزمان می دانند...! و آن را سرنوشت تغییرناپذیر و محتوم جهانیان دانسته و دامنه تاثیر و یارگیری این دسته جات در آمریکا و اروپا هر روز گسترده تر می شود.این همه، چیزی نیست جز تلاش برای ادامه سلطه امپریالیست ها بر جهان و علیه ملت های ستم دیده و از قافله تکنولوژی عقب مانده.اما آنچه امروز در جهان می گذرد، جنگ های سازمان یافته در گوشه وکنار مناطق مختلف و تهدیدها و تحریم، به هیچ وجه نشانه موفقیت نظام سلطه نیست، عصر ستمگری و استفاده از زر و زور به پایان رسیده و ملت ها در پی استیفای حقوق خود به پا خواسته اند و حق و انسانیت در نهایت پیروز خواهد شد.
                