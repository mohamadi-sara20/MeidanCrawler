یک‌شنبه ۷‌شهریور ۱۳۹۵
-----------------------------------------
یادداشت. جامعه
-----------------------------------------
عمری دگر بباید
-----------------------------------------

                    هفته گذشته، بعد از آنکه قائم مقام معاونت انتظامی سازمان نظام پزشکی اعلام کرد چهار قصور در پرونده پزشکی کیارستمی رخ داده و در آن رابطه کیفرخواست صادر شده و پس از آنکه ما اعلام کردیم پیگیری را از طریق وکلایمان ادامه خواهیم داد، تماس های متعددی با بنده گرفته شد که وقت جمع کردن این پرونده است و بهتر است حکم نظام پزشکی را که در ظاهر عادلانه است بپذیریم و ماجرا را کش ندهیم؛ و همان پرسش همیشگی که مگر شما به دنبال گرفتن دیه یا انتقام جویی هستید؟ اگر نه که شان استاد را بیش از این پایین نیاورید و به اعلام قصور رضایت دهید.پاسخم را به اختصار در اینجا می آورم تا درخواست ما برای ادامه بررسی، حمل بر انتقام جویی نشود: آنچه از ابتدا گفتیم این نبود که اطمینان داریم در روند درمان اهمال شده یا خطای پزشکی رخ داده (گرچه امروز با قطعیت می توان گفت قصور یا تقصیر حتمی است) بلکه اعتراضمان به این بود که در اطلاع رسانی از آنچه در روند درمان رخ داده، کوتاهی شده و اطلاعات دقیق و درست از بیمار و همراهانش دریغ شده؛ اما امروز کجای کاریم؟ اینجا که نظام پزشکی می گوید خطاهایی بوده اما دانستن جزئیات، دردی را از خانواده یا دوستداران آن مرحوم دوا نمی کند. پس بهتر است خانواده به همان حکم عادلانه و تنبیه پزشک خاطی بسنده کنند و از شرحیات بگذرند. یعنی برگشته ایم به خانه اول و تنها سمتمان از «همراه» به «بازمانده» تغییر کرده و دسترسی به آنچه تک تک پزشکان و کارشناسان نوشته اند یا حتی گزارش غیرمحرمانه و قابل انتشاری که برایند نظرات کارشناسان این پرونده باشد مقدور نیست؛ یعنی این عدل بگیریم و دست از آن فکت بداریم.سوالی که تا امروز بارها از سوی مقامات سازمان نظام پزشکی شنیده ایم: فرض کنید گزارش مفصلی در اختیارتان گذاشتیم. جز جنجال می خواهید با آن چه کنید؟پاسخ: بیمار بعدی که بخواهد از خدمات درمانی این کادر پزشکی استفاده کند، از نظری مستدل، مستند و قابل ارجاع مطلع است و لازم نیست بر اساس شنیده ها و شایعات و نظرات متضاد دوستان و دشمنان این یک یا آن یک تصمیم گیری کند. اما پرونده کیارستمی و پزشک معالج او و بیمارستان جم که تنها پرونده پزشکی در سازمان پزشکی نیست. اگر سابقه کیفری پزشکان در دسترس بیماران بود و هنگام انتخاب یک پزشک، با واردکردن شماره نظام پزشکی او در سامانه نظام پزشکی می شد از «حسن پیشینه» یا «سوء پیشینه» او مطلع شد، آیا از تعداد شکایات پزشکی کاسته نمی شد؟ اگر هر ارگان دولتی یا شرکت خصوصی هنگام استخدام از شما گواهی سوءپیشینه می خواهد، چرا شما که جان عزیزتان را در دست پزشکی می سپارید، نباید بتوانید از او یا از سازمان معرفش گواهی «عدم سوءپیشینه» طلب کنید؟می دانم که دوستان ما در سازمان نظام پزشکی دارند این مرقوم را با لبخند می خوانند و این پیشنهادات را خام و غیرعملی می انگارند، اما این پرونده با صدور حکم برائت یا محکومیت پزشک معالج مختوم نخواهد شد و این سازمان مجبور است گزارشی جامع و کامل ارائه کند... گرچه باید جمله آخر را اصلاح کنم؛ اگر آنچه به «افکار عمومی» مشهور است برای این سازمان الزام آور نیست، پس جبری هم در کار نیست و سازمان نظام پزشکی در نهایت می تواند آنچه را به مصلحت می داند، انجام دهد. حکایت کار ما و نظام پزشکی، بیتی از سعدی شده که در ایام بیماری از لبان ابوی نمی افتاد.عمری دگر بباید بعد از فراق ما راکاین عمر صرف کردیم اندر امیدواری
                