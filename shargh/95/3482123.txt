یک‌شنبه ۲۸ آذر ۱۳۹۵
-----------------------------------------
type_unknown
-----------------------------------------
وزیر کشی روی آنتن
-----------------------------------------

                    شرق: حمله به دولت در صداو سیما؛ این بار اما نه از یک زاویه؛ هجمه ای سه جانبه به سه وزیر دولت. 10 ساعت مستمر حمله به وزیر راه وشهرسازی در برنامه های خبری با سانسور گزارش تحقیق و تفحص مجلس مبنی بر مقصرنبودن این وزارتخانه، در منگنه قراردادن وزیر بهداشت و درمان در برنامه «ثریا» و البته پاسخ صریح قاضی زاده هاشمی به مجری برنامه و حمله غیرمستقیم مهران مدیری به محمدجواد ظریف، وزیر امور خارجه ایران، در برنامه «دورهمی». انتخاب گزینه های فعال از میان وزرای دولت بی دلیل هم نیست. سه وزیری که سه سال روی کاربودن دولت، به خوبی از پس فعالیت های محوله برآمده اند، هرچند انتقاداتی هم بر آنها وارد است. هماهنگی در این حملات تنها این گزاره را به ذهن متبادر می کند: «وزیرکشی روی آنتن.» این حملات پیش تر هم علیه دولت به کار گرفته شده بود. حمله به برجام در برنامه های خبری از مهم ترین این حملات بود. حمله به برجام نه آغاز و نه پایان این حملات بود. سیل انتقادات به قراردادهای نفتی از یک سو و حمله ادامه دار صدا وسیما به ماجرای حقوق های نجومی هم از سویی دیگر مورد توجه ویژه رسانه ملی قرار گرفت. البته این موارد فقط بخشی از حملات صداو سیما به دولت در سه سال اخیر بود. حال آنکه از دیگر سو، رسیدگی به املاک نجومی تقریبا از سوی این رسانه سانسور شد. این حملات در حجم گسترده سبب شد روزنامه «شرق» دست به نگارش سه گزارش در رابطه با این حملات در صفحات اقتصاد، هنر و جامعه بزند. جزئیات این گزارش ها را در صفحات 4، 14 و 17 بخوانید.
                