چهار‌شنبه ۱۰‌شهریور ۱۳۹۵
-----------------------------------------
حرف اول
-----------------------------------------
ما خوبیم و قطر بد
-----------------------------------------

                    برنامه 90 که دوشنبه شب حمایت از تیم ملی را در دستور کار خود قرار داده بود، با حضور کارلوس کی روش همه را دعوت کرد تا پنجشنبه به ورزشگاه آزادی بروند و حتی قبل از بازی هم با برافراشتن پرچم ایران در منازل و خودروهایشان وفاق ملی را به نمایش بگذراند.تا اینجای کار، صحبت ها و پیشنهاد های خیلی پسندیده بود، اما این تمام ماجرا نبود. برنامه محبوب دوشنبه شب ها تا جایی هم که توانست قطر را تخریب کرد.آیتمی پخش شد که نشان می داد تیم ملی قطر هویت قطری ندارد و تیمی است با بازیکنان غیربومی. آیتمی روی آنتن رفت که ثابت می کرد قطری ها می خواهند با پول نفت و گازشان در فوتبال پیشرفت کنند و با همین پول ها، میزبانی جام جهانی را هم خریدند.گویا قرار بود با مطرح شدن چنین مباحثی خون ما ایرانی ها به جوش بیاید که برای شکست دادن این تیم بی هویت و سرمایه دار بسیج شویم. با بررسی دقیق تر مباحث مطرح شده می شود برای این آیتم های نود یک نمره منفی در نظر گرفت؛ نگاهی کاملااحساسی.آیا اینکه قطری ها به لطف پول گاز و نفت شان مدرن ترین آکادمی فوتبال خاورمیانه را تاسیس کرده اند کار بدی است یا خوب؟ این کار باید تحسین شود یا تقبیح؟مگر در فوتبال ما از پول نفت و گاز بهره برده نمی شود؟ مگر در فوتبال ما کم پول خرج می شود؟ چرا در کشور ما یک آکادمی فوتبال با پنج درصد امکانات آکادمی «اسپایر» قطر وجود ندارد. اینکه قطری ها در کنار خرید بازیکنان و مربیان گران قیمت به فکر توسعه زیرساخت های فوتبال شان بودند باید برای ما یک درس باشد. در باشگاه های ایران هیچ باشگاهی 10 درصد پولی را که برای خرید بازیکنان میلیاردی صرف می کند برای انجام کارهای زیربنایی خرج نمی کند.ما باید از این هنر مدیریتی قطری ها الگوبرداری کنیم نه اینکه در باکیفیت ترین برنامه ورزشی مان آن را نقد کنیم. احتمالااگر همان پولی که صرف ساخت اسپایر در قطر شد در ایران بود الان باعث شده بود قیمت بازیکنان به 10، 15میلیارد تومان برسد و یک مدرسه فوتبال ابتدایی هم ساخته نمی شد. ثمره این دوراندیشی قطری ها هم قهرمانی تیم جوانانش در آسیا بوده است.موضوع دوم انگشت گذاشتن روی چندملیتی بودن تیم قطر است. در 90 از قطر یک تیم منتخب جهان ساخته شد و از همه دعوت شد برای شکست دادن این تیم منفور، بی هویت و چندملیتی به پا خیزند.خوشبختانه قوانین فدراسیون بین المللی فوتبال درباره تغییر ملیت بازیکنان کاملاسخت گیرانه است. برخلاف فدراسیون های جهانی دیگر که به ورزشکاران اجازه می دهد شب بخوابند و صبح بیدار شوند و پیراهن یک کشور دیگر را بر تن کنند، در فوتبال از این خبرها نیست.یک بازیکن فوتبال زمانی می تواند تغییر ملیت دهد که در دیداری رسمی پیراهن تیم بزرگسالان کشوری را بر تن نکرده باشد. از طرفی برای عضویت در کشور دوم باید یا رگ و ریشه آن کشور را داشته باشد یا اینکه چند سالی مقیم آنجا شده باشد. پس این طور نیست که قطر رفته باشد و با دلارهای بادآورده نفتی اش مسی و رونالدو خریده باشد. این بازیکنان غیربومی بعضا بازیکنان آفریقایی تباری اند که هیچ شانسی برای حضور در تیم ملی کشورشان نداشتند و چند سالی است که مقیم قطر هستند.بازیکنان آمریکای جنوبی اشاره شده در 90 هم عمدتا بازیکنان درجه سوم و چهارم اند. قوانین فیفا اصلابه قطر اجازه نمی دهد یک بازیکن حتی درجه دوم بین المللی را قطری کند. آنها حدود یک دهه پیش به آب و آتش زدند بازیکنی مثل «آیلتون» را به تیم ملی کشورشان بیاورند اما موفق نشدند.قوانین تغییر ملیت بازیکنان اتفاقا به سود کشوری مثل ایران است و ایران موفق شد با بهره گیری از این قوانین به راحتی مجوز بازی فریدون زندی، اشکان دژاگه، رضا قوچان نژاد، دانیل داوری و... را کسب کند.درست است که این قوانین سخت گیرانه هم بازیکن جذب کردن قطر را به صورت صددرصد متوقف نکرده و سرمایه قطر برخی بازیکنان را پس از چند سال حضور در لیگ این کشور قانع می کند که قطری شوند اما اگر تیم فوتبال قطر را با هندبال این کشور مقایسه کنیم اصلانمی توان نام منتخب جهان را برای آن برگزید. بی هویت خواندن قطر هم امتیازی برای فوتبال ایران به ارمغان نمی آرود. فراموش نشود که در عصر کنونی حتی تیم های ملی فرانسه و هلند هم چندان هویت کشورشان را حفظ نکرده اند که ما حالابه دنبال توبیخ و تحقیر قطر افتاده ایم.بهتر است برای شکست دادن حریفی که دوستش نداریم به جای خوار و خفیف کردن آن، خودمان را بهتر کنیم.
                