دو‌شنبه ۲۵ بهمن ۱۳۹۵
-----------------------------------------
سرمقاله
-----------------------------------------
سوزاندن گنج طبیعی
-----------------------------------------

                    در ماه های اخیر، به دلیل برودت هوا مصرف گاز مردم افزایش چشمگیری داشته است. معمولادر چنین شرایطی به ازای هر درجه کاهش دما، میزان مصرف گاز نیز افزایش پیدا می کند. مصرف بی رویه گاز در اماکن اداری نیز فشار مضاعفی بر منابع گازی کشور وارد می کند. نگارنده در برخی اماکن دولتی با صحنه ای تکراری مواجه شده ام که دمای سیستم های گرمایشی به اندازه ای بالاو فضای محیط کار چنان بیش از حد گرم شده بود که در فصل زمستان برای خنک کردن فضا، سیستم های خنک کننده را روشن کرده بودند. روشن ماندن چراغ ها و سیستم های گرمایشی در روزهای تعطیل در این اماکن، از دیگر موارد هدررفت انرژی به شمار می رود. در زمان تولید نفت نیز مقداری گاز به همراه آن به وجود می آید که چه در زمان حال و چه در گذشته، آن را می سوزانند. میزان هدررفت گاز در کشور، سالانه حدود 14 میلیارد مترمکعب است. این میزان اتلاف گاز در سال به اندازه استفاده سالانه کشورهای یونان، دانمارک، نروژ و فنلاند است. نشتی لوله های انتقال، گازهایی که در مشعل های واحدهای پالایش و پتروشیمی سوزانده می شود و مواردی از این دست از دلایل هدررفت این گنج طبیعی کشورمان است. مصرف درست و بهینه گاز، نیازمند فرهنگ سازی و گذر زمان و نیازمند رویکرد یکسان دولت و ملت است تا رفته رفته به اصلاح و بهبود فرهنگ مصرف انرژی بپردازند. این مهم اتفاقی نیست که بتوان آن را یکی، دو روزه اصلاح کرد؛ اما همین امروز هم برای اقدام در این زمینه، دیر شده است. نقش مردم در جلوگیری از اتلاف و مصرف بی رویه گاز حتما مهم است. مردم می توانند با استفاده از لباس گرم در منازل خود و پایین آوردن دمای سیستم های گرمایشی، تعویض در و پنجره های قدیمی و جایگزینی انواع لوازم خانگی نظیر یخچال، لباس شویی یا ظرف شویی پرمصرف با لوازم استاندارد در مصرف بهینه برق، از اتلاف و هدررفت انرژی جلوگیری کنند؛ چراکه بیشتر برق تولیدشده ما از طریق گاز تولید می شود؛ بنابراین با صرفه جویی در مصرف برق، می توان در مصرف گاز نیز صرفه جویی کرد. به تازگی مرکز پژوهش های مجلس نیز مباحثی درباره قیمت گاز در داخل کشور و تولید بهینه گاز با هزینه پایین داشته که می تواند مورد توجه شرکت ملی نفت و گاز ایران واقع شود. خوراک صنایع پتروشیمی، حاوی اتان کمی است و غالب گازهای استفاده شده برای خوراک یا سوخت صنایع، متان بوده و خوراک برخی از واحدهای پتروشیمی نیز اتان است که به طور جداگانه به آنها داده می شود. همچنین گاز خطوط انتقال گاز نیز اتان بسیار کمی و درصد بالایی از متان دارد. کمبود گاز در فصول سرد سال و مصرف بی رویه آن باعث می شود عرضه خوراک پتروشیمی ها کاهش یابد؛ چراکه در شرایط اضطراری، چاره ای جز عرضه گاز به صنایع نیست. اگرچه شرکت ملی گاز در پوشش گازی شرکت های خصوصی در سه ماه آخر سال، تعهدی در قراردادها ندارد؛ اما فقط در مواقع اضطراری همچون اتفاق اخیر قطع شدن گاز ترکمنستان به ایران، شاهد کاهش عرضه گاز به صنایع و پتروشیمی ها هستیم. آنچه مشخص است در موضوع هدررفت گاز، همه عوامل موثر بوده و نمی توان تنها بخش خانگی را مقصر دانست؛ اما اطلاع رسانی به مردم درباره ارزش افزوده ای که هر مترمکعب گاز می تواند در صنایع و پتروشیمی ایجاد کند، امری ضروری است.
                