شنبه ۸ خرداد ۱۳۹۵
-----------------------------------------
سرمقاله
-----------------------------------------
«حیل» دموکراتیک
-----------------------------------------

                    سیدحسن خمینی در مسیری گام برمی دارد که او را به جایگاه پرسشگری و صیانت از گذشته می کشاند. البته اینک مسیر او بیش از آن که معطوف به پرسشگری و روشنگری باشد، صیانت از آرمان های انقلاب در برابر تحریف های منفعت طلبانه است. سخنان اخیر او که تکرار دغدغه های گذشته اش در قالبی فقاهتی است، نشان می دهد که در این راه ثابت قدم است. اما مقصد نهایی او صیانت از گذشته نیست. مسیری که سیدحسن خمینی برگزیده، ناگزیر او را به سمت پرسشگری از گذشته و روشنگری ضمن حفظ مبانی تغییرناپذیر اسلامیت و جمهوریت سوق می دهد. سیدحسن خمینی ظرفیت و آمادگی این حرکت استراتژیک را دارد. او با کناره گیری ناخواسته از انتخابات مجلس خبرگان نشان داد شرکت در هر کنش دموکراتیک الزاما منجر به شانی دموکراتیک نخواهد شد، گرچه برخی توانسته اند از مسیری دموکراتیک بر صدر بنشینند.سیدحسن خمینی به دنبال خلق سیاست است. برای همین به «حیل» دموکراتیک تن نمی دهد و این کار ساده ای نیست. اگر به طور قراردادی بین سه مفهوم دموکراسی، نادموکراسی، و ضددموکراسی تمایز قائل شویم، مراد از «حیل دموکراتیک»، مجموعه روحیاتی است که به هیچ وجه ضددموکراتیک نیست، اما نادموکراسی را در دموکراسی ادغام می کند. برای مثال یک قسم از قدیمی ترین «حیل دموکراتیک»، همان چیزی است که افلاطون در کتاب «جمهور» به «عدم حجیت» تعبیر می کند. به بیان دیگر، می توان باب طبع اکثریت رای دهندگان، وعده توزیع کرد و بعد از انتخاب شدن، تغییر موضع داد یا برنامه ای متفاوت از وعده ها در پیش گرفت. غالب اصلاح طلبان تاکنون این قسم حیل را در سیاست به کار نبسته اند. «حیلی» که می توانست آنها را در منظومه قدرت نگاه دارد و ناگزیر با کسانی خویشاوندشان کند که در طرز تفکر هیچ خویشاوندی و قرابتی ندارند. مرزبندی با علی لاریجانی در این استراتژی قابل فهم و تبیین است. علی لاریجانی تنها متعلق به خودش نیست. او اینک در جایگاهی نمادین نشسته است، متعلق به جریانی که اینک در انتظار ادای دین لاریجانی است تا آنها را در این بزنگاه تاریخی از تنهایی رها سازد. اصولگرایان تندرو اگر می دانستند کارشان به اینجا می کشد، بی محابا به آتش نمی زدند. البته جوهر سیاست تلخ است و تلخ تر آن که لاریجانی توامان حامی و برخوردار از حمایت کسانی است که در جریحه دارکردن غرورش دست به هر کاری زدند. از برهم زدن سخنرانی اش گرفته تا پایین آوردن آرای او در قم.علی لاریجانی بهتر از هرکسی می داند دوره کارش در مجلس تمام شده و با ریاست مجددش باید خود را تکرار کند و بعید است ترکیب این مجلس به او فرصت بدعت در سیاست بدهد تا او امکان نقد گذشته را بیابد. این دست رفتارها، آن هم از سوی افرادی که در قدرت بوده اند چندان سابقه ای نداشته است. پس دوباره نشینی بر کرسی ریاست با حامیان آزمون داده، ارزش افزوده ای ندارد. او رافع مصائب جمع و جریانی می شود که نشان داده اند اگر پایش بیفتد در تخریبش بی باکند. مسئله اما، لاریجانی و حامیانش نیست. آنها تکرار مکرر نوعی سیاست اند. مسئله اینک، لاریجانی و اصلاح طلبان اند. حمایت برخی از اصلاح طلبان از لاریجانی، ذات تفکر اصلاح طلبی را مخدوش می کند. حیل دموکراتیک با مانیفست اصلاح طلبی که مهم ترین رسالتش نقد بی رحمانه گذشته و روشنگری وضعیت موجود است، سر ناسازگاری دارد.اصلاحات یعنی تغییر، تغییر رو به آینده. سیاست واقعی زمانی شکل می گیرد که باور به توان تاویل و بازآفرینی گذشته وجود داشته باشد. در انتقاد به عملکردها و به نقدکشیدن آنها و آشوبناک کردن گذشته است که سیاستی تازه رخ عیان می کند. گذشته صلب نیست. برای تحول طلبان، گذشته در قدرت صلب و منجمد نمی شود. برای تغییر در آینده باید گذشته را تغییر داد. اگر علی لاریجانی - چه با حمایت اصلاح طلبان و چه بدون حمایت آنها- رئیس شود آیا قادر به تغییر گذشته است؟ پس فارغ از تعارف های سیاسی، مرزبندی جدی بین تفکر او و اصلاح طلبان وجود دارد. کسانی که این مرزبندی های فکری را نادیده می گیرند و آن را به مصافحه های رفاقتی در صحن مجلس تقلیل می دهند، نگاهی ابزاری به اصلاحات و حتی لاریجانی دارند. با این نگاه نه می شود سیاستی خلق کرد، نه گذشته ای را تغییر داد و نه آینده ای ساخت. محمدرضا عارف نیز از این قاعده مستثنا نیست. چه رئیس مجلس باشد چه نباشد باید در قامت اصلاح طلب ظاهر شود و از منویات اصلاح طلبی دفاع کند. پرسشگری از گذشته و روشنگری در حال. اینها نکاتی استراتژیک است که معامله بر سر آنها مفهوم واقعی اصلاحات را تهی از معنا می کند. این از نادر فرصت هایی است که با نامزدی عارف به اصلاح طلبان روی کرده است. آنها در پیش چشم مردم در موقعیتی برد- برد قرار دارند. عارف منتخب اول تهران است که شانی دموکراتیک دارد و اگر با شیوه ای دموکراتیک، و نه با «حیل» دموکراتیک بر صدر نشیند، اصلاحات گام های جدی و بلندی برخواهد داشت.
                