دو‌شنبه ۲۴ آبان ۱۳۹۵
-----------------------------------------
سرمقاله
-----------------------------------------
همه باخبر، شورا بی خبر
-----------------------------------------

                    چکیده گزارش دیده بان شفافیت و عدالت درباره املاک واگذارشده در شهرداری تهران، هفته گذشته منتشر شد. از همین خلاصه، بسیاری مجهول ها به عالم معلوم پیوست و دیدیم که- همان طور که پیش از این گفتم- بررسی کارشناسی نیازی به هیجان و فریاد و فغان ندارد؛ روندی است که با عقلانیت و بر پایه اسناد و مدارک طی می شود.ماموریت «دیده بان» تنها بخش کوچکی از فعالیت ها و اقدامات سازمان املاک و مستغلات شهرداری است که در رسانه ها منتشر شد و «به موضوع املاک واگذارشده توسط شهرداری» می پردازد. بر اساس این بررسی، واگذاری ها با دستور مستقیم شهردار و برخلاف قانون بوده است. از فهرست 180نفره ای که منتشر شده، 108 مورد تخلف قطعی برای دیده بان محرز شده که شامل انتقال 110 ملک به 122 نفر است که 98 درصد آن، آپارتمان و خانه ویلایی بوده است. ارزش واگذاری این 108 مورد که در مناطق 1، 2، 3 و 22 و جزء مناطق مرفه نشین بوده اند، 82،5 میلیارد تومان بوده و قیمت روز املاک که به مراتب بالاتر است، همچنان نامعلوم است و بهتر بود در گزارش دیده بان این مورد نیز مسکوت نمی ماند. دیده بان با تشخیص اختلاط مرجع وضع و اجرا با یکدیگر به نکته ای اساسی اشاره می کند و چنین می گوید: «مسئول وضع قانون یا مقررات و مسئول اجرا و ذی نفعان یکی شده اند» و این را آغاز امتیازطلبی و فساد دانسته و مصوبه شورای شهر دوم در تفویض اختیار نظارتی خود به شهرداری را سرآغاز این انحراف و «خارج از صلاحیت شورا و مغایر قانون» ارزیابی کرده است و از سه جهت کل این فرایند را مشمول عناوین مجرمانه قانونی قرار می دهد: نخست اهمال یا تفریط در تضییع اموال عمومی، دیگری تحصیل مال از طریق نامشروع و سرانجام نقض قانون منع مداخله کارمندان دولت و شهرداری ها در معاملات دولتی و کشوری. از نکته های مهم که در گزارش آمده، تصریح بر مسئولیت شورای شهر تهران و اعضای آن است. چنین نیست که صرف بهره مندنبودن از املاک برای آنها رافع مسئولیت باشد، بلکه حتی سکوت در برابر بی قانونی و فساد و اهمال و نیز دامن زدن به جوی که لاجرم به ایجاد اخلال در بررسی معقول شود، همگی از عوامل ایجاد مسئولیت بوده و هست. از نظر دیده بان، اعضای شورای شهر نیز «از جهت تقصیر و یا حداقل قصور در قبال تضییع حقوق و اموال عمومی» باید پاسخ گو باشند. از جمله درس های آموختنی از این گزارش موفقیت همکاری نهادهای حکومتی با سازمان های مردم نهاد است. در مورد مذکور، سازمان مردم نهاد دیده بان شفافیت و عدالت توانست با همکاری مدیریت شهری و آحاد مردم و متخصصان ورزیده و پاک دست به چنین موفقیتی دست یابد. هرچند این ایراد اساسی به شهرداری وارد است که از دسترسی نمایندگان مردم در شورای شهر تهران به اسناد و مدارک، باوجود درخواست های مکرر، خودداری می کند. درحالی که براساس گزارش ها، دست کم مکتوباتی به مجلس، دادستانی، دیده بان و وزارت کشور داده شده، ولی نه تنها مکتوبی به شورا ارائه نشده، بلکه حتی نسخه ای از آنچه به سایر دستگاه ها ارسال شده، برای اعضای شورا نفرستاده اند. درحالی که طبق ماده 71 قانون شوراها، نظارت بر حسن اداره و حفظ سرمایه و دارایی های نقدی، جنسی و اموال منقول و غیرمنقول شهرداری و همچنین نظارت بر حساب درآمد و هزینه آنها برعهده شوراهاست، اما به هرحال این اقدام شهرداری در استفاده از دیده بان برای بررسی مسائل و مشکلات، در جهت اهداف مدنی است. سازمانی مردم نهاد برای شفافیت در این موضوع، پا پیش نهاد و با داشتن اسناد و مدارکی که شهرداری در اختیارش قرار داده بود، گزارش خود را به رسانه ها داد. امیدواریم این حرکت گسترش یابد و سازمان های مشابه دیگر، در موارد دیگر، همچون تخریب فضاهای مشجر و سازوکار تغییر کاربری ها و فروش تراکم و سایر موارد مربوط به سرمایه گذاری و مشارکت ها یا تملک و واگذاری و تهاتر دیگر املاک، وارد عرصه تحقیق شوند تا کمکی برای صیانت از سرمایه های مادی و معنوی شهر، افزایش کیفیت زندگی شهروندان و همچنین برطرف کردن نارسایی های اجرائی و قانونی در مدیریت شهری باشند. همچنین امیدواریم مدیریت شهری و دستگاه قضائی از نتایج این گزارش ها بهره مند باشند و هر چه سریع تر در صدد اصلاح اساسنامه ها، آیین نامه ها، جبران تخلفات و برخورد قانونی با آن برآیند.
                