یک‌شنبه ۲۱ آذر ۱۳۹۵
-----------------------------------------
سرمقاله
-----------------------------------------
سه هشدار درباره «ایسا»
-----------------------------------------

                    کنگره آمریکا «قانون تحریم ایران» (ایسا) را تمدید کرده و از آنجا که این اقدام در ایران به «نقض برجام» تعبیر شده، واکنش های بسیار تندی را از سوی مسئولان کشور برانگیخته است. ابتدا برخی گزارش ها حاکی از آن بود که مجلس شورای اسلامی در پی تصویب طرحی سه فوریتی برای ازسرگیری فعالیت های محدودشده هسته ای است؛ برخی دیگر از «پاسخ شوکه کننده ایران به آمریکا» و اجرای «بسته اقدامات فنی» در تلافی عملکرد کنگره سخن به میان آوردند و حتی رئیس جمهور از «نقض فاحش برجام» و پاسخ قاطعانه ایران صحبت کرده است. آقای روحانی گفت: «اگر رئیس جمهور آمریکا همین قانون را امضا و بعد تعلیق کند، حتی این مقدار را هم ما تخلف از برجام می دانیم». به واقع، تمدید این قانون و تفسیری که از آن یکباره در فضای سیاست داخلی ایران غالب شده، قطاری را به سمت تقابل مستقیم با دولت جدید آمریکا به حرکت درآورده که در مقطع فعلی ظاهرا کمتر کسی به فکر ترمز و سرعت گیر آن است! به همین دلیل، امروز که کمیته نظارت بر اجرای برجام در حال تصمیم گیری برای «تعیین واکنش» به اقدام اخیر کنگره است، شاید ذکر چند نکته خالی از فایده نباشد:1) هرچند اغلب سیاسیون کشور تمدید «قانون تحریم ایران» را «نقض برجام» خوانده اند، اما لازم است این نکته را در نظر داشته باشیم که در فضای بین المللی، جامعه «حقوق دانان» الزاما با چنین برداشتی موافقت ندارد. به واقع، بسیاری از حقوق دانان معتقدند تمدید قانون «ایسا» صرفا به مثابه تمدید «اختیارات» رئیس جمهور آمریکا برای وضع تحریم علیه ایران (در صورت تخطی ایران از برجام) است و مادام که بند های تعلیق شده این قانون احیا و به اجرا گذاشته نشده اند، «نقض برجام» صورت نگرفته است. ضمن اینکه، مطابق نص برجام، دولت آمریکا تعهد کرده است که قوه مقننه اش زیرساخت های حقوقی تحریم ها را حداکثر تا سال 2023 - در ازای تصویب پروتکل الحاقی از سوی مجلس شورای اسلامی ایران - لغو کند؛ از این رو، در مقطع فعلی، فسخ «زودهنگام» این قانون -که زیرساخت تحریم یا به اصطلاح فنی Authority محسوب می شود-را فراتر از تعهدات آمریکا ارزیابی می کنند. به عبارت دیگر، اثبات اینکه قوه مقننه آمریکا با تمدید اختیارات تعلیق شده رئیس جمهور - در این مقطع از اجرای قرارداد - مرتکب «نقض برجام» شده است، آن قدر هم که در فضای داخلی ایران تصور می شود، امر سهل الوصولی نیست. در نتیجه، لازم است تصمیم گیران کشور در نظر داشته باشند که نبود تناسب میان واکنش و گفتمان سیاسی آنها با تفسیر «حقوقی» این اقدام کنگره از منظر جامعه بین المللی، می تواند زمینه ساز انزوای ایران و دست مایه سوءاستفاده سیاسی و تبلیغاتی از جانب دولت جدید در واشنگتن شود.2) هرچند «حقوق بین الملل» ایران را محق بداند، مسئولان کشور به این نکته نیز توجه داشته باشند که سایر امضاکنندگان برجام و بسیاری از کشورهایی که روی حمایتشان حساب کرده ایم، در روند جانب گیری میان ایران و آمریکا، قطعا واقعیت «سیاسی» ایالات متحده و حتی محذوریت های «ساختاری» دولت آمریکا را در نظر خواهند گرفت. به عبارت دیگر، اولاآنها این حقیقت را لحاظ خواهند کرد که دولت کنونی آمریکا هیچ کنترلی بر تصمیم کنگره نداشته است و رئیس جمهور نیز - به دلایل آیین نامه ای و قانونی - نمی تواند مصوبه تمدید قانون ایسا را «وتو» کند.دوم اینکه آنها (بعضا به دلایل تجربی) این فاکتور را نیز در نظر خواهند گرفت که ساختار نظام سیاسی آمریکا به نحوی بنا شده است که قوه مجریه در عمل نمی تواند با «اختیارات تام» وارد مذاکرات بین المللی شود و متعاقبا آن طور که در ایران انتظار می رود، در نمایش حسن نیت یا حتی در اجرای تعهدات خود عملکرد بی نقصی از خود نشان دهد. به واقع، کشورهای ثالث این حقیقت را لحاظ خواهند کرد که کشورهایی مانند آمریکا درگیر ساختارهای «دوحزبی» هستند، نظام های «ریاستی» که در آن اختیارات سیاست خارجه به نحو غیرمتوازنی میان قوای مجریه و مقننه تقسیم شده، و حتی کشورهایی مانند کانادا که دارای نظام های «فدرال» نامتقارن هستند، کم وبیش از یک قدرت مانور محدود و احیانا از نوعی «بدعهدی» مزمن در اجرای تعهدات بین المللی خود رنج می برند. به عبارت دیگر، کشورهای ثالث نسبت به کاستی ها و بدعهدی های جبران شدنی آمریکا در اجرای برجام عمدتا یک نگاه «سیستمیک» و «ساختاری» اتخاذ می کنند و ازاین رو با رواداری و تساهل بیشتر به این قبیل قصورهای آن نگاه خواهند کرد. تفاوت نگرش ایران- اگر به واکنش تند نسبت به تخلفات جبران شدنی آمریکا منجر شود - می تواند موجب بهره برداری سیاسی و دیپلماتیک از جانب جریان جنگ طلب در آمریکا شود. در نتیجه، لازم است مسئولان دولت ایران، هم در گفتمان و هم در اتخاذ واکنش به اتفاق اخیر واقع بینی، حساسیت دیپلماتیک و ظرافت بیشتری از خود نشان دهند. به بیان دیگر، اگر بنا باشد با یک نگاه «صفر و صدی»، حتی تعلیق بند های مربوطه ایسا از جانب رئیس جمهور آمریکا را مستحق «واکنش تند» ارزیابی کنیم (حال اینکه چنین اقدامی کاملادر تطابق با برجام است)، چه بسا جامعه بین المللی، ایران را برهم زننده برجام و ناقض اصل حسن نیت در اجرای این قرارداد تلقی کند.3) سوم اینکه لازم است با روی کارآمدن دولت ترامپ، مسئولان کشور - ضمن رعایت اصول پایه ای سیاست خارجه کشور - نسبت به احتمال افزایش تنش با آمریکا حساس و هوشیار باشند. چینش کابینه دولت ترامپ، مواضع بسیار تند او علیه ایران، اتهام های مکرر تیم سیاست خارجه او درباره «نقض برجام از جانب ایران»، تمایل او به دستیابی به یک «معامله بزرگ» با روسیه، همسویی مجلسین نمایندگان و سنا با دولت او و نزدیکی اش با نخست وزیر رژیم اسرائیل، همگی نشان از یک صف آرایی بی سابقه و تمام قد علیه ایران دارد. یک صف آرایی درخور ملاحظه که سال هاست طیف ایران ستیز و جنگ طلب در دستگاه نظامی و سیاست خارجه آمریکا در انتظار و در پی تشکیل آن بوده است. در نتیجه، ضروری است موضع گیری ها و اظهارات در مورد توافق هسته ای - بیش از آنکه تابع محاسبات انتخاباتی و ملاحظات سیاست داخلی باشد - مبتنی بر ملزومات و ضرورت های فضای جدید بین المللی باشد. اولین و مهم ترین گام در این راستا، پرهیز از افتادن در دام هایی است که جریان جنگ طلب در واشنگتن برای تحریک ایران به اتخاذ مواضع تند و واکنش های تهاجمی پهن کرده است. در فضای جدید، ایران دیگر نمی تواند پذیرای ریسک ازدست دادن همراهی جامعه بین المللی باشد و به همین دلیل لازم است مسئولان مربوطه در اتخاذ مواضع و سیاست های خود – به ویژه در رابطه با برجام - حساسیت و ظرافت بیشتری داشته باشند.
                