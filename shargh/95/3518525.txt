شنبه ۳۰ بهمن ۱۳۹۵
-----------------------------------------
یادداشت. اقتصاد
-----------------------------------------
اقتصاد پولی و بانک ها در سایه شبه پول
-----------------------------------------

                    سطح نقدینگی از مرزهای روانی خود گذشته است و روند اصلاحات لایحه بودجه 96 در مجلس و افزایش بودجه کل کشور در این کمیسیون و رشد بیش از 14،7 درصدی، فشار بیشتری را برای خلق بدهی و انتشار اوراق به دولت وارد کرده و موجب افزایش نبود تعادل در ساختار نقدینگی به نفع شبه پول می شود. درباره بالابودن سطح نقدینگی در شرایط کنونی کشور، باید گفت بالابودن سطح نقدینگی اگرچه از یک سو آسیب برای اقتصاد است؛ اما از طرف دیگر، بیانگر مدیریت بحران شدیدی است که دولت به عنوان یک ضربه گیر اقتصادی، این شوک را با خلق بدهی مهار کرده و با اعمال سیاست های پولی انقباضی، نگذاشت مردم با تورم بسیار شدیدی که اقتصاد را تهدید می کرد، روبه رو شوند. در واقع درآمدهای نفتی از دیر باز به عنوان یک ورودی به جریان پولی کشور، بخش اصلی و باکیفیت نقدینگی اقتصاد را تشکیل داده اند و بدون هیچ دغدغه و اعمال سیاست پولی، بهترین نوع بالانس پولی را در ساختار نقدینگی به وجود آورده اند. همواره «دارایی خارجی» در سطح بالایی قرار داشته است و اگر دولت ها اقدام به خلق بدهی می کرده اند، از محل درآمدهای نفتی تعادل به ساختار نقدینگی برگشته است؛ اما در شرایط تحریم های اقتصادی و زمان کاهش قیمت نفت و به دنبال آن کاهش سطح تولید و صادرات نفت و بلوکه شدن دلارهای نفتی در نتیجه تحریم ها، لزوم چاره اندیشی در اقتصاد از مسیر دستوری، همچنین اعمال سیاست هایی برای تامین مالی و نقدینگی کشور و بنگاه های اقتصادی، خود را بیشتر از هر زمان دیگری نشان داد و تغییر و اصلاح ساختار پولی که در بدنه نظام بانکی است، بیش از هر زمان دیگری ضروری شد. دولت تدبیر و امید تلاش بسیار زیر بنایی در حفظ شرایط اقتصادی کشور و مدیریت کاهش شدید «دارایی خارجی» کرده و در کنار سیاست های پولی، اهتمام بالایی به اصلاح نظام بانکی و تدوین نظام نامه هایی برای بهبود این ساختار داشت. از سال 92 نقطه عطفی در روند رابطه رشد نقدینگی و تورم اتفاق افتاد و رابطه تورم و نقدینگی که همواره در یک راستا بود، برخلاف جهت هم به حرکت درآمدند و هرچه نقدینگی بیشتر شد، تورم کمتر شد؛ درواقع تورم ساختاری که اصلی ترین علت بروز رشد نقدینگی در کشور بود، جای خود را به سایر عوامل داد و حتی این رابطه علی به گونه ای تغییر یافت که برخی افزایش رشد نقدینگی و جمود دارایی ها را علت کاهش تورم دانستند. در شرایط کنونی، بیشترین حجم نقدینگی را شبه پول تشکیل می دهد که از جنس اعتبار و بدهی است. از حجم کلی نقدینگی بالغ بر 1030 هزار میلیارد از آن شبه پول که عمده آن را سپرده های بانکی تشکیل می دهند، است. حجم شبه پول نیز با رشد 17،1درصدی نسبت به اسفند سال گذشته و 27 درصد نسبت به آذر سال قبل همراه بوده است.این رشد بالای شبه پول نیاز به مدیریت دارد و دولت باید در راستای اصلاح و مدیریت ساختار نقدینگی از انتشار اوراق بدهی جدید خودداری کند. حجم نقدینگی به مرزهای روانی خود نزدیک می شود و نیاز است اقدامی جدی تر برای مدیریت آن اعمال شود. رشد نقدینگی در آذر امسال نسبت به سال گذشته، حدود 28،1 درصد بوده است و در آن، میزان نقدینگی در انتهای سال گذشته 1017 هزار میلیارد تومان بوده است که با رشد 16.5درصدی، 170 هزار میلیارد تومان رشد کرده و به 1184 هزار میلیارد تومان رسیده است. در مجموع، رشد نقدینگی که در پایان آذر امسال در مقایسه با دو سال گذشته، یعنی آذر 1393، 18.2 درصد افزایش داشته و 440 هزار میلیارد تومان رشد کرده است. با وجود اصلاحات فراوان دولت برای تقویت بخش باکیفیت تر پایه پولی اقتصاد، یعنی «دارایی های خارجی»، درحال حاضر جزء بی کیفیت این متغیر، یعنی «مطالبات بانک مرکزی از بخش های دولتی و بانکی» است که بیشترین رشد را دارد. مطالبات بانک مرکزی از بخش دولتی در نیمه اول سال جاری رشد 78.5 درصدی داشته و رشد بدهی بانک ها به بانک مرکزی در شهریور سال جاری به نسبت اسفند سال گذشته، 12.7 درصد گزارش شده که سهم 6.9 درصدی در رشد پایه پولی داشته است. به نظر می رسد دلیل بدهی دولت به بانک مرکزی، هموارسازی در بودجه دولت باشد و علت افزایش بدهی بانک ها به بانک مرکزی نیز افزایش پرداخت تسهیلات از سوی بانک ها با وجود تنگناهای مالی شدید این بانک ها بوده است. با این تصویر از شرایط فعلی نقدینگی، ضروری است ترمیم ساختار نقدینگی و بهبود درآمدهای خارجی، به عنوان یک اضطرار، در دستور کار دولت باشد و مهم ترین محل این اصلاحات، بودجه 96 است. کمیسیون تلفیق مجلس اقدام به افزایش اوراق بدهی کرده و رشد بودجه کل را به بیش از 14 درصد رسانده است که ضرورت آن، خلق بدهی بیشتر را ایجاب می کند. این موضوع منجر به افزایش رشد نقدینگی می شود و اگرچه در دل خود اقدامی برای خروج از رکود است؛ اما چون با ورود دارایی خارجی همراه نیست، منجر به افزایش انتشار اوراق و اعتباراتی می شود که با افزایش شبه پول، ساختار نقدینگی کشور را از شرایط فعلی نامتعادل تر می کند.
                