دو‌شنبه ۲۱ تیر ۱۳۹۵
-----------------------------------------
یادداشت
-----------------------------------------
کیارستمی و روایت زندگی
-----------------------------------------

                    موضوع هنر، روح زندگی و کار هنری متفاوت و ممتاز از دیگر امور است. شاید کسانی باشند که بسیار افتخار آفریده و ده ها پروژه عمرانی بنا کرده و بنگاه ها و کارخانه های بسیاری ساخته اند و با وجود همه فوایدی که برای جامعه داشته اند، در ذهن قاطبه مردم به اندازه یک قطعه شعر، یک فیلم، یک نقاشی یا یک اثر هنری فاخر جا نگرفته اند. عباس کیارستمی از آن دست هنرمندانی است که با خلق چند اثر هنری در ذهن جهانیان جای گرفت و موجبات تحسین بسیاری را برانگیخت. تا آنجاکه صاحب نظران می گویند او بعد از حکیم ابراهیم عمر خیام نیشابوری، شناخته شده ترین هنرمند ایرانی در اروپاست. کیارستمی بیش از آنکه یک نویسنده، شاعر، نقاش و عکاس باشد؛ یک فیلم ساز مشهور است و ممیزه اصلی فیلم های او، پرداختن به اهمیت زندگی انسان هاست و امتیاز بررسی و چگونگی «مفهوم زندگی» در آن است که این واقعیت اساسی در جامعه پرآشوب مدرن، پست مدرن و پساپست مدرن صنعتی به تدریج کم رنگ شده و به فراموشی سپرده می شود. به زعم او حتی خود هنرمندان که هریک با هنر خویش به زیبایی ها و عناصری از روح زندگی می پردازند از مفهوم اصلی زندگی غافل اند و به ماندگاری آثار، بیش از زندگی خود می اندیشند و کیارستمی با تشخیص همین نکته می گوید اگر قدرت داشته باشم ترجیح می دهم خودم زنده بمانم؛ بیش از آنکه به ماندگاری آثارم بیندیشم؛ اما گویا طبیعت این را نمی پذیرد و من هم باید بروم. با این نکات است که این هنرمند زندگی را چون «طعم گیلاس» معنا می کند و به تصویر اسانس طبیعی آن که جز با جاری شدن تعریف شدنی نیست می پردازد و «مثل یک عاشق» به زمان حال خیره می شود و به مفهوم عشق درلحظه های کوتاه، نسبی و گذرا می نگرد. از نظر او عشق مثل حیات و مرگ قطعی نیست و در یک نوسان عاطفی بین عاشق و معشوق بالاو پایین می شود و به سان دوره بارداری، آدمی از عشق نیز روزی فارغ می شود. او در فیلم هایی که از عمد بدون داستان ساخته است، در رویکرد حرفه ای خود، بازیگران فیلم را بیش از هنرنمایی و ادبیات جاری آنها با احساساتشان نسبت به سوژه ها ارزیابی می کند؛ تا در کارگردانی و هنرپیشگی نیز شمه ای موثر از روح زندگی یعنی «احساس انسانی» را تعقیب کند. کیارستمی احساس را از دریچه زیباترین قاب خداوند یعنی همان چشم فرد تشخیص می دهد و تاکید می کند خلاقیت، یک امر فردی است و هنرمند واقعی همواره احساس تنهایی می کند و این کاراکتر متفاوت چشم هاست که فراتر از بیان چنین احساسی را لو می دهد و رسوا می کند. درواقع او می خواهد هنر را با اسانس و هویت طبیعی انسان درآمیزد. در نظر کیارستمی هنرمند با زندگی بازی می کند و بازی می کند تا دیگران بهتر زندگی کنند.او با رویکردی متفاوت و نو به پدیده سینما پرداخت و سادگی مبتنی بر هنر و طبیعت را در مقابل همه پیچیدگی های جامعه قرار داد تا در تردید بر سر دوراهی های باور، ستایش و بازگشت به زندگی بر هرچیز دیگر ترجیح داده شود. کیارستمی مثل دیگر فرهیختگان در زمانه مهجوریت فرهنگ و هنر در ایران، با وجود استقبال جهانیان و توفیق کسب نشانه های برتر سینما از فستیوال های معتبر، با محدودیت های ناشی از قشری نگری و تنگ نظری های ویژه به سینما مواجه بود؛ اما همچنان بر آن بود «زندگی ادامه دارد». جبرهای نظام اجتماعی و سانسورهای تودرتو و خودسانسوری در ارائه هنر موجب شده برخی از هنرمندان نیز آسیب ها و مرضناکی عقده ها و کینه های جاری در جامعه را درون خود نهادینه کنند و آن صداقت و شفافیت لازم را در برخورد با آثار نداشته باشد و ازهمین روست هنگامی که موفقیت های جهانی برای اثری ایرانی به دست می آید، برخی به جای آنکه جشن بگیرند و به ترویج آن بپردازند تا در جامعه پذیری فرهنگی و حفظ و ارتقای هویت جوانان از آن بهره گیری شود و عمق و غنای فرهنگی این جامعه مظلوم در روزگار غربت هنر، درفرایند جهانی شدن سرافرازانه ارائه شود و قوام یابد؛ به تشویش اذهان دامن می زنند. برای نمونه بنگرید به پیروزی فاخر و غرور آفرین اصغر فرهادی در کسب جوایز اسکار و کن و بررسی کنید واکنش های برخی از دوستان هنرمند مثل بهروز افخمی را که ارزش ها و کارکردهای مثبت آن کار ها و پیامدهای عظیم را ندیدند و هم صدا با صداوسیمای کنونی با مطایبه و کنایه به تخطئه پرداختند. هرچند قاطبه قشر آزاده و فرهیخته ایران همواره قدردان این آثار و موفقیت ها بوده اند و با همه محدویت های موجود، بدون توجه به دسته بندی های خاص، همواره پاسداشت اهتمام بلند هنرمندانی مانند کیارستمی، اصغر فرهادی و حاتمی کیا را در نظر داشته اند؛ اما در کل جامعه و به گونه ای که بیشتر در فرهنگ عمومی ما رایج شده به قول یک فیلمساز گویا همه هنرمندان یک مرگ به جامعه ایران بدهکارند و تا زمانی که زنده اند آنچنان که شایسته است به آنها توجه نمی شود. اینک بر همه ماست دریابیم افرادی همانند کیارستمی را که برای اشاعه فرهنگ، هنر و عزت ایران در جهان کیمیا و تکرارناپذیرند. روحش شاد و نامش جاویدان باد.
                