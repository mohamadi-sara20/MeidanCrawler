دو‌شنبه ۱۳ دی ۱۳۹۵
-----------------------------------------
یادداشت. اقتصاد
-----------------------------------------
چرا نرخ ارز بالارفت؟
-----------------------------------------

                    نرخ ارز، نسبت بهای پول خارجی به داخلی است. مانند قیمت کالابه پول داخلی، پول خارجی نیز قیمتی دارد. در دولت قبل بهای دلار به چهار هزارو 700 تومان رسید، ولی در این دولت تا یک ماه پیش تقریبا در حدود سه هزارو 200 تا سه هزارو 500 تومان مهار شده بود. چگونه است در این دولت در سه سال ونیم بهای کالاهایی نظیر گوشت قرمز، برنج یا لوازم خانگی بالارفتند و متوسط تورم بیش از 15 درصد بود، ولی بهای پول خارجی مثل دلار بالانرفت؟ تورم بود و ارزش پول داخلی هر سال کاهش می یافت، چون قدرت خریدش کاهش می یافت، اما چرا در برابر خرید پول خارجی کاهش ارزش نشان نمی داد؟ مگر پول داخلی متناسب با پول خارجی کاهش ارزش داشت؟ یعنی تورم ما با تورم خارج -مثلاآمریکا که مبدا دلار است- هر سال به یک نسبت بوده است؟ مسلما خیر! برای پاسخ و رفع ابهام، ابتدا باید اشاره ای به انواع نظام های پولی در مواجهه با پول های خارجی کرد و مختصرا شرح داد. الف) نظام ثابت ارزی مانند عربستان که همواره دولت یک نرخ اعلام و آن را مهار می کند (به هردلیل، به هر طریق و به هر روش محاسبه، فعلامحل بحث ما نیست). ب) نظام عکس آن که اجازه می دهد عرضه و تقاضای آزاد بازار، نرخ ارز را مشخص کند. کارکرد فارکس متعلق به این نوع است. ج) نظام ارزی شناور مدیریت شده که بانک مرکزی ج. ا. ایران این را برگزیده است. در این سبک، بهای ارز براساس نظر کارشناسی، مثلامقایسه ارزش دو سبد کالادر ایران و اروپا یا آمریکا، مشخص می شود، فرضا سه هزارو 200 تا سه هزارو 500 تومان، آن گاه حول این محور بهای ارز مدیریت می شود؛ اگر کمتر از سه هزارو 200 شود، بانک مرکزی شروع به خرید و جمع کردن دلار می کند (تقاضا را بالامی برد) تا افزایش بها یابد و هنگامی که بیشتر از سه هزارو 500 شود، می فروشد تا با افزایش عرضه بهای ارز کاهش یابد. با این عملکرد، حاشیه سودی خواهد داشت که بودجه ریالی دولت نیز با آن تقویت می شود. با این توضیحات، به پاسخ این سوال می پردازیم: چرا بهای ارز در یک ماه گذشته رشد کرد؟ عرضه ارز در اقتصاد ایران تقریبا انحصاری است. دولت و شبه دولت (بخش عمومی غیردولتی) بیش از 95 درصد استحصال پول خارجی را در اختیار دارد و کم وکاست آن می تواند بر بهای ارز به شدت تاثیرگذار باشد. با وجود رشد قیمت ها و درآمدها و تاثیر منفی بر موازنه تجارت خارجی غیرفسیلی (هر گاه ارزش پول داخلی بالانگه داشته شود، واردات مناسب تر از صادرات خواهد شد)، در بیش از سه سال گذشته حول محور گفته شده مدیریت شده است. این کارکرد ایجاد فشار می کند و فنر ارزی در نقطه ای بیش از گذشته در جهت مخالف نیرو وارد می کند و از مهار می گذرد؛ امروز چنین شده است. انتظار عقلانی از رشد بهای ارز نیز مزید بر علت شد. در لایحه بودجه 96 اعلام شد: 1. دلار دولتی از دوهزارو 300 به سه هزارو 300 افزایش می یابد. 2. دلار تک نرخی خواهد شد. 3.کسر بودجه 96 دولت گویای تورم و کاهش مجدد ارزش پول داخلی و فشار بیشتر نیروی مخالف نرخ ارز در آینده نزدیک خواهد بود. گران شدن نرخ ارز خوب است یا بد؟ تورم در کالا، پول، دستمزد و حتی در تسهیلات مالی خوب نیست؛ به ویژه وقتی رشد قیمت ها بیش از رشد درآمدها باشد و قدرت خرید مردم ضعیف شود؛ اما نمی شود در بلندمدت بهای کالاها رشد کند و به طور ساختگی بهای پول خارجی حفظ شود. نگهداری پول خارجی در اندازه غیرواقعی برای جامعه هزینه دارد. قیمت ها در مناسبات هماهنگ عمل می کنند و اگر قرار بر مدیریت باشد، به این هماهنگی توجه می شود. تغییرات ناهمگون قیمت ها در بازارهای کار، کالا، پول و سرمایه، به ویژه در مواجهه با خارج (تراز پرداخت ها)، سازوکار هماهنگ را ناهماهنگ و نامتعادل می کند و برای جامعه هزینه ساز می شود. اگر قرار باشد ارزش پول خارجی در دوره چندساله حول محوری حفظ شود، باید در آن دوره تورم داخلی با خارجی که مبادی ارز هستند، نیز متناسب حرکت کند تا ارزش تولیدات داخلی در برابر خارجی پابرجا بماند؛ در غیر این صورت موازنه پرداخت ها به سود یک طرف و به زیان طرف دیگر تغییر خواهد کرد. برای مثال، نمی شود در چند سال مورد نظر، تورم دلار سالانه به طور متوسط پنج درصد باشد، ولی ریال تورم 15 درصد را تجربه کند، 10 درصد اختلاف با پول نفت تا چه زمانی می تواند ادامه یابد؟ فشار تصاعدی آن را نمی شود در بلندمدت تحمل کرد. بازار پول درنهایت طبق قواعد عمل می کند، برای پاسخ به دیگر بازارها موزون می شود و از کسی دستور نمی گیرد. هر ناموزونی، متغیرهایی را تغییر می دهد و به جایی از اقتصاد ایران خسارتی وارد می کند. فرضا نمی شود ارزش طلارا نسبت به بهای جهانی ارزان نگه داشت، چون از کشور خارج می شود، نمی توان گران نگه داشت، چون ورود بی رویه می یابد و دردی از اقتصاد ایران دوا نمی کند! البته قیمت ها در بازارها نوسان دارند و گاه از تعادل خارج می شوند و بدون توجه مدیریت، بحران ساز نیز می شوند؛ بنابراین مدیریت و تنظیم اقتصاد کلان ضرورتی اجتناب ناپذیر است و ذهن سپردن و امیدبستن به سازوکار آزاد بازار رسم خردورزی در علم اقتصاد نیست و خلاف تجربه است. در نظام ارزی شناور مدیریت شده، چه وقت، چرا و چگونه باید اجازه تغییر ارزش داد؟ این به وضعیت اقتصاد ایران و عقاید تصمیم گیران بازمی گردد. صرف نظر از عقاید که در چه نظامی از اندیشه اقتصادی سیر کند و اقتضای سیاسی چه باشد، حساسیت یا کشش قیمتی تقاضای ارز در اقتصاد ایران در این زمینه تعیین کننده است؛ آیا غیرارادی مانند یک کالای ضروری عمل می شود و غیرحساس است؟ یا مانند یک کالای تجملی عکس العمل نشان می دهد؟ بستگی به وابستگی اجزای اقتصاد ایران دارد، مانند بخش تولید که چه اندازه ارزبر یا ارزآور است؟ سبد تجاری غیرفسیلی دارای چه ترکیبی باشد و مناسبات صادرات در برابر واردات چگونه باشد؟ چه اندازه اقتصاد کشور می تواند سبد تجاری را خودکار- متاثر از تغییر ارزش پول خارجی-، پالایش کند؟ و چه مقدار اقتصاد ایران از خود نوسان شدید و غیرعادی نشان ندهد و مقاوم باشد؟ یارانه، مالیات، تبعیض در نرخ ارز، حجم پول و... هیچ یک فی نفسه خوب و بد ندارد که گاه بعضی متاثر از نظام آزاد بازار سرمایه داری، با یارانه و نرخ ترجیحی ارز مخالفت می کنند.یارانه همان مقدار هزینه اجتماعی به بار می آورد که مالیات! چرا با مالیات مخالف نیستند، اما با یارانه به دلیل تغییر قیمت ها مخالفت می ورزند؟ درحالی که هر دو انطباق قیمت ها بر همدیگر را ناموزون می کند! با وجود این آثار، اینها همه ابزار سیاست گذاری و تنظیم اقتصاد کلان هستند. به کمک این ابزارها باید فضای کسب وکار را بهبود بخشید، موجب رشد سرمایه گذاری شد و اشتغال را رشد داد تا بخش تولید با ادبیات رقابتی پیش رود و بتواند در برابر اقتصاد جهانی مقاومت کند. یارانه، نرخ ترجیحی ارز و مانند اینها، اگر بخواهد سبب فرصت طلبی (رانت جویی) شود و تنبلی به بار آورد، نباید به کار گرفته شود و ایفای نقش کند. در جوامع در حال توسعه اغلب متاسفانه چنین است. اما استفاده نکردن از این ابزارها (به دلیل تالی فاسد)، سبب عبور نکردن از شرایط نامطلوب فعلی می شود. بی کاری شدید، فقر، صنایع وابسته به بیرون و... همچنان عذاب آور خواهد بود. تا شرایط برای کارکرد بازار مدیریت شده فراهم نباشد، اقتصاد ایران در شرایط آزاد از اقتصاد بیرون آسیب می بیند، چون نمی تواند رقابت کند. پس این ابزارها باید در خدمت فرایند بومی سازی و خلاقیت در اقتصاد ایران باشد. باید جلوی فساد را گرفت، نه آنکه جلوی کارآفرینی - متاثر از سوءاستفاده و فساد احتمالی- گرفته شود! حتی آزادترین نظام های اقتصادی این نوع مدیریت ها را در اقتصاد کلان اعمال می کنند، ما تحت تاثیر نظریه های در خلاهمچنان بر ضرورت نداشتن دخالت متولیان اقتصاد کلان اصرار می ورزیم. اگر مبتنی بر مطالعه و از پالایش فکری عبور کرده باشد (نقادی شده باشد) تا از انطباق نسبی بر اقتضای اقتصاد ایران اطمینان نسبی حاصل شده باشد، دخالت موجه و سیاست گذاری موثر خواهد بود.
                