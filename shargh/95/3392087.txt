چهار‌شنبه ۲۳ تیر ۱۳۹۵
-----------------------------------------
سرمقاله
-----------------------------------------
افکار عمومی و بازسازی اعتماد
-----------------------------------------

                    می دانیم مطابق قانون گرشام (Gersham’s Law) در اقتصاد هرگاه مسکوکات و پول های سکه ای مبادله شود، پول بد، پول خوب را از رواج می اندازد. این قانون اقتصادی به سادگی می گوید، سکه ای که ارزش آلیاژش با ارزش اسمی اش یکسان نیست (پول بد) می تواند به سرعت جای سکه ای را که ارزش آلیاژش با ارزش اسمی اش برابر است (پول خوب) بگیرد. در مبادله اجتماعی میان این دو نوع سکه، چون در ظاهر ارزش اسمی سکه خوب و بد یکسان است ولی در عیار ساختشان متفاوت اند، افراد پول خوب را به خاطر ارزش ذاتی اش از مبادله خارج می کنند و پول بد را جایگزینش می کنند. پول کم ارزش چنان رایج می شود که دیگر جایی برای توزیع پول باارزش باقی نمی گذارد. این قانون را عینا می توان به حوزه مسائل سیاسی و اجتماعی نیز سرایت داد. رواج بعضی از شایعه ها و خبرها در سیاست و اجتماع از قانون گرشام تبعیت می کند. یک شایعه و خبر کم ارزش و نازل، جا را برای خبری مهم و حیاتی تنگ می کند و با آن، چنان معامله می کند که محتوای خبر حیاتی به حاشیه هل داده می شود تا اساسا فراموش شود. جایگزینی خبر با محتوای ارزشی کم و کمتر تعیین کننده، خود را در عرصه افکار عمومی آن قدر شاخ و برگ می دهد و بر افکار مسلط می شود، تا اذهان، خبر تعیین کننده و باارزش را در تبادل اطلاعاتشان نادیده بگیرند. آن گاه است که در افکار عمومی اولویت ها جابه جا می شود؛ به جای حساسیت به موضوع و مسئله ای که سرنوشت ملی به آن قائم و وابسته است، خبر و مسئله ای توزیع می شود و...رواج می یابد که به مراتب کم اهمیت تر و از درجه تاثیر نازل تری برخوردار است. در انبوه ماجراجویی هایی که دولت نهم و دهم بر پیکر کشور تحمیل کرد، امنیت ملی تا مرز و لبه پرتگاه جنگ پیش رفت و سرمایه فوق تصور 700 میلیارددلاری از فروش نفت در تاریک خانه دروغ، سوءتدبیر و تحقیر ملی گم و گور شد. هم سرایان و حامیان دولت پیشین و اعضای آن همچنان با استعدادی شگرف در پوست کلفتی، مدعیانه دستاورد شوم خودشان را با فرافکنی به گردن دولت بعد از خود می اندازند و از ادامه سیاست تخریبی خود ابایی ندارند. آنان اعتراف نمی کنند حذف سازمان برنامه و بودجه برای کشور چه عواقبی به بار آورد. نمی گویند با تعطیل کردن این سازمان، هرگونه نظارت بر تعیین دستمزدها و حقوق های دولتی و معیار انتخاب افراد در دوایر استخدامی دولت برحسب شایستگی و کارآمدی را یک شبه دود کردند و به هوا فرستادند. اکنون کسانی که از این عواقب مخرب مطلع بودند و از زیانش برای منافع عمومی آگاهی داشتند و عمدا و منافع جویانه در هم پیمانی با دولت پیشین سکوت پیشه کردند، دستمزدهایی را که سلیقه گرایانه و قبیله گرایانه به صورتی قانونی درآوردند، در دولت یازدهم به عنوان خبری بحران ساز و نشانه انحرافی عظیم و فسادی عمیم رونمایی کردند. با محدود نگاه داشتن آن به چند مورد در دولت، غوغایی از افشاگری بر ضد دولت به راه انداختند. بدون آنکه بخواهند منطق این افشاگری را از دولت دکتر روحانی فراتر ببرند. افشای فیش های حقوقی با مهندسی محدود نسبت دادن به دولت تدبیر و امید، به کانون خبری فراگیر در رسانه ها و شبکه های اجتماعی درآمده است. بدون آنکه از علت یابی و چرایی تعطیلی عامدانه سازمان برنامه و بودجه و چاله سیاهی که از آن700 میلیارد دلار که تاکنون سرنوشت نامعلومی یافته است و بانی حوادثی مانند فیش های حقوقی بوده است، سراغی بگیرند. جابه جایی مسئله و خبری اصلی با متفرعات آن. آری فیش های حقوقی دست پخت تعطیل کردن سازمان برنامه و بودجه در دولت پیشین بوده است؛ ساختاری که با کنارگذاشتنش و غیبتش، درآمد 700 میلیارددلاری دولت نهم و دهم معلوم نشد در کدام ناکجاآباد میل وحیف شد و مردم را از مواهبش محروم کرد. به جای بررسی و وارسی از سرمایه غیرقابل قیاس ملی که چه شد، کجا رفت و چرا کشور با داشتن چنین منبع عظیمی، دارای بالاترین نرخ بی کاری، حاشیه نشینی، تورم و نابودی زیرساخت های اقتصادی در دولت احمدی نژاد به حال خویش رها شد؟ رقم این سرمایه ملی آن قدر چشمگیر و رویایی است که حتی تحریم ها نمی توانستند اوضاع کشور را به روزگاری بیندازند که دکتر روحانی از آن با تعبیر آوارشدنی که نیاز به آواربرداری دارد یاد کرد. مطابق قانون گرشام، خبر و مسئله اساسی و ملی برای آنکه سرگردان و بی پاسخ بماند و وجدان عمومی آن را به طاق نسیان بسپارد، لازم است با پسماندها و محصولات فرعی اش جابه جا و عوض شود.اذهان عمومی را به سوی اخبار فیش های حقوقی 20 و 30 میلیون تومانی جلب و مات کردند؛ مات خبری که در برابر آنچه واقعا باید پیگیری شود قطره نیز به حساب نمی آید و هم با پنهان نگه داشتن ضایع سازی کلان منافع عمومی، مردم را برای دانستن حقوقشان در این بازی شطرنج، مات کردند. باز به یاد داریم در دولت پیشین به جای پیگیری مطالبات عظیم ملی که در تاریک خانه ها بی پاسخ می ماند، به مسئله ادبیات و گفتار سبک و خفیف رئیس دولت نهم و دهم مانند آب را بریز آنجا... و... با آب وتاب بها داده و پررنگ می شد، آن هم برای حجاب کشیدن بر افکار عمومی. یعنی برای پوشاندن صد عیب نهان، پیروی از همین قانون گرشام در دستور کار قرار داشت، چنان که امروز حساسیت افکار عمومی نسبت به تبعیض، بی عدالتی و میل وحیف اموال عمومی بحق و ستودنی است، اما باید مراقب بود با تعویض و جابه جایی کپی به جای اصل و حاشیه به جای متن از روحیه حق طلبی ملت سوءاستفاده نشود و از طریق باژگونه نمایی، حقوق اصلی و بنیادین مردم بیش از پیش ضایع نشود و در تاریکی پوشیده نماند.2. راست است که دولت دکتر روحانی در برابر خبر فیش های حقوقی واکنشی دیرهنگام بروز داد. اما خوشبختانه در برابر این پدیده کسانی در دولت استعفا کردند و بخشی از این حقوق به صندوق دولت بازگشت و دولت از مردم عذرخواهی کرد. با تاکید مقام معظم رهبری قطعا پیگیری های دولت جدی تر ادامه خواهد یافت و گزارشش به صاحبان حق یعنی مردم ارائه خواهد شد. پدیده ای که در دولت پیشین از جنس محالات و آرزوهای درگوررفته محسوب می شد. نکته مهمی که نباید از نظر دور داشت، این است که حقوق های نامتعارف تحت دستورالعمل های دولت پیشین، وجه قانونی داشت. ضروری است این حساسیت به کلیه نهادهای نظام گسترده شود. توجه شود به پرداخت هایی که هم نامتعارفند و هم غیرقانونی و از هیچ ضابطه و دستورالعملی پیروی نمی کنند. منطق شفاف سازی و پرده گرفتن از ابهام و تاریکی برای همه نهادها به یکسان رخ دهد. قوه مجریه می تواند بانی و ناظر این شفاف سازی و مسئول ارائه گزارش به مردم باشد. در این میان نباید نهادی از نهاد دیگر، نهادتر و ویژه تر به شمار آید و خود را از نظارت و بازرسی مصون و محفوظ شمارد. چنانکه این منطق به حق، برای بازنگری و تصحیح پرداخت های حقوقی به همه نهادها سرایت کند، آنگاه می توان گفت هیاهوی به وجودآمده در مسیر درستی به جریان افتاده است. اما اگر چنین نشود و افشاگری در سطح دولت دکتر روحانی محدود شود، باید برحسب قانون گرشام آگاه باشیم، قضیه افشاگری فیش های حقوقی ارتباطی به صیانت از منافع ملی ندارد. غرض پشت آن و تحت الشعاع این دست افشاگری ها، ایجاد بی اعتمادی و متزلزل ساختن رکن امید و ناکارآمد جلوه دادن تدبیر آن برای یک دوره ای ساختن دولت تدبیر و امید است. با نشاندن عرضی بر جای ذاتی و فرع به جای اصل، ناکام گذاشتن دولت یازدهم در انتخابات سال 96 را هدف گرفته اند؛ سودای نافرجام گذاشتن مهم ترین دستاورد دولت دکتر روحانی، یعنی برجام و پوشاندن اهمیت و منافع حیاتی و ملی اش از شیوه جنجال فیش های حقوقی و مشابه آن.3. مسئولیت نیروهای عقلانی و اصلاح طلب دراین میان بیش از دیگر نیروهاست. اصلاح طلبان نباید اجازه دهند در فضای رسانه ای و شبکه های اجتماعی، خبرهای فرعی مانند سکه تقلبی رواج یابد و خبرهای تعیین کننده و رقم زننده سرنوشت ملی مانند سکه های با عیار بالااز اعتبار و رواج ساقط شود. پادزهر شیوه های انحراف ساز، صیانت و حفاظت از مهم ترین دستاورد اصلاح طلبی، یعنی اعتماد ملی است. اصلاح طلبان قادرند با سرمایه اعتماد تا حد زیادی مشکلات عمیق و برجای مانده از دولت قبل را کاهش دهند. ریاست سازمان محیط زیست، خانم ابتکار، درباره فاجعه زیست محیطی ریزگردها گفت، کشور ما تا سی سال آینده با این بحران باید دست وپنجه نرم کند. بی اغراق بحران ها و دشواری آفرینی های دولت پیشین با منابعی که میل وحیف شد و یا به یغما رفت، کشور و ملت را مانند معضل ریزگردها تا سالیان سال گرفتار خود خواهد کرد. موثرترین راه کوتاه کردن عمر بحران ها، افزایش سرمایه اعتماد ملی است. اصلاح طلبان در انتخابات سال 92 و 94 آشکارا با این سرمایه توانستند کشور را از غرقاب های خطرناک برهانند. نباید گذاشت این سرمایه که باطل السحر دولت قبل است، فرسوده و کاسته شود. اصلاح طلبان اگر بخواهند اثر سحر و جادو را در فریب افکارعمومی از میان بردارند باید افکارعمومی را تشویق کنند تا با بی اعتنایی و نادیده گرفتن آن، اثر بخشی اش را خنثی کنند. بی اعتنایی و محل نگذاشتن به اخبار غفلت ساز به هسته ای از اعتماد و باور عمومی به سلامت کنش سیاسی اصلاح طلبان نیاز دارد. اصلاح طلبان در تمایز با دولت قانون گریز گذشته، همواره باید آشکار سازند که قدرت را برای احقاق حق مردم می خواهند و نه مردم را به عنوان ابزاری برای رسیدن به قدرت. خطا در عمل سیاسی امری ناگزیز و چاره ناپذیراست. فرق اصلاح طلب واقعی با مخالفان اصلاحات مانند دولت احمدی نژاد که آگاهانه و روشمند به خطاکردن ادامه می داد و با سماجت برای توجیه آن می کوشید، آن است که خطا را می پذیرد و در حد توان برای رفع و جبرانش می کوشد.
                