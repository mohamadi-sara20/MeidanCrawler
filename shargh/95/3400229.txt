سه‌شنبه ۵ مرداد ۱۳۹۵
-----------------------------------------
یادداشت. اقتصاد
-----------------------------------------
کم توجهی مدیران نفتی به مسئله ضریب بازیافت
-----------------------------------------

                    ابتدا برای خواننده محترم یادآوری می کنم که نفت خام در لایه های نفت پذیر در اعماق زمین در دل سنگ قرار دارد؛ سنگی که حالت اسفنجی و تخلخل دارد و نفت خام در میلیاردها سال درون خلل و فرج این سنگ نفوذ کرده است. وقتی مطالعات اکتشافی یک میدان نفتی کامل می شود، حجم بخشی از سنگ مخزن نفتی که نفت در آن نفوذ کرده است، تخمین زده می شود. در کنار این، در جریان حفاری اکتشافی نمونه هایی از سنگ مخزن خارج می شود و در شرایط آزمایشگاهی، میزان فشردگی سنگ و میزان فضای خالی یا میزان تخلخل آن که نفت در آن نفوذ کرده است، مشخص می شود. از حاصل ضرب آن بخش از سنگ مخزن که دارای نفت است و میزان تخلخل سنگ، حجم نفت مخزن نفتی تخمین زده می شود؛ البته همه این تخمین ها با تقریب زیادی مواجه است و اصولاباید دانست که مخزن زیرزمینی نفتی یک پدیده ریسک و نامطمئن است. همه چیز در اعماق زیاد قرار دارد و معلوم نیست که مثلافشردگی سنگ و میزان تخلخل، در همه جای مخزن یکسان باشد. به هرحال آنچه در این مرحله تخمین زده می شود، اصطلاحا «نفت درجا (Oil in Place)» نامیده می شود ولی آنچه مهم است نفت بازیافت شدنی و ضریب بازیافت است. ضریب بازیافت یعنی اینکه چند درصد از نفت از درون این سنگ می تواند بیرون کشیده شود. میادین نفتی از جهات متعددی با یکدیگر تفاوت دارند و ضریب بازیافت نیز از یک مخزن نفتی به مخزن دیگر متفاوت است و بستگی به عوامل زیادی دارد. متوسط ضریب بازیافت در شرایط مخازن نفتی ایران بین 18 تا 27 درصد ذکر می شود. بیشترین سعی و تلاش پژوهش و توسعه دانش و فناوری ها در بخش بالادستی صنعت نفت جهان، در راستای بالابردن ضریب بازیافت است. درعین حال تولید بهینه نشده یا به اصطلاح غیرصیانتی از یک میدان، می تواند ضریب بازیافت را کاهش دهد و بخشی از نفتی را که در شرایط تولید بهینه میدان بازیافت شدنی بود غیرقابل بازیافت کند. کشورها و شرکت های نفتی تمام تلاش خود را می کنند تا ضریب بازیافت را افزایش دهند عناوینی مانند: «بازیافت ثانویه» از میادین نفتی، «روش های پیشرفته افزایش بازیافت» و امثال آن، همه به همین ضریب بازیافت مربوط است. اگر روش ها و اقداماتی به کار گرفته شود که میزان استخراج از میدان را نسبت به ضریب بازیافت اولیه افزایش دهد، به آن تولید اضافی، «تولید ثانویه» گفته می شود. استخراج و تولید صیانتی یا حداکثری و بهینه از میدان، مستلزم مدیریت بهینه میدان و استخراج از آن است که از برنامه اولیه توسعه میدان تا تخلیه کامل نفت بازیافت شدنی یعنی در تمام طول عمر میدان، جریان دارد و روش های گوناگونی برای افزایش ضریب بازیافت وجود دارد و هر روز ممکن است دانش جدیدی در این رابطه حاصل آید.اما در میان همه روش های شناخته شده برای افزایش ضریب بازیافت، تزریق گاز به میدان نفتی، بارزترین و مهم ترین روش است که وضعیت آن در ایران مطلوب نیست.با یک جست وجوی اینترنتی می توان صدها صفحه اطلاعات و ده ها مقاله راجع به اهمیت تزریق گاز و اینکه این امر یکی از مهم ترین و شاید مهم ترین روش افزایش بازیافت است و در همه جا به کار گرفته می شود را به دست آورد. کشور نروژ از سال 1971 تولیدکننده نفت و گاز شده است؛ یکی از مدیران برجسته اداره نفت نروژ (NDP) در اواخر سال گذشته میلادی اعلام کرد از سال 1975حجم عظیمی از گاز به میادین نفتی نروژ تزریق شده است و حاصل آن، افزایش تولید (تولید ثانویه) به میزان دو تا 2،3 میلیارد بشکه بوده است، درحالی که نروژ جزء بزرگ ترین تولیدکنندگان و صادرکنندگان گاز جهان است. مدیر نروژی توضیح می دهد در طول سال های نفتی شدن نروژ، همواره یک چهارم کل گاز تولیدی کشور به میادین نفتی تزریق شده است و این رمز و راز افزایش ضریب بازیافت میادین نفتی نروژ است. وی همچنین توضیح می دهد سوزاندن گاز همراه نفت در نروژ کاملاممنوع است؛ درحالی که در ایران هنوز روزانه حجم عظیمی از گاز همراه نفت (شاید بیشتر از یک فاز پارس جنوبی) در حال سوختن است. جملات زیر عینا از سایت مناطق نفت خیز جنوب گرفته شده است (در تاریخ 2/5/95): «برمبنای مطالعات و تحقیقات آزمایشگاهی انجام شده در زمینه روش های مناسب افزایش بازیافت ذخایر نفت در مخازن کربناته جنوب غرب ایران، تزریق گاز، مناسب ترین روش تشخیص داده شده است. عملیات تزریق گاز در مخازن این شرکت با هدف تثبیت فشار یا افزایش فشار ستون نفت مخزن، صورت می گیرد و این درحالی است که اجرای پروژه های تزریق گاز، علاوه بر افزایش بازیافت نفت از مخازن، باتوجه به هدف های یاد شده، عامل اصلی کاهش مشکلات عملیاتی بهره برداری از چاه ها نیز به شمار می آید». اتفاق نظر مهندسان نفت جهان بر اهمیت تزریق گاز برای افزایش ضریب بازیافت، در حدی است که تعبیری در بین آنها وجود دارد مبنی بر اینکه بعضی از میادین گازی را باید فدای افزایش بازیافت از میادین نفتی کرد. البته گاز تزریقی نهایتا فدا نمی شود و بازیافت شدنی است. تزریق گاز هم فشار مخزن را حفظ می کند و هم چون خود از نوع هیدروکربن است و قابلیت امتزاج با هیدروکربن های داخل مخزن نفتی را دارد، به استخراج بهتر کمک می کند. تجربه حضور شرکت های خارجی در ایران برای افزایش بازیافت نیز حکایت از بی بدیل بودن تزریق گاز دارد. از میان میادین تحت قراردادهای بیع متقابل، بسیاری از آنها مربوط به تولید ابتدایی از میدان (Green Fields)و معدودی مربوط به افزایش تولید از میادین قدیمی(Brown Fields) بوده اند، مگر جز این بوده است که شرکت های نفتی بین المللی طرف قرارداد نیز از تزریق گاز برای افزایش تولید استفاده کرده اند؟ شرکت معروف و بزرگ شل برای افزایش تولید از میادین دریایی سروش و نوروز از روش تزریق هم زمان گاز و آب، استفاده نمود که به هرحال تزریق گاز جزء لاینفک آن بود؛ در عین حال که عد ه ای از متخصصان ایرانی با تزریق هم زمان آب در این میدان مخالف بودند و تنها تزریق گاز را تایید می کردند که نتایج کار نیز گفته ایشان را تایید کرد. با همه این اوصاف، دغدغه چندانی در مدیران بالای وزارت نفت درباره تزریق گاز به عنوان مهم ترین عامل افزایش ضریب بازیافت ملاحظه نمی شود. تقریبا در همه برنامه های پنج ساله، عملکرد تزریق گاز در میادین نفتی بسیار کمتر از تعهدات برنامه ای و اغلب کمتر از یک سوم آن بوده است. این در حالی است که تعهدات برنامه ای نه براساس نیاز میادین نفتی به تزریق گاز بلکه بر اساس اعلام توانایی نفت بوده است. یعنی اگر نیاز میادین به تزریق گاز برای تولید صیانتی را مدنظر قرار دهیم، آنچه تحقق یافته، کمتر از یک چهارم بوده است. اغلب متخصصان نفتی اتفاق نظر دارند که باید حداقل بین 300 تا 350 میلیون مترمکعب در روز تزریق گاز به میادین نفتی بزرگ و قدیمی کشور انجام شود؛ در صورتی که متوسط عملکرد 20 سال گذشته به 90 میلیون مترمکعب در روز نیز نمی رسد. درست است که در بسیاری از سال های این دوره مشکل کمبود گاز داشته ایم و بهره برداری از فازهای پارس جنوبی به دلایل مختلف با تاخیر مواجه بوده است اما کمبود گاز در کشور همه ماه های سال را شامل نمی شده است. اگر دغدغه و قاطعیت کافی در این مورد وجود داشت، می شد با تزریق بیشتر در فصول حداقل مصرف گاز، میانگین تزریق سالانه را بسیار بالاتر برد. در سال های 1381 یا 1382 تصمیم به انتقال گاز سه فاز از تولیدات پارس جنوبی برای تزریق به میدان نفتی آغاجاری گرفته شد و به همین دلیل برای فازهای 6، 7 و 8 میدان گازی پارس جنوبی پالایشگاه های گوگردزدایی (یا اصطلاحا شیرین سازی گاز ترش) در نظر گرفته نشد. درست است که به لحاظ تئوریک تزریق گاز حاوی سولفور یا گاز ترش، در میدان نفتی که خود نیز دارای سولفور بالاباشد، مشکلی ندارد اما از نظر عملی انتقال این گاز در مسافت های دور به لحاظ خورندگی بالای ترکیبات گوگردی و سمی بودن این ترکیبات، خطرناک است. در همان زمان به هشدارهای متخصصان در زمینه خطرناک بودن انتقال گاز ترش در مسافت 510کیلومتری از پارس جنوبی تا آغاجاری توجهی نشد اما در عمل تزریق گاز ترش به میدان آغاجاری تنها مدت کوتاهی ادامه یافت و کمپرسورها و تجهیزات فشارافزایی گاز برای تزریق به این میدان نیز دچار مشکل شد و تزریق به میزان کافی ادامه نیافت و دغدغه چندانی هم در این زمینه در مدیریت بالای صنعت نفت دیده نمی شد. شنیده می شود که اخیرا با بهره برداری از فازهای جدید پارس جنوبی تزریق گاز به میدان آغاجاری از سر گرفته شده است که امید است چنین باشد و تداوم یابد.این درست نیست که مدیریت بالای وزارت نفت از مسئله ضریب بازیافت تنها برای جاانداختن ضرورت استفاده از شرکت های بزرگ نفتی بین المللی (دیروز در قالب بیع متقابل و امروز در قالب IPC) استفاده ابزاری کند، بلکه باید در عمل تعهد خود را در این زمینه ثابت کند و دغدغه و تلاش و پیگیری درباره تزریق گاز یکی از مهم ترین علائم این تعهد است. آیا یک چندم تلاشی که برای جاانداختن قراردادهای نفتی (دیروز بیع متقابل و امروز IPC) شده و می شود، برای حل مشکلات تزریق گاز هم شده است؟ آیا هنوز هم در برنامه های آتی نفت، حجم کافی گاز برای تزریق به میادین نفتی در نظر گرفته شده است؟ این در حالی است که برخلاف بیع متقابل و IPC به راحتی می توان اجماع و حمایت عمومی متخصصان و مدیران کشور را درباره تزریق کافی گاز به میادین نفتی جلب و جذب کرد. علاوه بر این همان طور که در بالااشاره شد؛ البته روش های ارتقای ضریب بازیافت به تزریق گاز محدود نمی شود. اخیرا در نوشته های دیگری نیز توضیح داده ام که شرکت های تخصصی کوچک فراوانی در دنیا وجود دارند که صاحب فناوری هستند و حتی شرکت های مشهور و بزرگ نفتی نیز از خدمات آنها استفاده می کنند و می شود از طریق عقد قرارداد با آنها روش های دیگر را نیز به کار گرفت. قبلاهم نوشته ام در جایی که منافع ملی ایجاب کند حساسیتی نسبت به استفاده از شرکت های خارجی تحت هر نوع قراردادی ندارم اما درباره میادین تولیدی قدیمی اگر مسئله واقعا ضریب بازیافت است، این درست نیست که اگر یک شرکت تولیدی و بهره برداری نفتی، عقد قرارداد با چنین شرکت های کوچک تخصصی را برای افزایش ضریب بازیافت پیشنهاد دهد، با آن مخالفت شود و تنها اصرار بر عقد قرارداد با بزرگان باشد. امید است حالاکه وضع تولید گاز در کشور نیز بهتر شده است، مدیران نفتی تعهد عملی خود به ارتقای ضریب بازیافت را با پیگیری قاطع تدوین و اجرای برنامه های تزریق گاز به نمایش بگذارند.
                