سه‌شنبه ۳۱ فروردین ۱۳۹۵
-----------------------------------------
type_unknown
-----------------------------------------
سفره رنگین احمدی نژاد برای دو بانک
-----------------------------------------

                    شرق: شیفت از بانک های طراز اول جهان به بانک هایی با رتبه پایین و صرافی ها تنها کاری بود که در زمان تحریم برای نقل وانتقال پول می توانستیم انجام دهیم. دیگر انتخابی در کار نبود و ایران امکان بررسی اعتبار بانک ها را نداشت. در اوج تحریم ها در بین سال های 2012 تا ابتدای 2016، کار به جایی رسیده بود که دو بانک «هالک بانک» ترکیه و بانک «آو کنلن» چین فقط کارگزاری نقل وانتقالات پولی ایران را برعهده می گرفتند و وقتی در این نقل وانتقالات ذی نفع نبودند، کارمزدهای بالایی را از ایران طلب می کردند. چنین بود که کارمزدهای چهار تا پنج درصدی در «هالک بانک» و 12درصدی در «آو کنلن» امری معمول بود تا اینکه پای صرافی ها به مبادلات باز شد و کارمزد های 20درصدی هم به واردکنندگان تحمیل شد. مهدی کسرایی پور، مدیرکل اداره عملیات ارزی بانک مرکزی در گفت وگوی خود با «شرق» با بیان این مطالب، اشاره ای هم به دولت قبل می کند. او می گوید: «همیشه خراب کردن خیلی راحت است؛ اما این درست کردن و اعتمادسازی است که زمان می برد. اعتمادی فروریخته، حالاباید این دیوار را از نو چید. قطعا این کار زمان بر و مستلزم پشتکار است، هم در سطح وزارت خارجه، هم در سطح بانک مرکزی و خود بانک ها که باید تلاش کنند تا بتوانیم از این وضعیت بیرون بیاییم. رابطه کارگزاری، کلید صفر و یک نیست که اگر یک را بزنیم همه چیز عادی و اگر صفر را بزنیم، همه چیز خراب شود».مبادلات ارزی در دولت اصلاحات چگونه بوده و با کدام بانک ها رابطه داشتیم؟تا پایان دولت اصلاحات یعنی تا پایان سال 84 کارگزاران بانکی ما طراز اول بودند. یعنی ما در هر کشور اروپایی، با آن بانکی که بهترین رتبه را داشته رابطه کارگزاری برقرار کرده بودیم. مثلاما در آلمان سه بانک تراز اول این کشور با نام های درسدنربانک، کمرزبانک و دویچ بانک رابطه کارگزاری داشتیم. در فرانسه، بانک های کردیت لیونه، بی ان پی پاریبا، کردیت اگری کل و دیگر بانک های طراز اول این کشور، کارگزاری بانک های ایرانی را می پذیرفتند. در انگلستان بانک هایی مانند بارکلیزبانک، استانداردچارتر و اچ اس بی سی، کارگزاران تراز اول ما بوده اند. مثلادر ایتالیا رابطه کارگزاری ما با بانک ناسیونال دلاورو یا همان بی ان ال برقرار بود. در سوئیس کریدیت سوئیس و بانک یوبی اس سوئیس که دو بانک طراز اول این کشور محسوب می شوند، کارگزاران ما بودند. اگر تراز تجاری ایران در آن زمان را بررسی کنید بیشتر مراوده تجاری ما با کشورهای اروپایی آلمان، ایتالیا و فرانسه بوده است. بعد از آن در سال های 85 و 86 در دولت آقای احمدی نژاد، کم کم شرایط سخت تر شد. اتحادیه اروپا و سازمان ملل قطع نامه هایی وضع کردند که شرایط را محدودتر کرد. از این به بعد بانک های طراز اول شروع به قطع روابط کارگزاری خود با ما کردند و ما به سمت کارگزاران درجه دو رفتیم. پس از مدتی شرایط سخت تر شد اما ما در همان کشورها کماکان کار می کردیم و به سمت کارگزاران درجه سه رفتیم. نهایتا از سال 2012 (دی ماه 91) شرایط از همیشه سخت تر شد و سوییفت سرویس دهی خود را به بانک های تحریمی قطع کرد. به تدریج از روی ناچاری به سمت کارگزارانی سوق پیدا کردیم که در شاخص هایی همچون میزان سرمایه و دارایی چندان بزرگ نبودند و از نظر رتبه بندی نیز رتبه پایینی داشتند و در آخر هم در اروپا به هالک بانک ترکیه و در جنوب شرق آسیا هم بانک آو کنلن چین کارگزاران اصلی بانک مرکزی شدند. بانک های تجاری هم هرکدام در این وضعیت بغرنج و پیچیده به دنبال این بودند که به هرحال رابطه کارگزاری خود را حفظ کنند اما قطعا بانک های تراز اول دیگر به آنها هم سرویس دهی نداشتند و مجبور شده بودند به سمت کارگزارانی بروند که از نظر اعتباری چندان نمره های بالایی نمی گیرند. کار به جایی رسید که با بانک هایی که کار کردیم دیگر بحث وضعیت اعتباری آنها چندان مهم نبود. مهم این بود که اولامنابع و پول نفت ما را بتوانند در خارج از کشور دریافت کنند و دوما از محل پولی که آنجا متمرکز می شد، دستور پرداخت های ما را به سایر نقاط، نه منحصرا در همان کشور، صادر کنند. مثلاما با هالک بانک ترکیه که همکاری می کردیم مشکلاتی هم داشتیم.بانک هایی که هنوز حاضر به پذیرش کارگزاری ما بودند مانند هالک بانک، سوءاستفاده هایی نیز از ایران داشتند؟این بانک ها همه پرداخت ها را انجام نمی دادند؛ معمولاپرداخت هایی را که در کشور خودشان بود با اقبال بهتری انجام می دادند. اگر ذی نفع پرداخت حواله ما یا ذی نفع ال سی ما یک شرکت ترکیه ای باشد این را معمولاانجام می دهند چراکه پرداخت در کشور خودشان اتفاق می افتد، اما اگر قرار بود کارگزاری ایران را برای کشورهای دیگر انجام دهند، مشکلات شروع می شد. طبیعتا رابطه بانک های تراز اول اروپایی با ما قطع شده بود و نمی توانستیم این سرویس را از یک بانک اروپایی بگیریم. سراغ بانک هایی می رفتیم که با ما کار می کردند. ما دو بانک بیشتر نداشتیم. هالک بانک ترکیه و بانک آو کنلن چین تنها کارگزاران ما بودند. برای اینکه کشور شان ذی نفع نبود، اولاهمه دستور پرداخت ها و ال سی های ما را اجرا و ابلاغ نمی کردند و بعضا هم اگر اجرا می کردند در قبال آن، کارمزدهای بالامی گرفتند. مثلادر ترکیه کارمزد چهار-پنج درصد و در چین کارمزد 10-11 و شاید 12 درصد بوده است.چینی ها سخت تر می گرفتند؟بله. سخت گیری ها تا حدی بود که خیلی از تجار ما سراغ صرافی ها رفتند. قبلادر انتقالات بانکی، هزینه و کارمزد بالایی نداشتیم. سال های قبل از 84 را در نظر بگیرید. وقتی ما نزد بانک های بلژیک، اتریش، فرانسه و... حساب داریم، مشتری مراجعه می کند، ما ال سی باز می کنیم یا حواله می کنیم و حداکثر هزینه و کارمزدهایی که طبق مقررات خودمان تعریف شده بود، پرداخت می شد که اغلب زیر یک درصد بود. اما وقتی در شرایط تحریم هستیم، به خصوص قبل از اجرای برجام، واردکنندگان ما 12 درصد و حتی بیشتر هم کارمزد پرداخت کرده اند؛ چون از کانال صرافی انتقال پول خود را انجام داده اند. ریسک و هزینه های کانال صرافی هم قطعا بسیار بیشتر از هزینه های بانکی است. بعضا در اوج تحریم ها در بین سال های 2012 تا ابتدای 2016، کارمزد تا 20 درصد هم به واردکنندگان تحمیل شده است. در اواسط سال 91 هم قیمت ارز تقریبا سه برابر و اوضاع بسیار نابسامان تر شد و هم هزینه ها و کارمزدهای نقل و انتقالات یک دفعه متاثر از آن، افزایش یافته بود و هم باعث شد هزینه های بسیار زیادی به تجار و تولیدکنندگان تحمیل شود.ریسک کانال صرافی ها برای تجار چگونه بود؟امن ترین مسیر انتقال ارز، کانال بانکی است؛ بانک مسیر و چارچوب مشخصی برای نقل و انتقال پول دارد. بانک ها قبل از برقراری رابطه، بانک کارگزار را ارزیابی می کنند تا مطمئن شوند از نظر رتبه بندی و اعتبار، بانک مورد نظر مطمئن و معتبر است. حتی در خود بانک مرکزی هم اداره ای تحت عنوان اداره مطالعات و سازمان های بین المللی داریم که بانک ها بعضا برای برقراری رابطه با بانک های خارجی، از این اداره استعلام می گیرند. طبیعتا بانک هر کسی را برای روابط کارگزاری خود انتخاب نمی کند و بحث کارمزدها هم تعریف شده است و هم بانک مرکزی روی این کارمزدها اشراف و نظارت دارد؛ اما در بحث صرافی ها این طور نیست. اگر گفتند کارمزد پنج یا 10 درصد یا بالاتر، مشتری باید تابع خواست آنها باشد. مسیر انتقال هم مسیر امنی نیست. مشتری، پول را به صراف می دهد و ذی نفع را معرفی می کند و بقیه کار برای مشتری شفاف و واضح نیست؛ اما اگر از بانک بپرسید که انتقال پول شما به فلان کشور را از چه مسیری انجام می دهد به راحتی به شما می گوید. در نقل وانتقالات بانکی هم هزینه و هم مسیر کاملامشخص است اما در بحث صرافی ها، آشفتگی دیده می شود.در مذاکرات ایران با 1+5، دستاورد برجام حاصل شد و به سبب آن بسیاری از تحریم ها علیه ایران از جمله تحریم سوییفت برداشته شد. این اتفاق تا چه اندازه به روابط بانکی ایران با دیگر کشورها کمک کرد؟اول باید در نظر داشته باشیم سوییفت هیچ وقت در ایران به طور کامل قطع نبوده است. حتی در اوج تحریم ها یعنی از 2012 تا اجرای برجام در ابتدای 2016 تعدادی از بانک های خصوصی و دو بانک دولتی به شبکه سوییفت وصل بودند و در صورت لزوم از آن استفاده می کردند. سوییفت یک بحث است و بحث رابطه کارگزاری با بانک ها بحث دیگری است. ما اول باید دنبال این باشیم که رابطه کارگزاری با بانک های کشورهایی که فکر می کنیم مشتریان ما بیشترین مراوده تجاری را با آنها دارند، برقرار کنیم. وقتی بانک های نوپا و تازه تاسیس از بانک مرکزی مجوز فعالیت ارزی می گیرند، بررسی می کنند تجار ما با کدام کشورها مراودات تجاری بیشتری دارند بعد با کارگزاران بانکی وارد مذاکره می شوند و برای رابطه کارگزاری به توافق می رسند. مثلایک بانک ایرانی با یک بانک ترکیه ای مذاکره می کند و قرار می شود بانک ایرانی نزد بانک خارجی حساب یورو یا لیر ترکیه باز کند و رابطه کارگزاری داشته باشند. وقتی یک مشتری درخواست صدور یک حواله یورویی در ترکیه دارد بانک ایرانی باید پیامی به کارگزار ترکیه ای بفرستد. فعلابهترین ابزار برای ارتباط بین بانک ها، سوییفت است. سوییفت یک ابزار ارتباطی است که در آن مزایایی زیادی وجود دارد. هم پیام ها استاندارد هستند، هم هزینه ها پایین است، هم سرعت دارد و هم قابلیت دسترسی در همه ساعات و روزها وجود دارد. مهم تر از همه هم امنیت است؛ از سال 1977 که اولین پیام بین بانکی با سوییفت منتقل شده تاکنون حتی یک پیام گم یا هک نشده است. البته ابزارهای دیگری مانند فکس، تلکس و نامه هم برای ارتباط بین بانک ها وجود دارد. سوییفت همه چیز نیست؛ بانک ایرانی قبل از اتصال به شبکه سوییفت باید بتواند با بانک خارجی مورد نظر خود به توافقی برسد که رابطه کارگزاری داشته باشد. اگر این توافق حاصل شد در گام بعدی باید مسیر تعامل مشخص شود که هر دو بانک به نتیجه می رسند از سوییفت استفاده کنند؛ رمز سوییفتی مبادله می شود، از آن به بعد می توانند پیام های رمزدار را در یک بستر امن و سریع منتقل کنند. حقیقت آن است که اجرای برجام برای روابط بانکی ایران بسیار خوب بود. آنچه مهم است اینکه بتوانیم روابط کارگزاری ای را که قبل از تحریم داشتیم، دوباره از نو ایجاد کنیم. دوباره سراغ بانک های تراز اول آلمان، ایتالیا، فرانسه، انگلستان و... برویم و روابط کارگزاری ایجاد کنیم.دراین زمینه موفق بوده ایم؟دراین زمینه بانک های تراز اول اروپایی نگران هستند. این بانک ها به واسطه رابطه با ایران و برخی از کشورهای دیگر، مشمول جریمه های سنگینی از سوی آمریکا شده بودند. بانک هایی مانند بی ام پی پاریبا، بانک استاندارد چارتر، اچ اس بی سی و بانک هایی در آلمان و ژاپن جرائم سنگینی متقبل شده اند. اروپایی ها نگران هستند که اگر دوباره فعالیت خود را با بانک های ایرانی از سر بگیرند از طرف آمریکا (دفتر کنترل دارایی های خارجی (OFAC) وزارت خزانه داری ایالات متحده آمریکا) مجددا جریمه شوند؛ بنابراین هنوز آن رابطه کارگزاری با این بانک های تراز اول شکل نگرفته است اما با بانک های پایین تر این مذاکرات درحال انجام است. این مسئله در سطح وزارت خارجه و تیم های مذاکره کننده ایرانی باید پیگیری شود و با کشورهای هدف صحبت و رایزنی کنند و موضوع را از کانال مذاکرات سیاسی پیش ببرند. درحال حاضر هم رئیس کل بانک مرکزی ایران هم در آمریکا برای شرکت در اجلاس بهاره صندوق بین المللی پول حضور دارد و با وزیر خزانه داری آمریکا هم مذاکره کرده اند که حداقل این اطمینان خاطر از طرف آنها به بانک ها داده شود که اگر در چارچوب برجام با ایران کار کنید، جرائمی متوجه شما نمی شود. اگر خیال بانک ها راحت شود، آن وقت قطعا این ایجاد روابط کارگزاری سرعت می گیرد و به سمت شرایط نرمال می رویم. همیشه خراب کردن خیلی راحت است اما این درست کردن و اعتمادسازی است که زمان می برد. دیوار اعتمادفرو ریخته، حالاباید این دیوار را از نو چید؛ قطعا این کار زمان بر و مستلزم پشتکار است. هم در سطح وزارت خارجه، هم در سطح بانک مرکزی و خود بانک ها باید تلاش کنند تا بتوانیم از این وضعیت بیرون بیاییم. رابطه کارگزاری کلید صفر و یک نیست که اگر یک را بزنیم همه چیز نرمال و اگر صفر را بزنیم همه چیز خراب شود.آیا موفقیت آمیز بوده و شرایط از زمان تحریم بهتر شده است؟بله قطعا. بانک از این منظر نگاه می کند که می تواند پول انتقال بدهد یا نه. قطعا به نسبت شرایط تحریم، وضعیت بهتری داریم. ما یک سری روابط کارگزاری ایجاد کرده ایم و بخشی از منابع بلوکه شده مان را نیز انتقال داده ایم.با کدام بانک ها و کشورها؟ژاپن، کره جنوبی، روسیه، چین و در اروپا، ایتالیا، بلژیک، اتریش، آلمان و اسپانیا بانک هایی داشتیم که با آنها آر.ام. ای مبادله کرده ایم. روسیه و چین با وجود اینکه به نوعی شریک ما محسوب می شدند اما بانک های آنها خیلی همکاری نمی کردند. تا دو روز پیش که من بررسی می کردم بعد از شرایط تحریم با 50 تا 60 بانک آر.ام. ای سوییفت مبادله کرده ایم یعنی می توانیم با این بانک ها پیام رمزدار مبادله کنیم. البته لزوما مبادله آر.ام. ای، به معنی داشتن حساب نیست.به چه معناست؟به این معناست که ما با آنها می توانیم در سوییفت پیام رمزدار مبادله کنیم.صرفا کانال ارتباط ما برقرار شده اما پولی مبادله نشده است؟مبادله هم شده است. پیام سوییفت هم دادیم و ال سی هم باز کردیم اما نه اینکه بگوییم حتما در تک تک این 60،50 بانک حساب باز کردیم. چون ممکن است ضرورتی هم نداشته باشد که نزد همه آنها حساب باز کنیم اما برای مثال اگر ال سی داشته باشیم، می توانیم از کانال اینها ابلاغ کنیم.دولت احمدی نژاد تا چه حد اعتبار بانک هایی را که با ایران در زمان تحریم ها تعامل داشتند در سطح جهانی کاهش داد؟وقتی کم کم قطع نامه هایی از طرف شورای امنیت برای ایران وضع شد، طبیعتا واحدهای کامپلاینس بانک ها به راحتی رابطه کارگزاری را با هر بانکی توصیه نمی کردند. بررسی می کنند که اگر رابطه کارگزاری برقرار شود یا ادامه داشته باشد، چه ضررهایی را می تواند متوجه منافع آن بانک کند. این بانک ها طبیعتا وقتی می دیدند روزبه روز قطع نامه های بیشتری علیه ایران وضع می شود و این قطع نامه ها واقعا هم کاغذپاره نیست و اثرات خود را دارد، روابط خود را با ما قطع می کردند. برخی از آنها به واسطه روابطی که با ایران داشتند، جریمه شدند اما اینکه چقدر این مسئله باعث پایین آمدن رتبه آنها شده، نیازمند تحقیق و بررسی است.پس رتبه شان پایین آمده است؟وقتی نگران کارکردن با چنین کشوری هستند، طبیعتا روابط خود را با یک معذرت خواهی قطع می کنند. در مقاطعی می گفتند متاسفانه ما نمی توانیم روابط کارگزاری داشته باشیم و امیدواریم روزی این روابط از نو احیا و برقرار شود. اینکه کارکردن با ایران چقدر روی رتبه اعتباری و رتبه بانک ها تاثیر داشته است، من آماری ندارم.تحریم بانک مرکزی، به نوعی در سطح جهان بی سابقه بود. این تحریم ها چه تبعاتی به صورت کلی برای نظام بانکی و انتقال پول ما داشته است؟بانک مرکزی، بانک دولت است و کشور ما هم کشوری متکی به درآمد نفت است. وزارت نفت باید درآمد حاصل از صادرات را طبق قانون به حساب بانک مرکزی نزد کارگزاران خارجی واریز کند. بانک مرکزی هم از آن محل، ارز را برمی دا شت و ریال به دولت می داد. البته حالاشرایط کمی متفاوت است. مثلاوقتی ارزی را خریدار نفت شرکت ملی نفت ایران به حساب بانک مرکزی واریز می کند، بانک مرکزی باید این ارز وصول شده را با سه طرف تسویه کند. یک طرف دولت که ریال می گیرد. صندوق توسعه ملی 20 درصد و خود وزارت نفت هم 14،5 درصد می گیرد. از طرف دیگر، حسب تکالیف محوله به بانک مرکزی، این منابع ارزی باید به واردکنندگان تخصیص یابد. این ارز از طریق سامانه هایی که وجود دارد، مدیریت و تخصیص داده می شود. وقتی این منابع را برخی از بانک های طراز اول نگیرند، طبیعتا بانک مرکزی مجبور می شود این منابع را نزد کارگزارانی بگذارد که ریسک آنها بالاتر بوده و هزینه بیشتری طلب می کرده اند. مهم ترین پیامد این بوده که بهای واردات افزایش پیدا می کرد و کالابرای مصرف کنندگان گران تر تمام می شد. این یک بحث است که باعث افزایش هزینه های واردات شده است. بحث دیگر این است که وقتی بانک مرکزی منابعی را در خارج از کشور دریافت می کند و سهم دولت را می دهد، بخشی از این منابع متعلق به بانک مرکزی خواهد بود که باید آن را مدیریت کند. بانک مرکزی باید این منابع را طوری سرمایه گذاری و مدیریت کند که بازده این منابع حداکثری شود که منافع این نوع سرمایه گذاری هم متعلق به کشور است. قطعا وقتی بانک مرکزی کارگزاری ندارد یا کارگزاران کمتر و پرریسکی دارد، گزینه ها برای سرمایه گذاری و مدیریت ذخایر ارزی محدودتر و بازدهی این منابع کمتر می شود. در واقع گران شدن نقل و انتقال ارز است که نهایتا با گران شدن کالای وارداتی، ضرر آن متوجه مصرف کننده خواهد شد. بحث دیگر هم این است که بانک مرکزی به عنوان نماینده دولت که باید این ذخایر را مدیریت کند، گزینه های کمتری برای سپرده گذاری، خرید اوراق قرضه و سرمایه گذاری محدودتر دارد و طبیعتا آن مدیریت بهینه ای که انتظار می رود بانک مرکزی در کسب سود حداکثری از سرمایه ها داشته باشد، قطعا اتفاق نخواهد افتاد.
                