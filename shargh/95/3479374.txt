دو‌شنبه ۲۲ آذر ۱۳۹۵
-----------------------------------------
سرمقاله
-----------------------------------------
آسیب های ناکارآمدی 20ساله
-----------------------------------------

                    اینکه کشور 20 سال از موضوع آسیب های اجتماعی عقب است، به چه معناست؟ این پرسش به طور طبیعی از گزارشی که آقای وزیر کشور از ملاقات با مقام معظم رهبری ارائه کرد، به ذهن متبادر می شود. ساده ترین معنای این جمله این است که در 20سال گذشته انواع آسیب های اجتماعی در برنامه ریزی ها و اداره کشور مورد توجه نبوده اند یا اگر هم کم وبیش توجهی به آنها شده است برنامه ها و سیاست های مبارزه با آسیب های اجتماعی موفقیت آمیز نبوده اند. به این ترتیب در 20سال انواع آسیب های اجتماعی در روندی مستمر رشد یافته اند. طلاق، اعتیاد، حاشیه نشینی و بسیاری از آسیب های دیگر در زمره این آسیب های اجتماعی است. بی گمان «بی خبری» دولت و دستگاه های مختلف نمی تواند علت کم توجهی یا ناموفق بودن برنامه های عمومی در مبارزه با آسیب های اجتماعی باشد. آمارهایی مانند طلاق به طور مستمر و رسمی ثبت می شوند، علاوه بر این آمارها و گزارش های متعدد و برآوردهای مختلف مربوط به انواع آسیب ها معمولادر دستگاه های مختلفی مانند وزارت کشور، وزارت اطلاعات، قوه قضائیه، نیروی انتظامی، بسیاری از دستگاهای دیگر ثبت وضبط می شوند. به یقین مسئولان امور، اطلاعات وسیع و گسترده ای از آنچه در عرصه اجتماعی می گذرد، در اختیار دارند که شاید فقط اندکی از آن در اختیار افکار عمومی یا کارشناسان قرار گیرد؛ علاوه براین، بی توجهی نیز علت رشد فزاینده آسیب های اجتماعی نمی تواند باشد. می توان گفت تقریبا تمام دستگاه های مسئول مبارزه با آسیب های اجتماعی در دو دهه اخیر به طور مستمر از مبارزه با پدیده هایی مانند افزایش طلاق، افزایش اعتیاد، افزایش قاچاق مواد مخدر، خطر حاشیه نشینی و رشد آن، افزایش منازعات بین افراد و افزایش پرونده های قضائی و... سخن گفته اند؛ از برنامه ریزی های مختلف برای مبارزه با این پدیده ها خبر داده اند؛ بودجه هایی برای رفع این معضلات اختصاص داده اند؛ سازمان های مختلف برای مقابله با این شرایط تاسیس کرده اند؛ از اقدام به مطالعه و بررسی آسیب های اجتماعی گفته اند و بالاخره بهبود شرایط در آینده نزدیک را وعده داده اند؛ بااین حال امروز 20سال از موضوع آسیب های اجتماعی عقب هستیم. به عبارت دیگر دستگاه های مسئول در تمام این دو دهه در مقابله با آسیب های اجتماعی دچار ناکارآمدی مفرط بوده اند. آسیب های اجتماعی یک روزه و یک ساله پدید نیامده اند و از آنها کم وبیش بی اطلاع نبوده ایم. حال جای این پرسش باقی است که چرا با وجود اطلاع از آسیب ها و روندهای آماری آنها و باوجود انواع برنامه ریزی ها و صرف هزینه های مختلف و فراوان، شرایط به گونه ای رقم خورده است که بیان کننده بحرانی گسترده و نگرانی آور در این زمینه است. در بیان علت این موضوع عجالتا به سه عامل می توان-دست کم به عنوان فرضیه- اشاره کرد:1- دیدگاه های نظری؛ دولت و دیگر دستگاه های مسئول اینک باید خود را با این پرسش روبه رو کنند که به لحاظ نظری دیدگاهی که درباره آسیب های اجتماعی و روش های مقابله با آنها داشته اند تا چه اندازه، علمی و واقع بینانه بوده است. بسیار شنیده شده است که توسعه آسیب ها به توطئه خارجی نسبت داده شده است. همچنین معمولاناآگاهی مردم را از دلایل رشد و توسعه آسیب های اجتماعی قلمداد کرده اند. در مواردی نیز با سیاسی کردن پدیده آسیب های اجتماعی، آنها را به عنصر سیاست پیوند زده اند.در بسیاری موارد نیز آسیب های اجتماعی را به عنوان خطاهای فردی معلول اشتباهات فردی دانسته اند. بدیهی است چنین دیدگاه هایی در نوع برنامه ریزی برای مقابله با آسیب های اجتماعی اثرگذار بوده است. اینک به نظر می رسد الگوی نظری تحلیل پدیده آسیب های اجتماعی در دستگاه های رسمی مستلزم بازنگری جدی و بنیادی است. آسیب های اجتماعی ریشه در شرایط درونی جامعه داشته و نوعی واکنش فردی نابهنجار در برابر انواع بحران های اقتصادی و اجتماعی و فرهنگی است. در طرح مسئله و پاسخ به مسئله و برنامه ریزی، توجه و تاکید بر اینکه آسیب های اجتماعی محصول واقعیت های درون جامعه هستند، ضروری است.2- آسیب های اجتماعی اموری چندعاملی اند و از تمام شرایط اقتصادی، اجتماعی، فرهنگی و برنامه ریزی کشور تاثیر می گیرند.به عنوان مثال کاهش و افزایش نرخ تورم یا نرخ بی کاری در کاهش و افزایش آسیب های اجتماعی اثرگذار است یا احساس فقدان امنیت شغلی یا امنیت زیستی در زندگی روزمره می تواند به افزایش آسیب های اجتماعی کمک کند. مسئله اصلی این است که در همه شئون برنامه ریزی کشور از صنعت و کشاورزی تا آموزش عمومی و متوسطه یکی از محورهایی که همواره باید مورد توجه قرار گیرد، تاثیر هر برنامه بر کاهش و افزایش آسیب های اجتماعی است. تجربه نشان داده است که معمولادر برنامه ریزی های مختلف از این محور یا شاخص مهم غفلت می شود.3- گاه نوع برنامه ریزی در بعضی بخش ها خود موجب تولید آسیب های اجتماعی است. به عنوان مثال رشد و گسترش حاشیه نشینی محصول مستقیم الگوی شهرسازی کلان شهرها و شهرهای بزرگ کشور در دو دهه گذشته است. در نمونه دیگر در جهان رسانه دسترسی به انواع رسانه ها به سرعت و با سهولت برای همگان امکان پذیر است که کاهش چشمگیر کارآمدی تلویزیون ملی بر اثر رعایت نکردن معیارهای حرفه ای رسانه تلویزیون میدان وسیعی برای رقبای فارسی زبان خارجی ایجاد کرده است. این نقیصه به عنوان یکی از موجبات تشدید تعارضات و چندگانگی های فرهنگی و تشدید بحران هویت آسیب زاست. نهایتا اینکه با تجربه ناکارآمد گذشته رفتن راه های رفته راه به جایی نمی برد. مسئله نه در سازماندهی است و نه در بودجه، بلکه آنچه مهم است، پیش از هر چیز ایجاد یک تحول عمیق و گسترده فکری و تحلیلی در دولت و دستگاه های مرتبط با پدیده آسیب های اجتماعی است که در پرتو آن امکان درک مسئله و راه گشایی و برنامه ریزی کارآمد فراهم شود.
                