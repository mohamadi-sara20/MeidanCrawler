چهار‌شنبه ۵ خرداد ۱۳۹۵
-----------------------------------------
سرمقاله
-----------------------------------------
اماواگرهای توسعه میادین نفتی
-----------------------------------------

                    در نیمه دوم آخرین دهه قرن بیستم ادغام ها و تجمیع های بزرگی میان شرکت های بین المللی نفتی رخ داد. شرکت بی پی دو شرکت آماکو و آرکو را خریداری و در خود هضم کرد، شرکت توتال شرکت های نفتی پتروفینا و الف را خرید و در خود ادغام کرد، شرکت های آمریکایی اگزان و موبیل در هم ادغام شدند و با نام مشترک «اگزان موبیل» فعالیت شان را ادامه دادند و چند سال بعد از آن نیز دو شرکت بزرگ کونکو و فیلیپس ادغام و «کونکوفیلیپس» امروز را به وجود آوردند. البته ادغام های بزرگ در صنایع مختلف و در صنعت جهانی نفت بی سابقه نبوده است؛ اما ادغام های سال های پایانی دهه 1990 که مهم ترین آنها ذکر شد، دلایل خاص و متمایز خود را داشت. در آن دهه فناوری های مهمی خصوصا در بخش بالادستی صنعت جهانی نفت رخ داده بود که موجب کاهش درخور توجه هزینه های سرمایه گذاری شده بود؛ به عبارت دیگر سهم فناوری در پروژه های توسعه میادین نفتی ارتقا یافته و کاهش سهم سرمایه گذاری را در پی داشت. در چنین شرایطی امکان جهش شرکت های خدماتی تخصصی که سرویس های فنی و خدمات فناوری را برای شرکت های بزرگ نفتی فراهم می کردند و همیشه پیمانکاران فرعی آنها تلقی می شدند، فراهم شده بود. شرکت های خدماتی کم هزینه تر و چابک تر بودند و می توانستند کارها را از دست شرکت های بزرگ بقاپند. ازسوی دیگر در آن زمان شرکت های جدیدی هم وارد عرصه جهانی شده بودند و محیط رقابت را فشرده تر کرده بودند.بسیاری از شرکت های ملی نفت که در عرصه داخلی رشد و نمو کرده بودند با محدودشدن عرصه فعالیت داخلی در صنایع نفت کشورشان، اینک پا به عرصه بین المللی می گذاشتند؛ دراین میان از شرکت هایی مانند استات اویل نروژ، پتروناس مالزی، پتروچاینا و سی ان پی سی چین و پتروبراس برزیل و چند شرکت دیگر می توان نام برد که بعدها هفت خواهران جدید یا هفت خواهران دولتی نام گرفتند. شرکت های بزرگ نفتی یا هفت خواهران قدیم در واکنش به این تحولات، برای کاهش هزینه ها و افزایش توان رقابتی و حفظ فاصله جایگاه قدرتی خود با شرکت های خدماتی، مجبور به آن ادغام های بزرگ شدند.اما در سال های اخیر مجددا دورانی از چالش برای شرکت های بزرگ نفتی و همان شرکت های ادغامی پدید آمده است. دور دیگری از توسعه فناوری در کنار توسعه بازارهای مالی و کاهش قیمت های جهانی نفت ناشی از عرضه نفت های شیلی، و افزایش ریسک ها و مسئولیت های زیست محیطی و وقایع ژئوپلتیکی، تحولات جدیدی را در بخش بالادستی صنعت نفت جهان به وجود آورده است. در این راستا «موسسه سلطنتی وقایع بین المللی» انگلستان موسوم بهCHATAM HOUSE، گزارشی را به قلم دکتر «پل استیونس» متخصص برجسته اقتصاد نفت و انرژی، منتشر کرده است که پرده از وضعیت جاری شرکت های بین المللی بزرگ نفتی برمی دارد. عنوان گزارش این است: «مدل تجاری سنتی یا سابق شرکت های بین المللی نفتی در حال مرگ است». این گزارش توضیح می دهد که چگونه شرکت های خدماتی نفتی علاوه بر توانایی های فنی و تخصصی، حتی فناوری های مدیریت پروژه های بزرگ یا مگاپروژه ها را به دست آورده اند و با مراجعه به بازارهای توسعه یافته مالی، می توانند تامین مالی پروژه ها را نیز بر عهده گیرند و با چابکی بیشتر و هزینه های کمتر و تعهدات کمتر خود، خصوصا در قبال مسائل زیست محیطی بین المللی، رقیبان جدی ای برای شرکت های بزرگ باشند. مدل تجاری شرکت های بزرگ بر حداکثرکردن ارزش دارایی سهام دارن، حداکثرکردن ذخایر (نفتی) قابل ثبت (از طریق انعقاد قراردادهایی که اجازه ثبت ذخایر به عنوان دارایی را به ایشان می دهد) و حداقل کردن هزینه ها از طریق برون سپاری، استوار بوده است که دیگر از کارایی لازم برای مواجهه با شرایط جدید برخوردار نیست. گزارش مذکور به این شرکت ها که در مسیر افول قرار گرفته اند توصیه می کند که یا باید دست به اصلاحات ساختاری اساسی بزنند یا سقوط خواهند کرد.گزارش اشاره می کند که با توجه به ساختار جدید بازار نفت، شرکت ها نمی توانند چندان به افزایش مجدد درخور توجه در قیمت های جهانی نفت دل خوش کنند و توصیه هایی را به این شرکت ها ارائه می کند که عبارت اند از: چلاندن بیشتر هزینه ها، واردشدن به ادغام های بزرگ جدید، تغییر ساختار ترکیب دارایی ها، تنوع بخشیدن به فعالیت ها، درونی کردن خدمات فنی تخصصی (به جای برون سپاری) و محدودکردن فعالیت های خود به سطح کشورهای صنعتی عضو OECD (تحت حمایت دولت ها).جالب است که در تحولات چند سال اخیر مربوط به توسعه میادین و بهره برداری از نفت و گازهای غیرمتعارف که تکنولوژی پیچیده تری نسبت به منابع متعارف دارند نیز کمتر اسمی از شرکت های نامدار بین المللی شنیده می شود و گزارش موسسه سلطنتی در کنار توصیه هایی که ذکر شد، توصیه کرده است که شرکت های بزرگ می توانند از فرصت پیش آمده از سقوط قیمت نفت استفاده کنند و به تعبیر گزارش، مانند کرکس به پس مانده نفت های شیلی هجوم ببرند و با استفاده از ضعف بعضی از شرکت های فعال در این عرصه که با کاهش قیمت نفت دچار مشکل شده اند، از این نمد کلاهی برای خود فراهم کنند! صنعت نفت کشورمان با استفاده از شرایط پسابرجام و پساتحریم، در آستانه دور جدیدی از جذب سرمایه خارجی برای توسعه میادین نفتی و افزایش ظرفیت تولید نفت خود قرار دارد. در این مقطع قبل از برگزاری هرگونه مناقصه یا انجام هرگونه مذاکره، اطلاع از وضعیت شرکت های نفتی بین المللی بسیار مهم است. گزارش مورد بحث، نشان می دهد که اولابرای جذب سرمایه و فناوری های مورد نیاز، تنها راه موجود توسل به شرکت های بزرگ و نامدار بین المللی نیست و ثانیا اگر هم به دنبال چنین شرکت هایی هستیم بدانیم که آنها در شرایط ضعف و افول قرار دارند و در این وضعیت (البته اگر شرایط سیاسی به ایشان اجازه دهد) گشودن یک بازار جدید برایشان مغتنم است؛ بنابراین کارفرما دست بالاتر را دارد. در شرایط حاضر اگر بخواهیم که توسعه میادین نفتی، هم زمان موجب توسعه ظرفیت های ملی و جذب و انتقال فناوری هم بشود، شاید درباره بسیاری از میادین، راهکار این باشد که از شرکت های تواناتر بخش خصوصی داخلی خواسته شود شرکت های خدماتی خارجی مناسبی را که بتوانند خلاهای فنی و مدیریتی ایشان را کامل کنند بیابند و با خود همراه کنند و پروژه ها را بر عهده گیرند. 
                