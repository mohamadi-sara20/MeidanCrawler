دو‌شنبه ۲۰ اردیبهشت ۱۳۹۵
-----------------------------------------
سرمقاله
-----------------------------------------
دولت یازدهم و آزادی های مشروع
-----------------------------------------

                    آزادی عقیده و آزادی بیان، از اولین شعارهای رهبران انقلاب اسلامی بود و امام، اسلام را دین آزادی نامیدند و تاکید داشتند دولت اسلامی تمام منطق ها را با منطق جواب می دهد و شهید بهشتی در مذاکرات مجلس بررسی نهایی قانون اساسی بر این باور بودند که تکیه خوش باورانه بر ابزارهای کیفری در مقابله با عقاید انحرافی، اثر عکس دارد. مذاکرات مجلس بررسی نهایی قانون اساسی نشان دهنده این واقعیت است که مبنای آزادی بیان در قانون اساسی، منطق قرآن بوده است و این صریح آیه قرآن است که: إنا هدیناه السبیل إما شاکرا و إما کفورا؛ ما راه را نشان می دهیم مردم می توانند بپذیرند یا از پذیرش راه درست چشم پوشی کنند (سوره دهر آیه 3).فبشر عبادالذین یستمعون القول فیتبعون احسنه.بشارت باد بر بندگان که گفته های مختلف را می شنوند و از بهترین آنها تبعیت می کنند. شنیدن اقوال مختلف ملازمه با آزادی بیان و ابراز عقیده دارد. اگر گوینده نتواند گفته های خود را بیان کند، امکان انتخاب و تبعیت از بهترین گفته ها وجود نخواهد داشت.اصل افتخارآمیز امربه معروف و نهی ازمنکر ملازمه با آزادی بیان دارد و اصل هشتم قانون اساسی، امربه معروف و نهی ازمنکر را وظیفه همگانی و متقابل مردم نسبت به یکدیگر و دولت نسبت به مردم و مردم نسبت به دولت دانسته است. اگر آزادی بیان نباشد، چگونه مردم می توانند این وظیفه متقابل نسبت به حاکمیت را انجام دهند.سیره عملی معصومین هم بر نرمش در مقابل مخالفان استوار بوده است و قرآن کریم بر ضرورت دعوت به سوی خداوند از طریق حکمت و موعظه حسنه تاکید دارد: «ادع الی سبیل ربک بالحکمه و الموعظه الحسنه». خداوند زمانی که حضرت موسی(ع) را به سوی فرعون روانه می کند به او می فرماید که با فرعون با زبان نرم سخن بگو، شاید سخن نرم تو در دل سنگ او اثر بگذارد. اذهبا الی فرعون انه طغی و قولو قولا لینا لعله یتذکر او یخشی. یکی از مصادیق بارز آزادی بیان، آزادی مطبوعات است. حقوق دانان بر این باورند که آزادی بیان و آزادی مطبوعات مطلق نیست و ممکن است به وسیله محدودیت های خاصی تخصیص بخورد، ولی نباید آزادی مطبوعات آن قدر تخصیص بخورد که از عموم خود خارج شود و با احکام خاص متعدد، گروه گروه از شمول حکم عام خارج و تابع حکم خاص شوند. آزادی مطبوعات و نهادینه کردن آن در جامعه حرکتی است که به زمان نیاز دارد؛ اگرچه ممکن است در کوتاه مدت هزینه ها و عوارض منفی داشته باشد، اما در بلندمدت موجب رشد، تعالی و ثبات جامعه است. آزادی مطبوعات با آزادی چاپ و انتشار اخبار و حق تفسیر امور عمومی جامعه، انتقاد از مقامات سیاسی و ازجمله سیاست داخلی و خارجی و حق جمع آوری اطلاعات ملازمه دارد. تفکیک جرم مطبوعاتی از جرائم عادی در اصل 168 قانون اساسی، احترام به آزادی بیان و ارفاق در حق مطبوعات و مصونیت اهل قلم است.حضور هیات منصفه در دادگاه مطبوعات و علنی بودن دادگاه، نظر به ارفاق به مجرمان مطبوعاتی دارد. محدودیتی که قانون اساسی در اصل 84 برای آزادی مطبوعات در نظر گرفته، صرفا مبانی اسلام و حقوق عمومی است! امید است دولت تدبیر و امید بتواند آن گونه که وعده داده در اجرای قانون اساسی و به ویژه گسترش آزادی های مشروع، ازجمله آزادی مطبوعات چهره مثبتی از خود در تاریخ ثبت کند. 
                