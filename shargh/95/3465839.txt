سه‌شنبه ۲۵ آبان ۱۳۹۵
-----------------------------------------
یادداشت
-----------------------------------------
مطالبات ملی از مجرای مطالبات منطقه ای
-----------------------------------------

                    چندی پیش جمعی از نمایندگان مجلس فراکسیونی به اسم «فراکسیون نمایندگان مناطق ترک نشین» تشکیل دادند که از سوی کسانی ستوده و از سوی کسانی نیز نکوهش شد، اما نگارنده با این پرسش مواجه است؛ اصولاچرا پارلمان کشور که بخشی از حاکمیت و نظام سیاسی است، به تشکیل این فراکسیون دست زده است؟ قطعا بخشی از چرایی این اقدام را خود نمایندگان تشکیل دهنده فراکسیون می دانند و پاسخ های خود را هم در رسانه ها ارائه کرده اند، ولی بخشی دیگر را آنها نمی دانند و وظیفه علم و اهل علوم اجتماعی است که آن را توضیح دهند و روشن کنند. در توضیح پرسش فوق درباره چهار موضوع به صورت فشرده و اجمالی بحث خواهم کرد تا پاسخی به پرسش فوق داده و علل تشکیل این فراکسیون را روشن کرده باشم.یکم؛ ما در آغاز با این پرسش اساسی مواجه هستیم که در ایران جدید ماهیت اجتماعی اقوام ایرانی چیست؟ و در زندگی امروزی قومیت در ایران چه وضعیتی پیدا کرده است؟ قومیت در ایران قدیم ماهیت هم خونی و نژادی و خویشاوندی و قبیله ای داشت که بر نیای مشترک و «عصبیت خویشاوندی» استوار بود، ولی تداوم عصبیت قومی در ایران جدید که از آن به «تجدد ایرانی» تعبیر می کنیم، ممکن نشد. در نتیجه در جهان مدرن و زندگی شهری و کلان شهری، قومیت به زبان قومی تبدیل شد و خود را در زبان تجدید و بازسازی کرده است؛ بنابراین امروز اقوام ایرانی در شرایط زندگی شهری و کلان شهری، اقوامی زبان محور هستند که هویت قومی خود را در زبان بازسازی کرده اند.به دیگر سخن امر خونی که یک امر مادی و فیزیکی بود، به یک امر زبانی که امری شناختی و فرهنگی است، تبدیل شده است. پس امروز امر قومی را باید به مثابه امری زبانی و شهری تحلیل کرد، نه به مثابه امری قبیله ای و قدیمی و مادی.در یک دسته بندی کلی از زبان های ایرانی، ما عملابا چهار دسته زبان در ایران مواجه هستیم: 1- زبان ملی و رسمی که زبان فارسی است. 2- زبان مذهبی که زبان عربی است و سایر مذاهب و اقلیت های ایرانی نیز زبان مذهبی خود را دارند. 3- زبان های اقوام ایرانی از قبیل ترکی، آذری، کردی، بلوچی، ترکمنی، عربی، لری و... 4- زبان ها و لهجه ها و گویش های محلی ایران.به طورکلی هر زبانی از ترکیب «سه نظام» معنایی و نشانه ای و داوری سامان یافته است. زبان های ایرانی اعم از ملی و قومی به جهت بودن در فضای ایران و داشتن تاریخ مشترک، دارای ساختار معنایی و فضای داوری مشترکی هستند، هرچند از بعد نشانه ای (دالی) متفاوت هستند و همه زبان های ایرانی در برساخت زندگی شهری و کلان شهری و دولت - ملت و تجدد ایرانی تجربه معنایی و داوری نسبتا مشترکی را زیسته اند. در نتیجه ما امروز در ایران با یک نوع ادغام زبانی و شناختی و اجتماعی مواجه هستیم، نه با گسست و تضاد. به دیگر سخن امروز هویت ملی ما امری در زبان و با زبان و بیشتر تابع ساختارهای معنایی و ساختارهای آگاهی همه زبان های ایرانی است که در «ساحت تجربه زیسته» همگانی شکل گرفته است.ازاین رو بخش مهمی از هویت ملی ایران در ادبیات و شعر و موسیقی و هنر اقوام ایرانی تولید و بازتولید شده یا حداقل در آنها بازتاب و انعکاس یافته است. در نتیجه هرکدام از زبان های قومی ایران ساحتی از هویت ملی ایران و ادامه و تکمله زبان ملی و زبان فارسی هستند، حتی هیچ کدام از زبان های اقوام ایرانی (جز عربی) خط مستقل هم ندارند، بلکه بخشی از خط فارسی اند. به این جهت همه زبان های ایرانی اعم از زبان های قومی و مذهبی و محلی یک فرصت پایان ناپذیر برای زبان فارسی هستند، نه چنان که گاهی تصور می شود، تهدیدی بر زبان ملی باشند.دوم؛ اما پاسخ کوتاه به پرسش چرا اصولادستگاهی از دولت (در معنای عام) چنین فراکسیونی را ایجاد کرده است؟ من این کار مجلس را صورت دیگری از دخالت دولت در جامعه می بینم که دولت همواره در چند دهه گذشته به شکل های مختلف خود را محق دانسته در جامعه و زندگی مردم مداخله کند. دولت در علم، فرهنگ، هنر، زندگی، فراغت، پوشش، خانواده و ازدواج مداخله و داوری می کند و این مداخله و داوری از باب بسط و تداوم گفتمان سیاسی خویش است، اما باید دانست این عمل دولت نادانسته امکان ظهور گفتمان های رقیب را در جامعه فراهم کرده است و گاهی احساس می شود به نوعی هویت گرایی غیریت ساز (بیگانه ساز) در مقابل هویت گرایی یگانه ساز دست زده شده است. این هویت گرایی نوعی غیریت سازی است و ربطی به منطق اجتماعی و تاریخی زبان ترکی آذری ندارد. چون هویت گرایی مدرن همه اقوام ایرانی چیزی مدنی، زبان محور، تکثرگرا، سازگار، مداراگرا و عقلانی است که در زیست شهری و کلان شهری سامان می یابد و برحسب منطق تاریخی و زبانی، دیگری و رقیب زبان های اقوام ایرانی زبان فارسی نیست. ازاین رو تشکیل فراکسیون ترک زبانان در پارلمان کشور ضمن اینکه به صورت سلبی و ایجابی به بسط ایدئولوژی ها در جامعه منجر می شود، در عین حال تشکیل این فراکسیون روی دیگر سکه ای است که از آن به مداخله دولت در جامعه تعبیر می کنم که فرجام آن تبدیل کردن امر اجتماعی به امر سیاسی و ایدئولوژیک است.سوم؛ اما پاسخ مناسب دولت و خصوصا پاسخ مجلس به مطالبات اقوام ایرانی و زبان های ایرانی چه می تواند باشد؟درواقع گاهی بسته بودن راه تشکل های مدنی و اجتماعی، راه تشکل های قومی را باز می کند. این رفتار که امروز دیده می شود، پیامد فشار سیاسی است که به گفته دکتر جواد میری در تهران مرکز ایران به صورت مطالباتی مانند طلب حکومت قانون و دموکراسی و عدالت و حق شهروندی ظهور می کند و در دور از مرکز و شهرهایی که اکثر گویشگران آنها زبان های قومی هستند، در قالب مطالبات منطقه ای ظهور کرده است. نگارنده در باطن این مطالبات فعلی، نوعی اعتراض به یکسان سازی فرهنگی می بینم و اگر این مسئله حل شود، عملابخش درخور توجهی از کنش های اعتراضی نیز از میان خواهند رفت؛ چون این فعالیت ها بدیل فعالیت های مدنی و نهادهای مدنی و اجتماعی و حقوق شهروندی است و اگر نهادهای مدنی و اجتماعی بتوانند به سهولت و بدون هزینه فعالیت کنند، بخش مهمی از مطالبات قومی به جایگاه اصلی خود برخواهند گشت و کشنگران اقوام نیز معقول تر و عام تر و ملی تر عمل خواهند کرد. ازاین رو مناسب است نمایندگان مجلس شورای اسلامی جدا و آشکارا فعالیت پارلمانی و تقنینی خود را به درستی در مسیر تحقق حکومت قانون و دموکراسی و عدالت و حق شهروندی از یک سو و ازسوی دیگر زدودن تبعیض و محدودیت ها و نابرابری ها قرار دهند و به جد در این مسیر بکوشند تا رای دهندگان آنها صادقانه آن را احساس کنند و در ذیل آن به مطالبات منطقه ای نیز پاسخ داده باشند؛ زیرا چنانکه در بالابحث کردم بخش اعظم مطالباتی که امروز تحت عنوان مطالبات منطقه ای ظهور کرده است، در اساس مطالبات ملی هستند که از مجرای مطالبات محلی سر بیرون آورده است.چهارم؛ در شرایط کنونی حداقل دو تعریف از وحدت ملی و هویت ملی در ذهن و زبان ما ظهور کرده است: یکی وحدت و هویت به مثابه امری واحد و انفکاک ناپذیر و تاکید بر یکسان سازی فرهنگی و ایدئولوژیکی است؛ این تعریف را دیدگاه مسلط و دولت (در معنای عام) نمایندگی می کنند و دیگری وحدت و هویت به مثابه امری ترکیبی و متکثر و منعطف و انتقادگرا و درعین حال سازگار است که از وضعیت واقعی جامعه و تاریخ ایران برآمده است. در واقع معنای پنهان در پشت تعریف اول آن است که معیار و ضابطه وحدت ملی و هویت ملی فقط همسویی بی کم و کاست با دولت است؛ ولی باید توجه کرد اعتراض به دولت و نقد دولت به معنی تعارض با وحدت ملی و هویت ملی نیست، بلکه هویت ملی تابع ساختارهای معنایی و ساختارهای آگاهی همه گروه ها و زبان های ایرانی است که در ساحت تجربه زیسته مشترک همه گروه ها و افکار و زبان های ایرانی شکل گرفته است و دراین میان فقط منازعات میان قومی و جنگ داخلی اقوام ایرانی می تواند مخالف وحدت و هویت ملی باشد؛ اما در تاریخ ایران هیچ وقت اقوام ایرانی جنگ میان قومی نداشته اند، ولی معمولامنتقد برخی رفتارهای دولت مرکزی بوده اند.
                