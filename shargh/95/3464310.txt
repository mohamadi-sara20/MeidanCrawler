یک‌شنبه ۲۳ آبان ۱۳۹۵
-----------------------------------------
یادداشت
-----------------------------------------
با چه سلاحی از فرهنگ دفاع خواهید کرد؟
-----------------------------------------

                    توپخانه تخریب فرهنگ از چند جبهه در حال شلیک است و آثار سوئی از خود بر جا گذاشته است. وزیر فرهنگ و ارشاد اسلامی که خود مفهوم واقعی امنیت را در ابعاد گوناگون آن می داند، چگونه فرهنگ را از این هجمه مصون نگه خواهد داشت و به امنیت نزدیک خواهد کرد؟ روی سخن با دکتر صالحی امیری است. تعریف عنصر یا عناصری که از خارج این حوزه بر ساحت فرهنگ سایه انداخته و شما در برنامه پنجشنبه شب سیما به آن اشاره کردید، با چه واژه ای از فرهنگ لغات به آن معنا می دهید؟ همان تعریف عرف یا تعریفی فرا تر از فرهنگ که همانا سیاست های تکلیفی است؟ مسئولیت در حوزه فرهنگ بسیار سنگین است و اختیار، صدالبته بسیار کم و سبک.جناب عالی چه اختیاری در این مسئولیت دارید که جامعه فرهنگی را به «اختیار فرهنگی» برساند، نه «امر و اجبار»؟ نفوذ در این روزها فصل الخطاب هر پروژه سیاسی است و از دل آن برداشت های گوناگونی می شود، پرسش اینجاست که مگر در سالیان گذشته کدام روزنه بر نفوذ به فرهنگ ایرانی گشوده شده که ندای وامصیبتا سر داده ایم و از آن روزنه فرهنگ ایرانی خدشه دار شده است که اگر غیر این بوده، بایستی بر راه های نفوذ، نگهبانان تنومندتری بگماریم! شما در سخنانتان اشاره ای به ظرفیت درونی فرهنگ ایرانی کردید که بسیار جای تامل دارد. فکر می کنید از چه ضریبی از فرهنگ ایرانی در رشد و توسعه ای که خود به آن پرداختید، تاکنون استفاده و بهره برداری شده است و آیا اصحاب فرهنگ با همان استدلال شما در دسترسی به اطلاعات آزاد، توانسته اند به خودشکوفایی و سپس به توسعه فرهنگی دست یابند؟ اقتصاد فرهنگی زمانی ثمر می دهد که سرمایه گذاری در این حوزه با ریسک همراه نبوده و انبوه محدودیت ها در همه حوزه ها اعم از نشر، سینما و... از پیش روی سرمایه گذار برداشته شده تا با خیالی آسوده سرمایه ها به این حوزه سرازیر شوند. این در حالی است که امروز مطابق با آمار خود جناب عالی ما با کمترین سود و بهره برداری در این حوزه مواجهیم و این به تعبیری یک «فاجعه فرهنگی» است! منظومه فرهنگی زمانی در سپهر فرهنگ ایران خواهد درخشید که بر سر راه آن فانوسی کورسو نزند و چنان بتابد که هیچ واهمه و ابایی از هیچ نفوذ یا سیطره ای از جانب غیر بر آن حکم نراند و این نیازمند «اقتدار فرهنگ» است، نه انکسار آن! بد نیست به مصرف تولیدات بنگریم که کجا جای عرضه دارد و نمونه اش همان نمایشگاه آثار تجسمی ایران در موزه های اروپاست که سر از مناقشات سیاسی درآورده است! به «اهتمام» هم نقبی زدید که در برنامه های جناب عالی نقشی اساسی دارد؛ به ویژه در حوزه کتاب خوانی، افراد جامعه کنونی ما چنانچه ممیزی و سانسور در محتوای سالم، راه پیدا نکند، اهتمام به اقدام خواهد رسید.و همان اقتصاد فرهنگی مدنظرتان تعمیم خواهد یافت.در پایان به موضوع اصلی موسیقی بپردازیم که جناب عالی در دسته بندی آن به خوبی اشاره کردید و بر فرق بین سنتی، مقامی و فاخر آن آگاه بودید؛ ولی شما هم مانند سلفان پیشین وزارتخانه موضع روشنی از این حوزه ارائه ندادید.به شما اعتماد داریم مانند نمایندگان مان که به شما اعتماد کردند و یادتان نرود اعتماد در جامعه فرهنگی ما تضامن می خواهد، نه تفاهم.... 
                