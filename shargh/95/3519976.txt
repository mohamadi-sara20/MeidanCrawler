دو‌شنبه ۲ اسفند ۱۳۹۵
-----------------------------------------
سرمقاله
-----------------------------------------
میراث مرد میانه قدرت
-----------------------------------------

                    مراسم بزرگداشت چهلم آیت الله هاشمی یک بار دیگر یادآور فقدان مردی بود که سال های سیاست مداری و سیاست ورزی اش را به پای رشد و اعتلای کشور و تلاش برای هم گرایی نیروهای سیاسی در ایران گذاشت. نیک مردی که خلاصه زندگی شخصی و سیاسی اش تا سال های سال می تواند برای نیروهای سیاسی ایران درس آموز باشد. از شاخصه های مهم آیت الله هاشمی می توان به سه ویژگی آینده نگری، سعه صدر و جامع الاطرافی ایشان اشاره کرد. نصیحت های آن مرحوم به آیندگان در زمان فعالیت های اجرائی اش شناخته شده نبود.ساخت مترو در تهران و توجه هاشمی رفسنجانی به سدسازی در کشور از جمله خدمات مهم او بود که برکت آن این روزها برای جامعه مدرن شهری ما بیشتر قابل درک شده است. آقای هاشمی در خانواده، جامعه و میان همکاران با سعه صدر رفتار می کرد. حتی برخی اظهارنظرهای غیرهمسو در دبیرخانه مجمع تشخیص مصلحت نظام کوچک ترین خللی در روابط کاری آن مرحوم با افراد ایجاد نکرد. ویژگی دیگر آقای هاشمی جامعیت ابعاد شخصیتی بود که خلق کتاب هایی درباره امیرکبیر، فلسطین و تفسیر قرآن گویای این مطلب است. انتصاب او از سوی حضرت امام خمینی (ره) در شورای انقلاب و سایر پست های حساس و کلیدی نیز نشانگر حسن اعتماد امام راحل به آیت الله رفسنجانی بود. آیت الله هاشمی فقیهی زمان شناس، مبارزی نستوه، مدیری کارآمد و توانمند، پدری مهربان، همسری دلسوز، سیاست مداری جهان بین و عابدی ولایت مدار بود. سیاست هیچ گاه موجب نشد تا او اهمیت امر خانواده را نادیده بگیرد. ایشان معتمد امام و رهبری بودند و از یاران دیرین امام راحل به شمار می آمدند. از جمله دیگر ویژگی های ایشان می توان به هوشمندی شان در امر سیاست ورزی، تدابیر مدیریتی، توان اصلاح امور با میانجیگری میان نیروهای سیاسی متفاوت و متدینی معتمد اشاره کرد. آیت الله هاشمی از اصلی ترین افراد در نهضت در دوره مبارزه پیش از انقلاب به شمار می آمدند و در این مسیر نه تنها شکنجه که زندان های طولانی و تبعید را به جان خریدند. در اهمیت جایگاه آیت الله هاشمی همین بس که به هنگام درگذشت او بسیاری از شخصیت های بلندپایه کشورهای همسایه با ارسال پیام تسلیت به جایگاه ویژه ایشان در تاریخ معاصر سیاست ایران اشاره داشتند. ایشان اموالشان را پیش از انقلاب صرف انقلاب کردند و هیچ گاه نگاه اقتصادی به سمت و قدرتش نداشتند. خلاایشان بدون تردید خلایی جبران ناپذیر است؛ اما آیت الله هاشمی با تدبیر خویش انسان های فرهیخته ای را در جریان های سیاسی متفاوت پرورش دادند که حالامی توان به تداوم خط فکری ایشان امیدوار بود. این را می توان به میراث ماندگار مرد میانه سیاست ایران تعبیر کرد. شاید در ادبیات علوم سیاسی «معتدل بودن» و «میانه بودن» اصطلاح سیاسی آسانی به نظر آید؛ اما در واقع پیاده کردن این نوع رویکرد در عالم سیاست کاری بسیار دشوار است. آن هم با درنظرگرفتن شرایط سیاسی خاص ایران.
                