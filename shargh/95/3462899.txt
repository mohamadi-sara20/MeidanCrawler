پنج‌شنبه ۲۰ آبان ۱۳۹۵
-----------------------------------------
سرمقاله
-----------------------------------------
انتخابات آمریکا پیروزی توده های خشمگین
-----------------------------------------

                    انتخابات ریاست جمهوری آمریکا به پایان رسید. پیروز واقعی این انتخابات دونالد ترامپ و بازنده واقعی آن هیلاری کلینتون نبود. برنده این انتخابات توده های خشمگین بودند و بازنده آن نخبگان ناآگاه. انتخابات سال 2016، جدال مرسوم حزبی برای تصاحب کرسی ریاست جمهوری آمریکا نبود که اگر چنین بود، این گونه طرفین دعوا، یکدیگر را لجن مال نمی کردند، بلکه نبردی برای «بودن آمریکا» و «شدن آمریکا» بود. گروه نخست، بر هر آنچه اکنون آمریکا به شمار می آید، افتخار می کرد و گروه دوم، در پی آمریکای بهتری بود. گروه نخست مدافع وضع موجود بود و گروه دوم در آتش تغییر وضع موجود می سوخت. گروه نخست پول، نفوذ و رسانه داشت. اما تنها داشته گروه دوم، امید بود؛ امید به اقتصاد بهتر، به شغل بیشتر، به امنیت وسیع تر و به اخلاق متعالی تر. این امید در فردی جسور، مستقل و ساختارشکن متجلی شد؛ مردی که خود روزگاری درون تشکیلات حاکم، رئیس جمهور می ساخت، پا به میدان گذاشت و با وجود ثروت چند میلیارددلاری به ناجی فقرا و آسیب دیدگان از بحران های متعدد سیاسی، اقتصادی، اجتماعی و هویتی آمریکا بدل شد. فارغ از اینکه آیا این انتخاب صحیح بوده است یا خیر، آنچه اهمیت دارد، این است که توده ها در نهایت بر نخبگان فائق آمدند و تشکیلات، سرانجام مقهور ضدتشکیلات شد. در این انتخابات، حمایت گران اقتصادی، بر مدافعان جهانی شدن شوریدند و انزواطلبان، بین الملل گرایان را به زیر کشیدند. ترامپ نه مبدع شکاف های اجتماعی که حاصل این شکاف ها بود. شم اقتصادی ترامپ، نیاز جامعه را شناسایی کرد و برای آن کالای جذابی ساخت. ترامپ «سوپرمن وار» پا به میدان گذاشت و راه حل های بسیار ساده ای را برای مشکلات بسیار دشوار ارائه کرد. ذهن ساده ساز توده مردم آمریکا نیز به این «سوپرمن» نوظهور دل بست. اکنون انتخاباتی که به عنوان انتخابات قرن آمریکا لقب گرفته بود، به پایان رسیده است. اما غولی که ترامپ را از چراغ جادو خارج کرده است، به جای نخست خود برنخواهد گشت. جنبش تحول خواه، با کنارزدن تشکیلاتی فاسد و ناکارآمد، به نخستین موفقیت خود دست یافته است و برای موفقیت های بعدی بی قراری می کند. چهل وپنجمین رئیس جمهوری آمریکا چاره ای ندارد جز اینکه به این مطالبات عینیت بخشد؛ درحالی که براساس سنت دیرپای سیاسی در آمریکا، بسیاری از روسای جمهوری این کشور بعد از کسب پیروزی یا وعده های خود را فراموش می کنند یا به بهانه هایی همچون مانع تراشی مخالفان دولت، از اجرای آنان سر باز می زنند. گام برداشتن در این مسیر، برای کسی که غول تحول خواهی را بیدار کرده، خودکشی سیاسی است؛ ضمن اینکه می تواند موجب ناامیدی از تغییرات موثر و مدنی در این کشور شود؛ موضوعی که اعتراضات خشونت آمیز را رقم خواهد زد. درعین حال، حتی در صورت عزم جدی ترامپ برای تحقق بخشیدن به وعده های خود، دور از انتظار خواهد بود که الیگارشی حاکم بر آمریکا، به تغییرات ساختارشکنانه مدنظر رئیس جمهوری جدید این کشور تن دهد. این تشکیلات که نیم قرن پیش، یک رئیس جمهوری متفاوت به نام جان اف کندی را حذف فیزیکی کرد، حتی اگر این اتفاق دوباره رخ ندهد، از همراهی با رئیس جمهور جدید برای برهم زدن نظم مستقر در کشور خودداری خواهد کرد. برقراری توازن میان مطالبات توده های خشمگین با منافع الیگارشی سیاسی- مالی در آمریکا، جدی ترین چالش دونالد ترامپ در چهار سال آینده خواهد بود.
                