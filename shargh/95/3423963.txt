شنبه ۱۳‌شهریور ۱۳۹۵
-----------------------------------------
سرمقاله
-----------------------------------------
این هیولابا قالیباف چه خواهد کرد
-----------------------------------------

                    قالیباف به روزهای پایانی کارش نزدیک می شود. مردی که حدود یک دهه بر صندلی سازمانی پول دار و قدرتمند تکیه زده بود، با کارنامه ای پرسوال آنجا را ترک خواهد کرد. اگر اتفاق اخیر، یعنی افشای واگذاری یا بذل وبخشش نامتعارف املاک به مدیران شهرداری و برخی نهادهای دیگر رخ نمی داد، او می توانست با اتکا بر خدمات بسیاری که انجام داده، پا به عرصه سیاست بگذارد. اما هر روز کار برای قالیباف دشوارتر می شود. از این منظر ورود ستاد مبارزه با مفاسد اقتصادی به پرونده شهرداری و تحقیق و تفحص مجلس از شهرداری تهران، از آینده ای مبهم و غیرمنتظره برای محمدباقر قالیباف خبر می دهد. شهرداری تهران هرقدر برای محمود احمدی نژاد خوش یمن بود، برای قالیباف و کرباسچی اقبالی در بر نداشت. غلامحسین کرباسچی در سال 1377 پس از پشت سرگذاشتن دوره ای طلایی در شهرداری، محاکمه و به چند سال زندان محکوم شد و سرانجام با پشت سرگذاشتن دو سال از آن چند سال، آزاد شد. اما پس از آزادی دیگر نتوانست در عرصه سیاست قد راست کند و با ممنوعیت از حضور در مناصب و سمت های دولتی مواجه شد. اگر این دومینوی حساب کشی از شهرداری تهران جدی و مستمر ادامه بیابد، بعید است آینده خوشایندی در انتظار قالیباف باشد. کرباسچی از سیاست به کارهای اجرائی روی آورد، قالیباف برعکس سودای سیاست در سر دارد و آن را از طریق تصدی کارهای اجرائی و مدیریتی دنبال می کند.نگاهی به گذشته قالیباف بیانگر این واقعیت است که او بیش از هر چیز دلبسته سیاست است و هرقدر تلاش می کند این تمایل را در پس پرده کارهای اجرائی پنهان کند، نمی تواند و شیفتگی او به سیاست تاب مستوری ندارد.اگر با تسامح بپذیریم تهران امروز را کرباسچی و قالیباف ساخته اند، می توانیم این گفته دیوید هاروی را این گونه به عاریت بگیریم که آنها تهران را ساختند و تهران آنها را ساخت. شهری پرتناقض که آدم های پرتناقض خلق کرد. این تناقض اگر در کرباسچی نمود ظاهری نداشت، در قالیباف نمود ظاهری نیز دارد. قالیباف بیشتر ژست تکنوکرات ها را دارد، هم در گفتار و هم در کردار. اما جایگاه سیاسی اش در تضادی آشکار با این نمود است. ما شهرها را می سازیم و شهرها ما را می سازند. اما تهران دیگر یک شهر نیست و هیولایی شده که خدمتگزارانش را نیز بی محابا می بلعد. هیولایی با محتوایی مخوف و زیبایی های فریبنده. حکمرانی بر این هیولا، با اختیارات گسترده و درآمدی که از راه های بی شمار می توان کسب و دل بخواه هزینه کرد، با مجوزهایی که فرمان بشود و نشود صادر می کنند، و در یک کلام با در دست داشتن عقال این هیولا، شهردار را در جایگاهی بالاتر از مدیر اجرائی قرار می دهد. او، هم می تواند سیاست ساز باشد و هم در سیاست نقش آفرینی کند. اگر دوری شهردار به یک جناح سیاسی الزاما به تضعیف آن جناح نینجامد، اما نزدیکی اش به یک جناح، قطعا موجب تقویت بنیه های آن می شود. ارتباط اجباری و تنگاتنگ مردم با شهرداری سویه ای دوگانه دارد که موجب عشق و نفرت می شود. این ارتباط تنگاتنگ و الزام آور، از شهرداری دولت مستقلی می سازد که خارج از توان و اختیارات دولت، در زندگی مردم نقش و اثرگذاری دارد. شهرداری در این وضعیت دولتی است در دولت، و حتی در جاهایی، دستی بالاتر از دولت دارد. از این رو مناظره انتخاباتی روحانی و قالیباف فراتر از یک مناظره انتخاباتی بود و از منازعه ای حقوقی در آینده خبر می داد. در واقع روحانی می دانست با یک نامزد رقیب روبه رو نیست، بلکه با شهرداری مواجه است که فقط شهردار نیست، و اگر پیروز شود، با گفتمان مسلطی درگیر خواهد بود که خالق آن کسی جز قالیباف نیست. روحانی می دانست اگر شهرداری قدرتی هم طراز دولت نباشد، کم از دولت نیز نیست. اینک می توانیم از سیاستی حرف بزنیم که شهرداری خالق آن است و مهم تر از همه از فرهنگی بگوییم که خالق، بانی و حامی اش شهرداری است. بی تردید شهرداری ها از اتوریته لازم برای دراختیارگرفتن و احیای کلیشه های فرهنگی و سیاسی برخوردارند. کلیشه هایی نه برای خلق فرهنگ و سیاست ناب، بلکه برای کالایی ساختن آنها. البته الزام و عمدی در کار نیست، ماشین شهرداری به فراخور نوع درآمد و توزیع اش، خروجی غیر از این نخواهد داشت. درواقع غلط نیست اگر بگوییم کالاهای سیاسی و فرهنگی که شهرداری تولید می کند، کالابه معنای حقیقی آن نیست: به گفته کارل پولانی کالای حقیقی، کالایی است که برای فروش در بازار تولید می شود. بنابر چنین تعریفی، زمین (مسکن)، کار و پول کالاهای موهومی اند که در اصل برای فروش در بازار تولید نشده اند. کار فقط فعالیت انسان هاست، زمین بخشی از طبیعت است و عرضه پول و اعتبار، سیاست های دولت را شکل می دهند. این تردستی، یعنی کسب درآمد با کالاهای موهوم به جای کالاهای حقیقی، سیاستی غیرواقعی، فرهنگی غیرواقعی و درنهایت گفتمانی غیرواقعی می سازد. اینک ماشین شهرداری خارج از مسیر واقعی خودش به پایان نزدیک می شود. ماشینی هیولاوش که بیم آن می رود قالیباف را نیز چون کرباسچی، قبل از رسیدن به خط پایان با نادیده انگاشتن زحمات و خدمات بی شمارش، ببلعد.
                