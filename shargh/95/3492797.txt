چهار‌شنبه ۱۵ دی ۱۳۹۵
-----------------------------------------
حرف اول
-----------------------------------------
کدام خیانت؟
-----------------------------------------

                    همواره با نام آقای هاشمی طبا در مدار مدیریت کلان در حوزه ورزش و کمیته ملی المپیک و... بر خورد داشته ام، اما عنوان «خدمت یا خیانت کشاورزان» در یادداشت ایشان (روزنامه «شرق»، 13 دی ماه جاری) و تحلیل در یک حوزه تخصصی، باعث شگفتی ام شد. وجه مشترک کتاب آل احمد با واکاوی در یک جامعه و حوزه فنی- اجرائی، مانند کشاورزان نیز جای پرسش دارد. قبل از خواندن یادداشت، به یاد نمایش نامه «استثنا و قاعده» برتولت برشت افتادم. کشاورزان در هر کشوری، یک جامعه را تشکیل می دهند. همواره کاستی های بررسی شده در یک جامعه را نباید با نقاط ضعف یک شخصیت حقیقی مشابه سازی کرد. چرا بسیاری از ما در نقدهای خود در مجادلات سیاسی و حتی فنی به کمتر از کاربرد واژه خیانت تن نمی دهیم؟ آیا در فرهنگ لغات ما، واژه اشتباه حذف و «خیانت» به جای آن نشسته است؟ اشارات درست جناب هاشمی طبا، درخصوص هشدار برای تعیین سقف رشد و افزایش تولید محصولات، تا جایی که به منابع بیش از این آسیب نرسد، محل تاکید است. البته این نگرانی ها مدت هاست به عنوان اصلی ترین چالش های بخش کشاورزی بیان می شود، اما به خاطر داشته باشیم فعالیت های اجتناب ناپذیر کشاورزی با درک ضرورت در اصلاح راهبرد و شیوه ها، بسیار کمتر از توسعه ساخت وسازهای بی رویه و گردشگری های بی توجیه داخلی و... به منابع آسیب وارد آورده و می آورد. اگر آقای هاشمی طبا و دیگر صاحبان تصمیم و اجرا در گذشته ای که هنوز دیر نبود، از دغدغه های حال حاضرشان برای توسعه پایدار بهره می گرفتند، حتما به شرایط امروز نمی رسیدیم. اشاره مکرر به افق های نگران کننده در عرصه منابع تولید و بدون ارائه راه حل های کارآمد، نقش نصیحتی را دارد که گرچه خیرخواهانه است، اما تنها با نگاه سلبی بر انجام ندادن ها تاکید می کند. مادامی که ماشین آلات تخریب همچنان زوزه می کشند و برای حراست از بقایای طبیعت شمال کشور هنوز اراده ای وجود ندارد، توقف فعالیت های بخش کشاورزی، گسترش تخریب در آن سو است. بهتر است به جای گرفتن انگشت اتهام به سمت قشر زحمتکش کشاورزان که مثلاشبیه مدیرانشان شده اند، پرسش های فنی از مدیریت های کلیدی در حوزه منابع داشته باشند. مطمئن باشند که واژه خیانت در قاموس کشاورزان راه ندارد. البته اگر هم خیانتی بوده است کشاورزان از خیل شاکیان اند نه متهمان.
                