پنج‌شنبه ۲۸ مرداد ۱۳۹۵
-----------------------------------------
حرف اول
-----------------------------------------
مرداد تلخ
-----------------------------------------

                    قصه که تمام می شود، آدم ها به کجا می روند؟! قصه من و تو هم تمام شد. قصه ای که به غصه رسید.من مانده ام همان جایی که بودم. درست همان نقطه کور. همان نقطه ای که شروع شد. خیلی دور نیست شروعی که به سرعت به پایان رسید.همان جا با تمام مشترکات مان. تو اما رفتی بدون هیچ دلبستگی و دلتنگی ای. رفتی به دورترین نقطه ای که دیدنی نیست. اهلش نبودی؛ بی وفایی، تنهایی و تنهاگذاشتن.راستی تو به کجا رفتی؟ به پایان قصه. پایان قصه کجاست؟ می توان آنجا را دید؟ دیده ام در خواب پایانت را که خوب بود.شاد و سرحال بودی. بهتر از لحظات آخر. باز هم حسودی کردم به تو و به پایانت که چرا باید تو پایانی بهتر از من داشته باشی؛ اما این پایان برای من آغازی بود. آغاز یک آغوش کودکانه. آغاز دوست داشتنی ترین موجود عالم.بعضی از آدم ها فکر می کنند قوی بودن، یعنی هیچ گاه دردی را لمس نکردن؛ اما من معتقدم قوی ترین آدم ها کسانی هستند که درد را حس می کنند، می فهمند و با تمام وجود آن را می پذیرند.ماندم و قبول کردم در دنیایی که دیگر از آن تو نیست، باید به داشته هایم دل ببندم. آموختم باید لذت برد از چیزهایی که افرادی در حسرت آنها هستند و آن را ندارند؛ اما من لحظه های با تو بودن را هنوز دارم؛ لحظاتی که با تمام وجود فقط و فقط از آن من و توست.قصه ما مرداد ماه به پایان رسید؛ این مرداد شوم و تلخ. به قول حسین پناهی «ما بدهکاریم، به کسانی که صمیمانه ز ما پرسیدند: «معذرت می خواهم، چندم مرداد است...؟» و نگفتیم؛ چون که مرداد، گور عشق گل خون رنگ دل ما بوده است...».
                