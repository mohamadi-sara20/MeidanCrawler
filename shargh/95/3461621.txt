سه‌شنبه ۱۸ آبان ۱۳۹۵
-----------------------------------------
یادداشت
-----------------------------------------
پیام نفتی؛ از تهران به واشنگتن
-----------------------------------------

                    درست در روزی که آمریکایی ها پای صندوق رای می روند تا از بین ترامپ و کلینتون یکی را به ریاست جمهوری برگزینند، نمایندگان شرکت های نفتی «توتال» فرانسه، «سی ان پی سی آی» چین و «پتروپارس» ایران به میهمان سرای وزارت نفت می آیند تا رئوس قرارداد (موافقت نامه اصولی) توسعه فاز 11 پارس جنوبی را با شرکت ملی نفت در قالب قراردادهای جدید نفتی، امضا کنند. اتفاق امروز حاوی پیام مهمی به واشنگتن است.1. رجزخوانی دونالد ترامپ درباره ایران و برجام را در دوره رقابت های انتخابات ریاست جمهوری خوانده اید؛ دوره ای که آمریکا را شرمسار کرد. این احتمال هم بعید نیست که هیلاری کلینتون، سیاست های سخت گیرانه تری نسبت به اوباما درخصوص ایران و برجام به اجرا گذارد. از همین رو بود که برخی تحلیلگران در ماه های گذشته معتقد بودند تا قبل از برگزاری انتخابات ریاست جمهوری آمریکا، ایران نمی تواند قرارداد بزرگ نفتی با شرکت های خارجی امضا کند. خاصه آنکه هر چه به زمان انتخابات نزدیک تر شدیم، آرای ترامپ بالاتر رفت. وزارت نفت اما از یک تجربه تاریخی استفاده کرد.2. در دولت هفتم، زمانی که تحریم های کنگره آمریکا علیه سرمایه گذاری در صنعت نفت ایران تصویب شد، وزارت نفت در مذاکراتی فشرده، کنسرسیومی از شرکت های «توتال»، «پتروناس» مالزی و «گازپروم» روسیه تشکیل داد و توسعه فازهای 2 و 3 پارس جنوبی را به این کنسرسیوم سپرد تا فشار تحریم بین شرکت های غربی و شرقی پخش شود. امروز این اتفاق دوباره تکرار شده است. با این تفاوت که چینی ها جای روس ها را گرفته اند و «پتروپارس» آن قدر تجربه کسب کرده که جای «پتروناس» را بگیرد. بعد از امضای قرارداد فازهای 2 و 3 راه باز شد و شرکت های خارجی قراردادهای پروژه های نفتی و گازی را امضا کردند. پیام مستقیم امضای قرارداد امروز به واشنگتن می تواند این باشد: «چه ترامپ و چه کلینتون رئیس جمهور آمریکا شوند، شرکت های نفتی غربی و شرقی راه خود را برای سرمایه گذاری در ایران انتخاب کرده اند». راهی که اگر سخت هم شود، بازگشت از آن سخت تر است.3. با حساسیتی که درباره کار توتال در ایران وجود دارد، معلوم می شود وزارت نفت توانسته است مجوزهای لازم را برای امضای قرارداد با این شرکت فرانسوی از مراجع مرتبط کسب کند. چه اینکه فرانسوی ها در مذاکرات هسته ای سابقه خوبی از خود به جا نگذاشته اند و عملکردشان هم در برخی پروژه های پیشین مورد سوال جدی برخی کارشناسان است. پروژه هایی که بین ایران و همسایگانش مشترک بوده اند. احتمالااهمیت فرستادن یک پیام قوی به واشنگتن حساسیت ها را کمتر کرده است.4. چینی ها قبلافاز 11 را مطالعه کرده بودند ولی به دلیل اجرانکردن پروژه در دوران تحریم کنار گذاشته شدند.پیام این قرارداد شاید یکی هم این باشد که صنعت نفت ایران، در دوره گشایش درها هم مایل نیست از چینی ها دور شود و این می تواند آزمون مهمی برای چینی ها باشد. اگر آنها در این پروژه درست و صحیح عمل کنند و اگر بازار وارداتی نفت و فراورده های چین به روی ایران باز باشد، می توانند رقیب شرکت های غربی باشند. توسعه صادرات آتی نفت به چین، شاید گزینه مدنظر وزارت نفت در همکاری با شرکت های چینی بوده است.5. بعد از آن همه دعوا بر سر مدل جدید قراردادهای نفتی ایران، امروز بالاخره اولین قرارداد با شرکت های خارجی امضا می شود. حضور یک شرکت ایرانی در این قرارداد نشان داد دولت در شکل دهی و توسعه شرکت های E&P ایرانی جدی است. وعده ای که با مشارکت شرکت های داخلی و خارجی محقق شدنی است. حالامی توان از اختلافات کاست و بی شرط و شروط (که اگر وزارت نفت فلان میدان را بدهد یا بهمان کار را بکند!..) برای آبادانی ایران و توانمندسازی ظرفیت های داخلی در سایه مشارکت و رقابت با خارجی ها همت گمارد.6. حالادونالد ترامپ و هیلاری کلینتون پاسخ شرکت های نفتی غربی و شرقی را برای همکاری با ایران و سرمایه گذاری در پروژه های نفتی پیش از انتخاب شدن به ریاست جمهوری ایالات متحده دریافت کرده اند؛ پیام هشتم نوامبر از کوشک به واشنگتن. با دریافت این پیام رئیس جمهور بعدی آمریکا احتمالادیگر نتواند جلوی سرمایه گذاری در صنعت نفت ایران را بگیرد، خاصه با جذابیتی که نفت ایران دارد.
                