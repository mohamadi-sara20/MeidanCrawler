یک‌شنبه ۹ خرداد ۱۳۹۵
-----------------------------------------
حرف اول
-----------------------------------------
ایفای نقش برای «مسئولیت اجتماعی»
-----------------------------------------

                    جهان جدید، جهان مشارکت ها و گفت وگوهای سازنده، مسئولانه، موثر و کاربردی و آگاهانه است. این مشارکت می تواند در حوزه دولت ها یا در حوزه جامعه مدنی یا در میان دولت ها و جامعه مدنی باشد. وجود همین مشارکت های بین المللی و ملی است که می تواند گامی روبه جلو برای صلح و ثبات و توسعه پایدار ملی و جهانی باشد؛ اما دراین میان نقش مشارکت های داوطلبانه در قالب «ان جی ا» یا تشکل های اجتماعی، تکمیل کننده چرخه حیاتی زیست مسئولانه و پایدار است و آنچه می تواند این بخش را امیدوارانه تر و پویاتر به پیش ببرد، حمایت های نهادهای عمومی و شرکت ها و سازمان هایی با اقدامات داوطلبانه است که مجذور این همکاری و اشتیاق، زمینه ساز تلاش و حرکت و اقدام و مداخله در بسیاری از مشکلات اقتصادی و فرهنگی و اجتماعی و چالش ها و معضلات در این حوزه ها است. همگان باور دارند که ایفای نقش شرکت ها و سازمان ها در حوزه مسولیت اجتماعی در دنیای مدرن امری حیاتی و اجتناب ناپذیر و یک تکلیف قانونی است. این اقدام در جوامع محلی می تواند ضامن تعامل و تحکیم ارتباط با مردم و زمینه ساز پویایی و رشد و شکوفایی شرکت و سازمان باشد.سازمان ها به عنوان لایه های میانی و حلقه های واسط بین فرد و جامعه تلقی می شوند؛ به طوری که سازمان ها را یکی از اجزای مهم و بنیادین پیکره اجتماعی بشر امروزی می دانند. بدیهی است سازمان ها متناسب با خواست و نیاز بشری در تکامل این پیکره اجتماعی در رسیدن به یک پیکره متعادل و متناسب جهانی نقش ها و وظایفی چندسویه خواهند داشت. آنها ضمن آنکه به سود و رشد و حفظ و بقای خود می اندیشند، باید بتوانند فراتر از نگاه خودمدارانه به سلامت و منافع جوامع محلی و محیط زیست و علیت و اصلیت خویش که برگرفته از نقش و جایگاه اجتماعی آنهاست، توجه کنند و به پیامدها و آثار اقدام خویش بر جامعه نیز بپردازند. درعین حال که از زیرساخت ها و سرمایه های زیستی، اجتماعی و علمی جهان و شبکه های پویای امروز تغذیه می کنند؛ حس تعهد، مسئولیت پذیری و پاسخ گویی به نیازها و خواسته های جامعه را در قالب مدیریت و برنامه ریزی جامع و استراتژیک فرهنگی داشته باشند؛ چراکه بی توجهی و مسئولیت گریزی بنگاه ها موجب خسارت و زیان به مردم و محیط زیست و حرکت لجام گسیخته جهان و فرهنگ بشری به سوی انحطاط و انهدام خواهد شد و سازمان ها را با چالش هایی مواجه و بقای سازمانی را متزلزل خواهد کرد.امروزه سازمان ها و شرکت ها در حوزه های محلی و منطقه ای و ملی و فراملی بر مردم و محیط زیست و توسعه در همه ابعاد اثرگذارند.به این دلیل تشریح مسئولیت اجتماعی سازمان (CSR) و ضرورت ایجاد آن به لحاظ اهمیت و مزایای ناشی از آن نوعی کمک به حفظ و پایداری سازمان ها تلقی شده و سعی شده است تا با توجه به اجتناب ناپذیری و نقش پررنگ مسئولیت پذیری اجتماعی الزام و راهنمایی برای مقابله با چالش ها و مشکلات سازمان ها و تاثیر آن در جامعه باشد که همانا هدف غایی برای رسیدن به توسعه پایدار نیز محسوب می شود. جامعه محلی و شرکت و سازمان رابطه ای دوسویه با هم دارند، یعنی هرچه شرکت به منافع مرم و محیط زیست بیشتر توجه کند، سود و منفعت بیشتری می برد. هر زمان که بنگاه های اقتصادی برای کمک و حمایت از جامعه نقش آفرینی کرده اند، جامعه نیز شرایط لازم برای کسب بازده از سوی شرکت و توسعه بیشتر بنگاه اقتصادی را فراهم کرده است.اجتماع انتظار دارد تا بنگاه های اقتصادی، اخلاق، فقرزدایی، اشتغال زایی، حفظ محیط زیست، سلامت جامعه، صرفه جویی در مصرف انرژی و منابع طبیعی را در فعالیت های خود لحاظ کنند و مردم هم ترجیح می دهند تا از شرکت هایی که نسبت به مسئولیت اجتماعی در قبال جامعه احساس وظیفه می کنند، محصولات آنها را خریداری کنند یا خدماتشان را دریافت کنند؛ به این دلیل که از آنان تصویری مثبت در ذهن دارند.اما آنچه دراین میان از اهمیت ویژه ای برخوردار است، نقشی است که سازمان ها در حوزه حمایت و صیانت از نهاد مقدس خانواده برعهده دارند.با توجه به ماده 9 از سیاست های کلی نظام اداری ابلاغی مقام معظم رهبری و با تاکید بر استحکام خانواده و ایجاد تعادل بین کار و زندگی افراد در نظام اداری، مسئولیت پذیری سازمان ها نسبت به خانواده (CFR) به عنوان یک بعد درونی و ضروری و در نتیجه هسته ای از مسئولیت پذیری اجتماعی سازمان ها (CSR) محسوب می شود و جزء جدایی ناپذیر مسئولیت های سازمان در قبال جامعه است که منجر به ارتقای سلامت اجتماعی برای تحکیم بنیان خانواده می شود. امروزه تلاش برای ایجاد تعادل بین خانه و محیط کار حتی برای تصمیم سازمان در جایگاه های حساس کشوری نیز یک چالش محسوب می شود و به این دلیل برای بهبود و استفاده موثر و کارآمد از منابع نیروی انسانی همیشه سازمان ها به دنبال راهکارهای علمی و اجرائی در این زمینه بوده است.نحوه اطلاع رسانی و حضور سازمان ها در جامعه نیز باید خانواده محور باشد تا بتوان سهم اندکی برای سازمان ها در پیشگیری از آسیب های اجتماعی برای ارتقای کیفیت زندگی جامعه تعیین کرد.اجرای مدل CFR در سازمان ها دارای سه بعد عملیاتی است که به شرح زیر است:1. تعیین سیاست های رسمی درون سازمانی که منجر به یکپارچگی کار، خانواده و زندگی شخصی کارکنان می شود.2. حمایت و نظارت بر تسهیل ارتباط بین زندگی شخصی، زندگی خانوادگی و زندگی حرفه ای برای ارتقای انگیزه کارکنان سازمان.3. فرهنگ پذیری و مسئولیت پذیری سازمان ها نسبت به خانواده با توجه به احترام به ظرفیت کاری کارکنان در سازمان.خانواده ایرانی در سخت ترین روزگار خود از لحاظ حفظ و صیانت و استمرار قرار دارد. رشد میزان طلاق و اعتیاد و... و کاهش ازدواج و باروری سخت ترین چالش های فراروی خانواده های ماست. دفتر اجتماعی و فرهنگی استانداری تهران از سال 92 تلاش کرده است نقش مهم مسئولیت اجتماعی شرکت ها و سازمان ها را به شرکای اجتماعی خود یادآوری کند. اکنون با توجه به تفاهم سازمان مدیریت و برنامه ریزی استان با این موضوع به نظر می رسد همه شرکت ها و سازمان های استان تهران موظف به داشتن منشور CSR و CFR هستند تا بتوانند در استان تهران کار کنند.
                