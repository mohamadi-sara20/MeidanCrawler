یک‌شنبه ۳۱ مرداد ۱۳۹۵
-----------------------------------------
حرف اول
-----------------------------------------
دختران سرزمین من
-----------------------------------------

                    ایران دخت، امروز به درخشش کیمیای سرزمینش می بالد. به دختری که شجاعانه و پرقدرت در میدان رقابت ظاهر شد و از نام و بلندای یاد ایران دفاع کرد.کیمیا امروز در چند میدان می جنگید و با ظرافت و لطافتی زنانه به رقابتی نرم و سخت وارد شده بود.رقابت سخت برایش آسان بود؛ چراکه تلاش و سخت کوشی سالیان درازش به او این اعتمادبه نفس را داده بود که برای طلامبارزه کند. هرچند که برنز نصیبش شد.اما مبارزه و رقابت نرم او بسیار سخت و طاقت فرسا بود و هست. او با حضور مقتدرانه اش در صحنه المپیک، به همگان نشان داد دختر محجوب و با عفت ایرانی، نماینده باارزشی برای بلندای یاد ایران در جهان است.کیمیا به کج اندیشان و خردنگران به دختران و زنان سرزمینش نشان داد شدیدا در اشتباه اند و دختر ایرانی اگر راه برایش باز باشد و نگاه محترمانه و عزتمند نصیبش باشد، کم از پسران و مردان کشورش ندارد تا در رقابت های سخت جهانی، ایران را بلندآوازه کند.کیمیا اولین دختر ایرانی مدال گرفته در المپیک، در رقابتی نرم موفق شد در ایران و جهان چهره ای نو و تصور و برداشتی متفاوت از دختران سرزمینش بسازد.کیمیا در این رقابت طلارا نصیب خود و همه دختران ایرانی کرد. او با عمل بلندش اعلام کرد باید به دختران ایران زمین اعتماد کرد و باید راه رشد و تعالی آنها را باز کرد و به توانایی و خلاقیت آنها برای ایرانی سربلند احترام گذاشت و مشارکت آنها را در عرصه های مختلف، فرصتی برای بالندگی ایران عزیز دانست. دختران سرزمین مان را به ظاهر قضاوت نکنیم و آنها را ثروت و سرمایه ای عظیم بدانیم که زندگی نوآورانه را با قدرت خلاقانه شان، نصیب ایران زمین خواهند کرد. کیمیا به آنچه برای دختران کشورت خلق کردی ببال و تبریک های صمیمانه دوستداران ایران عزیز را برای کار بزرگت، بشنو و حضورت را پررنگ تر و موثرتر کن!
                