چهار‌شنبه ۲۳ تیر ۱۳۹۵
-----------------------------------------
حرف اول
-----------------------------------------
درباره پرونده پزشکی کیارستمی
-----------------------------------------

                    رویدادهای سال های اخیر نشان داده نظام درمانی کشور با وجود حضور ده ها پزشک و پرسنل شریف در این بخش، نیاز به یک بازنگری، پوست اندازی و تحول بنیادی دارد. این نظام درحال حاضر با مشکلات زیادی مواجه شده است که مهم ترین آن، وجود برخی ناکارآمدی ها و همچنین برخوردهای موردی به دور از عدالت است. نظام سلامت در ایران قبل از هر چیز به یک شناخت درمانی یا به عبارت صحیح تر تغییر شناخت نیاز دارد؛ یعنی جایگزینی اهداف جدید به جای اهداف سابق. سال هاست بسیاری از جوانان کشور ما برای پرکردن شکاف های طبقاتی موجود در جامعه، رشته پزشکی را برای تحصیلات دانشگاهی خود انتخاب می کنند اما اتفاقی رخ نمی دهد و آنان نیز در همین نظام، حل می شوند. ناگفته پیداست با این نگرش این حرفه از مسیر اصلی خود خارج شده است؛ اتفاقی که اخیرا برای کارگردان پرآوازه کشورمان، عباس کیارستمی، رخ داد و همچنان دغدغه های جدی درباره نحوه درمان بیماری ایشان از سوی اعضای خانواده کیارستمی مطرح می شود، نمونه همین آسیب هاست. من در محله ای زندگی می کنم که عباس کیارستمی یکی از افتخارات آن محسوب می شود؛ محله چیذر. در همه این سال ها همه اهل محل مشتاقانه کار ها و احوالات ایشان را دنبال کرده اند. فراموش نمی کنم که هر وقت برای خرید به یکی از فروشگاه های محل مراجعه می کردم حسین آقا از آقای کیارستمی برایم می گفت یا روزنامه فروش سر کوچه شان از من درباره ایشان سوال می کرد. از اسفندماه سال گذشته که خبر بیماری آقای کیارستمی رسانه ای شد این کنجکاوی ها درباره ایشان افزایش یافت به گونه ای که تقریبا من هر روز می بایست خبر تازه ای به آنها می دادم. خیلی امیدوار بودم خبر های خوشایندی برای اهالی محل داشته باشم اما دریغ که این اتفاق رخ نداد. مدتی است که برای امور خانوادگی به استرالیا آمده ام. دو هفته گذشته دو خبر از ایشان روی سایت های اینترنتی قرار گرفته بود که هر دو برای اهالی محل ما امیدوار کننده بود؛ خبر اعزام ایشان به فرانسه برای پیگیری درمان و دعوت آکادمی اسکار از ایشان برای داوری و اینک خبر سومی از راه رسیده که مطمئنا اهالی چیذر را بیش از همه اهالی دنیا به تاثر و اندوه واداشته است: عباس کیارستمی فیلم ساز ایرانی درگذشت. عباس کیارستمی مصداق تئوری معروف: «جهانی بیندیشید و محلی زندگی کنید» بود. محله چیذر تهران یک هنرمند جهانی را از دست داد. ضمن تسلیت به اهالی این محل برای خانواده گرامی کیارستمی آرزوی صبر و شکیبایی دارم. نه تنها سینمای ایران بلکه سینمای جهان یکی از شاخص ترین کارگران های خود را از دست داده است. امیدوارم به طور بی طرفانه به پرونده پزشکی ایشان رسیدگی شود و البته این اتفاق تلخ، آغازی برای بازنگری در شرایط سامانه بهداشت و درمان کشور باشد.
                