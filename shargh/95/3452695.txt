سه‌شنبه ۴ آبان ۱۳۹۵
-----------------------------------------
گزارش روز
-----------------------------------------
یک سکوت طولانی
-----------------------------------------

                    شرق: دو ماه از اولین روزهای انتشار خبرها درباره گزارش غیرمحرمانه سازمان بازرسی در زمینه واگذاری همراه با تخفیف و تقسیط املاک شهرداری تهران، گذشته است. در این دو ماه، این مسئله به یکی از مهم ترین و پر حاشیه ترین مسائل روز کشور بدل شد؛ اما آنچه افکار عمومی و رسانه ها و حتی همه مسئولان پیگیری کننده موضوع درباره آن می دانند، همان مواضع، حرف ها و دلایل منتشر شده در روزهای اول است و آنچه وجود ندارد، شفافیت و بیان جزئیات دقیق درباره این پرونده و موضوع مهم است. هنوز کمتر شخص یا نهادی که به صورت مستقیم درگیر این موضوع است، خود را به بیان توضیحات خالی از ابهام در این باره موظف کرده است. به نظر می رسد روشنگری برای افکار عمومی در این مسئله، در آخرین مرحله اولویت قرار دارد. در این دو ماه، موضوعات مختلفی از جمله ادامه مباحث فیش های حقوقی، تخلف در صندوق ذخیره فرهنگیان، چک های 20 میلیونی برای مداحان و انواع خبرهای ریز و درشت دیگری با جزئیات و حواشی کامل آمد و رفت؛ اما موضوع مبهم مانده و در انتظار روشنگری، همچنان مسئله املاک واگذار شده از سوی شهردار تهران است. دانشگاه در این مدت، پای مطالبه برخورد با فساد شهری آمده و هشتگ های دانشجویان حتی به روی تخته کلاس درس مهدی چمران در دانشگاه معماری دانشگاه تهران هم رسیده است. بسیاری از شهروندان، دانشجویان و گروه های پیشروتر، اخبار مربوط به یاشار سلطانی، مدیر سایت منتشر کننده گزارش را که بیش از یک ماه است در بازداشت به سر می برد، به عنوان یک فرد شجاع و جسور دست به دست می چرخانند و در این مدت بارها و بارها، در کانال های تلگرام و به صورت مکتوب، نامه هایی به دادخواهی از این خبرنگار و آزادی او و به خصوص شفاف سازی و بی طرفی در این پرونده، امضا شده و به مراجع بالاتر و مرتبط ارسال شده است. بااین حال، حتی در رابطه با بازداشت همین خبرنگار نیز، هنوز آن طور که انتظار می رود، به صورت شفاف اعلام نشده است چرا او را بازداشت کرده اند؛ اگرچه همه رسانه ها و کسانی که این موضوع را دنبال می کنند، بر این باور هستند او به دلیل انتشار جزئیات همین واگذاری ها، بازداشت شده است؛ اما تاکنون در هر اظهارنظر رسمی و غیر رسمی ای که از سوی مسئولان شهرداری، شورای شهر و قوه قضائیه در این باره منتشر شده، این موضوع را به صورت قطعی تایید یا رد نشده است. نکته در خور تامل درباره پرونده واگذاری املاک در شهرداری تهران که بنا بر گزارش سازمان بازرسی با تخفیف های ویژه شهردار تهران به تعدادی تعاونی و 151 مدیر و عضو شورا و افراد خاص بوده است، ارائه ندادن توضیحات بیشتر و البته شفاف سازی نکردن در خصوص این همه سوال برای مردم، رسانه ها و حتی مسئولان اجرائی و نمایندگان مجلس است. مرور برخی از عملکردها، اظهارات و واکنش ها دو ماه پس از این اتفاقات، خالی از لطف نیست. یک سخنرانی و دیگر هیچشهردار تهران، به عنوان تنها کسی که از روز اول انتشار گزارش، همه منتظر واکنش و پاسخ او بودند؛ چند روز بعد از انتشار گزارش، در جمع کارکنان شهرداری تهران حاضر شد و در گوشه ای از صحبت هایش هم صراحتا واگذاری این املاک را قبول کرد و در توضیح بیشتر گفت: براساس مصوبات، آیین نامه های واگذاری مسکن و همچنین مصوبات شورای شهر تهران، در حوزه صدور پروانه و واگذاری املاک اقدام کرده ایم. واگذاری امتیازات پروانه و زمین براساس مقررات انجام شده و تخفیف ها براین اساس بوده است. او پس از این اظهارات، تاکنون واکنش و موضع دیگری نداشته است؛ اما آ ن قدر رسانه و کانال و افراد حقیقی و حقوقی در شهرداری تهران و بیرون از آن هستند که در این دو ماه به اندازه کافی به جای شهردار تهران صحبت کنند. موضع تقریبا رسمی تر شهرداری تهران درباره این موضوع، برنامه به قول رحمت الله حافظی، عضو شورای شهر، رپورتاژی تلویزیون برای شهرداری تهران بود که با عنوان «واقعیت واگذاری املاک»، پخش شد و در آن معاون شهردار به صورت یک سویه آماری را درباره واگذرای تنها تعاونی ها ارائه داد و هیچ توضیحی در خصوص واگذاری با تخفیف و تقسیط خاص املاک به 151 مدیر شهرداری و افراد خاص نداشت. در ادامه شهردار تهران و البته رئیس شورای شهر تهران که حالا14 سال است در این سمت حضور دارد، در موضع مدعی، اقدام به نامه نگاری هایی به دادستان کل کشور و رئیس قوه قضائیه کردند تا موضوع را پیگیری کنند. این گونه بود که در فاصله ای کوتاه، آیت الله آملی لاریجانی، رئیس قوه قضائیه، در ورودی صریح اعلام کرد: «این پرونده با دقت و متانت و در چارچوب قانون مورد بررسی قرار می گیرد؛ اما در کنار آن، اجازه موج سواری و سوءاستفاده از موضوع را هم به کسی نخواهیم داد». رئیس دستگاه قضا درعین حال با همین دستور در جمله ای گفت: «از افراد و رسانه ها می خواهیم در پرونده های مفاسد موج سواری نکنند» و به این ترتیب، پس از این اظهارات، بسیاری از رسانه ها از ورود به این موضوع اجتناب کردند. در هر صورت، این تنها اظهارنظر رئیس قوه قضائیه تا امروز بوده است. در همان روزها ناصر سراج، رئیس سازمان بازرسی که مسئول تهیه همین گزارش درباره واگذاری املاک در شهرداری تهران بوده است، با تاکیدی اعلام کرد: «هر پروژه ای را که شروع می کنیم، تا نهایت دنبال می کنیم تا به اتمام برسد؛ حال در هر دستگاهی که می خواهد باشد. امکان ندارد برنامه را در وسط راه رها کنیم». این اظهارات سراج هم تا امروز تنها اظهارنظر او بوده و در این فاصله، فقط یک اطلاعیه صادر شده است که در آن هم حرف جدیدی وجود ندارد. البته در این دو ماه، سوالات زیادی از سوی مسئولان مختلف اجرائی مطرح شد که در زمینه این گزارش، دو حالت وجود دارد؛ یا گزارش سازمان بازرسی درست است که باید ادامه یابد و توضیحات تکمیلی آن ارائه شود، یا این گزارش درست نبوده و سازمان بازرسی باید در خصوص آن توضیح دهد! در هر دو مورد، نقش و انتظار از مجموعه سازمان بازرسی نسبت به سایر مجموعه های در حال بررسی بیشتر بوده و هست. مثل همیشه جای خالی شورای شهر در بزنگاهدرباره پرونده واگذاری املاک شهرداری تهران، موضع شورای شهر هم در خور توجه بود. نمایندگان اصولگرا به حمایت از شهردار تهران و البته پنج عضوی که نامشان در فهرست بود و از اخبار منتشر شده دلخور و آشفته بودند، پرداختند و از همان روز اول، گزارش را مخدوش و دروغ و سیاسی و... خواندند و با هر عضوی که خلاف این دیدگاه حرف و عملی داشت، مواجهه داشتند. در این میان اعضای اصلاح طلب هم که سابقه شان در این چهار سال نشان داده در کمتر موردی پشت هم هستند، موضعی یکسان نداشتند و حتی نتوانستند درباره طرح تحقیق و تفحص از شهرداری و سازمان املاک و مستغلات، همان 13 رای خودشان را هم کامل نگه دارند (غیبت صابری و دانشور). این گونه بود که جز تذکرهای پراکنده و نمایشی، هیچ اقدام موثری از جانب شورای شهر صورت نگرفت. البته محمد مهدی تندگویان در این باره توجیهی داشت و گفت: «وقتی اعضای شورا خودشان نامشان در فهرست هست، چطور می خواهند تحقیق و تفحص داشته باشند». در میانه این پیگیری های جسته و گریخته، مجلس شورای اسلامی و به خصوص فراکسیون امید تاکنون به موضوع یک ورود نسبتا جدی داشته؛ اما هنوز درباره تلاش های این نمایندگان نیز نتیجه خاصی حاصل نشده است. همراه ترین وزارت کشورمحمدباقر قالیباف در تمام 12 سال گذشته که شهردار تهران بوده است، کمترین چالش و زاویه را با وزارت کشور فعلی داشته است. شهرداری تهران و وزارت کشور در این حدود چهار سال، آسه آسه از کنار هم رد شده اند و مثل قبل ترها، شاهد چالش های موقت یا طولانی درباره اعتبارات، اتوبوس، مترو، آلودگی هوا و... نبوده ایم. وزیر کشور بنا بر وظیفه ذاتی خود که نظارت مستقیم روی عملکرد شهردار تهران است، از همان روزهای اولیه اعلام خبر واگذاری املاک، دستور پیگیری این پرونده را به معاون عمرانی خود داد. از قضا در همین فاصله، معاون عمرانی او که رئیس سازمان شهرداری ها هم هست، تغییراتی را در زیرمجموعه خود انجام داد و قائم مقام خود را در جایگاه معان شهرداری های سازمان شهرداری ها نشاند. از قضا هم فردی که در معاونت شهرداری های سازمان شهرداری ها قرار می گیرد، سال ها در مشهد شهردار بود و پیش تر هم در شرکت توسعه فضاهای فرهنگی شهرداری تهران، مسئولیت داشته و آخرین مسئولیتش هم شهرداری منطقه 13 تهران بوده است. وزیر کشور هم اگرچه در روزهای اوج انتشار اخبار واگذاری املاک اعلام کرد موضوع را پیگیری می کند، در این باره بیشتر از این، ورود نداشته و مردم و رسانه ها همچنان، منتظر اعلام نظر معاون عمرانی وزارت کشور مانده اند. کمترین ورود و واکنششاید مرجعی که کمترین واکنش و پیگیری را حداقل به شکل علنی در این دو ماه درباره این پرونده داشته، دولت است. اگر حساب وزیر کشور را از مابقی بدنه دولت جدا کنیم، جز چند پاسخ کوتاهی که سخنگوی دولت در پاسخ به سوال خبرنگاران در خصوص واگذاری املاک داد و چند اظهارنظر کلی اسحاق جهانگیری، معاون اول رئیس جمهور، دولت ورودی خاص تاکنون دراین باره نداشته است. در این زمینه، ابتدا گمان می رفت وقتی رئیس جمهور از سفر به نیویورک برمی گردد، با سابقه قبلی که درباره حساسیت هایش به مسائل تهران وجود داشت، در این خصوص هرچند کوتاه، ورود کند؛ اما این اتفاق نیفتاد و تا امروز، غیر از اخباری مبهم، غیرشفاف و تایید نشده از پیگیری های معاون اول رئیس جمهور، پیگیری دیگری انجام نشده است. قانونی بود، اخلاقی بود یا جهادی!؟ شهردار تهران به صراحت از همان روزهای اول اعلام کرد کارش در فروش همراه با تخفیف و تقسیط خاص به مدیران، افراد خاص، تعاونی ها و...، کاملاقانونی بوده است و در این مدت هم اسناد این واگذاری ها را با پشت گرمی مصوبات سه شورایی که در این سال ها همراهش بوده اند، به سازمان مبارزه با مفاسد اقتصادی، وزارت کشور، مجلس و... فرستاده است. حتی اگر فردا یا فرداهایی گزارش سازمان بازرسی و هر مرجع دیگری بالاخره ارائه شود و بگویند کار شهردار تهران کاملاقانونی بوده است، شهردار تهران باید به همه شهروندان تهران پاسخ دهد که آیا در چنین واگذاری ای جانب عدالت و اخلاق و آن روحیه جهادی را که 12 سال است بر در و دیوار شهر آویخته، نگه داشته است؟ اعضای شورای شهر تهران چه اصولگرا و چه اصلاح طلب، هم از دوره دوم تاکنون، هم در این روزهای مانده به انتخابات دوره پنجم که در تب وتاب لابی گری ها قرار گرفته اند، بنشینند یک بار دیگر درباره نماینده مردم بودن بازبینی کنند و ببینند کجا و در چه تاریخی و در قالب چه مصوبه ای، چنین اختیاری را به شهردار تهران داده اند؟
                