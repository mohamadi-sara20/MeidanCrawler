شنبه ۳۰ بهمن ۱۳۹۵
-----------------------------------------
حرف اول
-----------------------------------------
به یاد استاد فرشته بازرگان
-----------------------------------------

                    هرگز نمیرد آنکه دلش زنده شد به عشق/ ثبت است بر جریده عالم دوام مابه مویه های غریبانه، خاطرات گذشته را مرور می کنم و چهره آرام، جان بخش و فرشته صفت استاد، لحظه ای از جان جانم محو نمی شود. در گذرگاه زمان با او و با بیان گرم و نوای دلنشینش، چه بسیار آموختم. کلام وحی با روشنای روح پرنورش و با عظمت طنین بالنده اش خواندنی تر بود. سال ها به عشق مصاحبت ایشان قدم در راه آموختن طریق زندگی گذارده و مشتاق منش، اخلاق، مرام و بزرگواری او بودم. استاد فرشته بازرگان، قرآن پژوه، ادیب، پارسا، اخلاق مدار، بانوی دردمند و درستکار و فرزند پاک نهاد بزرگ اندیشمند تاریخ معاصر ایران، مرحوم مهندس مهدی بازرگان، از معدود آدمیانی بود که همواره علم به آیه های عشق را با عمل خویش به ما می آموخت و من بارها این مهم را به وضوح در رفتار ایشان دیده بودم. «من عمل صالحا من ذکر او انثیٰ وهو مومن فلنحیینه حیاة طیبة ولنجزینهم اجرهم باحسن ما کانوا یعملون/هر کس کار شایسته ای انجام دهد، خواه مرد باشد یا زن، در حالی که مومن است، او را به حیاتی پاک زنده می داریم؛ و پاداش آنها را به بهترین اعمالی که انجام می دادند، خواهیم داد». (سوره مبارکه نحل آیه 97)ایشان همواره اخلاق مداری بزرگوار بود که آیینه وار کلام مولانا را با روح سخنش پیوند می داد و دلش در تپش بی قرار همگان می تپید.بگذار تا بگریم چون ابر در بهاران/ کز سنگ ناله خیزد روز وداع یارانهر کو شراب فرقت روزی چشیده باشد/ داند که سخت باشد قطع امیدوارانمی خواهم از شبیخون لشکر غم که ثانیه هایم را دگرگون کرده بنویسم ولی نوای موزون و باصلابتش در جانم می پیچد که چگونه در فراق پدر تسلای دل بی قرار و غمزده ام بود و چه زیبا از رجعت به سوی معبود ازلی سخن می راند. اکنون مانده ایم با کوله بار دلتنگی اش، با حسرت دیدارش و فشردن دستی به نشان خداحافظی برای آخرین بار.... گویند سنگ لعل شود در مقام صبر / آری شود ولیک به خون جگر شوداز خداوند می خواهم در جوار رحمت خویش آرامشی به وسعت تمام خوبی هایش به ایشان عنایت کند و دل اندوهگین ما را به ربوبیتش طاقتی از جنس آرامش عطا کند.
                