سه‌شنبه ۳۰ آذر ۱۳۹۵
-----------------------------------------
یادداشت
-----------------------------------------
تبریک به زنان
-----------------------------------------

                    برگزاری نخستین کنگره سراسری جمعیت زنان مسلمان نواندیش، هم زمان با میلاد پیامبر رحمت(ص)، بزرگ ترین منادی احقاق حقوق زنان در تاریخ بشریت با همت و تدبیر جمعی از زنان فرهیخته و متعهد ایران اسلامی، خبر مسرت بخشی است که باید به دست اندرکاران آن دست مریزاد و تبریک گفت و آن را اندیشه نوینی در قامت یک حزب سیاسی اجتماعی فراگیر دانست که در صورت اهتمام به نکات زیر خواهد توانست فصل نوینی در احقاق حقوق تضییع شده زنان در جامعه ما و حتی در جهان اسلام بگشاید:1- مطالعات و بررسی ها نشان می دهد جوامع بشری در هزاره سوم با چالش هایی اساسی روبه رو هستند؛ یکی از چالش های مهم که دارای اجماع جهانی و برخوردار از اولویت بوده، مسائل زنان و نابرابری های جنسیتی است، این نابرابری عمدتا در چهار حوزه بهداشت، آموزش، اقتصاد و سیاست است. گزارش جدید مجمع جهانی اقتصاد نشان داده است گرچه شکاف میان زنان و مردان در شاخص هایی مثل آموزش کاهش یافته، اما نابرابری های اقتصادی در سراسر جهان رو به افزایش است و برآوردها حاکی از آن است این شکاف تا سال 2186 (یعنی 170 سال دیگر) ادامه خواهد یافت.مطالعات اجتماعی در ایران هم نشان می دهد هرچند در دهه های اخیر امور زنان در بسیاری از شاخص ها مانند آموزش، بهداشت و مشارکت های سیاسی و اجتماعی تا حدودی پیشرفت داشته است، اما تا شرایط متعادل، فاصله معنی داری وجود دارد و مهم ترین چالش های زنان ایرانی عموما در حوزه سنت و مدرنیته، تبعیض جنسیتی، کم توجهی به حقوق و مسئولیت های اجتماعی و کرامت و شخصیت انسانی زنان و... هستند. بنابراین اهتمام به امور زنان و تلاش در جهت بهبود شاخص های اساسی مسائل زنان همچون سیاست، اقدامی درخور تحسین از سوی دست اندرکاران کنگره است.2- امروزه بی اعتنایی به حقوق زنان یکی از مهم ترین و درعین حال چالش برانگیزترین مسائل جوامع بشری است. زنان قبل از هر ویژگی، مشابه همه مردان انسان هستند و حقوق انسانی برابر دارند ضمن اینکه علاوه بر حقوق انسانی، از کرامت و امتیاز زن بودن نیز برخوردار هستند. ازجمله رویکردهای موردنیاز جامعه ما اهتمام به حقوق و مسئولیت های اجتماعی زنان است. تلاش برای رفع تبعیض جنسیتی و استیفای حقوق زنان و رفع تبعیض علیه زنان چه در پوشش دین و چه در پناه توسعه یا سنت های قومی و قبیله ای، اولویت راهبردی جمعیت زنان مسلمان نواندیش باید تلقی شود.3- از دیگر چالش های پیش روی مسائل زنان، تعارض بین حقوق زنان است.گروهی برابری حقوق زنان و مردان را محصول اندیشه غربی می دانند و با هرگونه اصلاحات و تغییر و تحول اساسی در امور زنان مخالف اند از دیگر سو، عده ای بر این باورند ریشه همه مشکلات زنان در قواعد فقهی است و بر این اندیشه پافشاری می کنند که تا زمانی که قوانین کشور به طور کامل اسلام زدایی نشوند، نابرابری و تبعیض جنسیتی علیه زنان تداوم خواهد داشت. پیروزی انقلاب اسلامی در ایران و رویکردهای متعالی امام خمینی(ره) نشان داد فقه اسلامی نه فقط با حقوق زنان در تعارض نیست، بلکه خود مدافع احیای حقوق تضییع شده زنان و مروج مشارکت و حتی بالاتر مداخله زنان در مقدرات اساسی کشور است؛ اسلام نوینی که هم هویت خود را محفوظ داشته و خواهان بهبود قوانین و شرایط به نفع زنان است. اینجاست که نواندیشی دینی نه فقط یک ضرورت، بلکه به عنوان یک راه و اندیشه و یک الزام اعتقادی، اجتماعی، سیاسی و تشکیلاتی است که مسئولیت جمعیت زنان را ممتاز خواهد کرد و به عنوان یک رسالت و مسئولیت تاریخی در این برهه حساس زمانی، به شرط توفیق در کتاب تاریخ انقلاب بزرگ اسلامی ماندگار خواهد بود.4- آموزش، یاددادن و یادگرفتن از حقوق مورد توافق همه انسان هاست و خداوند نیز مهم ترین ویژگی انسان را در این می داند که می تواند یاد بگیرد و به دیگران بیاموزد و ما مفتخر به آیینی هستیم که اولین پیام آن خواندن است و طلب علم را بر هر مرد و زن واجب دانسته است. خوشبختانه بعد از پیروزی انقلاب، ایران به مدرسه ای بزرگ بدل شد که امکان دسترسی به تحصیل و آموزش برای همگان، از جمله برای دختران و زنان جامعه فراهم شد و اینک فرصتی فراهم شده تا ضمن توسعه عدالت آموزشی برای دختران و پسران، فرصت های برابری برمبنای شایستگی ها نه جنسیت برای زنان تحصیل کرده این کشور در امر اشتغال به طور جدی فراهم شود و این مهم می تواند از اولویت راهبردی حزب باشد.5- اشتغال زنان زمینه ساز توسعه و رونق اقتصادی است. جامعه ما امروز بیش از هر زمان نیازمند کارایی و بهره وری در مولفه های اقتصادی است. مزیت نیروی انسانی در جامعه ایرانی به ویژه زنان فرهیخته و تحصیل کرده و توانمند که انگیزه های فراوانی برای کارآفرینی و اشتغال مولد دارند، فرصتی فراهم می کند تا سهم زنان در اقتصاد به صورت جهشی افزایش یابد و لازمه آن فراهم کردن زمینه بروز و ظهور شایستگی های زنان در عرصه های اقتصادی و بیان این مطالبه ملی در سطح جامعه است.6- حق امنیت و زندگی اجتماعی از دیگر عرصه های پرچالش در جامعه ماست. انسان ها به ویژه زنان باید در زندگی اجتماعی در کنار هم از امنیت روانی، اجتماعی و قانونی بهره مند باشند و حقوق خصوصی همگان محترم شمرده شود. کسی حق ندارد آزادی های قانونی و اجتماعی را از دیگران سلب کند. مردان نیز در این امر برتری ای نسبت به زنان ندارند. جامعه برخاسته از باورهای دینی باید برای آحاد جامعه امنیت و سلامت به همراه داشته باشد. آزادی های خدادادی که دربرگیرنده حقوق اولیه همه انسان هاست باید از سوی دولت ها و نهادهای حکومتی پاس داشته شود و زنان بیش از همگان نیازمند حقوق اخلاقی، اجتماعی، زیستی و روانی هستند.7- حق مشارکت سیاسی و دستیابی به قدرت، از دیگر چالش های اساسی حوزه زنان است. امام راحل عبارت گویایی دارد. وی می گفت: «قبل از انقلاب عده ای معتقد بودند که روحانیون نباید در سیاست دخالت کنند و این بسیار اندیشه بدی است، اما بعد از پیروزی انقلاب عده ای گفتند فقط روحانیون باید در سیاست دخالت نمایند، این امر خطرناک تر از اولی است، باید همه در امور سیاسی مشارکت و مداخله کنند» و حتی درمورد زنان معتقدند زنان باید در مقدرات اساسی کشور مداخله کنند. مطالعات و بررسی ها نشان می دهد با توجه به جنگ های طولانی و زیان بار سده های اخیر در جوامع بشری، امروز آحاد جوامع از جنگ و خون ریزی و رفتارهای خشن خسته شده اند و غالبا به دنبال صلح و همزیستی مسالمت آمیز هستند و یکی از رویکردهای موفق در این زمینه انتخاب زنان سیاست مدار برای سپردن مسئولیت های کلیدی عالی ترین مقامات اجرائی و سیاسی کشورها به آنان بوده است.بررسی ها نشان می دهد زنان به دلیل برخورداری از ویژگی های زنانه و مادرانه همچون صبر و بردباری، تفاهم و مدارا، ترویج مهر و مهربانی و دوری جستن از رفتارهای خشونت آمیز، از مدیریت موفقی در امور سیاسی و اجرائی برخوردار شده اند.البته در ایران هنوز راه های زیادی برای دستیابی زنان به عرصه های سیاسی، اجرائی، تقنینی و قضائی است، ازاین رو احزاب فعال و موثر می توانند راه را به صورت مسالمت آمیز برای حضور زنان در عرصه های سیاسی و قدرت فراهم کنند و از لوازم تحقق مردم سالاری و حفظ جمهوریت نظام، حضور فعال، منسجم و تشکیلاتی احزابی مشابه حزب زنان مسلمان نواندیش است مشروط بر اینکه اول خود به خودباوری برسند و به جای تکیه و انتظار و گله و شکوه از دیگران در گام اول، حقوق خویش را با شایستگی هایی که در خود افزون خواهند کرد، مطالبه کنند و دوم با انجام کار فکری و تشکیلاتی همه جانبه، مستمر و عمیق و خستگی ناپذیر و تربیت انسان های نواندیش و خیرخواه و مصمم حقوق تضییع شده زنان را بازستانند. ان شاءالله.
                