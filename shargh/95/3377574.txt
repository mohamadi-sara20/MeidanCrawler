پنج‌شنبه ۲۷ خرداد ۱۳۹۵
-----------------------------------------
type_unknown
-----------------------------------------
75 سال زندان در انتظار ضراب
-----------------------------------------

                    گروه سیاست: سفر به مرکز تفریحی دیزنی لند، پای رضا ضراب را به زندانی در ایالات متحده آمریکا گشود. روزنامه حریت، چاپ ترکیه، از به تعویق افتادن جلسه رسیدگی به اتهامات این تاجر طلای ایرانی- ترکیه ای خبر داده است. او در فروردین امسال در فرودگاه بین المللی میامی دستگیر شد. به نوشته این روزنامه، بنجامین برافمن، وکیل ضراب، درخواست به تعویق افتادن دومین جلسه دادگاه را مطرح کرده و با موافقت قاضی برمن، مسئول رسیدگی به این پرونده، روبه رو شده است. این در حالی است که هفته نامه اکونومیست درباره ضراب نوشت که او با 75 سال حبس روبه رو است. براساس گزارش اکونومیست، بازپرس های آمریکایی پس از بررسی ایمیل و تلفن هوشمند او می گویند به شواهدی دست پیدا کرده اند که ادعاهای مطرح شده در تحقیقات سال 2013 را تایید می کند. آنها می توانند به اطلاعات بیشتری هم دست پیدا کنند و حالاضراب با حکمی حدود 75 سال پشت میله های زندان روبه رو است.سوالی که درحال حاضر مطرح شده، این است که آیا ضراب برای کم کردن مدت زمان زندان خود حاضر به معامله و ارائه اطلاعات برای کم کردن زمان حبس خود خواهد شد؟قطعا اعترافات رضا ضراب اهمیت ویژه ای برای بسیاری از مقامات دولتی ترکیه و افراد متهم در پرونده بابک زنجانی در ایران خواهد داشت. ظاهرا تحقیقات و بازجویی دادگاهی در جنوب ایالت نیویورک به جزئیات رسواکننده ای درباره رابطه این تاجر جوان با مسئولان ترکیه رسیده است. دادستان های آمریکایی او را متهم کرده اند که به سه وزیر ترکیه و رئیس بانک هال، یک وام دهنده دولتی، رشوه پرداخت کرده تا بتواند تجارت خود را فعال نگه دارد و رقبایش را کنار بزند. آنها همچنین به بیش از 4،5 میلیون دلاری اشاره کرده اند که ضراب به بنیاد خیریه تاسیس شده توسط همسر اردوغان اهدا کرده است.این تحقیقات همین حالاهم پس لرزه هایی در بورس ترکیه داشته است. سهام بانک هال از زمان بازداشت ضراب، 20 درصد سقوط داشته، اما بعید است بتواند تاثیر چندانی بر خدشه دارکردن وجهه اردوغان در ترکیه داشته باشد. او از رسوایی 2013 بدون تقریبا هیچ آسیبی بیرون آمد.اما تاثیر این تحقیقات در کشورهای دیگر می تواند دردسر بزرگی ایجاد کند. بانک های ترکیه در صورتی که برای کمک به دورزدن تحریم ها علیه ایران مجرم شناخته شوند، ممکن است از معاملات بین المللی منع شوند و اگر دادستان آمریکایی مسئول این پرونده، شواهد قوی ارائه دهد که مسئولان ارشد ترکیه از ضراب رشوه گرفته اند تا به دورزدن تحریم ها علیه ایران کمک کنند، دادگاه های آمریکایی می توانند آنها را به محاکمه بخوانند.دومین جلسه دادگاه ضراب قرار بود امروز پنجشنبه 27 خرداد برگزار شود که به 31 خرداد موکول شد. اولین جلسه دادگاه او اردیبهشت ماه در نیویورک برگزار شد. در پرونده ای که در ترکیه علیه ضراب مطرح شد، او متهم است که در جریان انتقال یک محموله طلابه ایران، به انتقال غیرقانونی پول از طریق یک بانک متعلق به دولت ترکیه و پرداخت رشوه به نزدیکان مقامات دولتی اقدام کرده است.پریت بهارارا، دادستان کل جنوب ایالت نیویورک، پیش از این با درخواست رضا ضراب برای آزادی به قید وثیقه 50 میلیون دلاری تا زمان رسیدگی به اتهاماتش در دادگاه مخالفت کرد. حدود یک هفته پیش نیز دفتر پریت بهارارا دادخواستی مبنی بر دروغ گفتن ضراب در اعترافاتش ارائه کرد. بنجامین برافمن، وکیل ضراب، در این پرونده اعلام کرده بود: موکلم انگلیسی را به خوبی نمی داند و در نخستین بازجویی نیز نتوانست پرسش ها را کاملامتوجه شده و به آنها پاسخ دهد. اما دادگاه با ارائه شواهدی اعلام کرد رضا ضراب یک دوره تجارت الکترونیکی را در یک دانشگاه آمریکایی گذرانده و موفق به اخذ دیپلم آن شده است. همچنین در چت هایی که با دوستانش در واتس اپ داشته، نوشتار انگلیسی داشته است. یکی از جالب ترین شواهد دادستان، گواهی عدم سوءسابقه ای است که رضا ضراب آن را از دادستانی کل ترکیه در استانبول دریافت کرده که توسط دفتر اسناد رسمی، ترجمه انگلیسی شده است. این گواهی عدم سوءسابقه، در تاریخ 29 آوریل 2015 صادر شده است.بنجامین برافمن، وکیل شناخته شده نیویورکی است که پیش از این وکالت چهره های مشهوری همچون مایکل جکسون را برعهده داشته است. کشتی، هواپیما و زیردریایی های ضرابدادستان پرونده همچنین اعلام کرده ضراب در نخستین دفاعیه اش، اموال خود را در ایالات متحده آمریکا پنهان کرده و هیچ کدام از آنها را به دادگاه معرفی نکرده بود که با بررسی پیام های موجود در واتس اپ تلفن همراهش، این اموال افشا شدند. همچنین بررسی این پیام ها نشان داده که ضراب انگلیسی را به خوبی می داند. در گوشی تلفن همراه رضا ضراب مخاطبی با عنوان «Ademturkey» در واتس اپ، پیام هایی راجع به نگهداری از قایق تفریحی اش، استفاده از هواپیمای خصوصی او و درج یا عدم درج لوگوی شرکت ضراب روی بدنه زیردریایی اش با ضراب ردوبدل کرده است. دادستان اعلام کرده که این پیام ها از هر دو طرف به انگلیسی مبادله شده است. دادستان همچنین اعلام کرده در پیام های مبادله شده در واتس اپ ضراب که به عنوان مدرک به دادگاه ارائه شده، به کشتی های دیگر او و احتمال مصادره آنها اشاره و گفته شده باید مدارک این اموال به نام پرستار فرزند ضراب شود که این پیام ها نیاز به بررسی بیشتری دارند. بر اساس مدارک ارائه شده توسط دادستانی، رضا ضراب که گذرنامه های ایران، ترکیه و مقدونیه را دارد، موفق به دریافت گذرنامه از فدراسیون سنت کیتس نیز شده است. دادستان گفت ضراب در فرم درخواست گذرنامه سنت کیتس اعلام کرده که پنج زبان را می داند که یکی از آنها انگلیسی است.
                