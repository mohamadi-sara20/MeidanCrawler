شنبه ۱۷ مهر ۱۳۹۵
-----------------------------------------
حرف اول. اقتصاد
-----------------------------------------
گامی تازه از دوره گذار در پساتحریم
-----------------------------------------

                    کمیته امور خارجی پارلمان اروپا پیش نویس سندی را تهیه کرده است که در صورت تصویب نهایی آن یکی از جدی ترین گام ها برای نهایی شدن دوره گذار اقتصاد ایران از پسابرجام برداشته خواهد شد. این سند به دنبال تعریف راهکارهایی برای گسترش همکاری های همه جانبه با ایران پساتحریم است اما باید گفت یکی از بزرگ ترین اشکالات چنین توافقاتی این است که صرفا از جنس تجاری، اقتصادی و سرمایه گذاری نیستند و همه جانبه هستند بنابراین حصول آن منوط به پیش شرط های زیادی است که چنین پیش شرط هایی می تواند اصل توافق را که بهره گیری از فواید تجارت بین المللی و مزیت های نسبی در تعاملات بین المللی است، به تاخیر و تعویق بیندازد. به هر حال چنین مصوباتی حاکی از آن است که اقتصاد ایران و موقعیت ژئوپلیتیکی ایران در خاورمیانه و منطقه انکارناپذیر است و اقتصاد ایران را به عنوان یک فرصت یک تریلیون دلاری سرمایه گذاری می شناسند. همکاری های بین المللی در زمینه های اقتصادی، سیاسی و تجاری نیازمند ثبات اقتصادی و سیاسی در کشورهای طرف همکاری است بنابراین تحریم های اقتصادی شرایط ثبات را از کشور سلب کرده و جذب سرمایه گذاری خارجی و تعاملات تجاری، سیاسی و اقتصادی ایران را با مشکلاتی نهادینه و ساختاری روبه رو کرده بود.طبیعی است که بازسازی و ترمیم ساختارهای توافقات بین المللی زمان بر است و باید شرایط آن به تدریج و با صرف زمان و نشست هایی در سطوح مختلف کارشناسی، فنی و سطوح مقامات عالی به وقوع بپیوندد. گسترش روابط اتحادیه اروپا و ایران باید از طریق گفت وگوهای چندلایه شامل مذاکرات سیاسی، فنی، ارتباطات مستقیم مردم با مردم و بر مبنای منافع دو طرف و براساس یک ارزیابی واقع بینانه از منافع مشترک و تفاوت ها، گام به گام ایجاد شود. پیش نویس سند «راهبرد اتحادیه اروپا در قبال ایران پس از توافق هسته ای» که به تازگی تصویب شده است، با برخورد بسیار مقدماتی در زمینه همکاری های لازم و ممکن با ایران در زمینه های سیاسی، اقتصادی و تجاری حکایت از آن دارد که با وجود فضای اقتصادی گسترده ای که ایران به عنوان یک فرصت سرمایه گذاری یک تریلیون دلاری دارد، باید مسیر زیادی برای جذب سرمایه گذاری خارجی طی کند که اصلی ترین گام آن خلق یک چهره باثبات اقتصادی است کمااینکه در دوره باثبات سه ساله اخیر گشوده شدن درها را به روی اقتصادی کشور می بینیم؛ اگرچه ممکن است به دلیل ظاهر نشدن کامل آثار و نشانه های پسابرجام و پساتحریم های اقتصادی، هنوز بهبود شاخص های اقتصادی به زمان بیشتری نیاز دارد اما محورهای این توافق درباره گفت وگوهای سیاسی در عادی سازی کامل روابط، ایجاد و خلق ضرورت گسترش روابط پارلمانی اتحادیه اروپا و ایران برای پیشبرد منافع دو طرف است به شرطی که احترام متقابل در روابط مشاهده و مداخله نکردن در امور کشورهای یکدیگر رعایت شود. مداخله نکردن در امور یکدیگر، از لحاظ سیاسی است وگرنه در صورت همکاری تجاری و اقتصادی آثار و تکانه های سیاسی و اقتصادی کشورهای طرف همکاری به یکدیگر منتقل می شود. رشد سالانه هشت درصدی هدف گذاری شده برای برنامه ششم توسعه اقتصاد ایران، موردتوجه این سند قرار گرفته و در این سند یکی از پیش نیازهای تحقق چنین رشدی و یک گام اساسی برای رسیدن به چنین هدفی، سرمایه گذاری اروپا در ایران است و سرمایه گذاری اتحادیه اروپا عامل کلیدی در هدف کمی برنامه ششم توسعه است. اتحادیه اروپا با چنین توافقی در واقع می خواهد از اقتصاد ایران به عنوان بزرگ ترین قدرت اقتصادی دنیا در خارج از سازمان تجارت جهانی است، بهره ببرد و این بهره گیری فقط در شرایط لغو تحریم ها برای اتحادیه اروپا ممکن بود. در واقع باید گفت چنین توافقی تحقق یکی از بزرگ ترین اهداف و انتظارات پسابرجام است که اجرای آن و بروز نشانگان کمی آن در اقتصاد کشور نیازمند گذر زمان و تصویب نهایی و عملیاتی شدن آن است. از دیگر نکات موردتوجه در این سند همکاری، ظرفیت تولید انرژی خورشیدی در ایران است که 21 برابر بیشتر از نیاز مصرفی برق کشور است بنابراین ایران به یک ظرفیت صادر کننده انرژی نوین بدل شده و می تواند موردتوجه سرمایه گذاری در زیرساخت های تولید انرژی خورشیدی قرار گیرد اما این موضوع در گرو شناخت بازارهای هدف است. در واقع همکاری اتحادیه اروپا با ایران در حوزه انرژی، نقش بسیار مهمی در متنوع کردن منابع انرژی و تامین امنیت انرژی این اتحادیه ایفا می کند. درحال حاضر تقلایی دوجانبه بین ایران و کشورهای دنیا برای برقراری تعاملات و همکاری های تجاری، سیاسی و سرمایه گذاری در گرفته است که با توجه به شرایط اقتصادی کشور در صورت نهایی شدن چنین توافقی، برنده بزرگ تر اقتصاد ایران خواهد بود بنابراین با ظاهرشدن و بروز انتظارات پساتحریم می توان به نتایج و دستاوردهای بیشتر امیدوار بود.
                