سه‌شنبه ۱۵ تیر ۱۳۹۵
-----------------------------------------
حرف اول
-----------------------------------------
فریادگر بانگ آزادی
-----------------------------------------

                    آنان که با شعر و سرود و موسیقی سروکار دارند و آنان که در جریان مبارزات و اداره نظام اسلامی حضور داشته اند، حمید سبزواری را با همین تخلصی که به جای نام خود- حسین ممتحنی - برگزیده بود به خوبی می شناسند، اما عموم مردم با سرودها و ترانه های او که پیوسته از رادیو و تلویزیون پخش می شد و در آنها از امام و انقلاب و جنگ و دفاع و محرومان و فلسطین و قدس، یاد می شد دمسازند. دراین میان، شخصیت معنوی و خصوصیات فردی، اعم از فکری و سیاسی و اخلاقی حمید سبزواری در دو مقطع پیش و پس از پیروزی انقلاب اسلامی، موضوعی قابل بررسی است. کسانی که استاد ممتحنی را از نزدیک می شناسند می دانند که وی علاقه داشته که جوانان خوش ذوق و شعردوست، تنها به جوشش درونی خود بسنده نکنند. این امر مستلزم آن است که پیوسته و عاشقانه از آثار برجسته و فاخر شاعران بلندآوازه ایران و دیگر سرزمین های فارسی زبان بهره گیرند، همان گونه که خود حمید، وقت زیادی را برای مطالعه آثار شاعران و عارفان دوران فرهنگ ساز ایران اسلامی می گذراند تا شعر خویش را همانند محتوای آن زیبا جلوه دهد.اما حمید سبزواری، مردی از دیار سربداران، سبزوار عالم پرور، به سال 1304 خورشیدی در خانواده ای که از پشتوانه فرهنگی و ادبی برخوردار بود، چشم به جهان گشود. در کودکی تحت تعلیم پدر و مادری فهیم و خوش ذوق قرار گرفت و با تربیت دینی رشد یافت به گونه ای که در نوجوانی به مرحله ای رسید که توانست در چارچوب اندیشه اسلامی، ذوق شعری خود را تجربه کند. او که 14 سالگی خود را می گذراند، در این تجربه، موفق و سربلند جلوه کرد و از خودآزمونی چکامه سرایی، که آغاز راه طولانی 75 ساله او بود، به خوبی نمره قبولی گرفت.حسین ممتحنی، در شرایطی به جوانی رسید که با نوشتن و سرودن برای جراید محلی، منش آزادی خواهی خود را به افکار عمومی منتقل می کرد و این، در زمانی بود که خفقان محمدرضاشاهی به سرعت پا می گرفت و ضرورت برخورد با این خفقان، برای اهل معرفت در سراسر ایران محسوس بود، به خصوص برای کسانی چون حسین ممتحنی که شوق سرودن و قدرت قلم را توامان داشت و می توانست در این راه پرمشقت و پرهزینه گام بردارد، فرصت مناسبی بود تا به سوی آینده ای تاثیرگذار در وادی هنر، ادب، فرهنگ و سیاست رهسپار شود. ممتحنی در جوانی شغل معلمی را برگزید و سالیانی چند در این شغل شریف و مهم به تربیت کودکان و نوجوانان دیار خویش مشغول بود. در همین زمان ها بود که همچنان در مطبوعات محلی مقاله می نوشت و اشعار خود را با نوشتن روی ورقه های پراکنده به دیگران می داد و گاهی هم آنها را به دست چاپ می سپرد. این معلم نویسنده و سراینده، دل مشغولی هایی هم در عالم سیاست داشت، بنابراین در مواقعی که مناسب تشخیص می داد، به انجمن ها، احزاب و کانون های سیاسی سر می زد و با دیدگاه ها و مراسم سیاسی و فرهنگی و اجتماعی هرکدام از آنان آشنا می شد اما ظاهرا هیچ کدام از آنها، او را به مقصدی که راه رهایی را نشان دهد، نمی رساند. هم زمان با ملی شدن صنعت نفت، در فضای سیاسی دوران نهضت مقاومت ملی، که نوعی فضای مبارزه برای احقاق حقوق ملت ایران بود، حسین ممتحنی از همه توان خود برای حضور فعال در آن نهضت استفاده می کرد. چنین رویکردی باعث شد او را از معلمی بازدارند و از آموزش وپرورش اخراجش کنند. او دیگر سبزوار را میدان مناسب برای تلاش بیشتر ندید و عزم اقامت در پایتخت کرد. از طرفی وی برای امرارمعاش خود، پس از اخراج از آموزش وپرورش می بایست شغلی را انتخاب می کرد، بنابراین پیش از آنکه سبزوار را به قصد سکونت در تهران ترک کند، کار در بانک بازرگانی (تجارت فعلی) را برگزید، اما همچنان به فعالیت فرهنگی و ادبی خود ادامه می داد. دوران خفقان پس از کودتای 28 مرداد 32، بگیردوببندها، فعالیت های ضدانسانی ساواک تازه راه اندازی شده، جملگی بر او در شهر نه چندان بزرگ زادگاهش، گران می آمد. بنابراین خود را از طریق همان بانک به تهران منتقل کرد و برای همیشه در شهر بزرگ و پرجنب وجوش تهران رحل اقامت افکند. استاد سبزواری در پایتخت، زمینه فعالیت های ادبی بیشتری را برای خود فراهم می دید، به محافل شعر و شاعری سر می زد و نزد بزرگان ادبی آن زمان، به بازخوانی سروده های خویش می پرداخت تا آنها را غنی تر و فنی تر به جامعه و به علاقه مندان اشعار خود عرضه کند. هم زمان با شرکت در محافل ادبی، عاشقانه به محافل مذهبی هم رفت وآمد می کرد تا بتواند پشتوانه فکری دینی خود را قوی کند. بدیهی است روح سلحشوری و آزادی خواهی او، وی را به مجالس و محافلی می برد که از تحجر و سکون و سکوت به دور باشد و به آزادمنشی و احیانا مبارزاتی- چه در عالم سیاست و چه در مواجهه با ناهنجاری های اجتماعی- نزدیک باشند. در این جست وجوی نیک فرجام بود که پایش به مسجد هدایت باز شد و شانه به شانه چهره های انقلابی و خوش نام، پای درس های قرآنی آیت الله سیدمحمود طالقانی نشست. حسین آقاممتحنی در تهران رویکرد اصلی خود را در سرودن شعر و خلق سرودهایی انقلابی و ضدظلم متمرکز کرده و با تخلصی که انتخاب کرده بود، به مرور در محافل ادبی و مذهبی و در جراید مستقل به حمید سبزواری شهرت یافت اما این شهرت و بلندآوازگی او را مغرور نکرد و از راه درستی که برگزیده بود به کج راهه نبرد. وی همچنان ساده زیست بود و با شعرا و علمای بزرگ رفت وآمد می کرد تا جرقه نهضت امام خمینی (ره)زده شد. نهضت اسلامی مردم ایران، برای افرادی چون حمید سبزواری فرصتی بود که روحیه مبارزاتی خود را سیراب کنند. او در فاصله سال های اولیه دهه 40 تا بهمن 57، علاوه بر اینکه کارمند بانک بود، اوقات خود را در ارتباط با مراکز مذهبی و ادبی و با سرودن شعرهای سیاسی، اجتماعی و اخلاقی می گذراند. با فراگیرشدن مبارزات مردمی و سست شدن پایه های حکومت پهلوی، سروده های حمید سبزواری همچون آحاد مردم به میان جامعه آمد و روزبه روز رنگ انقلابی اش زیادتر می شد و به همین دلیل توسط هنرمندان و موسیقی دانان، تبدیل به سرودهای انقلابی می شد. علاقه وافر استاد سبزواری به رهبر کبیر انقلاب و بنیان گذار جمهوری اسلامی چنان زیاد بود که بسیاری از شعرها و چکامه های او در وصف آن رهبر بود:الله اکبر، خمینی رهبرالله اکبر، خمینی رهبراین بانگ آزادی استکز خاوران خیزدفریاد انسان هاستکز نای جان خیزداعلام توفان هاستکز هر کران خیزدآتش فشان قهر ملت های دربند استحبل المتین توده های آرزومند است...با آمدن امام خمینی به ایران و پیروزی انقلاب اسلامی حمید سبزواری که از کار در بانک بازرگانی بازنشسته شده بود، وارد رادیو- تلویزیون ملی ایران شد و در شرایطی که پیش از آن با همکاری موسیقی دان ها سرودهای انقلابی متعددی، به ویژه در پیشواز ورود رهبر انقلاب و در وصف شهدای انقلاب ساخته بودند، توانست با بهره گیری از اهمیت صداوسیما و با وجود شورای شعر و موسیقی این سازمان تعداد زیادی سرود برای تهییج مردم برای حضور در صحنه و به خصوص با آغاز جنگ تحمیلی علیه ایران و انقلاب اسلامی، در جبهه های دفاع مقدس تولید و پخش کند.شو جبهه نگر که کربلارا بینیتجدید قیام اولیا را بینیدر جبهه اگر روی خدا نتوان دیدصد معجزه روح خدا را بینیدل نکهت وادی نجف می شنودفریاد منادیان طف می شنوداز نای دلاوران پیروز وطنپیوسته صلای لاتخف می شنود...استاد حمید سبزواری همه نگاهش به چشم و دهان بنیان گذار بود تا دیدگاه های پیر جماران را به گونه شعر درآورد و به دست هنرمندان صداوسیما بسپارد تا آنان سرودی بسازند و روانه جان و دل مردم و ورد زبان عموم کنند. از جمله شعر بلند و نزدیک به 60 بیتی همراه جلودار که شهرت خاص پیدا کرده، سروده استاد حمید سبزواری است که از زیبایی و محتوای درخور توجهی برخوردار است.وقت است تا برگ سفر بر باره بندیمدل بر عبور از سد خار و خاره بندیماز هر کران بانک رحیل آید به گوشمبانک از جرس برخاست وای من خموشم...تکبیر زن لبیک گو بنشین به رهوارمقصد دیار قدس همپای جلودارفعال ترین دوره ادبی و هنری حمید سبزواری دوران 10ساله ای است که پیروزی انقلاب را به درگذشت امام خمینی می رساند. رحلت بنیان گذار جمهوری اسلامی ایران، وی را به شدت متاثر کرد:ببار از دیده دامن دامن ای اشککه غم زد آتشم در خرمن ای اشککه بر این آتشم آبی فشاند؟چو خشکیدی تو در چشم من ای اشک...وی در مرثیه دیگری می گوید:غمگنان خیزید و اشک افشان کنیدرو به کوی خودفراموشان کنیدچین به چهر و خم به ابرو آوریدسوی صحرای جنون رو آورید...بعد از درگذشت امام خمینی(ره) رابطه دوستانه ای که از قدیم الایام بین حمید سبزواری و آیت الله خامنه ای وجود داشت ادامه یافت. این دو خراسانی ادیب و ادب دوست، سال های متمادی و به خصوص در محفل های شاعرانه ای که سال به سال یا به مناسبت های گوناگون در حضور مقام معظم رهبری تشکیل می شد، یکدیگر را می دیدند و به ویژه رهبری انقلاب از او و شعرهای فاخر او تمجید می کردند.استاد حمید سبزواری از نظر رفتار شخصی، فردی بود متواضع و ساده زیست و در مقابل ناهنجاری ها و رفتارهای نامناسب دیگران لب به اعتراض می گشود. در عرصه سیاسی همان گونه که گفته شد سخت در خط امام بود و پیوسته از آن مرحوم دفاع می کرد. در رویدادهای سیاسی توجهش به شاگردان و مریدان امام خمینی بود. سبزواری در جریان حوادث مختلف، به شاگردان و نزدیکان امام گرایش داشت و از گرفتاری های آنان رنج می برد. ارتباطی که با شاعران و ادیبان و اندیشمندان اصلاح طلب با استاد حمید داشتند و تا روزهای آخر عمر این شاعر دردآشنا همچنان برقرار بود و برای بهبود شرایط اصلاح طلبان دعا می کرد، در این چند سال کمتر در مجالسی که شعرا جمع می شدند، دیده می شد.این شاعر انقلابی و ادیب برجسته و چهره ماندگار که هیچ گاه از مردم و آمال آنان فاصله نگرفت، روز شنبه 22 خرداد 95 پس از یک بیماری سخت که او را خانه نشین کرده بود، دنیای فانی را رها و به سرای باقی پرواز کرد. رحمت الله علیه.
                