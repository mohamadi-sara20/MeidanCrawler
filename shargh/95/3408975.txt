چهار‌شنبه ۲۰ مرداد ۱۳۹۵
-----------------------------------------
حرف اول
-----------------------------------------
دریاچه ارومیه و دولت اصولگرا
-----------------------------------------

                    دریاچه ارومیه را می توان یکی از مهم ترین نمادهای حفاظت از میراث طبیعی کشور دانست و رویکردی را که دولت های مختلف در قبال آن اتخاذ کرده اند، نیز شاخصی برای سنجش پایبندی آنها به ارزش های زیست محیطی به شمار آورد. نخستین هشدارها درباره تهدید دریاچه ارومیه در اوایل دهه 50 مطرح شد؛ بااین حال کاهش عملی تراز دریاچه ارومیه از سال 74 آغاز شد. این دریاچه در سال 84 هم زمان با روی کار آمدن دولت دهم، ترازی برابر با 1273،9 داشته است؛ ولی پس از کنار رفتن دولت نهم و دهم از مسند قدرت، این دریاچه با تراز 1270.60 تحویل دولت یازدهم شد؛ یعنی در هشت سال ریاست محمود احمدی نژاد بر قوه مجریه، تراز دریاچه ارومیه به طور متوسط هر سال 40 سانتی متر کاهش یافت. برخی مسئولان دولت قبلی مانند سیدمحمدرضا میرتاج الدینی، انجام مطالعات و صرف هزینه در تهیه برنامه جامع تالاب های کشور به ویژه دریاچه ارومیه در دولت گذشته را نشانه ای از توجه آن دولت به احیای ارومیه می دانند؛ طرحی که در 28 مهرماه سال 1387 به امضای معاون اول سابق رئیس جمهوری رسید. این در حالی است که مهر و امضای ستاد ملی مدیریت پایدار حوضه آبریز دریاچه ارومیه بر مطالعه ای با عنوان «برنامه مدیریت جامع دریاچه ارومیه» نمی تواند جای خالی برنامه های عملی را پر کند. آیا این تمام مسیر مورد نیاز برای احیای دریاچه ارومیه بوده است؟ آیا دریاچه ارومیه ای که هم زمان با تاریخ امضا و تصویب این برنامه از سوی اعضای هیات دولت نهم، ترازی برابر با 1272.17 داشت، توانست از صدقه سر این قبیل امضاها، یک سانتی متر افزایش تراز در سال های بعد از آن را تجربه کند یا نه؟ اکنون مردم و مسئولان برای بازگرداندن سانتی متر به سانتی متر آن باید خون دل خورده و وقت، انرژی و سرمایه ای چندین برابر آن زمان، صرف این کار کنند. نجات دریاچه ارومیه به جای برگزاری جلسات و تولید کتابچه، به اقدام اجرائی نیاز دارد. در تمام سال هایی که دولت احمدی نژاد، مغرور از درآمدهای نفتی سرشار بود، ریالی از آن 630 میلیارد دلار درآمدهای حاصل از نفت برای احیای دریاچه ارومیه هزینه نشد. تصمیماتی لازم بود تا هرگونه احداث سد در حوضه آبریز دریاچه ارومیه، به شکل واقعی و نه بر روی کاغذ متوقف شود...... نه اینکه از 14 طرح بزرگ سدسازی که در حوضه آبریز دریاچه ارومیه از ابتدای صنعت آب در دهه 40 در ایران کلید خورد، هشت مورد از آنها در سال های 84 تا 92 اجرا شده و به بهره برداری برسد. این تعداد به جز 53 سد ریز و درشت دیگری است که در همین هشت سال از منابع استانی در این حوضه یا مراحل مطالعاتی آنها آغاز شده، وارد فاز اجرائی شده یا به بهره برداری رسیده اند. از سال 49 که سد مهاباد به عنوان اولین سد حوضه آبریز دریاچه ارومیه احداث شد، در 35 سال یعنی تا سال 84، جمعا 969 میلیون مترمکعب قدرت تنظیم به وسیله سدهای حوضه آبریز دریاچه ارومیه، ایجاد شد؛ در حالی که در هشت سال دولت نهم و دهم این میزان 797 میلیون مترمکعب افزایش یافت. در واقع در هشت سال به اندازه 82 درصد کل سدهای ساخته شده در پیش از آن، از ورود آب به دریاچه ارومیه ممانعت شد. داستان زمانی تلخ تر می شود که بدانیم همان دولت، از سهم منابع آب سطحی حوضه آبریز سه هزارو 100 میلیون مترمکعب آن را بر روی کاغذ برای دریاچه ارومیه در نظر گرفت. خالی از لطف نخواهد بود که معاون پارلمانی دولت اصولگرای احمدی نژاد، به جای توجیه کم کاری آن دولت، به سد شهید مدنی (ونیار) در نزدیکی محل زندگی خود در تبریز نگاهی بیندازد تا ببیند دولت دهم با تضییع بیت المال کشور، اقدام به آغاز آب گیری نمایشی چه پروژه ای در سال 1392 بر روی رودخانه آجی چای کرد؟ پروژه ای که آبی برای ذخیره در پشت آن در رودخانه وجود ندارد؛ همچنین سرریز تمام اعتبارات استان، تکافوی تملک اراضی گران قیمت واقع در مخزن آن را نمی دهد و در دهه های آتی به عنوان یادگاری از سبک مدیریت دولت قبلی ثبت می شود و شاید به یکی از جاذبه های گردشگری تاریخی و نمادی از عصر سبقت عمل از فکر و برنامه تبدیل شود. آقای میرتاج الدینی در سخنان اخیر خود نگفته اند که 64 هزارو 445 چاه حفر شده در نیم قرن در حوضه آبریز دریاچه ارومیه، یکباره از سال 1383 تا سال 1388 با 38 درصد رشد به 88 هزارو 708 حلقه رسیده است و در سال 92 نیز به 107 هزار حلقه چاه رسید. خوشبختانه دولت یازدهم رویه نادرست سدسازی در استان های هم جوار دریاچه ارومیه را متوقف کرده و 33 پروژه مطالعاتی و اجرائی سدسازی با حجم ذخیره هزارو272 میلیون مترمکعب را معلق کرده و در کنار آن، شاهد 16 درصد کاهش مصرف آب از سدهای در دست بهره برداری در این حوضه آبخیز هستیم که امید به نجات آن را افزایش داده است.
                