پنج‌شنبه ۲۵‌شهریور ۱۳۹۵
-----------------------------------------
type_unknown
-----------------------------------------
دبیر شورای عالی امنیت ملی تاکید کرد: FATF فقط با امضا و تایید رهبری
-----------------------------------------

                    شرق: یک روز پس از آنکه سخنگوی دولت بحث FATF را تخصصی و تریبون نمازجمعه را محل تبلیغ اخلاق، تقوا، دین و سیاست دانسته بود، شورای سیاست گذاری ائمه جمعه درصدد پاسخ گویی به او برآمد. گلایه نوبخت به اظهارات امامان جمعه در روز نوزدهم شهریور بود که این توافق نامه را با کاپیتولاسیون مقایسه کرده بودند. تعدادی از خطیبان جمعه پیوستن به FATF یا سازمان نظارت بر پول شویی جهانی را غلط دانسته بودند و عده ای دیگر از نمایندگان مجلس خواسته بودند با پیگیری های جدی خود به مبحث FATF بپردازند تا اینکه به کشور آسیبی وارد نشود و از این وضعیت خسارت بار خارج شویم.اوج این انتقادات نیز از سوی آیت الله جنتی، دبیر شورای نگهبان، در نمازجمعه تهران بیان شد. او گفته بود: «این هم چیز عجیب و غریبی است که نمی دانم با چه جرئتی این سند محرمانه را امضا کردند. من این سند و متن انگلیسی آن را دیده ام، می خواهند به عنوان مبارزه با پول شویی، اطلاعات مالی و بانکی ما را به دشمن بدهند. می خواهند خودمان، خودمان را تحریم کنیم. می خواهند افراد و نهادهایی که دشمن نمی پسندد را تحریم کنیم. می خواهند سپاه، نهادهای انقلابی و کسانی که خون و جان دادند و نظام را در هشت سال حفظ کردند و قرارگاه خاتم را با خدمات زیادی که اکثریت از آن اطلاع ندارند، تحریم کنیم. شما به چه جرئتی این کار را می کنید؟». آیت الله جنتی از اجرای FATF ابراز نگرانی کرده و گفته بود: «اگر این اتفاق بیفتد، باید فاتحه خیلی چیزها را بخوانیم و در مقابل دشمن تسلیم شویم. برای اینکه آمریکا راضی شود، خودمان، خودمان را تحریم کنیم تا به ما احسنت و آفرین بگویند. ان شاء الله نمی توانند این کار را بکنند بلکه جلویشان به خواست خدا گرفته شده و امضایشان را پس می گیرند».به گزارش ایسنا، شورای سیاست گذاری ائمه جمعه روز گذشته در جوابیه ای به سخنگوی دولت نوشت:«این گونه که جناب آقای نوبخت گفته اند موضوع FATF بسیار تخصصی است و تریبون نماز جمعه اختصاص به اخلاق، تقوا، دین و سیاست دارد، اگر از این منظر بخواهیم به مسائل بنگریم، هیچ موضوع تخصصی سیاسی، اجتماعی، اقتصادی و فرهنگی را نمی توان در نماز جمعه مطرح کرد زیرا هر کدام از این موضوعات یک حوزه تخصصی دارند که بنا به نظر ایشان ائمه محترم جمعه فقط باید توصیه به تقوا نمایند و دیگر وارد هیچ موضوعی نشوند چرا که آن موضوع جنبه تخصصی دارد و باید فقط در حوزه تخصصی موردتوجه قرار بگیرند».این شورا همچنین از نوبخت پرسید: «از نظر ایشان معنای ترویج اخلاق و ارزش ها چیست؟ آیا مسئولان را به هوشیاری در برابر دشمنان توصیه کردن، تقوا نیست؟ آیا اگر امام جمعه خطرات و دام های دشمن را متذکر شود، ترویج دین و ارزش های دینی نیست؟ جناب آقای نوبخت به خوبی می دانند یکی از رسالت های امامان جمعه هشداردادن و تذکر است، تذکر یکی از ابزار غفلت زدایی است که قرآن کریم می فرمایند: «وذکر فان الذکری تنفع المومنین». از نظر سخنگوی محترم دولت چگونه باید به این آیه شریفه عمل کرد؟ آیا امامان جمعه به قرآن باید عمل کنند یا به توصیه سخنگوی دولت؟».محمدباقر نوبخت در نشست خبری هفتگی خود این گلایه را هم مطرح کرده بود که چرا فضایی ایجاد شده که مطالبی در رسانه های داخلی گفته می شود تا رسانه های دشمن از آن سوءاستفاده کنند. شورای سیاست گذاری ائمه جمعه در پاسخ به این گلایه نوبخت گفته است: «ما معتقدیم که ائمه محترمه جمعه در بیان تذکر خیرخواهانه نباید از هیچ مقام دولتی اجازه بگیرند. سیاست ما در نهاد مقدس نماز جمعه نقد منصفانه و دفاع واقع بینانه است. به موقع و در موارد لازم نقد می کنند و در شرایط مناسب از خدمتگزاران مخلص دفاع و حمایت می نمایند».در پایان این جوابیه هم آمده است: «علی ایحال افتخاران امامان جمعه، از اول تاسیس نهاد مقدس نماز جمعه تاکنون حفظ استقلال فکری صرفا در جهت اجرای دستورات الهی و منویات حضرت امام(ره) و مقام معظم رهبری بوده و خواهد بود». جمع بندی شورا باید به تایید رهبری برسددبیر شورای عالی امنیت ملی نیز روز گذشته درباره جمع بندی شورای عالی امنیت ملی پیرامون FATF به خبرگزاری فارس گفت: «این جمع بندی زمانی اجرائی می شود که به تایید رهبری برسد و تا به آن مرحله نرسیده، نمی توان چیزی گفت».علی شمخانی همچنین در پاسخ به اینکه آیا ضرورت دارد FATF به تصویب مجلس برسد، عنوان کرد: «بعضی چنین نظری دارند، مجلس کار خودش را می کند و شورای عالی امنیت ملی هم کار خودش را انجام می دهد، من نظر فنی نمی توانم بدهم؛ طبیعتا هر چه اجماع نسبت به این معاهده بیشتر شود، در آینده مشکلاتش کمتر خواهد بود». او درباره جلسه روز یکشنبه مجلس درباره FATF و اینکه برای توضیح به مجلس می روید یا خیر، گفت: «بنده چنین خبری را نشنیده ام».
                