دو‌شنبه ۴ مرداد ۱۳۹۵
-----------------------------------------
سرمقاله
-----------------------------------------
تاثیر برجام بر قانون گذاری کنگره
-----------------------------------------

                    یکی از اصطلاحاتی که اخیرا به ادبیات سیاسی آمریکا اضافه شده، اصطلاح «Nuclear snapback» یا «بازگشت پذیری هسته ای» است. این اصطلاح اشاره به قابلیت جدیدی دارد که - به گمان برخی استراتژیست ها و اتاق فکر های آمریکا - ایران پس از برجام به آن مجهز شده است. درواقع، جریان ایران ستیز در واشنگتن گلایه مند است که به برکت «برجام»، ایران توانسته در ازای امتیازهای «فنی» اندکی که به طرف مقابل واگذار کرده است، به این قابلیت دست پیدا کند که با تهدید ایالات متحده به «Nuclear snapback» (یا تهدید به بازسازی تمام توان هسته ای خود) عملاقابلیت قانون گذاری کنگره درباره خود را (ولو در موارد غیرهسته ای) خنثی سازد. به عبارت دیگر، جریان ایران ستیز از این امر شکایت دارد که پس از برجام – به دلیل فضای روانی و سیاسی ای که خطر «بازگشت پذیری هسته ای» به وجود آورده است و همچنین به دلیل محدودیت های حقوقی پدید آمده در سطح بین المللی - قوه مقننه آمریکا دیگر قادر نیست مانند گذشته از اختیار قانون گذاری خود به طور تمام و کمال علیه ایران استفاده کند. به بیان ساده تر، همان طورکه «مارک دوبوویتز»، رئیس سازمان FDD و یکی از شاخص ترین چهره های ضدایرانی در واشنگتن، در آخرین جلسه استماع کنگره به آن اشاره کرد، تهدید به تصویب قانون جدید کماکان پا برجاست؛ اما از زمان تصویب برجام تا کنون - در عمل - هیچ قانونی علیه ایران به سرانجام نرسیده است. درواقع، اگر بخواهیم به مناسبت سالگرد برجام، تنها یک دستاورد مهم آن را نام ببریم، شاید آن دستاورد حقیقتا همین ضربه ساختاری و سنگینی است که برجام به سازوکار تصویب قانون گذاری علیه ایران در نظام حقوقی آمریکا وارد کرده است. سابقا، در ایالات متحده، هر سناتور یا نماینده مجلسی که اراده می کرد می توانست - در کوتاه ترین زمان - تمام سازوکارهای حقوقی و سیاسی این کشور را (در سطح دولت فدرال، کنگره و دولت های ایالتی) بسیج کند و - بدون کوچک ترین مقاومتی - طرح های امنیتی و اقتصادی خود را در قالب مصوبات الزام آور علیه ایران - با همراهی و هماهنگی تمام بازیگران - به اجرا بگذارد. اما امروز هم دولت ایران، هم دولت های اتحادیه اروپا و هم جریانی که در درون آمریکا خواهان تنش زدایی با ایران است، یک سند سیاسی-حقوقی به اسم «برجام» - با ظرفیت های درونی اش از قبیل «Nuclear snapback» - و یک قطعنامه الزام آور شورای امنیت به اسم قطعنامه 2231 در دست دارد که می تواند به وسیله آن از تصویب طرح های ضد ایرانی در کنگره یا از اتخاذ اقدامات تحریک آمیز جریان متخاصم، جلوگیری کند.نمونه های طرح های خصومت آمیز معطل مانده پسابرجام نیز کم نیستند. در این راستا، طرح های قانونی که به بهانه کمک ایران به دولت سوریه در کنگره مطرح شد، طرح هایی که با مستمسک قرار دادن حمایت ایران از تروریسم تدوین شد؛ طرح هایی که برای ممانعت از همکاری بانک ها و بنگاه های مالی با ایران تنظیم شد، طرح هایی که برای محدودسازی بیشتر سپاه پاسداران و نهادهای وابسته به آن نوشته شد، طرح هایی که برای مقابله با برنامه موشکی ایران پیشنهاد شد، طرح هایی که به بهانه اعمال نظارت بر اجرای برجام آماده شد، طرح های «حقوق بشری»، و حتی طرح هایی که برای تمدید قانون Iran Sanctions Act (که ماه دسامبر 2016 منقضی می شود) در دستورکار قرار گرفت، همگی از جمله طرح هایی هستند که...... یا با تهدید رئیس جمهور به اعمال «وتو» یا با کارشکنی طرفداران برجام در درون کنگره یا با فشارهای آشکار و پنهان دیپلماتیک با استفاده از اهرم برجام ناکام ماندند. در همین راستا، هفته گذشته،جن شاکوسکی، نماینده دموکرات کنگره از ایالت ایلنوی، اطمینان داد طرح «قانون ممانعت از فروش بوئینگ به ایران» نیز، مانند هر طرح دیگری که مغایر با برجام باشد، به سرانجام نخواهد رسید. به واقع، جریان ضدایرانی و لابی های صهیونیستی در واشنگتن که پس از دو دهه تلاش و میلیاردها دلار سرمایه گذاری در کاپیتول هیل، توانسته بودند امر قانون گذاری در رابطه با ایران را عملادر دست بگیرند، امروزه قدرت شان را - به اعتراف خودشان - در حد «نمایش قانون گذاری» - یا ادای قانون گذاری برای ایجاد جنگ روانی - تقللیل یافته می بینند. اذعان به این واقعیت جدید می تواند برای سرمایه گذاران خارجی که مایلند وارد بازار ایران شوند به شدت اطمینان بخش باشد. در نتیجه، لازم است مسئولین کشور، برای بهره برداری حداکثری از ظرفیت به وجودآمده، دست کم سه اقدام را مدنظر داشته باشند: اول اینکه لازم است وزارت امور خارجه و سایر نهادهای مسئول جذب سرمایه خارجی، این وضعیت جدید یا این «توان تقلیل یافته» کنگره را به سرمایه گذاران خارجی، در جلسات بسته و علنی، به وضوح نشان دهند و مکررا یادآوری کنند. حقیقت این است هر طرح قانونی که با جنجال در کنگره مطرح می شود و متعاقبا در برابر «برجام» فرو می نشیند، به مثابه امتیاز مثبتی است که باید به نفع ایران در جدول محاسبات سرمایه گذاران خارجی ثبت گردد تا به تدریج ناتوانی کنگره برای سرمایه گذاران مشتاق، محرز شود. اثبات این وضعیت جدید در آمریکا نیز کار مشکلی نیست. کافی است الگوی رفتاری و شیوه قانون گذاری کنگره را در دوران پیش از برجام با آنچه امروز شاهدش هستیم مقایسه کنند. دوم اینکه، همان طور که ذکر شد، بعد از برجام، کنگره آمریکا از یک قابلیت حقیقی و یک ظرفیت آسیب رسانی واقعی که با قانون گذاری محقق می شد - به اذعان شاخص ترین چهره های خود - به یک قابلیت مجازی و یک ظرفیت آسیب رسانی «روانی» تنزل پیدا کرده است. به عبارت دیگر، قانون گذاران ضدایرانی آمریکا، بیش از اینکه بتوانند مانند گذشته از سلاح «قوانین الزام آور» و قوانین فرامرزی Extraterritorial laws علیه ایران استفاده کنند، برای آسیب رسانی به اجرای کامل برجام و کارشکنی در امر سرمایه گذاری خارجی در ایران، به ناچار به ابزار «فضاسازی» روی آورده اند. طبیعتا، برای مقابله با آن ها و نیز خنثی سازی برنامه هایشان، مقامات رسمی ایران باید با همان ابزار «فضاسازی» راه را برای سرمایه گذاران خارجی هموار کنند. در این راستا، هرگونه اقدام یا اظهار موضعی از سوی مقامات مسئول که تداعی گر «بی ثباتی فضای داخلی»، «موقت بودن برجام» یا «شکست برجام» باشد، تنها به تقویت قابلیت های باقی مانده قانون گذاران متخاصم آمریکایی کمک خواهد کرد. سوم اینکه لازم است رسانه های داخلی - به ویژه رسانه ملی - به افکار عمومی داخل کشور این حقیقت را یادآوری کنند که خنثی سازی تحریم های پیچیده و چندلایه گذشته، مستلزم اقدامات پیچیده و چند لایه ای است که خوشبختانه «برجام» زمینه آن را فراهم کرده است. افکارعمومی باید بداند امروز به برکت برجام، جریان ها و کشورهای متخاصم از بسیاری از اهرم های گذشته خود - مانند اهرم قانون گذاری در سطوح ملی، منطقه ای و بین المللی- محروم شده اند و دیگر به هیچ عنوان قابلیت آسیب رسانی گذشته را ندارند. اما اجرای کامل برجام و بهره برداری از مزایای اقتصادی آن، مستلزم شکستن لایه های ثانویه تحریم ها - یا همان لایه «فضای روانی» - است که حفظ و تشدید آن امروزه در اولویت برنامه های جریان متخاصم در واشنگتن قرار گرفته است. در نتیجه، اطلاع رسانی داخلی نیز باید پیرو این اصل باشد که هر آن قدر به حاصل خیزبودن «برجام» ایمان داشته باشیم، همان قدر از آن بهره خواهیم برد.
                