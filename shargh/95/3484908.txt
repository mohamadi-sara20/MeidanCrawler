پنج‌شنبه ۲ دی ۱۳۹۵
-----------------------------------------
یادداشت
-----------------------------------------
قربانیان خشونت کلامی
-----------------------------------------

                    «من زنی را دوست دارم که وقتی گفتم بمیر بمیرد!»؛ گوینده این جمله مردی است جوان، دارای مدرک کارشناسی ارشد که همسر هنرمند تحصیل کرده اش را خطاب قرار داده است.تلخی واقعیت را به جان بخریم و با چشمانی باز و به دور از خودفریبی به جامعه پیرامون مان بنگریم؛ در طول روز با چه میزان از خشونت کلامی و رفتاری در خیابان، سوار ماشین، در صف نان، در ادارات و... مواجه هستیم. اینها نشانه هایی از خشونت فراگیر است که متاسفانه روزبه روز بر تعداد و انواع آن افزوده می شود. نگاه مهربان و غیرخصمانه از سوی یک شهروند که احیانا لبخندی نیز بر لب داشته باشد، تحفه تعجب آور و خیال انگیزی است که ممکن است برحسب خوش شانسی در گیرودار یک روز نصیب مان شود. طبیعتا این خشونت از جامعه کوچک تری به نام خانواده شروع شده است که این گونه در اجتماع بزرگ تر به اشکال مختلف نمود پیدا می کند. در این گفتار درصدد چرایی خشونت رو به فزونی در جامعه ایران نیستم، بلکه آنچه در این فرصت کوتاه واکاوی می شود، چرایی خشونت خانگی علیه زنان، انواع آن و رویکرد قانون نسبت به این ناهنجاری است. مردان توانستند در گذر قرن های متمادی به اهداف و مقاصد خود، چه از طریق قانون گذاری و چه از طریق استفاده ابزاری از ارزش ها و با تعیین و تحمیل حسن و قبح های عرفی برسند و در نهایت نیز با استفاده از زور بازوی خود زنان را در موقعیت جنس دوم قرار دهند.در ایران اگر بخواهیم به وضعیت کنونی زنان در جامعه نگاه کنیم، به نسبت دهه های گذشته قوانین حمایتی زنان روند روبه رشدی داشته که آن هم در سایه مطالبات جدی زنان و آگاهی آنها از حقوق خود انجام شده است، هرچند هنوز با کاستی هایی جدی در این حوزه مواجه هستند. خشونت در خانواده به دلیل شرایط خاص آن و خصوصی بودن محیط خانواده قابل کشف نیست و بیشتر به حالت پنهان است. به دلیل وجود عناصر فرهنگی مانند حفظ آبرو، صبوری زنان در برابر ناملایمات و به نوعی قائل بودن حق اعمال خشونت از سوی مرد به عنوان یک فاکتور مردانه، ذاتی و تغییرناپذیر و از سویی نبود امکان تحقیق و تدقیق در این حوزه، به دست آوردن آمار واقعی خشونت امکان پذیر نیست. هرچند رویارویی با خشونت های اجتماعی که هر روزه همگان با آن مواجهیم می تواند ما را با گونه هایی از خشونت که بعضی از زنان در خانواده با آن مواجه اند آشنا کند.خشونت خانگی طیف وسیعی از توهین و تحقیر تا آزار جنسی و صدمه فیزیکی را شامل می شود. درباره ضرب و جرح، قانون گذار تمهیداتی اندیشیده و زمینه مناسبی برای امنیت جانی زن از طریق مراجعه به پزشکی قانونی و طرح شکایت فراهم کرده است؛ اما چند درصد از زنان ما در صورت بروز خشونت از ناحیه مرد، شجاعت یا امکان و توان پیگیری قانونی را دارند، آیا پرداخت دیه در نهایت می تواند عامل بازدارنده ای برای خشونت مجدد باشد یا خیر. متاسفانه آماری در این باره وجود ندارد؛ ولی باز به عنوان یک حداقل قانونی حمایت کننده، درخور توجه است. درخصوص توهین و تحقیر نیز زنان برای اثبات این نوع خشونت، در موضع ضعیفی قرار دارند. براساس دانسته های روان شناسی تحقیر مدام، انسان را به موجودی بی اعتمادبه نفس، ضعیف، رنجور و افسرده بدل می کند. آیا زنی که دائم از سوی همسرش تحقیر می شود، در معرض خشونت نبوده است؟ آیا مجازاتی برای چنین رفتاری از ناحیه زوج در نظر گرفته شده؟ پاسخ منفی است. رویکرد قانون در این گونه موارد کاملامسامحه آمیز بوده و تلقی خشونت از این ناهنجاری ندارد، هرچند ماده 608 قانون مجازات اسلامی فحاشی را به طورکلی جرم تلقی و برای آن مجازات تعیین کرده است؛ ولی این پرسش مطرح است که مگر راه اثبات جرم یادشده در محاکم قانونی غیر از این است که با شهادت شهود امکان پذیر باشد، آیا همواره امکان حضور ناظر و یک عضو بیرونی به عنوان شاهد در محیط خصوصی و خانوادگی وجود دارد؟ بسیاری از زنانی که شوهرشان به آنها هتاکی می کند، به دلیل اینکه در محیط خفی این توهین ها شده، قادر به اثبات نیستند. در صورت مداومت توهین ها و تحقیر چنانچه زوجه خود را در عسر و حرج دیده و به این اعتبار تقاضای طلاق کند، اول آنکه به شرح فوق قادر به اثبات نیست و دوم اینکه اصولابرای دادگاه های خانواده عموما این وضعیت دلالت بر عسرت زوجه تلقی نمی شود و زن باید به منزل مشترک برگردد و شرایط نامناسب و فاقد آرامش و امنیت را تحمل کند، در چنین شرایطی باید کودکان نیز پرورده شوند، آیا این محیط برای پرورش یک کودک مناسب است؟ رشد و بالندگی در چنین شرایط نامطلوبی نه تنها امکان پذیر نیست که جامعه در بهترین حالت در آینده با مردی خشن یا زنی پرخاشگر مواجه خواهد بود که اطرافیانش را به ستوه خواهد آورد و آنچه را در کودکی دیده بازتولید خواهد کرد. فراموش نباید کرد زخم حاصل از خشونت فیزیکی به مرور زمان یکی دیرتر و دیگری زودتر از بین می روند؛ ولی تالمات روحی چطور؟ آیا احساس تحقیر و کاهش اعتمابه نفس به جامانده از توهین ها و تحقیرها نیز درمان می شود؟ اگر پاسخ مثبت باشد که حداقل در بسیاری از موارد چنین نیست، با فرض امید به درمان، در چه بازه زمانی امکان بهبود روانی وجود دارد و آیا قانون گذار نباید برای قربانیان چنین رفتارهای خشونت آمیزی تمهیدی بیندیشد؟ یادآوری می شود نگاهی اجمالی به صفحه حوادث روزنامه ها موید این حقیقت است که شوهرکشی به مراتب بیشتر از سالیان دور شده، آیا رابطه ای بین قوانین سخت گیرانه برای تقاضای طلاق از سوی زن و شوهرکشی وجود ندارد؟ بهتر نیست دادگاه ها به جای دغدغه بالارفتن آمار طلاق، به مشکلات حادتری که ممکن است در صورت بقای زوجیت حادث شود بیندیشند؟شاید در اختیار قراردادن مددکارهای اجتماعی متخصص و باتجربه به صورت شبانه روزی برای حمایت از زنانی که در معرض خشونت همسران شان هستند، راه حلی هرچند هزینه بر، ولی کارآمد باشد که در طولانی مدت اثر مطلوب آن را بر جامعه بتوان دید. یکی از اقدامات قانونی مناسبی که در این زمینه انجام شده است، تاسیس نهادی مانند اورژانس اجتماعی است که چند سالی است تشکیل شده. بنا بر اطلاعات به دست آمده از این مرجع در سال 92، 75 درصد از مراجعه کنندگان دختران و زنان آسیب دیده بوده اند. این رقم درخور توجهی است که بر نیاز مبرم به ایجاد قوانین حمایتی از زنان تاکید می کند.
                