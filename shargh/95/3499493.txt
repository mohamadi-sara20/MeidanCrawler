دو‌شنبه ۲۷ دی ۱۳۹۵
-----------------------------------------
سرمقاله
-----------------------------------------
دوستان و دشمنان هاشمی
-----------------------------------------

                    گروه های زیر که برمی شمارم و به ایجاز وصف می کنم، خصومتشان با اکبر هاشمی رفسنجانی قابل درک است.یکم: کسانی که در سال های اول انقلاب از جانب نظام جدید آسیب جدی دیدند، یا با آسیب دیدگانی همذات پنداری داشتند. اینان طبیعی است که هاشمی را در میان سایر رهبران انقلاب و معماران بنای سیاسی پساانقلاب بگذارند و بین او و دیگران فرق نگذارند.دوم: کسانی که نگاهشان به سیاست از پیچیدگی، ظرافت انگاری و باریک بینی بی بهره است و تامل در تفاوت های نازک ولی ژرف از حوصله درک و دقت آنان فراتر می رود. برای اینان گاه دو معمم یا دو اسلام باور یا دو سیاست مدار صرفا به دلیل این وجه مشترک فرقی ندارند. تعبیر «همه شان دستشان توی یک کاسه است» ترجیع بند صحبت اینان است.سوم: کسانی که طالب تحولات بنیادین و رادیکال هستند و هر نوع مصالحه، مصلحت، واقع بینی و قناعت سیاسی را ناشی از حقارت و منفعت جویی می انگارند و ظاهرا چندان بلندنظرند که اگر آنچه می خواهند به دست آمدنی نباشد، آنچه را هم که به دست آمدنی است، نمی خواهند.چهارم: کسانی که از دولت فقط نفت و بودجه جاری و افزایش حقوق را می فهمند و سیاست مداری را بهتر می شمارند که میزان بیشتری یارانه به آنها بدهد. از نگاه اینان اگر در زمان ریاست یک رئیس جمهور برج ساخته شود و ماشین های گران قیمت در خیابان ها باشد، او لابد شریک دزد و رفیق قافله است.پنجم: کسانی که شایعات به مرور زمان سخت شده و جاافتاده مانند عینکی بر نگاهشان نشسته، و از پشت آن، به تصور خود، واقعیت شخصیت ها را رصد می کنند، و اگر کسی کمترین چندوچونی در صحت آن مفروضات روا دارد، یا او را کور می بینند یا مغرضی که در پی غسل تعمید یک گناهکار جبلی است. میزان دارایی هاشمی در افواه تا برخی برج های منهتن هم تن کشیده بود!ششم: کسانی که اقتصاد رقابتی و تقویت تولید و سرمایه گذاری و طراحی دراز مدت برنامه های توسعه را علت سیاه بختی مردم می دانند و تدوین و اجرای طرح و برنامه ای را که در زمان واحد هم شغل ایجاد کند، هم تورم را پایین نگه دارد، هم توسعه صادرات و کاهش واردات را محقق کند، هم از وابستگی بودجه به نفت بکاهد، هم فاصله طبقاتی را کاهش دهد، و هم رفاه عمومی را افزایش دهد، در همه حال ممکن بلکه ساده می پندارند.هفتم: کسانی که یک روحانی بلندپایه را فقط در چارچوب نوعی رفتار الاحوط و اظهار قداست و دوری از امور دنیوی و سخت کیشی و سخت گیری و دلسوزی نکردن برای افراد و گروه هایی از مردم صرفا از آن حیث که افراد انسانی یا گروهی از ملت اند می پذیرند. سنت دومینیکن آری، سنت فرانسیس نه.هشتم: کسانی که خوی خشمگین دارند و رقابت برایشان تنها در جنگ و حذف معنا دارد. برای اینان همه مواضع باید به سرراست ترین شکل ممکن دوسوی یک خط آتش تصریح شود؛ بنابراین هر کسی یا تابع است یا نبودنش بهتر.اما دوستان هاشمی همه کسانی بودند و هستند که جزء گروه های بالانیستند. در نگاه من، آنچه ایشان را نه فقط سیاست مداری بزرگ بلکه انسانی بزرگ می نماید، علاوه بر تمامی صفات مثبت و کمیابی که داشت، این صبوری اعجاب آور در مقابل ناسپاسی های اعجاب آور بود.
                