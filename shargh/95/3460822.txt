دو‌شنبه ۱۷ آبان ۱۳۹۵
-----------------------------------------
سرمقاله
-----------------------------------------
پارادایم اقتصاد در ادبیات دولت یازدهم
-----------------------------------------

                    پارادایم اقتصاد در کشورهای مختلف می تواند متفاوت باشد و کشورهای درحال رشد باید حوزه های گسترده تری را به خدمت اقتصاد بگیرند تا رشد اقتصادی و توسعه پایداری را رقم بزنند؛ به همین ترتیب در ادبیات سیاسی نیز حوزه تعریف اقتصاد می تواند برحسب مواضع سیاسی عوض شود. پس از تغییر سه وزیر حوزه فرهنگ، ورزش و آموزش تعبیری از تیم اقتصادی مطرح شد؛ به این ترتیب که مابقی وزرا تیم اقتصادی هستند. این در حالی است که اگرچه تجارت می تواند در اقتصاد و بهبود شاخص های کلان اقتصاد تاثیر بگذارد، اما پارادایم اقتصاد و پارادایم تجارت و... مسیرهای متفاوت و فضا و شاخص های متفاوتی دارند و نمی توان اشتغال، کار، تعاون، کشاورزی و... را اقتصادی نامید، اما آموزش را غیراقتصادی دانست. البته عملکرد این بخش ها آثار بسیار زیادی در بهبود شاخص های اقتصاد کلان داشت؛ برای مثال بخش کشاورزی با رشد بالای خود موجب نزدیک شدن به رشد هدف گذاری شده و تحقق اقتصاد مقاومتی شد، اما وزارتخانه های فرهنگ، ورزش و آموزش نیز از دید نهادگرایان و نئولیبرالیست ها اصلی ترین و بنیادی ترین عامل رشد اقتصادی به شمار می روند که با توجه به انعکاس و بازتاب آثار آنها در بلندمدت، معمولابرای دولت ها مغفول می مانند. دولت یازدهم به بسترسازی اقتصادی و ترمیم ساختارهای فروپاشیده باقی مانده از دولت های نهم و دهم پرداخته است. این دولت مرزبندی اقتصادی را برداشته و با رویکردی مبتنی بر پارادایم های تبیین شده به تفکیک کابینه پرداخته است. به دیگرسخن اگر آموزش را غیراقتصادی بدانیم، به زیرساخت رشد و توسعه اقتصادی، بی توجه بوده ایم. همان طور که «نورث» می گوید «اینکه نهادها بر عملکرد اقتصادی تاثیر می گذارند، چندان جدال برانگیز نیست و همگان کمابیش آن را پذیرفته اند. این نکته نیز چندان محل منازعه نیست که عملکرد متفاوت اقتصادها در طول زمان اساسا متاثر از تغییر و تحول نهادهاست». راز رشد اقتصادی متفاوت با وجود مدل های یکسان رشد در کشورهای مختلف، بسترهای نهادی متفاوت است. نباید بعد کمی و عددی اقتصاد بر ابعاد کیفی و زیرساختی و نهادی آن غالب شود. برای تداوم رشد پنج درصدی پیش بینی شده برای سال جاری، دولت می تواند به توسعه پایدار روی بیاورد و لازمه این توسعه، توجه به بسترهای رشد متناسب با ساختار جمعیتی است. برای مثال پراکنش بی کاری حاکی از تراکم بالای جوانان در جمعیت بی کار است و اقتصادهای نوظهوری مانند چین و هند با ارائه مدل های رشد مبتنی بر سرمایه انسانی، با به کارگیری نیروی بی کار به بازار کار ارزان دنیا تبدیل شدند و صنایع بزرگی را به کشور های خود جذب کردند. بنابراین پارادایم اقتصاد با مرزبندی وزارتخانه ای تبیین نشده بلکه عملکرد بهره وری و رشد حوزه همه بخش ها و زیربخش های اقتصاد در همه وزارتخانه با نسبت های متفاوت کمی و کیفی پراکنده شده است و درهم تنیدگی بسیار بالایی در همه حوزه ها دارد. به بیان دیگر می شود گفت تعویض اخیر سه وزیر کابینه دولت یازدهم هم به نوعی با رویکردی اقتصادی و در راستای تحقق رشد اقتصادی هشت درصدی صورت گرفته است. ایجاد الزامات تحقق رشد هشت درصدی متوسط پنج ساله برنامه ششم توسعه ایجاب می کند که بخش تجارت مورد توجه و تمرکز بیشتری از طرف دولت قرار گیرد و سایه ابهامات از خصوصی سازی برداشته شود تا با حذف فضاهای رانتی ناشی از حضور دولت و ترکیب آن با بخش خصوصی در امر تجارت، شفافیت اقتصادی افزایش یابد و پتانسیل بالای رشد اقتصادی ناشی از گسترش تجارت بین الملل که مبتنی بر مزیت های اقتصادی است، محقق شود. تحریم اقتصادی یک متغیر مجازی برای اقتصاد ایران بود که پس از حذف آن با توجه به رویکرد نئوکلاسیکی آثار این تغییر در یک دوره کاملابرطرف شده و به همین دلیل، با اصلاح این شوک، پایه رشد اقتصادی ساختاری در اقتصاد ما برای سال های اجرای برنامه ششم پایین خواهد بود. تحقق رشد اقتصادی پیش بینی شده برای سال 95 که اولین سال پساتحریم اقتصاد است، از عملکرد بسیار منضبط و علمی تیم اقتصادی کشور خبر می دهد اما باید گفت ماه های پایانی این سال در تحقق اهداف کمی برنامه ششم توسعه نقش بسیار مهمی دارند چراکه شوک مثبت ناشی از بازگشت درآمدهای نفتی به روند رشد اقتصادی کشور تحقق یافته است و این موضوع به دست آوردن رشد اقتصادی هشت درصدی پیش بینی شده در برنامه ششم را سخت می کند. دولت می تواند پس از تحقق رشد پساتحریمی، برای تثبیت این رشد اقدام به طراحی و تدوین سیاست های توسعه ای کند. بخش عظیمی از رشد اقتصادی فعلی ناشی از بهبود درآمدهای نفتی و بازگشت ایران به اندازه واقعی اقتصاد خود بوده است که این موضوع به بزرگ ترشدن اندازه اقتصاد منجر شد و تحقق رشد اقتصادی سخت تر می شود و برنامه های اقتصادی دولتی نیز باید همه جانبه تر شود. با توجه به اینکه رشد اقتصادی ناشی از ترمیم و بهبود درآمدهای نفتی در سال آینده ادامه نخواهد داشت، رقم زدن رشد اقتصادی، برای اقتصاد ایران در برنامه ششم توسعه کار بسیار دشواری است که نیازمند فعالیت اقتصادی جدی دولت در سال جاری و تامین مالی صنایع و بخش های پربازده اقتصاد ایران و شناسایی این بخش هاست تا بتوان به رشد پایدار بالای چهار درصد در سال های برنامه ششم امیدوار بود و هدف کمی دولت مبنی بر رشد سالانه متوسط هشت درصد در این برنامه را محقق کرد.
                