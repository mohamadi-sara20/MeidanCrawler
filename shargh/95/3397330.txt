پنج‌شنبه ۳۱ تیر ۱۳۹۵
-----------------------------------------
سرمقاله
-----------------------------------------
کودتای ترکیه به سبک «سیسی»
-----------------------------------------

                    نکته اول: ماجرای اخیر کودتا در ترکیه در کنار دیگر بحث ها، کودتای السیسی در مصر را به یاد می آورد. حقوق انسان ها پایمال شد، عده ای کشته و تعداد بسیار بیشتری روانه زندان ها و شکنجه گاه های نظامیان مصر شدند. سکوت شرم آور و دردآور غرب در قضیه کودتای مصر را نمی توان فراموش کرد؛ اما به فاصله چند سال همان غرب در قضیه کودتای ترکیه ناگهان به یاد حقوق بشر می افتد و از هر فرصت تبلیغاتی ای علیه دولت ترکیه استفاده می کند. اگر خوب دقت کنید، متوجه می شوید در هر دو قضیه دستور کار جهان غرب حمایت از کودتا گران است. فرقی نمی کند که کودتا موفق بشود یا شکست بخورد. حواسمان جمع باشد که فریب تعارفات رایج در قالب های کهنه را نخوریم. حمایت از دموکراسی و کرامت انسانی در قاموس این دولت ها از یک تعارف بیشتر جلو نمی رود و برای تزیین ویترین است. بحثی در این نیست که هر دولتی در پی منافع ملی خود باشد؛ اما نه به این قیمت که پا بر سر حقیقت بگذارد و تکیه گاهی شود برای امثال السیسی که مردم را به زنجیر بکشند و حقوق آنها را پایمال کنند. یک ژنرال کودتاگر ترکیه آیا از آن جوان آزادی خواه مصری بشرتر است؟ نکته دوم: رجب طیب اردوغان این روزها تند می راند. تردیدی نیست که اردوغان علاوه بر خارج، مخالفان جدی ای در داخل ترکیه دارد؛ احزاب مخالفی که در چند دور انتخابات از طریق صندوق رای نتوانسته اند اردوغان را شکست بدهند. ارتشی که در یک دهه گذشته بسیاری از امتیازات رانتی را واگذار کرده است. تشکیلات سازمان یافته بسیار گسترده گولن که کم کم با حضور در دستگاه های مختلف به تهدید درجه یک در ارزیابی های اردوغان تبدیل شده است، در کنار فهرستی از دیگر مشکلات از چالش های جدی ای برای حکومت هستند؛ اما روش مدیریت جاری نگران کننده است. دستگیری و حذف گسترده مخالفان، آثار اجتماعی و روانی گسترده ای خواهد داشت. این روش، جامعه ترکیه را به دو قطب موافق و مخالف می کشاند و با تزریق خشونت آن را به سمت برخوردهای سنگین خواهد برد. خوب است این روزها اردوغان کمی ماندلابخواند.
                