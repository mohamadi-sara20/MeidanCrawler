سه‌شنبه ۸ تیر ۱۳۹۵
-----------------------------------------
سرمقاله
-----------------------------------------
او که در به روی خویش نبست
-----------------------------------------

                    شهروندان زیادی هر روز از خیابان شهید بهشتی عبور می کنند و در میدان هفت تیر پرسه می زنند یا دانشجویان زیادی در دانشگاه شهید بهشتی تهران درس می خوانند؛ اما شاید هیچ گاه از خود نپرسیده اند این اسامی چرا برای این مکان ها برگزیده شده اند. این اسامی، بزرگی مردی را بازتاب می دهند که شاید بیش از هر شهید دیگری در تاریخ انقلاب اسلامی ایران ناشناخته باقی مانده است. ناشناختگی شهید بهشتی هم بخشی از مظلومیت اوست. نگارنده برای آنکه دین خود را به این شهید بزرگوار ادا کرده باشد، بر سه نکته از اندیشه وی تاکید و خاطراتی از او را برای درس تربیتی بزرگی که در آن نهفته است، بازگو خواهم کرد. امیدوارم روزی فرا برسد که سیدمحمد حسین بهشتی، فراتر از هاله ای اسطوره ای که شهادتش بر چهره وی کشید، برای مردم و نسل جوان ما، به ویژه آنها که عشقی به انقلاب دارند، شناخته شود. اولین ویژگی اندیشه ای شهید بهشتی، تاکید بسیار او بر مفاهیم عدالت، آزادی، جمهوریت، دولت و جایگاه شهروندان در نسبت با آن، معنای حق تعیین سرنوشت و در یک کلام عنایت ویژه ایشان به اندیشه سیاسی است. به سختی می توان متفکری را در میان انقلابیون یافت که به اندازه شهید بهشتی درباره این مفاهیم نوشته باشد؛ اما ویژگی بارز اندیشه شهید بهشتی در این عرصه آن است که همه این مفاهیم را از منظر عقل و وحی می نگرد و همواره بر همسویی و سازگاری عقل و وحی اصرار کرده است. شهید بهشتی نه از موضع اندیشه سکولار، بلکه از منظر دینی و با استناد به قرآن، بر آزادی و حق تعیین سرنوشت و اندیشه شهروندی تاکید می کرد. شهید بهشتی منشی متمایز در پژوهش علمی و ارائه آن داشته است. تجربه زندگی در خارج از ایران و ارتباطات بین فرهنگی گسترده، منشی را در وی پرورده بود که از رویارویی علمی ابا نداشت. یکی از عمیق ترین نکاتی که شهید بهشتی درباره تربیت محقق دینی مطرح می کند، برآمده از همین زیست فرهنگی و تطبیقی اوست. وی در جایی به صراحت از مرحله دوم تربیت پژوهشگر دینی با عنوان مرحله مسافرت نام می برد. به اعتقاد وی محققان پس از یادگرفتن مقدمات علوم، با سفرکردن به کشورهای مختلف و آشنایی با مراکز تحقیقاتی و فعالیت های اسلامی، بر وسعت درک خود از جهان می افزایند و آن گاه آماده پژوهش می شوند. این توصیه به تعامل علمی با جهان، به معنای اولویت دادن به پژوهش تطبیقی و بیرون رفتن از مرزهای خودی است. این رویکرد شهید بهشتی مرا به یاد گفته ای از تدا اسکاچپل، دانشمند علوم سیاسی آمریکایی، می اندازد که می گوید: «تفکر مقایسه ای است یا اصلاوجود ندارد». تفکر در خلاو بدون هماوردی با اندیشه های رقیب و مخالف، وجود ندارد یا به چنان بلوغی نمی رسد که جایگاهی پیدا کند. سخن گفتن و اندیشیدن بی رقیب، توهم زاست و معرفتی در آن بروز نمی کند. سومین ویژگی علمی شهید بهشتی، بردباری در برابر پرسشگری است. او از آن دست متفکرانی است که ابدا خود را در قله دانایی نمی بیند و دیگران را نیز به ارادت و اطاعت دعوت نمی کند. او نه تنها پرسشگری را حقی برای مردم می داند؛ بلکه به مردم حق می دهد که بیش از حرف به عملش بنگرند و قضاوت کنند و کاملامعتقد است آنکه بین حرف و عملش فاصله ایجاد شود، در جامعه بی تاثیر می شود. عنایت ایشان به اندیشه و عمل حزبی مطلقا تصادفی و برآمده از شرایط خاص انقلاب نیست. او از آن دسته ای است که از تقابل های اندیشه ای در قالبی سامان مند و توام با بردباری استقبال می کند. سامان مندی تقابل اندیشه و عمل سیاسی نیز در چارچوب حزب به بهترین وجه صورت می گیرد. سامان یافتن هویت های سیاسی در قالب حزب، شکاف حرف و عمل را نیز کم می کند. بدیهی است چنین فردی وقتی سکان هدایت قوه قضائیه را در دست بگیرد، می تواند در آن شرایط انقلابی، ثمربخش ترین خدمات را ارائه دهد؛ اما حیف که تروریسم و خشونت اجازه نداد تا ملت ایران از او بیشتر بهره مند شود. سال های اول انقلاب بود و گروهی از انقلابیون نقد می کردند که آقای بهشتی وقتی از محل کار به منزل می رود، دیگر به تلفن ها پاسخ نمی گوید و در دسترس نیست. یک بار در جمعی از خود ایشان سوال شد که چرا چنین رویه ای دارد. ایشان در پاسخ گفتند وقتی به منزل می روم، وقت من متعلق به خانواده است؛ مثل بچه ها بچه می شوم و با آنها بازی می کنم و بقیه را هم توصیه کردند که چنین باشند. انقلاب راه خودش را می رود و صرف حضور ما نیست که انقلاب را پیش می برد. دو درس در این رویکرد شهید بهشتی به زندگی و انقلاب، نهفته است. اولاشهید بهشتی خودش را برگزیده و ستون انقلاب نمی دید؛ خودمرکزبینی نداشت و تصور نمی کرد بدون حضور او انقلاب از دست می رود. ثانیا، در اوج ایام انقلابی گری نیز وقتی را برای خانواده در نظر می گرفت و تربیت انسان ها برایش اهمیت داشت. تربیت کودکان را نیز از مسیر همسان شدن با ایشان دنبال می کرد، نه از مسیر دانای کل و موضعی بالابه پایین. بار دیگر در جریان اعتصابات کارگری، نواری از جلسه گروه های نزدیک به بنی صدر و مجاهدین خلق پر شده بود. افراد جلسه ابتدا درباره شهید بهشتی و طراحی اقدامات علیه وی صحبت کرده بودند و پس از آن به اعتصاب کارگری پرداخته بودند. وقتی نوار به ایشان ارائه شد، شهید بهشتی از گرفتن نوار خودداری کرده و معتقد بود نباید صحبت های دیگران درباره او به ایشان انتقال یابد. خود بنده شاهد بودم که وی گفت «نوار را به آقای قدوسی بدهید و ایشان هم فقط بخش مربوط به تحریک به اعتصاب را رسیدگی کند». سیاست اخلاقی در منش او تجلی یافته بود. ویژگی دیگری از این روحانی مدبر به یاد دارم. او وقتی چند قدم از دیگران جلو می افتاد، می ایستاد و دستانش را باز می کرد و می گفت کنار من بیایید. دیگران را به جلو آمدن دعوت می کرد. این ویژگی با باور وی به کار حزبی ارتباطی وثیق داشت. بهشتی دیگران را پشت سر خویش نمی خواست؛ بلکه همراه بودن با دیگران برایش معنا داشت. اگر فقط باور کنیم انقلاب در مقام یک نظام اجتماعی پیچیده بر شانه مسئولیت همگان به پیش می رود، دیگران را حذف نخواهیم کرد؛ آنگاه دیگران را به هم عرض بودن و همراه بودن دعوت می کنیم و هیچ جریانی دیگران را پشت سر خود نخواهد خواست. اگر سیاست اخلاقی، منش سیاست ورزی ما شود، سرمایه اجتماعی انقلاب ضربه نخواهد خورد و اگر باور کنیم تربیت شهروندی از برابری همگان ساخته می شود، جمهوریت و تربیت متناسب با مردم سالاری دینی در جامعه نهادینه خواهد شد. سامان زندگی سیاسی و اجتماعی امروز ما بر بنیان چنین منشی، سویه ای بهشتی خواهد یافت.
                