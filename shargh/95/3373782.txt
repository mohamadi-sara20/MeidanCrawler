شنبه ۲۲ خرداد ۱۳۹۵
-----------------------------------------
یادداشت
-----------------------------------------
سناریوی تازه علیه امام(ره)
-----------------------------------------

                    سالگرد ارتحال امام (ره) در سال جاری هم باشکوه و عظمت خاصی برگزار شد. دشمنان باورشان نمی شود، پس از گذشت 27 سال از درگذشت امام(ره)، مردم در مراسمی چنین باشکوه یاد ایشان را گرامی بدارند و مراسم عزا برگزار کنند. مراسم امسال با سال قبل تفاوتی دیگر داشت و آن معرکه گردانی «بی بی سی» بود؛ این رسانه که گویی به فتحی بزرگ دست یافته، ادعا کرد از طریق اسناد منتشرشده وزارت امور خارجه آمریکا به این ماجرا پی برده که امام (ره) در دو مقطع سال های 42 و 57 به «کندی» و «کارتر» روسای جمهوری آمریکا هم نامه نوشته و یک بار نماینده فرستاده تا به آنها اطمینان دهد نهضت اسلامی مردم مسلمان ایران به رهبری او، نافی منافع آمریکا نیست. قصد پاسخ مستدلی به این معرکه گیری داشتم تا اینکه دیدم گری سیک، وزیر پیشین امور خارجه آمریکا، در این باره در عباراتی معنادار برنامه مشترک «بی بی سی» و وزارت امور خارجه آمریکا را نقش برآب کرده که مخاطبان حتما سخنان او را در رسانه ها مطالعه کرده اند. این همان «بی بی سی» است که نگارنده در اوج انقلاب شخصا از آن شنیدم برای مایوس کردن مردم از ادامه مبارزه و نجات شاه از سقوط ابدی- که «بی بی سی» موافق آن نبود- وقتی شاه تصمیم گرفت دامنه سخت گیری ها را با کشتار مردم در خیابان ها بیشتر کند، چنین می گفت: «اکنون به نظر می رسد حکومت موهومی اسلامی خمینی اکنون به مویی بند است». اتهام زنی به امام (ره) سابقه ای به قدمت دوران مبارزه دارد؛ پس از قیام 15 خرداد 42، رژیم شاه در بوق و کرنا کرد که قبل از 15 خرداد فردی به نام «عبدالقیس جوجو» که از سوی جمال عبدالناصر، رئیس جمهور مصر، به تهران آمده و مقداری پول در حدود یک میلیون تومان از او کشف شده و اینکه او قصد داشته این پول ها را علیه شاه که در اردوگاه آمریکاست، به بعضی ها- امام(ره) و مبارزان- بدهد تا هزینه کنند. بعدها معلوم شد آن پول ها را جوانی که رابط یک تاجر لبنانی با تاجری ایرانی- از صنف طلاو جواهرات- بود، برای آن تاجر در ازای معامله ای که انجام شده بود از لبنان به ایران آورده و برای اطمینان از سرقت نشدن، پول ها را در کمربند خود جاسازی کرده است......و ماموران فرودگاه پول های جاسازی شده آن جوان را کشف کرده اند. رژیم شاه با اینکه به ظاهر در سرکوبی قیام مردم موفق شده بود؛ اما نمی توانست محبوبیت امام (ره) را برتابد و تنها به دستگیری امام (ره) بسنده کند، بنابراین درصدد برآمد تا برای کاهش محبوبیت ایشان با توجه به این پیشامد در فرودگاه، سناریوی کثیفی را طراحی و به موجب آن این مبارزه و رهبر محبوب آن را مستظهر به حمایت مالی خارج از کشور منتسب و منسوب کند. در اجرای این سناریو ابتدا پاکروان، رئیس ساواک، در بعد ازظهر 15 خرداد 1342 در مصاحبه ای مطبوعاتی اظهار کرد: «با کمال تاسف باید به مطلبی بپردازیم که دردناک و مشمئزکننده است، عده بسیار معدودی از روحانیون با همدستی عناصر بسیار پلید خواسته اند با استفاده از نفوذ معنوی خود یک تلاش مذبوحانه به کار برند و برخلاف اراده تمام ملت، جلوی اقدامات آزادی بخش اعلی حضرت همایونی را بگیرند و امیال پلید خود را ارضا کنند...». دو روز بعد محمد رضا پهلوی در مصاحبه ای گفت: «باید به شما بگویم چه کسانی بساط 15 خرداد را به راه انداختند. در میان کسانی که یا زخمی شده اند، یا دستگیر شده اند، خیلی از آنها می گفتند ما چه کار کنیم، به ما 25 ریال پول داده بودند و می گفتند در کوچه ها بدوید و بگویید زنده باد فلانی، ما حالامی دانیم این وجوه از کجا رسیده است و به شما ملت ایران به زودی جزئیات گفته خواهد شد». سه روز بعد شاه در جریان سفرهای دوره ای خود برای دادن اسناد مالکیت اراضی کشاورزی مربوط به قانون اصلاحات ارضی، در همدان گفت: «... دو قوه از پای نخواهند نشست، چون در آزادی ملت ایران و رفاهیت آنها، آن دو قوه مرگ خودشان را مشاهده می کردند. یکی از آنها ارتجاع سیاه [است] که تجلی آن را در روز چهارشنبه 15 خرداد در شهر تهران مشاهده کردیم...، ارتجاع سیاه چه کرد؟ کتابخانه پار ک شهر را آتش زد...، باجه بلیت فروشی اتوبوس را آتش زد، برای اینکه لابد فکر می کند در این قرن که دنیا به سمت تسخیر فضا می رود ما باید سوار الاغ یا قاطر شویم...». او در پایان اضافه کرد: «جای تاسف است که یک ملت شیعه [روحانیون ایران] از یک دولت سنی [مصر] برای سقوط رژیمش پول می گیرد، آن هم نفری 25 ریال». سپس کار به ماموریت روزنامه های حامی شاه رسید که در 26 خرداد 1342 در تحقق این سناریو اعلام کردند: «در 11خرداد شخصی به نام عبدالقیس جوجو از لبنان وارد فرودگاه مهرآباد تهران شد و چون مورد سوءظن ماموران گمرک قرار گرفته بود، تحت بازجویی و وارسی قرار گرفت و مبلغی معادل یک میلیون تومان از او به دست آمد که پس از تحقیقات اعتراف کرد مبلغ مزبور را از طرف جمال عبدالناصر برای افراد معینی در ایران آورده است. تفصیل این جریان به زودی در معرض اطلاع عموم قرار داده خواهد شد». سناریوی بدنام سازی امام (ره) که هم اکنون نیز مانند گذشته در دستور کار «بی بی سی» و آمریکایی ها قرار گرفته به همین محدود نشد. پس از آزادی امام (ره) از زندان که ایشان مدتی در قیطریه محصور شد، پاکروان، رئیس ساواک، سعی کرد در چند ملاقات ایشان را راضی کند با شاه ملاقاتی داشته باشد و مشکلات برطرف شود. وقتی امام (ره) زیر بار این پیشنهاد نرفت، پاکروان کوشید از طریق مرحوم روغنی که امام (ره) در منزل او تحت نظر بود، ایشان را متقاعد کند این ملاقات انجام شود. امام (ره) با رد این درخواست با فراست خاصی به آقای روغنی گفت: «این ملاقات با شاه برای حل مشکلات نیست، بلکه آنها می دانند چون شاه آن چنان در جامعه ساقط شده که اگر انگشت خود را به دریا بزند دریا را نجس می کند، بنابراین می خواهند مرا وادار به ملاقات کنند تا مرا هم مثل او در اجتماع ساقط و آلوده کنند». نخستین سوالی که درباره ادعای اخیر «بی بی سی» به ذهن هرکس خطور می کند این است که اگر این سندها در اختیار آمریکا بوده، چرا اکنون و پس از گذشت این همه سال علنی شده اند؟ آگاه نبودن دستگاه عریض و طویل امپراتوری آمریکا از چنین «داشته های باارزشی» حتی مقبول یک ذهن ساده اندیش نیست. سوال مهم دیگر اینکه اگر این سندها اصالت داشت، چرا آمریکا این همه در استفاده از آنها صبر کرد و با انتشار متن کامل- نه گزینشی و تقطیع شده آنها- از آنها در اوج مبارزه امام (ره) با رژیم وابسته شاه برای بقای این رژیم و تخطئه امام (ره) استفاده نکرد؟ طبق گواهی نزدیکان امام (ره) در پاریس امثال جناب آقای دکتر ابراهیم یزدی در این فاصله 117 روزه اقامت امام (ره) در پاریس و پس از آن جیمی کارتر، رئیس جمهور وقت آمریکا، پنج نامه که گاهی تهدیدآمیز هم بودند به امام (ره) نوشته و گاه پاسخ دریافت کرده است. کاش موسسه محترم تنظیم و نشر آثار امام (ره) در این زمینه اقدامی کند و متن پنج نامه کارتر با پاسخ های امام(ره) را منتشر کند. البته امام (ره) در تدبیر هوشمندانه ای به بعضی از یاران خود در تهران- ازجمله آیت الله شهید بهشتی و بعضی از اعضای شورای انقلاب- دستور ارتباط گیری محدود با سفیر و سفارت آمریکا را در تهران داد، برای اینکه آمریکایی ها از عواقب ادامه حمایت از شاه آگاه شوند و دست از حمایت از شاه بردارند. این اقدام از این جهت هوشمندانه بود که انقلابیون ایران نه تنها امتیازی به آمریکایی ها نمی دادند، بلکه به آمریکایی ها می گفتند ادامه حمایتشان از شاه و ارتشی که به فکر کودتا و خونریزی بود، جز اینکه مردم را از آنها به دلیل کشتاری که انجام می دادند، بیشتر منزجر می کند و روزنه های احتمالی ارتباط دیپلماتیک را پس از پیروزی انقلاب به روی آمریکا می بندد.
                