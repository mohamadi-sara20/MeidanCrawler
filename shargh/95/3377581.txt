پنج‌شنبه ۲۷ خرداد ۱۳۹۵
-----------------------------------------
سرمقاله
-----------------------------------------
گزارش تکان دهنده
-----------------------------------------

                    یکی از مهم ترین گزارش هایی که در این سال ها در صحن علنی مجلس قرائت شد، گزارش وزیر کشور دولت یازدهم درباره مسائل اجتماعی و آسیب های آن است. به گفته وزیر محترم کشور «مسائل اجتماعی، بازتاب و برون داد همه رفتارهایی است که در حوزه های فرهنگی، اجتماعی، سیاسی، امنیتی و اقتصادی بروز پیدا می کند». تغییرات اجتماعی ای که در سه دهه گذشته در رفتارهای اجتماعی، سیاسی و فرهنگی در سطح کلان در جامعه اتفاق افتاده، درون مایه این گزارش است. رشد تکنولوژی به ویژه در عرصه اطلاع رسانی، گسترش سواد و آگاهی باعث دگرگونی در سطح زندگی مردم شده اما آسیب های اجتماعی هم دامن گیر کشور شده است. گسترش شهرنشینی، اختلاف اساسی سطح درآمد شهرها و روستاها، جاذبه های شهری و مهم تر از همه بی کاری کلان در سطح روستاها، باعث جابه جایی جمعیت و به هم خوردن تعادل جمعیتی در سطح شهر و روستا شده است. نگارنده به سبب حرفه وکالت، با انواع پرونده های مرتبط با آسیب های اجتماعی درگیر هستم و این نوشتار را نیز با نگاهی به اهمیت توجه به وضعیت نگران کننده این پرونده، تقدیم خوانندگان «شرق» می کنم. برابر آمار در سال 1341 و آغاز انقلاب به اصطلاح سفید که نظام زمین داری در کشور را به کلی دگرگون کرد، بیش از 70 درصد جمعیت کشور در روستاها زندگی می کردند.روستاهایی که نمونه عینی و روابط حاکم بر شیوه زندگی در آنها را می توان به درستی در فیلم «گاو» داریوش مهرجویی مشاهده کرد. با اصلاحات ارضی و برهم خوردن مناسبات ارضی، تا سال 57 و آغاز انقلاب اسلامی، از جمعیت 36میلیونی کشور، 18 میلیون در روستاها و همین میزان در شهر زندگی می کردند. این جابه جایی جمعیت از روستا به شهر به باور جامعه شناسان، موتور اصلی انقلاب شد و هنوز هم ادامه دارد به گونه ای که بنا بر گزارش وزیر کشور، هم اکنون بیش از 11 میلیون نفر حاشیه نشین در کشور وجود دارد و مهم تر اینکه حدود دوهزارو 700 محل حاشیه نشین داریم که توزیع جمعیتی در آن متوازن نیست و بافت جمعیتی با تکیه بر قرارگرفتن اقوام، جمعیت ها و مذاهب در درون این حوزه ها، امکان ایجاد چنین انشقاقی را را فراهم می کند. این در حالی است که دشمنان ما نیز به دنبال چنین شکاف هایی هستند. طبیعی است آسیب های اجتماعی چنین حوزه هایی بیش از دیگر مناطق است. در گزارش وزیر، از 3،5 میلیون بی کار یاد می شود که به باور نگارنده، این عدد 3.5 میلیون بی کار، دور از واقعیت است و عدد بی کاران به مراتب بیش از این اعداد است. اصلاپرسش این است شاغل از نظر این گزارش به چه کس یا کسانی اطلاق می شود؟ شاید این عدد مربوط به فارغ التحصیلان دانشگاه ها باشد وقتی وزیر کشور نیز به صراحت از وجود سه فرزند فوق لیسانس بی کار خود یاد می کند. دردآور اینکه آمار معتادان و به تبع آن زندانیان مرتبط با اعتیاد و مواد مخدر هم که مشکل اصلی جامعه است، در این گزارش با دیده اغماض عدد 1.5میلیون نفر ذکر شده است حال اینکه آمارهای دیگری وجود دارد که تعداد معتادان را بیش از این اعدادوارقام می داند، اما ذکر نکاتی در گزارش قابل تامل است؛ نخست اینکه آمار اعتیاد از مواد سنتی به مواد صنعتی پرخطر سوق پیدا کرده است. آمار کشفیات مواد صنعتی روان گردان گویای این مهم است که با مخلوط کردن چند ماده شیمیایی در گوشه فلان گاوداری یا «آشپزخانه»، می توان ماده ای تولید کرد و از نوجوانی 17ساله، قاتلی خشن و وحشی ساخت که دختر شش ساله ای را کشته و جنازه اش را در اسید غرق کند. مطلب دیگر، اعلام این مهم است که 60 درصد از تعداد زندانی های موجود در کشور به طور مستقیم و غیرمستقیم، با اعتیاد و مواد مخدر در ارتباط هستند. همچنین عامل 50 درصد از طلاق ها هم اعتیاد است. روند رو به گسترش اعتیاد در کشور عوامل مختلفی دارد؛ یکی از این عوامل همسایگی با کشور افغانستان است که سالانه بیش از شش میلیون تن تریاک تولید می کند و بخش عمده ای از این تریاک از طریق ایران صادر می شود. ابعاد گسترده اعتیاد و گستره توزیع و پخش آن در کشور را باید با در نظرگرفتن تولید شش هزارتنی و کشف بخش اندک 560 تنی آن در کشور رصد کرد که البته با توجه به شیوه های پیچیده قاچاق و مافیای جهانی آن، همین میزان کشفیات نیز با ایثار و ازجان گذشتگی پرسنل خدوم ناجا و فعالیت نیروهای امنیتی کشورمان به دست آمده است. بخش غمگنانه گزارش به آمار ازدواج هایی برمی گردد که به طلاق منجر می شود. به گفته وزیر کشور، متاسفانه 36 درصد از ازدواج ها منجر به طلاق می شود که در شهرهای بزرگ نیز افزایش پیدا کرده است و هم اکنون 2.5 میلیون نفر زن سرپرست خانوار در کشور هستند؛ زنان حاصل طلاق ناشی از این گزارش عدد وحشتناک 2.5 میلیون زن سرپرست خانوار است که از زنان مطلقه ای که سرپرست خانوار نیستند، جداست. گزارش وزیر محترم کشور که در شش ماه گذشته به گفته ایشان، سه بار در حضور مقام معظم رهبری و هربار حدود سه ساعت موضوع با تمام ابعاد و جوانب آن و با حضور سران قوا و همه مسئولان حوزه اجتماعی مورد بررسی قرار گرفته و دستوراتی از ناحیه ایشان صادر شده است، باید به عنوان مهم ترین وظیفه دولت در جهت انجام اموری که به نوعی بار این گزارش و تبعات آن را کم کند، مورد توجه مسئولان قرار گیرد. این شرایط می تواند موجب تخریب سرمایه های اجتماعی و درنهایت مشکلاتی شود که پتانسیل تبدیل به موضوعات امنیتی را هم داراست.
                