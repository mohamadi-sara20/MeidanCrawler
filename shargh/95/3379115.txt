یک‌شنبه ۳۰ خرداد ۱۳۹۵
-----------------------------------------
type_unknown
-----------------------------------------
مقام معظم رهبری در دیدار استادان دانشگاه ها و پژوهشگران: دانشگاه و دانشجو باید همواره انقلابی باشند
-----------------------------------------

                    پایگاه اطلاع رسانی مقام معظم رهبری: حضرت آیت الله خامنه ای مقام معظم رهبری عصر شنبه در دیدار جمعی از اساتید، نخبگان علمی و پژوهشگران دانشگاه ها، پارک های علم و فناوری و مراکز علمی و تحقیقاتی، با ترسیم اهداف 20ساله نظام اسلامی برای دستیابی به جایگاه ایرانی «مقتدر، عزتمند، مستقل، متدین، ثروتمند، برخوردار از عدالت و دارای حکومتی مردمی، پاک، جهادگر، دلسوز و پرهیزگار»، دانشگاه ها را پایه و اساس این اهداف والابرشمردند و تاکید کردند: «افزایش سرعت رشد علمی در دانشگاه ها و مراکز علمی»، «ایجاد و تقویت احساس هویت افتخارآمیز ایرانی- اسلامی در جوانان»، «انقلابی بودن دانشگاه ها و دانشجویان»، و «نقش آفرینی واقعی فرماندهان و افسران جنگ نرم»، از جمله الزامات تبدیل شدن نظام اسلامی به یک قدرت علمی مطرح، و الگوی مردم سالاری همراه با اسلام و معنویت، در دنیاست.مقام معظم رهبری در این دیدار با تاکید مجدد بر اینکه برگزاری جلسات با اساتید دانشگاه ها، به منظور احترام و تکریم علم و استادان علم است، به مجاری ارتباطی متعدد خود با دانشگاهیان، نخبگان علمی و دانشجویان اشاره و خاطرنشان کردند: برگزاری چنین جلساتی، علاوه بر نمادین بودن، تصویر اجمالی از فضای گفتمانی، علمی و فکری دانشگاه ها ارائه می کند. حضرت آیت الله خامنه ای سپس، نگاه به آینده کشور را از دغدغه های دانایان، خردمندان و نخبگان هر کشور برشمردند و گفتند: ترسیم چشم انداز آینده از آن جهت مهم است که اداره کشور در سال های آینده بر عهده دانشجویانی است که اکنون در دانشگاه ها مشغول تحصیل و تلاش علمی هستند.ایشان این موضوع را نشانگر اهمیت جایگاه اساتید و مسئولان دانشگاه ها دانستند و خاطرنشان کردند: زنجیره علم و معرفت از آموزش وپرورش تا دانشگاه، وظیفه اصلی برای تحقق آینده مطلوب کشور را برعهده دارند.مقام معظم رهبری با طرح این سوال که برای ایران پس از 20 سال، چه آینده مطلوبی متصور است، افزودند: اگر آینده مطلوب مورد نظر، ایرانی مقتدر، عزتمند، مستقل، متدین، ثروتمند و برخوردار از عدالت، و دارای حکومتی مردمی، پاک، جهادگر، دلسوز و پرهیزگار باشد، ضروری است دانشگاه ها آراسته به این شاخص ها باشند و نسل جوان را معتقد و مومن به این عناصر تربیت کنند.حضرت آیت الله خامنه ای تاکید کردند: اگر در دانشگاه ها به این شاخص ها اهمیت داده نشود، در آینده، ایرانی وابسته، از لحاظ فرهنگی رها شده، مبتلابه گسست های اجتماعی و قومی و مذهبی و سیاسی، و دارای حاکمیت اشرافی را شاهد خواهیم بود.ایشان خاطرنشان کردند: نتیجه چنین آینده ای، کشوری خواهد بود با قله های ثروت در کنار دره های بدبختی و نابسامانی و محرومیت که نمونه بارز آن جامعه آمریکا یا وال استریت آمریکایی است.مقام معظم رهبری افزودند: در چنین آینده ای، همه اقشار جامعه از رفاه برخوردار نخواهند بود و کشور، درواقع وال استریت ایرانی خواهد بود.ایشان در جمع بندی این بخش از سخنان خود گفتند: به همین دلیل است که من همواره تاکید بسیار زیادی بر موضوع دانشگاه ها، اساتید و وزرای علوم دارم زیرا رسیدن به آینده مطلوب ایران، نیازمند تربیت انسان هایی عالم، صبور، مجاهد فی سبیل الله، کاربلد و شجاع است که این افراد عمدتا در دانشگاه ها پرورش می یابند.حضرت آیت الله خامنه ای در ادامه به بیان الزامات تربیت چنین جوانانی در دانشگاه ها پرداختند و افزودند: «پیشرفت علمی»، «انضباط اخلاقی»، «خویشتنداری دینی»، «بصیرت سیاسی» و «ایجاد احساس هویت و افتخار» در محیط دانشگاه ها، از الزامات این کار مهم است.ایشان درخصوص «پیشرفت علمی»، بر لزوم افزایش سرعت رشد علمی تاکید کردند و گفتند: من چندی پیش نیز درخصوص کاهش سرعت رشد علمی تذکر دادم زیرا سرعت کم شده است و برای جبران فاصله عقب ماندگی علمی چاره ای جز افزایش سرعت رشد علمی وجود ندارد. مقام معظم رهبری با اشاره به اظهارات برخی صاحب نظران درباره کاهش سرعت رشد علمی در غرب، خاطرنشان کردند: اگر در غرب سرعت رشد علمی کاهش پیدا کرده به این دلیل است که آنها از بیشتر ظرفیت های خود استفاده کرده اند اما ما باید عقب ماندگی 60 یا 70 ساله خود را که به وسیله حکومت های خائن و غافل به وجود آمده، جبران کنیم تا بتوانیم در این مسابقه جهانی خود را به سطوح بالاو قله ها برسانیم. حضرت آیت الله خامنه ای به نقش اساتید در ایجاد و تقویت «هویت ایرانی و اسلامی» در دانشجویان اشاره کردند و گفتند: استادان با بیان پیشرفت های کشور در عرصه های هوافضا، نانو، هسته ای، زیست فناوری و پزشکی، می توانند احساس هویت را در دانشجویان به وجود آورند. ایشان با تاکید بر اینکه ایجاد هر نوع احساس حقارت و واگرایی در دانشجویان، خیانت محسوب می شود، افزودند: دانشجویان باید همواره به ایرانی بودن و مسلمان بودن و انقلابی بودن خود افتخار کنند. مقام معظم رهبری خاطرنشان کردند: اگرچه ما در زمینه پیشرفت های علمی عقب ماندگی تاریخی داریم اما با تلاش و انرژی جوانان با استعداد کشور می توانیم این عقب ماندگی ها را جبران کنیم. حضرت آیت الله خامنه ای به گزارش های برخی پایگاه های استنادی و مجلات معتبر دنیا درخصوص پیشرفت های علمی ایران اشاره کردند و افزودند: در این گزارش ها به پیشرفت های علمی ایران با عباراتی همچون «پیشرفت های ایران خیره کننده است»، «ایران قدرت نوظهور علمی است»، «ایران به دنبال تبدیل اقتصاد منبع محور به اقتصاد دانش محور است»، و «پیشرفت های ایران در سلول های بنیادی، علوم هسته ای، هوا فضا، تبادل انرژی و فناوری اطلاعات» اشاره شده است که باید این واقعیت ها به نسل جوان منتقل شود تا آنان ضمن احساس هویت، به ایرانی بودن خود نیز افتخار کنند.ایشان، سخن نو نظام اسلامی در عرصه مردم سالاری را نیز یکی دیگر از افتخارات برشمردند و تاکید کردند: نظام اسلامی ایران تنها حکومتی است که مردم سالاری را همراه با اسلام و معنویت ارائه کرده است. مقام معظم رهبری افزودند: مردم سالاری غرب، در واقع حزب سالاری است و احزاب در غرب بیشتر از آنکه یک شبکه گسترش یافته در میان مردم باشند، باشگاه های سیاسی متشکل از برخی سیاستمداران و سرمایه داران هستند. حضرت آیت الله خامنه ای خاطرنشان کردند: اگر این واقعیت های افتخارآمیز به جوان دانشجو گفته شود، او دیگر دچار حس واگرایی نخواهد شد و اگر هم برای ادامه تحصیل به خارج از کشور برود، قطعا باز خواهد گشت زیرا احساس هویت و افتخار می کند. ایشان درباره هویت اسلامی در دانشگاه ها نیز افزودند: مسئولان دانشگاه ها باید در مقابل هر اقدام و موضوعی همچون اردوهای مختلط که هویت اسلامی دانشگاه ها را خدشه دار می کند، حساس باشند و با آن برخورد کنند. بصیرت سیاسی و سیاست در دانشگاه ها یکی دیگر از الزامات دستیابی به ایرانی با آینده مطلوب بود که رهبر انقلاب اسلامی درخصوص آن گفتند: من همواره بر کار سیاسی در دانشگاه ها تاکید داشته ام و حتی سال ها پیش گفتم، «خدا لعنت کند کسانی را که بساط فکر و کار سیاسی را در دانشگاه ها جمع کردند».حضرت آیت الله خامنه ای افزودند: مسئولان آن زمان، از این عبارت بسیار ناراحت شدند ولی عقیده آنها جلوگیری از کار سیاسی در دانشگاه ها بود، اگرچه این روزها ریاکارانه حرف های متفاوتی درباره دانشگاه ها می زنند. ایشان با تاکید بر اینکه محیط دانشگاه، محیط تضارب آرا و بحث و چالش است، خاطرنشان کردند: وجود این فضا برای دوران پرانرژی دانشجویی اشکالی ندارد اما اشکال آنجاست که از این محیط برای مخالفت با انقلاب و ارزش های انقلابی بهره برداری شود. مقام معظم رهبری افزودند: وجود گرایش های مختلف سیاسی در دانشگاه ها مانعی ندارد اما مسئولان دانشگاه ها اعم از مدیران ارشد وزارتخانه و روسا و اساتید باید همواره مدافع و هدایت کننده فضای چالشی دانشگاه ها به سوی مبانی و اهداف انقلاب اسلامی باشند و به هیچ وجه نباید از گرایش های مخالف انقلاب حمایت شود. حضرت آیت الله خامنه ای تاکید کردند: دانشگاه و دانشجو باید همواره انقلابی باشند.ایشان با اشاره به برخی گزارش ها مبنی بر گرایش به سوی جانبداری از جریان های مخالف نظام، در برخی دانشگاه ها خاطرنشان کردند: مسئولان آموزش عالی باید بسیار مراقب باشند تا دانشگاه تبدیل به جایگاهی برای واگرایی از مفاهیم و ارزش های انقلاب نشود. مقام معظم رهبری تاکید کردند: وجود فضای انقلابی گری و تدین و یاد و نام امام (ره) از الزامات حتمی در دانشگاه هاست.حضرت آیت الله خامنه ای افزودند: البته نباید در دانشگاه ها فضای اجبار و زور و امنیتی به وجود آید بلکه باید فضای انقلابی و تدین را با کار طبیبانه و خردمندانه به وجود آورد.مقام معظم رهبری در ادامه چند توصیه خطاب به مسئولان آموزش عالی و دانشگاه های کشور بیان کردند.«حفظ روحیه امیدواری و نشاط در محیط های علمی و تحقیقاتی»، «اهمیت دادن به علوم پایه»، «هدایت مقالات علمی به سمت نیازهای کشور»، «لزوم تبیین نقشه جامع علمی برای دانشگاهیان و تبدیل آن به برنامه» و «تاکید بر علوم انسانی اسلامی» از توصیه های حضرت آیت الله خامنه ای به مسئولان بود. «اهمیت دیپلماسی علمی» توصیه دیگری بود که رهبر انقلاب اسلامی بیان و در عین حال تاکید کردند: دیپلماسی و ارتباطات علمی مهم است و با آن موافق هستیم اما باید هوشیار باشیم که فریب نخوریم و بستر ارتباطات علمی به دریچه ای برای نفوذ امنیتی تبدیل نشود، زیرا دشمن از هر وسیله ای از جمله ارتباطات علمی برای نفوذ استفاده می کند و این اتفاق در گذشته اتفاق افتاده است و اکنون نیز در مواردی دیده می شود.ایشان در بخش دیگری از سخنان خود، اقتصاد مقاومتی را زمینه ساز عزت ملی و گره گشای نیازهای فعلی دانستند و گفتند: برخی می گویند با تاکید های مکرر بر عزت ملی، چگونه می خواهید نیازها و مشکلات فعلی جامعه را برطرف کنید که در پاسخ باید گفت: تنها راه علاج، اجرای واقعی و صحیح سیاست های اقتصاد مقاومتی است.«اهمیت و اصل دانستن کار فرهنگی در دانشگاه ها» توصیه بعدی حضرت آیت الله خامنه ای بود.ایشان افزودند: البته کار فرهنگی به معنای برگزاری کنسرت و یا حرکات موزون در دانشگاه ها نیست، بلکه مسئولان باید میدان را برای دانشجویان و اساتید ارزشی باز، و ذهن ها را با فرهنگ اسلامی و انقلابی آشنا کنند.حضرت آیت الله خامنه ای همچنین خطاب به اساتید انقلابی به عنوان فرماندهان جنگ نرم و دانشجویان انقلابی به عنوان افسران جنگ نرم تاکید کردند: وظیفه شما نیز نقش آفرینی واقعی و جدی است زیرا شدت جنگ نرم دشمن نسبت به سال های گذشته چندبرابر شده است.«پرهیز از حضور و به کارگیری عناصر نامطمئن در دانشگاه ها» توصیه دیگری بود که رهبر انقلاب اسلامی بر آن تاکید و خاطرنشان کردند: کسی که به هر بهانه ای مانند انتخابات و امثال آن، نظام را به چالش می کشد، نامطمئن است و صلاحیت حضور در دانشگاه ها را ندارد، همان گونه که هیچ کشوری اجازه به چالش کشیدن نظام حاکم بر آن، را نمی دهد.در ابتدای این دیدار جمعی از اساتید، صاحب نظران و متخصصان حوزه های علوم مهندسی، علوم پزشکی و علوم انسانی در سخنانی پیشنهادها و نظرات خود را در مسائل مختلف بیان کردند.آقایان:- دکتر حسین بلندی، دکترای مهندسی برق و دانشیار دانشگاه علم و صنعت- دکتر مسعود درخشان، دکترای اقتصاد و استاد دانشگاه علامه طباطبایی- دکتر مصطفی قانعی، فوق تخصص ریه و استاد دانشگاه علوم پزشکی بقیه الله- دکتر محمدرضا پاکروان، دکترای مهندسی برق و دانشیار دانشگاه شریف- دکتر حسینعلی قبادی، دکترای ادبیات و استاد دانشگاه تربیت مدرس- دکتر توکل حبیب زاده، دکترای حقوق بین الملل و استادیار دانشگاه امام صادق (ع)- دکتر علی اکبر فرهنگی، دکترای مدیریت و استاد دانشگاه آزاد اسلامی- دکتر هادی آجیلی، دکترای روابط بین الملل و استادیار دانشگاه علامه طباطبایی- دکتر جعفر مهراد، دکترای تخصصی سیستم ها و استاد دانشگاه شیرازو خانم ها:- دکتر زینب کدخدا، جراح داندان پز شک و دانشیار علوم پزشکی تهران- دکتر سوسن قهرمانی، دکترای آموزش زبان و دانشیار آموزش زبان انگلیسی دانشگاه الزهرابر محورهای زیر تاکید کردند:- جایگاه علم فضا در فناوری های نوین و توانمندی های کشور در این عرصه- ضرورت هم خوانی سیاست های دولت به ویژه در بخش واگذاری اکتشاف و بهره برداری از میادین نفتی به شرکت های خارجی، با سیاست های اقتصاد مقاومتی- اهمیت توسعه اقتصاد دانش بنیان در بخش های مختلف کشور- نقش و جایگاه فناوری اطلاعات و شرکت های فناور در تولید علم و ثروت- ضرورت تاسیس قرارگاه مرکزی جهادی برای ارائه خدمات پزشکی و سلامت در مناطق محروم- لزوم استفاده از مبانی دینی و فقهی برای تدوین چارچوب های نظری حقوق بشر اسلامی و ارائه گزارش سالانه حقوق بشری- اهمیت درک شیوه ها و لایه های پنهانی گسترش زبان انگلیسی در کشورهای هدف و لزوم چارچوب صحیح برای آموزش زبان های خارجی- ضرورت باز تولید نظری و عملی گفتمان انقلاب اسلامی در دو بعد داخلی و خارجی با رویکرد کارآمدی نظام اسلامیدر پایان این دیدار اساتید دانشگاه ها نماز مغرب و عشا را به امامت رهبر معظم انقلاب اسلامی اقامه و روزه خود را به همراه ایشان افطار کردند.
                