یک‌شنبه ۱۴‌شهریور ۱۳۹۵
-----------------------------------------
type_unknown
-----------------------------------------
کوچک سازی فساد رفقا
-----------------------------------------

                    گروه سیاست: اسحاق جهانگیری، معاون اول رئیس جمهوری صبح دیروز در شصت ویکمین همایش سراسری سازمان حراست کل کشور گفت: «نباید به حراست با نگاه صرفا امنیتی نگریسته شود بلکه یکی از اصلی ترین جنبه های آن بخش فرهنگی است». به گزارش «ایرنا» او تاکید کرد: «حراست ها بیش از هر مسئولیتی وظیفه دارند با عدالت، انصاف و اعتدال رفتار کنند. حراست با افراط گری و تفریط،سازگاری ندارد». معاون اول رئیس جمهوری با تاکید بر اینکه افراط و تفریط کارآمدی حراست را از بین می برد، تصریح کرد: «حراستی می تواند کارآمد باشد که عقل مداری و اخلاق گرایی در آن حرف اول را بزند و به دور از مسائل حاشیه ای و بازی های سیاسی فعالیت کند». رئیس ستاد هماهنگی مبارزه با مفاسد اقتصادی گفت: «مهم ترین رسالت حراست قانون گرایی و مبارزه با فساد است. این موضوعی جدی است که فساد در کشور متاسفانه سیستمی شده است». او با بیان اینکه حراست ها کار دشوار و سختی را برعهده دارند و در زمره مشاغل سخت به شمار می آیند، گفت: «حراست یک ماموریت مفهومی و انتزاعی نیست بلکه معطوف به نیازها، معیارها و اهدافی است که برای آنها طراحی می شود».فساد به شکل موریانه ای به جان کشور افتادهجهانگیری ادامه داد: «حراست باید برای کم کردن و یا کنترل تهدیدات، ایجاد امنیت و از همه مهم تر رفع موانع از فرصت هایی که برای کشور پیش می آید، تلاش کند».او اضافه کرد: «کار سیاست گذاران حراست ها، کار سخت و پیچیده ای است و دارای پیامدهای وسیع و اثرگذاری است و برای همین است که گفته می شود عملکرد حراست با تفکر، اخلاق، قانون و امنیت نسبت معناداری دارد و صرفا فیزیکی نیست».معاون اول رئیس جمهوری در ادامه سخنان خود با بیان اینکه فساد در کشور نهادینه شده است، گفت: «رسالت همه ما در مقطع فعلی پاک کردن دامن جامعه از این بلیه خانمان برانداز است و معتقدم که فساد به شکل موریانه ای به جان کشور افتاده و به اعتماد مردم آسیب می رساند و اگر این سرمایه آسیب ببیند، سرمایه های دیگر کارساز نیست». با انگ زدن سعی کرده اند رقیب را از صحنه خارج کنندجهانگیری افزود: «آنچه نگذاشته است با فساد به شکلی دقیق مبارزه شود، این است که با آن از موضع یک بلیه برخورد نشده است، بلکه در این مسیر با انگ زدن به طرف مقابل سعی کرده اند رقیب را از صحنه خارج کنند و در جایی که فساد توسط رفقا انجام می شود، تلاش برای کوچک سازی آن شکل می گیرد».او تاکید کرد: «کسانی که در صف مقدم مبارزه با فساد قرار دارند باید تحلیل دقیقی از آن داشته باشند و وزارت اطلاعات دراین باره نقش پیشرو دارد».جهانگیری با اشاره به تشکیل ستاد هماهنگی مبارزه با فساد و عملکرد آن از ابتدای دولت یازدهم گفت: «در این ستاد که از سه قوه حضور دارند کار هماهنگی مبارزه با فساد انجام می شود و نباید انتظار برخورد با فساد از این ستاد داشت».رئیس ستاد هماهنگی مبارزه با مفاسد اقتصادی، پیشگیری را بر مبارزه مقدم دانست و افزود: «در این باره آیین نامه ای تصویب شده و در همه دستگاه ها پیش بینی شده است تا شورایی متشکل از حراست، بازرسی، نهادهای نظارتی و رئیس دستگاه ایجاد شود تا گلوگاه های فساد را شناسایی و اصلاح کنند». حراست ها گلوگاه امضاهای طلایی را شناسایی کنندجهانگیری اضافه کرد: «فکر می کنم گلوگاه های زیادی یا به تعبیر رئیس جمهوری امضاهای طلایی ای وجود دارد که حراست ها می توانند گلوگاه این امضاها را شناسایی و از بروز فساد پیشگیری کنند».او با بیان اینکه پیشگیری، صلابت و اشراف اطلاعاتی را به منصه ظهور می رساند، افزود: «در این صورت، قدرت جسارت تکرار تخلف نیز گرفته می شود و مسلما هزینه پیشگیری کمتر از هزینه مقابله است چراکه برخورد با مفاسدی همچون فساد سه هزار میلیارد تومانی و اختلاس بانک ها، مانع نشد که دیگر کسی به دنبال فساد نرود و متاسفانه شکل بیرونی آن نیز برای نظام پر هزینه است».معاون اول رئیس جمهوری بزرگ ترین چالش فعلی اقتصاد کشور را مسئله بیکاری ارزیابی کرد و گفت: «متاسفانه با انباشت بیکاری از سال های گذشته روبه رو هستیم و هم اکنون نیز سالانه حداقل 900 هزار فارغ التحصیل دانشگاهی به جمع متقاضیان شغل اضافه می شوند».جهانگیری چالش دیگر اقتصاد کشور را کاهش قدرت خرید و رفاه مردم دانست و گفت: «سطح رفاه مردم در سال های اخیر کاهش یافته است و درآمد سرانه ایران به دلیل تورم های بالاافت کرده است به نحوی که قدرت خرید مردم در سال 92 نسبت به سال 90، 15درصد در جامعه شهری و 29درصد در جامعه روستایی کاهش داشته است».جهانگیری با استناد به بیانات مقام معظم رهبری مبنی بر اینکه اقتصاد اولویت اول کشور است، افزود: «سیاست های اقتصاد مقاومتی مهم ترین راهبرد دولت است و کسی در کشور نیست که بگوید با این سیاست ها مخالفم و نمی خواهم اجرائی شوند. انسجامی پشت این سیاست شکل گرفته و همه بر اجرائی شدن آن تاکید دارند». می خواهند دولت را به حاشیه ها مشغول کننداو با اشاره به مباحثی که تحت عنوان انتقاد از عملکرد دولت در قبال سیاست های اقتصاد مقاومتی مطرح می شود، تاکید کرد: «عده ای بیکار در کشور حرف هایی می زنند و می خواهند دولت را به این حاشیه ها مشغول کنند اما بدانند اقتصاد ایران در مقطع فعلی که با مشکل مواجه است جزء 20 اقتصاد اول جهان است».جهانگیری افزود: «این جفا در حق یک کشور است که کشوری کوچک مانند قطر از میادین مشترک گاز بیشتر از ما برداشت کند. اولویت ما این میادین مشترک هستند که به دلیل سرمایه گذاری نکردن در پارس جنوبی، منافع ملت به یغما برده شده است».رئیس ستاد فرماندهی اقتصاد مقامتی، پایش، نظارت و رصد خطرات و تهدیدات در برابر این سیاست ها را خواستار شد و گفت: «معمولااین تهدیدها در قالب چهره دوست اجرائی می شود که شناسایی آنها بر عهده حراست ها و وزارت اطلاعات است».او به شکل گیری ترس تصمیم گیری در بین مدیران بانک ها نیز اشاره کرد و گفت: «بدترین آفت آن است که مدیران، شجاعت تصمیم گیری نداشته باشند».معاون اول رئیس جمهوری، دومین حرکت دولت برای اجرای اقتصاد مقاومتی را گسترش بازار دانست و افزود: «باید صادرات کشور به 10 میلیارد دلار برسد و باید مدیران تصمیم گیر در حوزه صادرات، تسهیل کننده باشند».جهانگیری سومین موضوع در دست اقدام را مبارزه با قاچاق برشمرد و ادامه داد: «براساس اعلام ستاد مبارزه با قاچاق کالا، 15 میلیارد دلار قاچاق انجام می شود که یک میلیارد آن صادرات و 14 میلیارد دلار آن واردات کالاست که از این منظر، مسئولیت وزارت اطلاعات سنگین است به خصوص که در پاره ای موارد، قاچاق به شکل سیستمی شده است».او با بیان اینکه دولت، خود را پایبند قانون می داند، افزود: «دولت به دنبال اعمال نقش حاکمیتی، حذف امتیازات اعطاشده به افراد خاص، تلاش برای شفاف سازی و تقویت گردش مالی بانک هاست». علوی: دستگیری یک کارآفرین آخرین راهکار است نه اولینهمچنین در این همایش، حجت الاسلام «سیدمحمود علوی» وزیر اطلاعات بر تامین امنیت و آرامش برای فعالیت های اقتصادی تاکید کرد و گفت: «هر حرکتی که سرمایه گذاران و کارآفرینان را دچار تردید کند، ضد اقتصاد مقاومتی است». او دستگیری کارآفرین و سرمایه گذار را آخرین مرحله پیگیری یک تخلف دانست و گفت: «زمانی که همه راهکارها جواب نداد، آن وقت باید به سمت دستگیری برویم اما متاسفانه در یک مقطعی و الان هم توسط بخش هایی تا یک بحثی مطرح می شود که در جایی فساد محتمل وجود دارد، بعضا احضار، بازداشت و برخورد صورت می گیرد و بعد هم انتظار اقتصاد مقاومتی داریم».او با تاکید بر اینکه امنیت نقش اساسی در اجرای اقتصاد مقاومتی دارد، تصریح کرد: «در تمام جهان حاکمیت پناهگاه فعالان اقتصادی است، اگر در جایی قدرت حکومتی به جای پشتوانه بودن برای فعالان اقتصادی، نقطه مقابل آنها باشد، نباید انتظار رشد اقتصادی داشت».علوی ادامه داد: «ما به عنوان دستگاه های امنیتی و نظارتی و حراستی در زمینه رشد و تحقق اقتصاد مقاومتی، می توانیم علاوه بر اطلاع رسانی و کمک به مسئولان امر، در بخش امنیت و آرامش اثرگذار باشیم که نه تنها امنیت باشد بلکه احساس امنیت نیز وجود داشته باشد چراکه احساس امنیت به انسان ها آرامش می دهد و در پرتو آرامش انسان ها با خیال راحت فعالیت می کنند».او افزود: «در بحث اقتصاد، امنیت نقش اساسی دارد و از قدیم گفته اند سرمایه ترسو است و جایی که احساس نگرانی و ترس باشد، قرار نمی گیرد؛ بنابراین کافی است چهار کارخانه دار را بگیرند، در این صورت روی بقیه هم اثر می گذارد و به این فکر می افتند سرمایه شان را تبدیل به پول کنند». با هر مفسده ای از سوی هر جناحی برخورد شودوزیر اطلاعات ادامه داد: «بخشی از سرمایه های افراد به خارج از کشور منتقل شده و باید دید چه وجهی دارد و چرا این سرمایه ها را به داخل کشور نمی آورند و باید ببینیم چه نگرانی ای دارند و چه برخوردهایی با سرمایه گذار شده است که از آمدن به کشور خودداری می کنند».علوی با بیان اینکه ما هم به امنیت و هم به سلامت اقتصادی نیاز داریم، ادامه داد: «باید با هر مفسده و خلاف اقتصادی توسط هر کسی، هر جناحی و هر بخشی که باشد برخورد شود. اگر در جامعه ای فساد به یک بخش نسبت داده شد، به آن پرداخته شود اما اگر فساد به بخش دیگری منسوب بود، بایکوت شود و با کسانی که آن فساد را مطرح کرده اند برخورد شود، آن جامعه رسیدن به یک اقتصاد سالم را باید در رویاها ببیند».او افزود: «در بحث مبارزه با فساد باید پیشگیری را مقدم بداریم و آموزه های اسلامی به ما می فرماید «پیشگیری بر معالجه مقدم است» اصلانباید اجازه دهیم فسادی به وجود آید؛ نه آنکه فساد ایجاد شود سپس با آن برخورد شود، اجازه ندهیم کارخانه ها تعطیل شوند، نه اینکه پس از تعطیلی کارخانه ها بگوییم چرا تعطیل شد و حالابرای راه اندازی مجدد چه کار کنیم». وزیر اطلاعات افزود: «سرمایه و کارخانه داشتن و یک سری معاملات را فساد تلقی نکنیم و باید نظر وسیعی داشته باشیم. ما که نمی خواهیم برخورد شخصی داشته باشیم و افراد را با وضعیت شخصی خودمان بسنجیم که ما چه داریم و او چه دارد چراکه ما جزء حکومت هستیم و حکومت باید نگاه کلان داشته باشد تا کارها راه بیفتد». علوی ادامه داد: «نه سرمایه گذار را مجرم بدانیم و نه سرمایه داشتن را گناه بدانیم بلکه با یک نظر و همت بلند کمک کنیم کارها پیش برود». به نام انتقاد به مسئولان فحش می دهنداو افزود: «کسانی که در مملکت دعوا راه می اندازند و به نام انتقاد به مسئولان فحش می دهند و رئیس جمهوری را خائن، ساده لوح و عمروعاص می نامند، آیا واقعا فضا را برای سرمایه گذاری آماده می کنند و آیا واقعا سرمایه گذار در چنین شرایطی سرمایه گذاری می کند؟».وزیر اطلاعات گفت: «اختلاف ها با عنوان انتقاد و هر چیز دیگری کشور را به زمین می زند و در عوض دست به دست هم دادن کار ما را محکم می کند».علوی ادامه داد: «متاسفانه می بینیم گاهی اوقات منافع بخشی و گروهی بر منافع ملی سایه می اندازد و برای تحقق منافع بخشی به منافع ملی ضربه می زنیم و این امر پسندیده ای نیست چراکه باید منافع ملی را به عنوان یک اصل قرار دهیم و در جهت تحقق آن برنامه ریزی کنیم».
                