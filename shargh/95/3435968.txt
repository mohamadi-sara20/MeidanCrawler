یک‌شنبه ۴ مهر ۱۳۹۵
-----------------------------------------
type_unknown
-----------------------------------------
نامه مرتضوی؛ توبه یا معامله
-----------------------------------------

                    شرق: توبه نامه دادستان سابق تهران، سعید مرتضوی هنوز هم با واکنش های مختلفی بین فعالان سیاسی روبه روست؛ اما وجه مشترک این واکنش ها به دیرهنگام بودن این توبه نامه اشاره می کند. محمدرضا عارف، رئیس فراکسیون امید در مجلس، تاکید کرده: «پوزش خواهی و عذرخواهی هیچ فردی دادگاه را برای ادامه رسیدگی به پرونده منع نمی کند». عارف که در مراسم سال تحصیلی جدید در مدرسه شهید کدخدایی حاضر شده بود، در ادامه سخنانش گفت: «درصورتی که خطایی در کهریزک انجام شده، باید تنبیه های لازم صورت گیرد و این عذرخواهی بسیار دیرهنگام بود؛ اما ما از آن استقبال می کنیم و امیدواریم برای موارد دیگر الگو باشد». او در پاسخ به این سوال که آیا عذرخواهی مرتضوی تاثیری در تغییر دیگر احکام صادرشده برای محکومان حوادث پس از انتخابات ریاست جمهوری سال 88 خواهد داشت یا خیر؟ گفت: «قطعا دادگاه باید تصمیم آخر را بگیرد و حرف آخر را بزند، چراکه ما قاضی نیستیم، با این حال عذرخواهی ایشان نزد افکار عمومی اقدامی باارزش بود». عارف در حالی این عذرخواهی را با ارزش دانسته که از زمان انتشار نامه عذرخواهی مرتضوی اغلب واکنش ها به این عفوطلبی، رنگی از انتقاد داشته است. مرتضوی دادستان سابق تهران 21 شهریور در جلسه سوم دادگاه خود در ارتباط با حوادث کهریزک، در نامه ای قربانیان کهریزک را شهید خطاب کرده و از خانواده های آنان عذرخواهی کرده بود. این نامه با واکنش های مختلفی روبه رو شد که هرکدام باب تازه ای را در انتقاد بی محابا از مرتضوی گشوده بود. رمزگشایی از ابعاد جدید نامه مرتضویعباس سلیمی نمین، از فعالان سیاسی اصولگرا، روز گذشته ابعاد جدیدی از نامه عذرخواهی سعید مرتضوی را رمزگشایی کرد؛ موضوعی که شاید عموم تحلیلگران سیاسی به آن اذعان کرده اند؛ اما به هر دلیلی بر زبان نیاوده بودند. سلیمی نمین در یادداشتی که در اختیار سایت الف قرار داده، نوشته است: «از آن نامه بوی معامله به مشام می رسد تا توبه». او سپس در توضیح این معامله با نوعی پیچیده گویی چنین نوشته است: «از جمله تجربیاتی که در چند سال گذشته به آن، بی توجهی توجیه ناپذیری شده، موقعیت دادن به افراد فاقد مبانی اندیشه ای و رفتاری در جایگاه های مهم است. جریانات سیاسی در سنوات پشت سر گذاشته شده بدون توجه به نتایج حاصله به کارگیری چنین افرادی، صرفا برای تسریع در نیل به اهدافشان، خطای رقبای خود را در زمان درقدرت بودن تکرار کرده اند؛ حال آنکه معامله گری با هرکه در قدرت باشد و مباح دانستن توسل به هر شیوه و وسیله ای در انجام وظایف در نهایت جز بدنامی به بار نخواهد آورد. متاسفانه سهل طلبی حاکم بر فضای رقابت های سیاسی موجب می شود چنین افرادی عمدتا بر شخصیت های پایبند بر اصول و مبانی رجحان داده شوند». سلیمی نمین در ادامه یادداشت خود آورده است: «از آنجا که صاحب این قلم بر این باور است که در آستانه انتخابات ریاست جمهوری جریاناتی به دنبال زنده کردن تلخی های ناشی از کلیدخوردن قانون گریزی در سال 88 برآمده اند و بر این اساس حتی از بیانیه آقای مرتضوی بوی نوعی معامله گری استشمام می کنند و نه ابراز ندامت از خطاهای خود، در مسیر این خواسته سیاسی قرار نمی گیرند». مرتضوی به هر طرف می غلتد معامله جدید شکل می گیردسلیمی نمین ادامه داده است: «متاسفانه حضور افرادی چون آقای مرتضوی در جایگاه دادستانی بهانه های جدیدی در اختیار سیاست مداران زیاده خواه قرار داد که تحریک احساسات جوانان از طریق القای تقلب در برابر آن رنگ می باخت. هرچند تخلفات آقای مرتضوی موخر بر طغیان سیاست مداران زیاده خواه در برابر قانون بود؛ اما کارکرد جناب دادستان سابق روند تبلیغات نیروهای داخلی و خارجی را با یکدیگر در یک مسیر قرار داد، زیرا قبل از آن بیگانگان «تا حدی» می توانستند دخالت خود را در رقابت های سیاسی داخلی ایران موجه جلوه گر سازند. بر همین اساس برخی از صاحب نظران معتقدند مرتضوی فردی است که به هر طرف می غلتد معامله جدید شکل می گیرد و لذا از نامه اخیر وی نیز معامله دیگری را استنباط می کنند. چرا باید در این نامه از تعابیری استفاده شود که ماهیت جرم را یکسره پاک و ماهیت مجازات را یکسره پررنگ می کند».سلیمی نمین در این یادداشت، نامه را بیانیه سیاسی خوانده و در ادامه نوشته است: «این فرد ظاهرا حقوق دان می توانست در زمینه عدم تطبیق جرم و رفتار بازدارنده قضائی با کسانی که در صحنه جرم دستگیر شده بودند، اعتراف به خطا کند؛ اما این بیانیه سیاسی کمک شایان توجهی به جریانی می کند که تلاش می کردند جنایت را با تقلب جایگزین کنند. قطعا فراموش نخواهد شد چگونه در چارچوب معامله گری دیگری، کسانی که در آستانه انتخابات مجلس ششم «عالی جناب سرخ پوش» را نوشتند متنبه شدند». او در ادامه با کنایه به تیتری که روزنامه «شرق» درباره واکنش ها به نامه مرتضوی انتخاب کرده بود، مدعی شده است: «همچنین فراموش نخواهد شد که چگونه براساس ادامه این نوع معامله گری ها پرونده های فروش سوالات آزمون علوم پزشکی دانشگاه آزاد برای مدتی مفقود شد تا خیانت کسانی که طی چهار سال سوالات را در سراسر ایران به فروش رسانده بودند، مکتوم بماند. آنچه توسط این دادستان سابق در این زمینه صورت گرفت، چرا نباید دست کم در حد کشته شدن سه نفر بازداشتی در کهریزک مورد توجه و عنایت قرار گیرد؟ مطبوعاتی که امروز با تیتر درشت در واکنش به درخواست بخشش نسبت به قصوری که درمورد این سه نفر صورت گرفته، می گویند: «نمی بخشیم»، چرا در برابر معامله گری درباره پرونده فروش سوالات علوم پزشکی دانشگاه آزاد همواره سکوت کرده اند؟ آیا این بازی کردن با جان انسان ها نیست؟ امید آنکه با کارکرد افراد فاقد مبنای فکری و رفتاری مقابله جدی کنیم؛ چه معامله گری آنان در راستای منافع حزبی و گروهی ما باشد یا مغایر با آن». از ادعای سلیمی نمین تا درخواست اشد مجازاتسلیمی نمین در این یادداشت دایره معامله گری سعید مرتضوی را به جریان های رسانه ای منتقد او و حتی جریان های سیاسی اپوزیسیون گسترده کرده است. فارغ از ادعای سلیمی نمین، اما توجه به روحیه معامله گرایانه سعید مرتضوی از سوی این تحلیلگر جریان اصولگراست؛ موضوعی که دست کم در واکنش های صورت گرفته به نامه عذرخواهی مرتضوی دیده نشده بود. اغلب آن واکنش ها بر این تاکید داشتند که یا سعید مرتضوی را نمی بخشیم یا اینکه آن نامه را به مثابه اعتراف دادستان سابق تهران به جرمش در جریان کهریزک قلمداد کرده و آن را دیرهنگام و بلااثر خوانده بودند. مهم ترین این واکنش ها، سخنان حجت الاسلام دری نجف آبادی، وزیر اسبق اطلاعات در دولت خاتمی، است. او دراین باره گفته بود: «در سال 88 به عنوان دادستان کل کشور مخالف انتقال زندانیان به کهریزک بودم و پافشاری کردم که این کار انجام نشود. امروز بعضی افراد دخیل در قضیه کهریزک بعد از هفت سال اعلام می کنند که ما توبه کردیم، اما توبه آنان دیگر اثری ندارد؛ زیرا زیان های سنگینی برای کشور داشت». دری نجف آبادی حتی پا را فراتر نهاده و به ماجرای زهرا کاظمی، خبرنگار ایرانی - کانادایی هم اشاره کرده بود؛ خبرنگاری که در سال 82 مقابل زندان اوین بازداشت و بعد از 18 روز اعلام شد که بر اثر ضربه مغزی فوت کرده است. دری نجف آبادی گفته بود: «در زمانی که دادستان کل کشور بودم، بر اثر غفلت بعضی از افراد، یک خانم بر اثر حادثه ای فوت و این موضوع موجب قطع رابطه دولت کانادا با ایران شد». این عالی ترین سطح از واکنش ها به نامه مرتضوی بود، از همه مهم تر شاید خواهر محمد کامرانی، یکی از شهدای ماجرای کهریزک، بود که در واکنش به نامه مرتضوی گفته بود: «عذرخواهی شما درمان ناله های جان سوز مادرم و بغض های پدرم نیست. آنها برای فرزند عزیزشان آرزوهای بزرگی داشتند؛ اما شما با حکم خود همه آن آرزوها را نابود کردید».علی مطهری، نایب رئیس مجلس، هم دراین باره گفته بود: «نامه آقای مرتضوی درمجموع یک کار مثبت بود. در این نامه او خطای خود را پذیرفت و خوب است نامه ای هم درباره زهرا کاظمی بنویسد و موضوع را روشن کند. اینکه ایشان سه جوان مرحوم، روح الامینی، کامرانی و جوادی فر را «شهید» نامیده است، نشان می دهد اعتراض مدنی را در جمهوری اسلامی ایران به رسمیت می شناسد و مانند برخی افراد نیست که معتقدند- اگرچه به زبان نمی آورند- اساسا در جمهوری اسلامی ایران خطایی رخ نمی دهد و کسی هم حق اعتراض ندارد و هر معترضی را ضدنظام و حتی ضداسلام و ولایت معرفی می کنند».به نظر می رسد نامه سعید مرتضوی تا زمانی که حکم نهایی او در ماجرای کهریزک اعلام شود، با واکنش هایی همراه باشد که هرکدام ابعاد جدیدی از شخصیت او را واگویه می کنند.
                