یک‌شنبه ۱۵ اسفند ۱۳۹۵
-----------------------------------------
حرف اول. اقتصاد
-----------------------------------------
اسکار، پنجره ای به اقتصاد هنر ایران
-----------------------------------------

                    اقتصاد از همه مرزهای سیاسی، اجتماعی، فرهنگی و هنری گذشته و ورود آن به عرصه هنر، با خلق مفهوم «اقتصاد خلاق»، به یکی از ترم های جدید بین المللی تبدیل شده است. اقتصاد خلاق می تواند با خلق ارزش افزوده در فرایند تولید و عرضه محصول هنری، ضمن افزایش رشد اقتصادی به بهبود اشتغال نیز منجر شود. سهم اقتصاد خلاق از تولید ناخالص ملی اتحادیه اروپا 6،8 درصد است که حاکی از توجه بالابه اقتصاد هنر است. سهم بسیار بالایی -نزدیک به هفت درصد- از اشتغال اتحادیه اروپا را اقتصاد خلاق تشکیل می دهد. در اقتصاد ایالات متحده نیز این سهم بسیار بالاست و از سال 1998 تاکنون به بیش از 35 درصد رشد دست یافته است که بیش از چهار درصد تولید ناخالص ملی این کشور است. اقتصاد خلاق در دانشگاه های معتبر بین المللی کرسی های بسیاری را فتح کرده است اما در ایران، هنوز در مرحله گفتمان سازی است و نتوانسته آثار خود را به صورت افزایش ارزش افزوده صنایع هنری، سینمایی و ادبیاتی بروز دهد. آغاز گفتمان سازی اقتصاد خلاق در دولت اصلاحات شروع شد اما در دولت های نهم و دهم، دستاوردهای خود را از دست داد. خوشبختانه در ساختار دولت تدبیروامید اقتصاد هنر، پایگاه ها و زیرساخت های نهادی بالایی به خود اختصاص داده است و حضور درخشان تر فرهنگ و هنر ایران، با جذب توریست، خلق ارزش افزوده در پیش از تولید، ساختارسازی و نهادسازی، ایجاد اشتغال و تعریف شدن در سبد مصرفی خانوار ایرانی ظرفیت بالقوه این بخش مهم اقتصادی را فعال کرده و سهم بسزایی در رشد اقتصادی کشور و حل بحران بی کاری، ایفا می کند. کسب جایزه های بین المللی نیز نقش مهمی در اقتصاد کشور دارد. آخرین اثر اصغر فرهادی، سفیر فرهنگ، سینما و هنر ایران بود که با مرزهای اقتصادی گره تنگاتنگی خورده است. کسب یک جایزه که بالغ بر شش هزارو 500 نفر از بزرگان صنعت سینمای جهان در آن دخیل بوده اند، فارغ از ارزش افزوده ای که در حین ساخت فیلم و در زمان فروش و عرضه آن دارد، به طور فرابخشی به اقتصاد و سیاست کشور نیز کمک می کند. این جایزه تریبون چنددقیقه ای را برای ایران و اقتصاد هنر ایران خالی می کند تا سفیر فرهنگ و هنر ایران، گره های سیاسی اقتصاد ایران را باز کند. بخشی از مکانیسم بازار به مبادله کالاهای فرهنگی مربوط می شود که قانون و سازوکار تعریف حق انتشار و نهادسازی فرهنگی و تشکیلات ساختاری هنر، به تقویت آن کمک می کند. در جوامع درحال توسعه، شفافیت بازار به طورکلی پایین است و بازارها با مداخله دولت ها از مکانیسم غیرشفافی برخوردار هستند و به این ترتیب بازار نمی تواند به رونق هنر و افزایش ارزش افزوده آن منجر شود. پرداختن به وجوه دادوستدی و مکانیسم عرضه و تقاضای محصولات هنری، در حیات هنر امروز بسیار اهمیت دارد. در این میان، هنرهای تجسمی و کاربردی نظیر نقاشی، عکاسی، سینما و طراحی پارچه و لباس (مد) دارای اقتصادی درخور تامل است. این هنرها در هنر امروز جهان، دارای بازاری نظام مند بوده و تحلیلگران اقتصاد هنر به ابعاد از تولید تا مصرف محصولات آن، اهتمامی خاص ورزیده اند. در ایران اقتصاد هنر در مرحله گفتمان سازی و ساختاردهی است و آن چنان که باید، مکانیسم سازمان یافته ای در بازار تخصصی ندارد. یکی از راهکارهای کاهش وابستگی به نفت بهره گیری از ظرفیت پنهان هنر و فرهنگ ایران برای تبدیل شدن به بخشی از اقتصاد و خلق ارزش افزوده است. هنر از مهم ترین اقلام صادرات غیرنفتی است که می تواند شوک مثبتی به درآمدهای ارزی کشور وارد کند. بهره گیری از هنر به عنوان یکی از پیشران های توسعه در دنیای امروز از اهمیتی بیش از گذشته برخوردار است و زبان فرهنگ، زبانی ورای سیاست و اقتصاد است و می تواند ابزاری قدرتمند در رسیدن به اهداف چشم انداز و تبدیل شدن به قدرت اول در منطقه باشد. می توان با بهره گیری از ظرفیت های اقتصادی برای هنر و فرهنگ ایرانی، قدرت مذاکرات سیاسی و اقتصادی ایران را نیز افزایش داد.
                