سه‌شنبه ۵ بهمن ۱۳۹۵
-----------------------------------------
سرمقاله
-----------------------------------------
مسئولیت شهرداری در پلاسکو
-----------------------------------------

                    یکی از مهم ترین و اصولی ترین اهداف قانون شهرداری و مقررات وابسته به آن، تامین امنیت و آسایش مردم در زندگی شهری است. تمامی مقررات شهری در خدمت همین هدف اند. تمامی عملکرد شهرداری باید در همین جهت باشد. قانون گذار برای حفظ محیط شهر از گزند خطرها و حوادث ناگوار اختیارات وسیعی به شهرداری داده است که مشابه آن را در هیچ یک از سازمان های عمومی یا دستگاه های اجرائی دیگر نمی توان مشاهده کرد. برای مثال مطابق بند 20 ماده 55 قانون شهرداری، در موارد مربوط به مزاحمت واحدهای صنفی برای همسایگان یا منطقه یا شهر، شهرداری می تواند راسا و بدون مداخله مقام های اجرائی دیگر یا مقام های قضائی نسبت به تعطیلی آن واحد صنفی اقدام کند. یک نمونه دیگر از اختیارات وسیع شهرداری مربوط به بند 14 از ماده 55 قانون و تبصره بند 14 شهرداری است. مطابق بند 14 شهرداری مکلف است «برای حفظ شهر از خطر سیل و حریق و همچنین رفع خطر از بناها و دیوارهای شکسته و خطرناک واقع در معابر عمومی و کوچه ها و اماکن عمومی...» تدابیر موثر و اقدامات لازم را نجام دهد. تبصره بند 14 نیز شهرداری را مکلف کرده است که در کلیه موارد مربوط به رفع خطر از بناها به مالکان یا صاحبان اماکن اخطار دهد و اگر دستور شهرداری در مهلت معین اجرا نشد، آن گاه شهرداری راسا و به هر طریق لازم اقدام به رفع خطر بکند. حکم این ماده «تکلیف» است، نه اختیار. طبق همین تبصره همه اماکن عمومی مانند پاساژها و مجتمع های تجاری نیز مشمول همین مقررات اند. شهرداری برای اجرای تکالیف بند 14 و تبصره آن نیاز به اخذ مجوز از مراجع قضائی یا حضور نماینده قضائی ندارد. به موجب نظریه مورخ 27/11/76 اداره حقوقی قوه قضائیه بند 14 ماده 55 قانون شهرداری و تبصره ذیل آن به نحوی صریح و خالی از ابهام شهرداری را موظف به رفع خطر... موضوع بند یادشده نموده است... تشخیص و رفع خطر... راسا با شهرداری است و نیازی به مراجعه به نماینده قضائی و حضور نماینده قضائی نیست. رفع خطر ممکن است به طرق مختلف انجام پذیرد. سیاق عبارات بند 14 و تبصره آن به معنای آن است که تشخیص شیوه جلوگیری از خطر بر عهده شهرداری است. این شیوه می تواند حسب مورد شامل جلوگیری از فعالیت یا تخریب یا اقدامات ترمیمی یا هر اقدام مناسب دیگر باشد. در نظریه مورخ 11/6/82 همان اداره حقوقی آمده است: «... در صورتی که به تشخیص [شهرداری] بنایی... خطرناک باشد شهرداری موظف است به طرق مقتضی نسبت به رفع خطر اقدام نموده و از بروز حوادث ناگوار جلوگیری نماید».همان گونه که پیداست تکلیف شهرداری محدود به اخطار به مالکان یا متصرفان نیست. چنانچه به هردلیل موجه یا ناموجه مالکان یا متصرفان برای رفع خطر از بنا اقدامی نکنند شهرداری موظف است برای جلوگیری از خطر و حراست از جان و مال اهالی شهر راسا برای رفع خطر اقدام عملی کند. نظریه شماره 231/7 مورخ 21/1/89 نیز دقیقا بر همین امر تاکید داشته است. چنان که روشن است کمترین تردیدی درباره مسئولیت و تکالیف و حدود اختیارات شهرداری برای رفع خطر از بناهای پرمخاطره وجود ندارد. نکته بسیار مهم در این مقررات آن است که هدف قانون گذار حفظ جان و مال مردم از خطرات ناشی از «کل» سازه و ساختمان خطرناک است؛ چنان که در ابتدای بند 14 به هدف «حفظ شهر» تاکید شده است. بند 14 ماده 55 قانون شهرداری با آنچه در داخل بنا می گذرد هیچ کاری ندارد. ممکن است فعالیت های داخل بنا قانونی یا غیرقانونی باشد.ممکن است در اجزایی از بنا ضوابط و مقررات قانونی (اعم از ضوابط ایمنی و سایر ضوابط) رعایت شده باشد یا نه. مهم این پرسش است که کل بنا برای شهر خطرناک است یا نه؟ فرض بگیریم در یک بنا تمامی اصول و ضوابط ساختمان سازی و ایمنی و بهداشتی رعایت شده باشد به شکلی که این بنا را به یک بنای مستحکم و ایمن بدل کرده باشد؛ اما در بخش هایی از ساختمان، از قبیل واحدهای کسب وکار در مجتمع های تجاری یا واحدهای مسکونی در مجتمع های مسکونی رعایت نشده باشد. در این فرض اگرچه آن اجزا ناایمن هستند اما کل بنا خطرناک نبوده و مشمول بند 14 نمی شود. عکس این قضیه هم صادق است یعنی وقتی کل یک سازه از نظر معیارهایی مانند میزان پایداری، احتمال حریق، پله های اضطراری و مانند اینها ناایمن و خطرناک باشد حتی اگر اجزا و واحدهای مستقر در بنا برخی ضوابط ایمنی را رعایت کرده باشند بازهم آن بنا به طور کل خطرناک و مشمول بند 14 است. نکته بسیار مهم این است که در مجتمع های بزرگ که در آنها واحدهای کسبی یا واحدهای مسکونی وجود دارد مقررات خاصی فقط بر واحدهای مستقر در آن مجتمع حاکم است. مثلادر واحدهای مسکونی فعالیت تجاری نمی توان کرد یا واحدهای کسبی باید پروانه کسب داشته باشند یا اینکه واحدهای کارگاهی حسب مورد باید تحت نظارت بازرسی کار قرار داشته باشند. همه این قبیل مقررات فقط حاکم بر واحدها و اجزای درون بناست و ارتباطی با کلیت بنا و سازه ندارند اما موضوع بند 14 ماده 55 «کل» بنا و سازه است. ساختمان پلاسکو به گفته همه کارشناسان و ازجمله کارشناسان و مدیران شهرداری تهران به طورکلی بنایی خطرناک و ناایمن بود؛ چنان که بنا بر اظهارات مقامات رسمی چیزی حدود 30 نوبت اخطار به استناد بند 14 ماده 55 به مسئولان آن ساختمان ابلاغ شده بود. بنا بر شواهد موجود مالک ساختمان یعنی بنیاد مستضعفان به اخطارهای شهرداری ترتیب اثری نداده بود. در عرف اداری و حتی رویه قضائی معمولابعد از دو یا سه نوبت اخطار اگر مخاطب اخطار، به آن عمل نکند، مقام مسئول اقدامات عملی لازم را هرچه باشد به انجام می رساند. سوال این است که چرا بعد از 30 نوبت اخطار، شهرداری تهران هیچ اقدام عملی برای رفع خطر از ساختمان پلاسکو به عمل نیاورده است. روشن است که با ابعاد و حجم ساختمان پلاسکو حوادث آن تا چه حد فاجعه بار می توانست باشد. فرض کنیم این حادثه به جای آنکه حدود ساعت هشت صبح رخ دهد که هنوز بیشتر واحدهای کسبی کار خود را شروع نکرده اند و خیابان نیز هنوز خلوت است، در ساعت 10 صبح یعنی دو ساعت دیرتر اتفاق می افتاد و ساختمان در حالی دچار آتش سوزی و ریزش می شد که هزاران نفر در آن رفت وآمد داشتند و خیابان نیز پر از خودرو و جمعیت عابران بود. در این صورت فاجعه چنان ابعادی می یافت که در تاریخ تمام کلان شهرهای جهان ثبت می شد. اخطارهای مکرر شهرداری تهران حکایت از آگاهی شهرداری از خطرات این ساختمان دارد اما شهرداری به چند اخطار بسنده می کند. ارسال رونوشت این اخطارها به چند دستگاه اجرائی و قضائی دیگر، همچون دادسرا، معاونت پیشگیری از وقوع جرم قوه قضائیه، وزارت کار و...، با توجه به بند 14 ماده 55، نه رافع مسئولیت شهرداری تهران است و نه مسئولیتی متوجه آن دستگاه ها می کند. این رونوشت ها فقط به معنای آن است که شهرداری چیزی را که تکلیف خودش بوده، به اطلاع دیگران می رساند. وقتی به حکم بند 14 شهرداری راسا مسئول رفع خطر است، جایی برای مداخله یا مسئولیت دادسرا یا وزارت کار یا... باقی نمی ماند. این درست است که به دلایلی از قبیل جمعیت کسبه ساکن در پلاسکو و تعداد واحدهای فعال در آن و آثار اجتماعی و اقتصادی این وضعیت، شهرداری از نظر اجرائی به سادگی قادر به برخوردهایی مانند پلمب نبوده اما اگر شهرداری دغدغه و تمرکزی بر این موضوع داشت در این سال های طولانی مسلما امکان آن برای شهرداری بود که راه های مناسب برای ازبین بردن خطرات ساختمان پلاسکو یا کاهش آن را بیابد. ازطرف دیگر نباید فراموش کرد که بخش بزرگی از مشکلات مربوط به اجرای عملی ماده 14 درباره ساختمان پلاسکو و ساختمان های مشابه، بیش و پیش از هر چیز ناشی از به هم ریختگی گسترده الگوی برنامه ریزی شهری و مدیریت شهری و سیاست ها و برنامه های شهرداری در کلان شهر تهران و ازهم پاشی نظم حقوقی این شهر است که عمدتا از حدود اوایل دهه 1370 شروع شده و در دهه اخیر به شکلی بی سابقه و گسترده اوج گرفته است. با روش تراکم فروشی از سوی شهرداری تهران و تغییر کاربری های غیراصولی یا اجازه ساخت وساز در مناطق ممنوع یا رعایت نشدن ضوابط بلندمرتبه سازی در هر نقطه از شهر یا احداث مجتمع های عظیم تجاری در نقاطی که از نظر معیارهای شهرسازی در درستی آنها تردیدهای جدی وجود دارد و... از بخش عظیمی از مقررات و ضوابط شهری از قبیل طرح جامع، طرح تفصیلی، نحوه استقرار واحدهای صنفی در سطح شهر تقریبا اثری باقی نمانده است. فاجعه پلاسکو با همه دردناکی و تیرگی آن، می تواند فریاد بیدارباشی باشد برای همه دستگاه های اجرائی و تقنینی کشور که با اراده سیاسی و کارشناسی استوار، برای احیای نظم حقوقی این شهر، تهرانی را که هر لحظه بر لبه تیغ تیز حادثه گام برمی دارد از خطرات فاجعه بار روزمره برهانند.
                