سه‌شنبه ۷ اردیبهشت ۱۳۹۵
-----------------------------------------
حرف اول. ورزش
-----------------------------------------
مرگ به خاطر «فرط ورزش» یا...
-----------------------------------------

                    خبرش تلخ است؛ خانواده ای به عزا نشسته و شیون ها شده. جوانی جانش را از دست داده، آن هم فقط به خاطر «ایست قلبی»، «اختلال قلبی»، «نارسایی قلبی» یا واژه ترکیبی این چنینی. غم و اندوه وقتی بیشتر می شود که جوان مذکور همانی بوده که بارها تلویزیون به تصویرش کشیده یا مردم در کوچه و خیابان با انگشت به یکدیگر نشانش داده اند. هنرمندی بوده یا دست برقضا ورزشکاری مشهور. هرچه باشد، مرگ جوان سخت است و دل آدمی را به درد می آورد. با این حال، پشت همه شیون ها دلیلی نهفته است؛ پشت تمام همان واژه های ترکیبی بالاکه رکن اصلی اش «قلب» است، دلیلی خوابیده. مگر می شود کسی بدون دلیل در 30سالگی جانش را از دست بدهد؟ مگر می شود به همین راحتی به جمله ای کلیشه ای– پشت سر مرده حرف نزنید – بسنده کرد و رد شد؟ تب ماجرا وقتی شدیدتر می شود که یکی از ده ها جوان ورزشکار، جانش را از دست می دهد؛ همهمه ای به پا می شود که پایانش پیدا نیست. کافی است به پچ پچ های عوام هم توجه کرد: «ببین چه وضعی شده؟ مرگ افتاده تو ورزشکارا‍! هی می گن ورزش واسه سلامتی خوبه! اینم نتیجش...». هراسی از ورزش کردن به وجود آمده که گویی «ورزش» همچو زالویی در خون آدمی به راه افتاده و «دم آخر» را اجازه «بازدم» نمی دهد!باشد، قبول؛ می شود گفت از صدها مرگ جوانان ورزشکار یکی، دو مورد از همان دردهای نادری است که با توجیه واژه های ترکیبی بالا، جور درمی آید ولی نمی شود همه مرگ ها را با گفتن جمله ای کلی که «ایست قلبی» بوده و چیزهایی مشابه، سرپوش گذاشت.دلیل اصلی مرگ انسان ها شاید با اتکا بر ریشه فرهنگی ایران شخصی باشد؛ شخصی تر از خلوت هایی که آدمی با خودش و خدا دارد. بااین حال نمی شود وقتی موجی به غلط به راه افتاد، خود را به «کری» زد و با گفتن اینکه چندوقت دیگر، همه این ماجرا را فراموش می کنند، از کنارش گذشت. اگرهم سیاستی پشت این بیان نکردن دلیل مرگ ورزشکاران مشهور (آن هم فقط در ایران نه جای دیگر) است که از پایه غلط است؛ مثل بسیاری از سیاست های دیگر که شاید گفتنش تاوان سنگینی در پی داشته باشد. بیایید با خودمان روراست باشیم: دلیل مرگ ورزشکاران، نه سیاست کلی را به هم می ریزد و نه پایه گذار آشوبی می شود. اتفاقا بیانش می تواند خانه ای که از بنا سست گذاشته شده را ترمیم و چه بسا بازسازی کند. این بار که دیگر قرار نیست مصلحت اندیشی شود و با گفتن جملات کلی، صورت مسئله را پاک کرد.جوانان ورزشکار زیادی مرده اند که دلیلشان هم ایست قلبی یا نارسایی قلبی بوده؛ جامعه هم با پذیرش همین موضوع کلی، کنار آمده ولی موضوع پنهان، دلیل همین «ایست» و «نارسایی» است که واهمه ای عجیب از بیانش وجود دارد. بیایید یک بار برای همیشه با مردم روراست باشید! همه که قلبشان مادرزادی درد ندارد و همه هم جزء موارد نادری که هر چند میلیون سال یک بار رخ می دهد، نیستند... ورزشکاران هم مثل میلیون ها نفر دیگر معصوم نیستند و اشتباه می کنند؛ آنها هم در معرض انواع مختلفی از آسیب های اجتماعی قرار می گیرند. بسیاری از آنها هم آدم هایی هستند که مثل خیلی ها علاقه ای به جست وجوکردن درباره شیوه صحیح مصرف قرص و دارو و... ندارند. روراست باشید، هراسی از اینکه چهره مشهوری به دلیل مصرف غلط ماده ای، دارویی یا چیزی، جانش را از دست داده، نداشته باشید. این موج «ورزش هراسی» که به خاطر «کتمان حقیقت» به راه افتاده، ضررش به مراتب بیشتر از پنهان کردن دلیلی است که پشت مرگ یک ورزشکار نهفته است.شاید مصلحت در ترویج این «ضرر» باشد؛ شاید با پنهان کردن حقیقت، مانع از عبرت گرفتن هزاران هزار جوان دیگری شد که رویایشان این است که بقیه با انگشت و به نشانه شهرت، نشانشان دهند. شاید بشود در باد این موضوع خوابید که خانواده ها باید بیشتر رسیدگی کنند و غیره ولی پشت همه این نگفتن ها، مرگ خوابیده است. اینکه باز هم جوانی نه از «فرط ورزش» بلکه به علل دیگری جانش را از دست می دهد و بقیه هم انگشت حسرت به دهان می گیرند.
                