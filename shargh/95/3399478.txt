دو‌شنبه ۴ مرداد ۱۳۹۵
-----------------------------------------
حرف اول
-----------------------------------------
تلنگری به حذف حبس پزشکان
-----------------------------------------

                    فاجعه مرگ حزن انگیز عباس کیارستمی؛ این هنرمند کم نظیر ایرانی با شهرت جهانی، به این زودی ها که نه، شاید سال های زیاد از اذهان جامعه هنری و هنردوستان زدوده نشود. کیارستمی اگرچه پیش از مرگ، در جریان یک عمل جراحی ساده پولیپ روده، خود نیز با عبارت «خراب کردند»، روند جراحی پزشکان معالج خود را زیرسوال برد و حتی در سخنانی معنی دار گفت در وضعیتی نیست که مثل یک قمارباز بتواند به موقع از سر میز بلند شود (نقل به مضمون)؛ ولی مرگ غیرمنتظره او، تلنگری بود به جامعه پزشکی. ازاین رو، به نظر نگارنده باید از این فرصت به دست آمده استفاده بهینه شود. زیرا جامعه ای که با پشتیبانی برخی صاحبان حرف پزشکی، درصدد است از امتیاز حبس زدایی از مقررات ماده 616 قانون تعزیرات درباره پزشکانی که به علت قصور پزشکی مرتکب قتل می شوند، برخوردار شود؛ پیگیر این هدف اصلی است که پزشکان خطاکار، دیگر فکر ارعاب درگیرشدن با مراجع قضائی را نداشته باشند و به صرف ارائه بیمه فوت بیمار، با فراغ بال و به دور از وسواس، وظایف خود را در اعمال پزشکی انجام دهند! و اما علت نگارش این یادداشت این است که راقم این سطور به جرئت می تواند اذعان کند در حدود سه دهه تجربه کار قضائی در زمینه امور کیفری، به ندرت موردی را شاهد بوده که در نظام پزشکی از پزشک متهم، حمایت یا جانب داری نشده باشد...همان طورکه در رسیدگی های هیات های انتظامی همواره محوریت مجازات بر توبیخ کتبی است. بدیهی است نگارنده حاضر است مدارک و دلایل خود را جهت اثبات ادعا به هر مرجع صالحه قانونی تسلیم نماید. برخلاف طرحی که در کمیسیون قضائی و حقوقی مجلس مطرح است، پزشکان وارسته و وظیفه شناس و انسان دوست نه تنها حذف حبس از مقررات مربوط به مجازات قتل نفس غیرعمدی را مطلوب نمی دانند؛ بلکه درواقع خواهان برخورد متناسب با پزشکان خطاکارند تا ضمن حفظ خصیصه بازدارندگی ازخطا های مکرر همکاران متخلف آنان، شان جامعه پزشکی نیز محفوظ باشد. گذشته از اینکه مجازات یک تا سه سال حبس ماده 616 مرقوم نیز با اعمال کیفیات مخففه از مجازات درجه پنج به درجه هشت می تواند تعدیل و تخفیف یابد؛ ولی معلوم نیست چرا و با کدام توجیه قانونی یا عادلانه باید این قشر خاص را که برخی از آنان انتقاد بجا را نیز برنمی تابند، از شمول مقررات ماده، از حیث مجازات قانونی حبس در قتل غیرعمدی، مستثنی کرد؟ آیا قائل شدن چنین امتیازی آن هم درباره قشری که سروکارش با جان و سلامت انسان هاست و به خاطر رعایت این مهم سوگند یاد کرده، دورزدن قانون اساسی و مصداق «تبعیض ناروا» و مغایر با «اصل تساوی عموم در برابر قانون» نیست که بندهای 9 و 14 اصل سوم قانون مذکور بر آن تاکید دارد؟
                