یک‌شنبه ۸ اسفند ۱۳۹۵
-----------------------------------------
حرف اول
-----------------------------------------
لذات ناگزیر
-----------------------------------------

                    برخلاف آمار متوسط جهانی، شیوع سرطان معده در ایران رو به افزایش است. بالاترین شیوع سرطان معده از نوع کاردیا در دنیا متعلق به شهر اردبیل است. حدود 70 درصد زنان و 50 درصد مردان بالای 50 سال ایران مبتلابه استئوپرز یا استئوپنی (پوکی استخوان و کاهش تراکم استخوان) هستند. بیش از نیمی از جمعیت ایران مبتلابه اضافه وزن هستند و... تمام جملات فوق برگرفته از کتاب «اپیدمیولوژی بیماری های شایع در ایران» که ازسوی انتشارات گپ و تحت سرپرستی دکتر پروین یاوری منتشر شده، هستند. این کتاب به عنوان مرجع رسمی وزارت بهداشت، درمان و آموزش پزشکی معرفی شده و مطالب آن کاملامطابق با مطالعات انجام شده در سطح کشور و معتبرترین منبع در این زمینه به شمار می رود؛ کتابی که با توجه به هدف اصلی اش، آکنده از آمارهای ریزودرشت اپیدمیولوژیک بیماری ها در ایران و درمجموع حاکی از وضعیت نامناسب شیوع بیماری های غیرواگیر درسطح کشور است. کبد چرب، سرطان ها، مشکلات قلبی- عروقی و فشارخون، انواع سوءتغذیه، کم خونی، گواتر و... همگی در این دسته قرار می گیرند. هرچند عوامل گوناگونی در ایجاد چنین وضعیتی دخیل هستند، مهم ترین دلیل مرتبط و مشترک در رابطه با ایجاد چنین آمارهای خطرناک و نامناسبی را باید تغذیه غلط و عوارض ناشی از آن دانست.در کشور ما با توجه به برخورداری روزافزون مردم از اطلاعات تغذیه ای و استفاده از انواع رسانه های جمعی یا مجازی، تعداد افراد بی خبر از اصول یک تغذیه متعادل، روزبه روز کمتر می شود، اما مشکل از کجاست؟ چرا تعداد عرضه کنندگان و متقاضیان انواع فست فود بیشتروبیشتر می شود و درمقابل، تعداد مبتلایان به بیماری های غیرواگیر با رشد همراه است؟ چرا همچنان شاهد مصرف خودخواسته و همراه با آگاهی مواد غذایی ناسالم از سوی اشخاصی هستیم که بدون شک از خطرات و عوارض استفاده از آنها به خوبی مطلع هستند؟ البته تغییر شیوه زندگی و افزایش تعداد خانواده های یک نفره، مشکلات کیفی متعدد در مواد غذایی موجود و در برخی موارد، نبود آگاهی کافی را می توان به عنوان دلایل این رشد آماری برشمرد، اما به نظر می رسد پدیده نوظهور پیروی از برنامه غذایی نامناسب با وجود آگاهی از مضرات آن، وابسته به عوامل روحی، روانی و اجتماعی بسیار پیچیده ای است که اساس آن برپایه نیل به «لذت» است. این موضوع در مقام مقایسه با پدیده اعتیاد به سیگار از تشابهات بسیار زیادی برخوردار است و قطع این وابستگی اگر سخت تر از ترک سیگار نباشد چیزی در همان حدود است. منتها باید توجه داشت که لذت ناشی از خوردن غذا علاوه بر اینکه از قبح سیگار برخوردار نیست، تنوع بیشتری هم داشته و در دسترس تمام گروه های سنی قرار دارد، بنابراین مقابله با آن و اصلاحش سخت تر است و با توجه به اینکه از سنین پایین تری هم قابلیت آغاز دارد، شدیدتر و سریع تر در نهاد فرد حکم فرما می شود. از سوی دیگر باید به این نکته هم توجه کرد که این لذت کم کم دارد به تنها «لذت جایگزین» تبدیل می شود و چه بسا جای بسیاری از حرمان های احساسی و اجتماعی را که متاسفانه در جامعه کنونی ما به شکل چشمگیری نمود پیدا کرده اند، پر می کند و صدالبته که در این گونه مواقع، «پیتزا مخصوص» از «هویج آب پز» کارایی بیشتری دارد! بله، در شرایطی که یکی از لذت های روزانه ما پیشی گرفتن به هر قیمت از سایر ماشین ها در ترافیک صبحگاهی شده است، مسلما انباشتن دستگاه گوارش از انواع سموم، کاری طبیعی و حتمی خواهد بود و نتیجه نهایی و قهری این تسلط بی چون وچرای شرایط محیطی بر زندگی ما نیز همان رونق فست فودها و آمار بالای بیماری های غیرواگیر خواهد بود.
                