چهار‌شنبه ۱۴ مهر ۱۳۹۵
-----------------------------------------
حرف اول
-----------------------------------------
توقعات داروسازان از دولتمردان
-----------------------------------------

                    قاعده رفتاری اغلب دولتمردان در نظام های توسعه یافته در جهان امروز بر این مدار شکل گرفته که توسعه متوازن خدمات دارویی، وابستگی جدی به توانمندسازی داروخانه ها دارد. آنها به این نتیجه رسیده اند که برنامه های کلان دارویی و درمانی باید از طریق یک شبکه مویرگی در جامعه تبیین و اجرا شود. این شبکه باید دارای ویژگی هایی باشد که یکی از آنها در دسترس مردم بودن و دیگر ویژگی ضروری، مورد اعتماد و اقبال عمومی بودن است. بر پایه این باور، یقین پیدا کرده اند هرچقدر برای داروخانه های خود ظرفیت سازی کنند، به دنبال آن می توانند از سرمایه گذاری خود برای بهبود شرایط بهداشت و درمان عمومی بهره برداری مضاعف کنند. وقتی داروخانه ها فعال، پویا و باانگیزه باشند، با تلاش آنها برای ارائه خدمات بهینه به بیمار، می توان به پیاده سازی بسیاری از سیاست های کلان در حوزه سلامت، پیشگیری، مراقبت و دارودرمانی امیدوار بود. این یک تجربه ارزشمند در مقیاس جهانی است. به همین دلیل، دولت ها با آینده نگری برنامه های خود را بر توانمندسازی داروخانه ها متمرکز کرده اند و با ارائه مشوق ها و مزیت ها، داروسازان شاغل در داروخانه ها را حمایت می کنند. این حمایت ها، صرفا به یک بعد خاص محدود نمی شود و زوایای مختلفی از رسالت های داروسازان را شامل می شود. ارتقای جایگاه اجتماعی داروسازان، حمایت های اقتصادی از داروخانه ها، ارائه مشوق های مالیاتی و وزن بخشیدن به رای داروسازان در تصمیمات دولتی می تواند گوشه ای از تلاش دولت ها برای توانمندسازی داروخانه ها باشد؛ اما بی شک اساس مدیریت این مشوق ها بر تقویت جایگاه تشکل های صنفی و تخصصی داروسازان است؛ چراکه به طورکلی دولت هرچقدر فربه تر شود و از واگذاری امور بهراسد، کمتر می تواند به وظایف اصلی خود توجه کند. به همین دلیل تلاش دولت های مدرن، متمرکز بر فعال کردن ظرفیت تشکل های صنفی واگذاری امور به اهالی صنف است. تشکل هایی که به دلیل بهره مندی از تجربیات شکل گفته در دهه های مختلف، می توانند بهترین گزینه برای رهایی دولت ها از تصدی گری باشند. بااین حال، باید در مقایسه با سایر کشورها بگوییم که متاسفانه در کشور ما با اینکه مدت هاست صاحب نظران در حوزه بهداشت و درمان به جایگاه ممتاز داروخانه ها اذعان دارند و دراین باره مستندات زیادی فراهم کرده و مطالعات آماری متعددی صورت گرفته، ولی عوامل درهم شکننده انگیزه داروسازان، نه تنها هنوز پابرجا است، بلکه هرروز به نوعی ضریب اثر آن نیز افزایش پیدا می کند. با اینکه همه دلسوزان معترف اند که سلامت نظام داروخانه ها، تضمین کننده سلامت نظام درمانی کشور است و باید از اقتصاد داروخانه ها صیانت شود، اما تلاش ویژه و ساختارمندی برای تقویت اقتصاد داروخانه ها پایه ریزی نمی شود. مطالبه اصلی داروسازان شاغل در داروخانه های سراسر کشور این است که دولت به دلایلی که در مقیاس جهانی و منطقه ای بارها تایید شده، به تدبیر خود بر امید داروسازان بیفزاید و با سدکردن مسیر پیشروی عوامل تضعیف کننده جایگاه علمی، اجتماعی و اقتصادی داروخانه ها، نقش داروسازان در طرح تحول سلامت را بیش از اینها به رسمیت بشناسد و با ظرفیت سازی مناسب، امکان بهره مندی مردم شریفمان از پتانسیل عظیم داروسازان کشور را هموار کند.
                