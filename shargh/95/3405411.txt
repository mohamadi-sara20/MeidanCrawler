پنج‌شنبه ۱۴ مرداد ۱۳۹۵
-----------------------------------------
type_unknown
-----------------------------------------
منتقدان سخنان رئیس جمهور
-----------------------------------------

                    شرق: حسن روحانی، رئیس جمهوری، سه شنبه شب در صداوسیما با مردم رودررو صحبت کرد. از تاثیرات مثبت برجام – باوجود بدقولی های آمریکا- گفت و اینکه سایه شوم جنگ از سر کشور رفع شده است؛ اگرچه او اضافه کرد که اگر طرف غربی به ویژه آمریکا حسن نیت داشت، امکان مذاکره در حوزه های دیگر هم میسر بود. از بداخلاقی و هتاکی در جامعه و رسانه ها انتقاد کرد و گفت که نباید هیچ روزنامه، رسانه، فرد یا تریبونی آبروی مردم را خدشه دار کند. در انتها هم ورود دستگاه هایی را که مسئولیت شان حفظ امنیت کشور است به حوزه اقتصاد نادرست دانست. با فعالان سیاسی درباره صحبت های ریاست جمهوری گفت وگو کرده ایم. واکنش آنها در ادامه می آید. کسی نفی کننده نتایج برجام نسیت«عباس سلیمی نمین»، تحلیلگر اصولگرا، در واکنش به سخنان رئیس جمهوری درباره دستاوردهای برجام به «شرق» گفت: «قطعا کسی در کشور نیست که نفی کننده نتایج برجام باشد؛ اما آنچه محل منازعه است، این است که آیا جبهه آمریکا در این قضیه پایبند به عهد خود بوده یا خیر؟ درباره برجام نباید همه مسائل را در جبهه آمریکا و انگلستان خلاصه کرد. برخی مشاوران رئیس جمهوری یا نیروهای سیاسی نزدیک به آقای رئیس جمهوری مایل نیستند این سخن گفته شود که نباید برجام را به آمریکا محدود کرد. برخی اصلاتمایل ندارند بحث بدعهدی آمریکا در ایران باز و شفاف شود و همه چیز را در هم می آمیزند. ما حتما از قبل برجام قطعا دستاوردهایی کسب کرده ایم؛ اما نه در جبهه آمریکا و انگلیس، بلکه از ناحیه دیگر کشورهایی که به ناچار با آمریکایی ها همراه شده بودند که آنها موضعشان فرق کرده است. ارتباطات مالی ما با آمریکا حل نشده است؛ اما با هند و چین حل شده است. باید قبول کنیم که برجام فقط آمریکا نیست و از قبل برجام باید مسائل اقتصادی خودمان را اگر در جبهه غرب نشد، از دیگر راه ها پیش ببریم؛ اما این تمایل خیلی دیده نمی شود. این تحلیلگر اصولگرا درباره آن بخش از صحبت های رئیس جمهوری که درباره واردنشدن نهادهای تامین کننده امنیت به حوزه اقتصاد بود، افزود: «باید بگویم که این یک بحث تکراری است. احمدی نژاد گاهی وقت ها که درمی ماند، در صحبت هایش حرف های انحرافی این گونه می زد. متاسفم که آقای روحانی گاهی وقت ها ضمن نقد احمدی نژاد، شباهت های زیادی به ایشان پیدا می کند. درست است که نهادهایی که وظیفه شان امنیتی، انتظامی و نظامی است، حق ندارند فعالیت اقتصادی بکنند؛ اما عمرانی چه؟ ریاست جمهوری محترم و اطرافیانشان اگر مواردی می بینند که این نهادها وارد حوزه انتفاعی شده اند، باید مصداقی بیان کنند؛ اما کلی بحث کردن، هیچ نتیجه ای عاید جامعه نمی کند. بحثی انحرافی برای ایجاد جدال کاذب است که بحث های اساسی در حاشیه قرار گیرد. ورود کلی به این ماجرا به نظر من مشاوره غلطی است که برخی مشاوران رئیس جمهوری در دوره های مختف می دهند». «سلیمی نمین» درباره اشاره رئیس جمهوری به تقبیح هتاکی در جامعه و اشاره غیرمستقیم به بی اخلاقی نشریاتی مانند یالثارات گفت: «این بحث درستی است و من هیچ ایرادی به آن ندارم. من نه برخوردهای رسانه ای مانند یالثارات را در گذشته قبول داشتم و نه نوع برخورد امروزش را و نه اگر بر همین روال باشد در آینده قبول دارم؛ اما من بحث برخورد های غلط را محدود به این هفته نامه نمی بینم. جریانات سیاسی ما با هم تعاملات معیوب دارند و این معیوب بودن محدود به یک جریان از یک طیف سیاسی نیست. باید از قبل چالش های سیاسی دستاوردی برای جامعه حاصل شود؛ اما نه فقط نمی شود بلکه خیلی ها با مشاهده این نوع دعواهای بی منطق از کل مسائل سیاسی بری می شوند». او با اشاره به تاکید رئیس جمهوری به رعایت اخلاق افزود: «حتی اشاره بدون مصداق رئیس جمهوری به نهادهای خاص را خارج از اخلاق می دانم. اتهام و مغلق و کلی گویی جزء اخلاق پسندیده نیست. رئیس جمهوری در جایگاهی است که اگر صحبتی می کند، باید مصداقی برایش بیان کند که همه به چالش کشیده نشوند. من شخصا اگر رئیس جمهوری مصداقی و مشخص بگویند که کجا و به وسیله چه افرادی تخلفی صورت گرفته، از گفته ایشان استقبال می کنم؛ چون روی یک مورد تخلف و افراد محدودی که تخلف کرده اند، دست گذاشته شده که اثبات کردنی است، از قضا کاری اخلاقی انجام داده است». برکت الهی در دل بریدن از برجام است«عزت الله ضرغامی»، رئیس اسبق صداوسیما، هم در جدیدترین پست اینستاگرامی درباره سخنان روحانی ابتدا به یک روایت تاریخی اشاره کرد و بعد هم به انتقاد از دولت روحانی پرداخت. او نوشت: «مشهور است که طارق ابن زیاد پس از پیاده کردن سربازان خود در ساحل اسپانیا دستور داد تا کشتی ها را آتش بزنند؛ سپس به آنان گفت می بینید که راهی برای بازگشت وجود ندارد؛ پس با همه قوا و بدون هراس از دشمن به آنها حمله کنید و به این ترتیب اولین زمینه حضور مسلمانان در اروپا فراهم شد. تا اینجا سخن از یک روایت مشهور تاریخی است؛ اما نتیجه مدیریتی آن، ضرورت دل کندن از دستگیره های وهمی و فرضی ای است که جز کاهش انگیزه و توان ریسک پذیری، فایده دیگری ندارد. سخنان دیشب رئیس جمهوری حاکی از بدقولی های مکرر آمریکا و بدعهدی آنان بود. این خیلی مهم است و نشان از بیان صادقانه یک تجربه ارزشمند و البته پرهزینه در سطح راهبردی است. سوال مجری هم که آیا به اندازه فعالیت های دیپلماسی در موضوع برجام، در عرصه اقتصاد درون زا و توجه به تولید ملی و اقتصاد مقاومتی وقت و انرژی مصرف شده یا نه، پاسخ درخوری پیدا نکرد. به نظر می رسد مادام که دولت محترم یازدهم از کمک آمریکایی ها و مائده خیالی برجام دل نبریده است، نمی تواند کنشگر خوب و موفقی در «مدیریت داشته ها» باشد و استفاده بهینه از توانمندی های بی انتهای داخلی داشته باشد؛ ضمن اینکه برکت الهی نیز شامل این دومی است». «فواد ایزدی» از دیگر چهره های سیاسی اصولگرا هم با اشاره به اینکه قرار بود پس از برجام تحریم ها دست کم در حوزه هسته ای لغو شود، به فارس گفت: «ما در صحبت های دیشب آقای روحانی نیز شاهد بودیم که ایشان دیگر وعده های قبلی خود را مبنی بر لغو تحریم ها مطرح نکرد». او افزود: «نگاه آقای روحانی به مذاکرات و برجام، سیاسی و انتخاباتی است و موارد مثبتی که درباره برجام مطرح می کند با واقعیت همخوانی ندارد». خنده دار بودکمال سجادی، سخنگوی جبهه پیروان خط امام و رهبری هم با اشاره به اینکه به نظر من صحبت های ایشان (ریاست جمهوری) خنده دار بود، افزود: «درباره برجام خیلی از مسائل حل نشده است، درحال حاضر کدام یک از بانک هایی اروپایی با ما می توانند کار کنند؟ ایشان تاکید داشتند که صادرات نفت افزایش پیدا کرده است؛ شما اول نرخ ارز را حساب کنید که به چه صورت است؛ این هنر نیست، وقتی کار انجام نمی گیرد بگوییم تورم کاهش پیدا کرده است. این هنر است که پول دست مردم باشد و آنها بتوانند گردش مالی داشته باشند». او در واکنش به این سخن رئیس جمهور که سایه جنگ از سر کشور ما برداشته شده است، گفت: «این سخن خنده دار است، چراکه اگر به خاطر داشته باشید بدترین زمان دوره آقای بوش بود که ایران، عراق و کره شمالی را محور شرارت می دانستند، اگر قرار بود جنگی صورت گیرد، آن زمان بهترین زمان بود. آنها می دانستند اگر با ایران وارد جنگ شوند، کل منطقه را از دست می دهند. این به نظر من توهم بود و گفتن آن برای مردم خنده دار است. اینکه اشاره کردند اگر طرف مقابل حسن نیت نشان می داد ما می توانستیم در زمینه های دیگر هم وارد مذاکره شویم اصلااین گونه نیست؛ مگر می شود آنها به ما حسن نیت نشان دهند وقتی که 150 میلیارد بودجه عربستان در آمریکا کار می کند و هر لحظه به آنها می گوید اگر به ایران فشار نیاورید من پول خود را از کشور شما خارج می کنم». دستگاه های امنیتی وارد حوزه اقتصاد نشوندسجادی درباره این بخش از صحبت های آقای روحانی که دستگاه های امنیتی نباید وارد اقتصاد شوند، گفت: «من کاملابا این امر موافق هستم و آن را قبول دارم، وقتی شما می خواهید کاری انجام دهید، امنیت اولین شرط کار اقتصادی است، وقتی یک نفر امنیت ایجاد کند و خودش کار اقتصادی انجام دهد، دیگران نمی توانند با او مقابله و رقابت کنند، چرا که اولاامنیت ندارند؛ یعنی امنیت آنها دست کسی است که رقیب آنها محسوب می شود و هر زمان امکان شکست آنها وجود دارد؛ این واقعا یکی از معضلات مهم کشور است». او افزود: «ایشان در رابطه با برخورد با هتاکان اظهار کردند متاسفانه در جامعه بداخلاقی از بالاتا پایین رایج شده است، این گونه مسائل باید از بالارعایت شود، مسئولان و صداوسیما بیشترین نقش را در این زمینه دارند. رسانه ها بیشترین مسئولیت را در این زمینه برعهده دارند، به خاطر اینکه مردم ما مطالعه کمی دارند. اگر روی همین تیزرهای فرهنگی به درستی کار کنند جامعه تغیر خواهد کرد، به خصوص در اماکن عمومی». از ان شاءالله تا نستجیربالله همچنین به گزارش خبرگزاری فارس، حسین شریعتمداری، مدیرمسئول روزنامه کیهان، در اظهارنظر پیامکی به سخنان رئیس جمهور واکنش نشان داد. در این خبر که مشخص نشده حسین شریعتمداری پیامک را به چه کسی ارسال کرده، آمده است: «آقای رئیس جمهور در گفت وگوی تلویزیونی تقریبا هیچ دستاوردی از برجام ارائه نکردند و فاصله میان آنچه قرار بود بشود و نشده است را با وعده پر کردند! و حال آنکه شایسته تر آن بود، به جای ان شاءالله خواهد شد، می فرمود نستجیربالله نشده است!» مدارکی که رئیس جمهوری ارائه کرد«شهربانو امانی»، از اعضای شورای مرکزی حزب کارگزاران، در ارزیابی خود از سخنان تلویزیونی رئیس جمهور به «شرق» گفت: «صحبت های رئیس جمهور در یک فاصله زمانی نسبتا طولانی به دوره قبلی انجام شد، با توجه به سالگرد برجام و فضاسازی هایی که از سوی مخالفان در این رابطه انجام می شود و البته سوالاتی که در این باره در ذهن مردم ایجاد شده است، به نظر می رسد آقای روحانی هم تصمیم گرفت بخش عمده ای از سخنان خود را به این موضوعات اختصاص دهد». او ادامه داد: «به ویژه آنکه دستاوردهای برجام در حوزه اقتصادی یکی از مواردی است که مخالفان بر آن دست گذاشته اند و برای مردم نیز، همین بخش درخور توجه بود، آقای روحانی تصمیم گرفت با ارائه سند و مدرک در این قسمت و نیز ارائه آمار، از عملکرد دولت خود در برابر نقادان دفاع کند». امانی اضافه کرد: «ادبیات رئیس جمهور به نوعی همان ادبیات گذشته بوده و صحبت های قبلی را تکرار کردند و گفتند اگر برجام نبود، سایه تهدید و جنگ همچنان بر کشور سنگینی می کرد. بااین حال ایشان صحبتی درباره وضعیت سیاست داخلی نداشتند و امید است در هفته دولت این امکان فراهم شود تا در این باره هم بتوانند صحبت کنند و حرف های جدیدی را به مردم و افکار عمومی ارائه دهند». روحانی نتوانست انتظارات را برآورده کندعلی تاجرنیا، از اعضای حزب اتحاد ملت، از صحبت های روحانی راضی نبود؛ او در ارزیابی سخنان روحانی به «شرق» گفت: فکر می کنم با گذشت سه سال از عمر دولت و با درنظرگرفتن مجموعه اتفاقاتی که در کشور افتاده، فشارهایی که دولت پذیرفته و در عین حال امکاناتی که داشته، صحبت های رئیس جمهور راضی کننده نبود. او ادامه داد: این صحبت ها نه برای منتقدان و نه برای طرفداران دولت حرف جدیدی نداشت. تاجرنیا اضافه کرد: انتظار مردم این است که بعد از مجموعه تحولاتی که در داخل و خارج از کشور به ویژه در سطح منطقه افتاده، رئیس جمهور جدی تر صحبت می کرد؛ حتی از نوع سوالات مجریان هم چنین به نظر می رسید که گویا سوالات هماهنگ شده بود تا مصاحبه فرمالیته طراحی شود. او ادامه داد: اگر روحانی قرار است در انتخابات ریاست جمهوری بعدی هم حضور داشته باشد باید صریح تر و شفاف تر با مردم مواجه شود. تاجرنیا همچنین گفت: مردم دنبال امید هستند؛ اما فکر می کنم روحانی نتوانست آن انتظاری را که در بین مردم و طرفدارانش بود برآورده کند. او ادامه داد: به اعتقاد من بعد از گذشت سه سال باید در تیم رسانه ای دولت خانه تکانی جدی انجام شود، چراکه وقتی رئیس جمهور بعد از مدت ها در قاب تلویزیون ظاهر می شود، دست کم فردای آن باید جامعه را تحت تاثیر حرف های خود قرار داده باشد. امیدوارهابا توجه به اینکه چند نفر از فعالان سیاسی به صحبت های حسن روحانی نقد داشتند، حجت الاسلام رسول منتجب نیا، قائم مقام حزب اعتماد ملی، سخنان رئیس جمهوری را مثبت ارزیابی کرد و گفت: «معتقدم صحبت های ایشان اساسی و زیربنایی بود، مواضع سیاست خارجی و برجام را که امروز به آنها حمله و اعتراض می شود خوب تشریح کردند. بعید می دانم بعد از این کسی بگوید برجام شکست خورده است. درباره مسائل اقتصادی و کاهش تورم هم مسائلی را مطرح کردند که خوب بود و تصمیم دولت درباره مبارزه با فساد را خوب ارزیابی می کنم». او افزود: «اما نکته ای که وجود دارد این است که این سخنان باید استمرار داشته باشد؛ به ویژه در سال آخر دولت، ایشان باید حداقل ماهی یک بار با مردم حرف بزنند و مسائل را تبیین کنند. لزومی ندارد مصداقی وارد مسائل شوند و اسم ببرند؛ اما می توانند از مشکلات پرده بردارند. برای نمونه درباره بحث فساد می توانند اشاره کنند که قبلاچه مسائلی داشتیم. حسن روحانی در سخنرانی شب گذشته کلی حرف زدند و توقع بود مسائل را باز کنند و بگویند منشا فساد از کجا بوده است و طوری صحبت کنند که عموم مردم هم آن را متوجه شوند».این فعال اصلاح طلب گفت: «در مجموع بهتر است هم ایشان با مردم حرف بزنند و هم ستاد خبری ایشان قوی تر عمل کند، دولت در این قضیه خیلی ضعیف است. مردم از کارهای دولت خیلی کم خبر دارند و این باعث می شود عده ای شبهاتی را درباره کارهای دولت القا کنند». اخبار رئیس جمهور بسیار امیدوارکننده استاز سوی دیگر، محمود صادقی، نماینده تهران در مجلس و از اعضای فراکسیون امید، در گفت وگو با ایرنا با اشاره به صحبت های روحانی گفت: «رئیس جمهوری دستاوردهای دولت را در زمینه های مختلف به ویژه آثار و پیامدهای توافق هسته ای و گشایش هایی که با ازبین رفتن تحریم ها ایجاد شده تشریح کرد». او ادامه داد: «رئیس جمهوری اظهار کرد برجام اثراتی در ازبین بردن تحریم ها، فروش نفت و روابط بانکی ایران داشته که این اخبار بسیار امیدوارکننده است». نماینده مردم تهران در مجلس دهم افزود: «برداشت من از سخنان رئیس جمهوری این است که او از آثار برجام رضایت دارد، زیرا برجام تهدید را از کشور دور و گشایش هایی را در کشور ایجاد کرد؛ اما درعین حال بیان کرد که باید مراقب عهدشکنی طرف مقابل باشیم». صادقی یادآور شد: «برای عبور کشور از بحران هایی که در اثر تحریم به وجود آمده، فقط نباید قوه مجریه وارد عمل شود، بلکه سایر قوا نیز باید وارد شوند و از دولت حمایت کنند؛ اما متاسفانه گاهی دیده شده برخی از دستگاه ها به جای پشتیبانی، دولت را زیر سوال می برند». عضو هیات رئیسه فراکسیون امید مجلس تاکید کرد: «برای حل مشکلات به همکاری همه قوا نیاز داریم».
                