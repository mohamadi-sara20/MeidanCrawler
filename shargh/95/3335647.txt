سه‌شنبه ۱۷ فروردین ۱۳۹۵
-----------------------------------------
یادداشت
-----------------------------------------
سلام به بهار
-----------------------------------------

                    جایتان سبز بود... سیزده به در به دعوت انجمن الفبا، دوستان ایرانی و ایتالیایی رفته بودیم به ویلای «ادا»ی رم. سیزده به در هم زمان شده بود با عید پاک... در آغاز بهار... ناهار با هم بودیم... هرکسی چیزی آورده بود... کنار سفر ه ای نشستیم... آش رشته بود و کوکو و کتلت... عدس پلو و سالاد الویه... چای ایرانی هم بود و قهوه ایتالیایی. بعد از غذا... ولو شدیم به روی چمن های سبز... زیر آسمان آبی. نسیم خوشی می وزید و برگ ها به آهنگ شادی می رقصیدند. پروانه های رنگی به روی شکوفه های سفید و صورتی نقش ها می آفریدند و تصویر ها می ساختند... بلبلان لابه لای درختان سرود سبز عشق می خواندند... ماه ها بود که زمینی چنین سبز و آسمانی چنان آبی ندیده بودم... کفش ها و جوراب هایم را درآوردم و با پا های برهنه روی سبزه ها قدم زدم... مسعود نوه گلش را می گرداند، حسن واحدی، نقاش نامی گفت چه می کنی؟ گفتم می خواهم سبزی زمین را حس کنم و پا هایم سرود هستی را بشنوند... اردشیر، قصه ها گفت، علی آقای عزیز هنرمند نامی، تجربه های عرفانی اش را روایت کرد، دکتر بسکی نازنین دلتنگی اش را برای ایران و نیما باهلی سفرش به ایران را حکایت کرد، در دل واحه همچنان تبریز قدیمی جا خوش کرده که مادری مسلمان در کودکی او را شیر داده... از همه جا گفتیم و شنیدیم. با خودم گفتم راستی چندوقت است... که غروب خورشید را ندیده ام؟ ستاره های سحری را ندیده ام... طلوع آفتاب گرمم نکرده است...؟ به خانه که آمدیم... شب تولد امیدم «امید» بود... همیشه بهار برای من فصل زایش و زیبایی است. اما این روز ها غمی دارم که با تو در میان می گذارم: قرار ما این نبود که بنشینیم پشت جعبه های شیشه ای و سیر و سفر کنیم در فضای مجازی... کمرمان خم شود و انگشتانمان به درد آید...قرار ما عشق های مجازی... شادی های مجازی... رنگ های مجازی... غم های مجازی نبود.قرار ما این نبود که سفر کنیم به ماه، اما ماه ها از احوال همسایه مان بی خبر باشیم.راستی چندوقت است که نا مه ای ننوشته ایم؟ قامت راست «الف»، خم «د»، انحنای نرم «ی»، پیچش چشم نواز «چ»، سرکشی «ک» یادت هست؟... چند وقت است که گلی بو نکرد ه ایم... دید ه ای که حتی درختان سبز ساختگی پلاستیکی می سازیم و گل های کاغذی رنگی می بینیم. چند وقت از آخرین باری که به مهر دستی را فشردیم و به گرمی به دید ه ای دل سپردیم می گذرد؟... باید دنبال لبخند بگردیم در لابه لای چهره های درهم برهم. آخرین بار کی بود که آغوش مان را گشودیم برای فرزندی... دوستی... عزیزی. چندوقت است که تلفنی نزد ه ایم نه برای کاری، بلکه برای حالی و جست وجوی احوالی. چند وقت است که در سحرگاهان صدای خروسان را نشنیده ایم و در سپیده دمان با نغمه بلبلان از خواب برنخاسته ایم؟در خود فرو رفته ایم... با خود قهر کرد ه ایم. چشم بسته ایم به آفتاب... به مهتاب. بوی نم شالیزار را فراموش کرد ه ایم... بوی نمک دریا را از یاد برد ه ایم... بس که نور مهتابی دید ه ایم، نور شب تاب ها را به نسیان سپرد ه ایم. بوی آسمانی یاس هنوز در جانت هست؟ بوی خوش سنبل هنوز مستت می کند؟ بوی عطر نرگس هنوز به آسمانت می برد؟نا زنین: بهار فصل رهایی و رستن است... از خود بیرون آمدن و به انسان و جهان پیوستن.نا زنین: بیا با هم برویم زیر آسمان آبی و بهار سبز را بنگریم...رها کنیم دنیای مجازی را... از خود رها شویم...بیرون بیاییم از پشت شیشه ها... به میان سبزه ها برویم و بدویم... به مهر و دوستی به هم سلام کنیم... به هم دیده بدوزیم... دست هایمان را بفشاریم و به هم گره بزنیم... با هم باشیم... همیشه... همه جا.
                