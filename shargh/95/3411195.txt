یک‌شنبه ۲۴ مرداد ۱۳۹۵
-----------------------------------------
واکنش
-----------------------------------------
40 روز گذشته و ما منتظریم
-----------------------------------------

                    یکشنبه پیش، روز خبرنگار بود. دوستی گفت یادداشتی بنویس و از اصحاب رسانه که در زمان بیماری و پس از فوت عباس کیارستمی سنگ تمام گذاشتند و پیگیر پرونده پزشکی او بودند، قدردانی کن. خواستم چیزی بنویسم، اما مطلبم جمع وجور نشد و نیمه کاره ماند، تا اینکه دیروز نامه آقای دکتر تدین فر، مدیرعامل بیمارستان جم، به مدیرمسئول روزنامه «شرق» را خواندم که در واکنش به چاپ تصویر معروف «[...] میر» به همراه مقاله ای که از منظر یک پزشک به واکنش های هیجانی و غیرمعمول این پرونده پرداخته بود، خواستار اشد مجازات برای روزنامه «شرق» شده بود. در نامه آقای تدین فر از این عبارات استفاده شده: «اقدامی موهن در جهت تحقیر و تخریب و برخلاف اصول اخلاقی و موازین اسلامی» یا «نادیده گرفتن محدودیت های موضوع قانون مطبوعات و تخلف مطبوعاتی» و نیز «ارتکاب جرم اقدام در جهت تشویش اذهان عمومی مضاف بر جرم توهین». در پایان نیز آقای دکتر نوشته که موضوع را از طریق شکایت کیفری تعقیب خواهد کرد.قصد ندارم درباره اینکه چاپ تصویر «[...]میر» مصداق تشویش اذهان عمومی هست یا نیست، نظری بدهم. ما در کشور دادگاه و دادسرا داریم و کار مراجع ذی ربط است که به چنین شکایاتی رسیدگی کنند، اما آنچه برایم جای تامل و تعجب دارد، تفاوت واکنش پزشکان است با عکس العمل خبرنگاران وقتی که در مظان اتهام قرار می گیرند؛ دو حرفه ای که همواره مورد اتهام و غضب هستند. پزشکان حتی وقتی که می دانند خطای همکارشان محرز است، پشت هم می ایستند و حتی تشکیک در نحوه عملکرد یک پزشک را توهین به کل جامعه پزشکی می دانند، اما من (چون حرفه ام مستندسازی است و مستندسازها و خبرنگاران خواهر و برادرند، اجازه می خواهم خود را عضو این خانواده نیز فرض کنم)... ما چه بخواهیم و چه نخواهیم، مسئولیت خطای احتمالی را خود می پذیریم، بهایش را از جیبمان می پردازیم و از هم صنفی هایمان انتظار نداریم که به دادمان برسند، چون اگر چنین کنند اتهامات دامن آنها را هم خواهد گرفت. به هرحال روزنامه «شرق» به خاطر عملی که هنوز در دادگاهی حکمی برایش صادر نشده عذرخواهی کرد تا خاطری مکدر نشود: «... در هر صورت اگر از این عکس برداشتی منفی شده صمیمانه عذرخواهی می کنیم». (روزنامه شرق، 21 مرداد) ولی تا به حال شنیده اید پزشکی به خاطر قصوری که انجام داده عذرخواهی کند؟ دلیل تفاوت میان آن طبع استوار پزشکان و این روحیه شکننده ما را باز باید در جایگاه متفاوت این دو حرفه در نظام قضائی کشورمان دید؛ طبعا اکثر اعضای سازمان نظام پزشکی و دادسرای رسیدگی به جرائم پزشکی، پزشک هستند اما بدنه هیات نظارت بر مطبوعات یا دادسرای جرائم رسانه ای از خبرنگاران و روزنامه نگاران تشکیل نشده است.احتمالابه همین دلیل، مقایسه احکامی که از سوی این دو نهاد برای متخلفان صادر می شود، قیاسی است مع الفارق. برای مثال حکمی که سازمان پزشکی قانونی کشور در اردیبهشت امسال درباره دادخواستی که علیه دکتر احمد میر مطرح شده بود صادر کرد، به این شرح است است: «اعضای کمیسیون پس از مطالعه کامل پرونده بالینی و بحث و تبادل نظر اعلام می دارند بیمار به دنبال عمل لاپاراسکوپی دچار عفونت داخلی شکمی شده. هرچند بروز عفونت به دنبال این گونه اقدامات درمانی از عوارض شناخته شده می باشد ولیکن پزشک معالج به علت بی توجهی به علائم بیمار و تاخیر در انجام اقدامات درمانی مناسب مرتکب قصور شده است که ارزش قصور مذکور به میزان 25 درصد دیه کامل انسان تعیین می شود».پرداخت این 25 درصد دیه تقریبا مشابه یک تصادف رانندگی است که در آن راننده مقصر یکی از کوپن های بیمه اش را از بیمه نامه اش جدا می کند و به زیان دیده می دهد، بعد هم او را به خیر و زیان دیده را به سلامت. درباره اصحاب رسانه اما کافی است مرجع ذی ربط حکمی براساس یکی از همین عبارات آشنای انتزاعی که آقای تدین فر استفاده کرده صادر کند تا خاطی ممنوع الکار شود یا حتی در زندان به رویش گشوده شود. اینجا کسی از زندان صحبت نمی کند، اما اگر در حکم اعضای کمیسیون سازمان پزشکی قانونی برای شکایتی که درست پیش از شروع درمان کیارستمی مطرح شده بود، دکتر احمد میر فقط یک سال از انجام عمل جراحی منع شده بود، حالاکیارستمی داشت فیلمی را که در چین ساخته بود تدوین می کرد. فروردین امسال، وقتی رسانه ها از فرایند درمان یا در حقیقت «روند بیماری» عباس کیارستمی آگاه شدند و در بازتاب آن سنگ تمام گذاشتند، من هم داشتم از آب گل آلود ماهی می گرفتم و به استناد آن مطالب، اهمیت بیمارم را به پزشک معالجش یادآوری می کردم که دکتر احمد میر به بنده گفت: «آقای کیارستمی اجازه بدین خیالتون رو راحت کنم. بنده نه این روزنامه ها رو می خونم و نه برام اهمیتی داره که چی می نویسن...». حالااما کادر محترم بیمارستان جم نه تنها روزنامه خوان شده اند بلکه چم وخمش را هم می دانند، با قوانین و قواعدش آشنا هستند و پس از طرح شکایت، حکم را نیز اعلام می کنند. ما کم سوادان غیرمتخصص اما هنوز منتظریم تا نظر اعضای محترم کمیسیون بررسی پرونده در سازمان نظام پزشکی درباره تقصیر یا قصور احتمالی را بشنویم و از میزان درصد دیه کامل انسان در این پرونده مطلع شویم. امروز یک هفته از روز خبرنگار گذشته، یک هفته به روز پزشک مانده و 40 روز از فوت عباس کیارستمی گذشته. همین.
                