پنج‌شنبه ۷ مرداد ۱۳۹۵
-----------------------------------------
حرف اول
-----------------------------------------
دفاع از شخصیتی بی بدیل
-----------------------------------------

                    در شماره 2639 جریده وزین و پرمخاطب «شرق»، مطلبی به نقل از عباس پالیزدار که به اتهامات متعدد ازجمله افترا و نشر اکاذیب، به 10 سال حبس تعزیری محکوم شده، تحت عنوان «روایت جدید پالیزدار از تهدیدهای مرتضوی» بازنشر شده است.در بخشی از این روایت نقل قولی منسوب شده است به یکی از قضات پاکدست، شجاع، نفوذناپذیر و... که اگر پایمردی و صلابت و سلامت نفس ایشان نبود هیچ گاه دادستان سابق و معزول تهران، هم اکنون در جایگاه محکوم دستگاه عدالت محسوب نمی شد.شخصیتی که در کمال بی طرفی، بی نظری و بدون هیاهو و جنجال رسانه ای، فقط بر مبنای شرع و قانون به وظایف و تکالیف خود در بستر زمان عمل کرده و تنها معیار وی در رسیدگی های قضائی، خدا، شرع و قانون بوده و هست و به این اعتبار پرونده ایشان مملو از مواقف کم نظیر و افتخارآمیز است.پالیزدار برای موجه و واقعی جلوه دادن مطلب خود، سخنانی را به جناب آقای ضیایی، معاون محترم دادسرای انتظامی قضات، منتسب کرده که گویا در گفت وگوهای صورت گرفته بین مرتضوی و ایشان حضور داشته و کلیه صحبت های ردوبدل شده بین آقایان با حضور وی بوده است.درحالی که برای اشخاصی که با روش و منش شخصی و شغلی جناب آقای ضیایی آشنایی ولو اندکی دارند، بی پایگی و کذب بودن این سخنان آشکار و هویدا است. راقم این سطور نه به عنوان همکار سابق و کسی که 15 سال افتخار آشنایی و ارادت خدمت حضرت ایشان را دارم بلکه به عنوان یک انسان آزاداندیش و مدافع از حق و حقیقت، به محض مطالعه این مطلب، پی به بی اساس بودن این سخنان بردم و من باب وظیفه شرعی، انسانی و اخلاقی، بر خود فرض دانستم قبل از هر اظهارنظری برای اطمینان خاطر بیشتر موضوع را تلفنی استفسار کنم و ایشان به ضرس قاطع منکر آنچه از سوی پالیزدار به وی نسبت داده شده است، شدند.متاسفانه در این آشفته بازار رسانه ای گویا ایشان به دنبال جمع کردن مخاطب برای مطرح کردن دوباره خود به عنوان یک شخصیت افشاگر مفاسد اقتصادی است وگرنه ضرورتی برای تشبث به این گونه مطالب خلاف وجود ندارد.
                