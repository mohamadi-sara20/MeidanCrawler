پنج‌شنبه ۴ آذر ۱۳۹۵
-----------------------------------------
حرف اول
-----------------------------------------
انتخاب فردی و سلامت جمعی
-----------------------------------------

                    از دیرباز چگونگی انتخاب سبک زندگی هر فرد و دامنه تاثیر آن در جامعه ای که محل زیست او ست، یکی از مباحث مهم فلسفه و علم اخلاق بوده است؛ تصور کنید قصد داشته باشیم ارتباط بین حق را با مفاهیمی مانند آزادی، تملک، مسئولیت یا سایر امور جاری در زندگی جمعی برای انتخاب سبک زندگی خود بررسی کنیم؛ بنابراین با توجه سطح معلومات عمده افراد جامعه، به خوبی هویداست سپردن کامل انتخاب سبک زندگی به هر فرد با تمام جوانبی که دارد، کاری است خطا. در اصل باید علت وضع قوانین را هم تا حد زیادی جلوگیری از این آزادی بی حد و تبعات احتمالی آن برای سایر اعضای جامعه دانست. از دیگر سو این موضوع به دلیل جامعیت ذاتی و فرعیات متعددی که دارد، در کنار تغییرات روزآمد و قهری اش، همواره نیازمند جست وجوی بدون توقف از سوی متخصصان علوم گوناگون و بررسی نظرات علمی و جامعه شناسی متنوع از طریق نگریستن به ابعاد مختلف آن است. در این بین، گاه با مواردی نیز روبه رو می شویم که به هر دلیل یا قوانین شفاف و متقنی وجود ندارد یا در صورت وجود قانون، نهادهای مجری، توان و ابزار مکفی برای اجرا یا حراست از آن را ندارند و البته چه بسیارند مضامینی که به طور روشن و قطعی مرز بین حق و آزادی با عرف و وظیفه درباره آنها تعریف نشده است یا چون هنوز به صورت قانون درنیامده اند، همگان درباره شان اجماع ندارند و تکلیف قسمت اعظم آنها در لحظه انتخاب فرد مشخص می شود؛ وضعیتی خاص به هنگام ترجیح بین منفعت شخصی به تشخیص فرد و منفعت جمعی بنابر مصالح جامعه، از جمله در برخی موضوعات مربوط به حفظ صحت، آن هم در وضعیت کنونی جامعه ایرانی. شاید تصور غالب ما در ارتباط با سلامت خویش این است که صددرصد با موضوعی خصوصی روبه رو هستیم و چه بسا بارها و بارها جملاتی از این دست را شنیده ایم یا حتی خودمان بر زبان آورده ایم که «به شما چه مربوط؟... بدن خودمه، اصلادلم می خواد سالم نره زیر خاک!» و با این حس تملک به ظاهر برحق به نوعی قضیه را مطلقا شخصی می کنیم و انجام هر کاری را در این زمینه برای خود مجاز می شماریم و دیگران را از دخالت در آن بر حذر می داریم، غافل از اینکه بخش عمده اما پنهان ماجرا که همان قواعد زندگی اجتماعی است، ما را به رعایت مسائلی مقید می کند که پیروی نکردن از آنها می تواند بر زندگی سایرین و درنهایت دوباره بر زندگی خودمان به طور مستقیم یا غیرمستقیم تاثیرگذار باشد، حال چه قانون وجود داشته باشد، چه نه. تقریبا در شرایط عادی تمامی رفتارهای ما در راستای حصول منفعتی انجام می شود که ممکن است ندانیم دوام زندگی اجتماعی ما منوط به جلوگیری از ایجاد ضرر برای دیگران در ازای به دست آوردن این منفعت است؛ همان طور در مرحله ای والاتر که قصدمان توسعه جامعه و ترقی سطح زندگی همگان باشد، باید در کنار این دو قضیه به فکر منافع دیگران هم باشیم. «هگل»، فیلسوف بزرگ آلمانی، «انسان بودن» را تنها در متن جامعه معنادار می داند و یکی از عناصر مهم فکری «حق» را اعتراف متقابل افراد به حقوق یکدیگر معرفی کرده است. تجربه ثابت کرده این مفاهیم مهم را نمی توان به عنوان حقایقی قطعی به عامه مردم فقط از طریق وضع قانون یا اجبار در اعمال آنها نشان داد؛ بلکه همتی وسیع تر می طلبد و برنامه ای بسامان تر برای ارتقای حس مسئولیت پذیری از اوان کودکی. با نظری بر همین آموزش های نصفه نیمه موجود در مدارس، دانشگاه ها یا رسانه های گوناگون، به راحتی درمی یابیم همگی در حال القای اطلاعات ریزودرشت تکراری به مخاطبان خود هستند، بدون آنکه یادآور خسارت های جانبی ناشی از رعایت نکردن آنها بر پیکر سلامت جامعه باشند. اینکه مصرف دخانیات از سوی هر فرد چه باری بر دوش بیمه ها خواهد گذاشت یا خوردن پیتزای مخلوط با محیط زیستمان چه می کند، ازجمله همین موارد است. مسلم است تقویت این دیدگاه از دوران کودکی با کمک آموزش های صحیح ضمن تحصیل قادر است مانند بسیاری از ممالک دیگر در اصلاح وضع تفکر نسل های آینده برای تشخیص درست آنچه به نفع همگان است، مفید واقع شود؛ موضوعی که متاسفانه توجه به آن به طورکامل در جلسات شورای محترم عالی سلامت که انگار به تازگی و برای چندمین بار افتتاح شده (روزنامه سپید، 28 مهر 1395) جایی نداشته است.
                