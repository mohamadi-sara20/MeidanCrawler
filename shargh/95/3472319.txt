یک‌شنبه ۷ آذر ۱۳۹۵
-----------------------------------------
حرف اول اقتصاد
-----------------------------------------
پول سرد؛ پاسخ معمای نقدینگی
-----------------------------------------

                    در اواخر عمر دولت دهم، بحث پول داغ در کشور مطرح شده بود؛ به طوری که آن قدر سرعت رشد تورم بالابود که هیچ کس پول نقد نگهداری نمی کرد و به این ترتیب کاهش حجم پول و خروج پول از چرخه تجاری و کاهش سرعت گردش پول کلید خورد و پدیده دلاریزه شدن در حال وقوع بود؛ بنابراین دولت یازدهم، به درستی همه تمرکز خود را بر انضباط پولی و کاهش تورم و کنترل تورم گذاشت و امروز، پدیده افزایش نقدینگی را می توان به پدیده پول سرد تفسیر کرد. به هر حال به زودی مجلس باید به طور هم زمان به بررسی بودجه سال 96 و برنامه ششم توسعه بپردازد. بخشی از نقش بودجه، تعریف و تبیین سیاست های مالی دولت است که سیاست های پولی نیز باید با آن همخوان باشد؛ بنابراین بررسی و نگاهی به روند حجم نقدینگی، می تواند در تعریف و بررسی این سیاست های مالی نقش اساسی داشته باشد؛ حجم نقدینگی، بیش از یک سال است از آستانه روانی هزار هزار میلیارد تومان گذشته است و سوال هایی مبنی بر اینکه نقدینگی کجاست، ریشه در سوالات پیشین دارد؛ یعنی، معمای رشد نقدینگی بدون افزایش تورم و اینکه رشد اقتصادی، کمتر از میزان افزایش نقدینگی واقعی است؟ در واقع بخشی از موضوع نقدینگی، به توهم اذهان عمومی درباره نقدینگی برمی گردد.مردم نقدینگی را پول و اسکناس در دست خود و سپرده های جاری می بینند و شبه پول را لحاظ نمی کنند و این توهم موجب می شود با توجه به رشد منفی حجم پول در سال های 92 و 93 انتظار کاهش نقدینگی را هم داشته باشند و بعد سوالاتی مبنی بر اینکه نقدینگی کجاست مطرح شود؛ درحالی که نزدیک به یک دهه است حجم غالب نقدینگی را شبه پول تشکیل می دهد و رشد نقدینگی مبتنی بر رشد شبه پول است. سوال جدی دیگر حول بحث نقدینگی، چرایی رشد نداشتن تورم به موجب رشد نقدینگی است که پاسخ آن با توجه به تعریف رابطه مقداری پول در سرعت گردش پول است و به این ترتیب بحث جمود دارایی ها که خارج شدن پول از چرخه تجاری و در واقع صفرشدن سرعت گردش پول است به منفی شدن رشد سرعت گردش پول برمی گردد.نقدینگی از دو جزء پول و شبه پول تشکیل می شود که با نگاهی به روند این ترکیب، اجزای نقدینگی در نمودار شماره یک ملاحظه می شود که بخش غالب نقدینگی در کشور را بخش شبه پول تشکیل می دهد. در واقع در یک دهه اخیر، روند ترکیب اجزای نقدینگی به نفع شبه پول تغییر کرده است؛ در واقع افزایش نقدینگی از جنس چاپ اسکناس و پول یا سپرده دیداری مردم نزد بانک ها نبوده، بلکه شامل سپرده های غیردیداری نزد موسسات غیربانکی، سپرده های سرمایه گذاری کوتاه مدت و بلند مدت و سپرده های قرض الحسنه پس انداز است.ترکیب نقدینگی نسبت به اجزای تشکیل دهنده آن، از این نظر مهم است که هر چه شبه پول بیشتر از حجم پول در نقدینگی باشد، بعد غیرتورمی نقدینگی بیشتر بوده و اگرچه با تاخیر، اما اثر بیشتری بر رشد اقتصادی خواهد گذاشت. با بررسی روند رشد اسمی نقدینگی و اجزای آن در نمودار شماره دو: در صورت واقعی کردن سه شاخص رشد حجم نقدینگی، رشد حجم پول و رشد شبه پول ملاحظه می شود که حجم واقعی پول از روند منفی نیز برخوردار بوده که با کاهش تقاضا موجب رکود غیرتورمی می شود. در واقع در اجرای سیاست رکود غیرتورمی از طرف دولت یازدهم، رشد شبه پول واقعی از رشد نقدینگی واقعی بیشتر هم بوده است. (نمودار شماره 3). از ابتدای دولت یازدهم تاکنون، عامل رشد نقدینگی از پایه پولی به ضریب فزاینده تغییر یافته و هم زمان، سهم شبه پول از نقدینگی نیز بالارفته است. از سوی دیگر، در این مدت ترکیب پایه پولی نیز به طرف افزایش سهم دارایی های خارجی تغییر یافته است. این موضوع نیز در پاسخ به علت کاهش تورم با وجود افزایش نقدینگی، کمک می کند، اما در شش ماهه اول سال 95 این شاخص با افت همراه بوده است. این در حالی است که سایر اجزای پایه پولی، شامل خالص مطالبات بانک مرکزی از بخش دولتی در 12 ماهه منتهی به شهریور 95 با رشد 203،5 درصدی مواجه بود و سهم 15.9 واحد درصدی را در رشد 20.4 واحد درصدی پایه پولی داشته است.در کل باید گفت بیشترین بخش نقدینگی در بانک ها و از جنس بدهی است. دولت به بانک ها و بانک مرکزی بدهکار است که این بدهکاری ها، بخشی از حجم نقدینگی را تشکیل می دهند. در واقع در پاسخ به اینکه نقدینگی کجاست، باید گفت در چرخه نظام بانکی است. تمام نقدینگی موجود در اقتصاد در نظام بانکی متمرکز شده و درصد درخور توجهی از آنها دارایی های بلوکه یا منجمد است که به آنها دارایی های سمی می گویند. این در حالی است که جای نقدینگی به شدت در بنگاه های تولیدی خالی است. این موضوع برای اقتصاد ایران موضوع درخور توجهی است که باید به سرعت به آن پرداخته شود تا نقدینگی در کانال های رشد اقتصادی و بخش های با ارزش افزوده بالاتر قرار گیرد و راهکارهای آن، تزریق نقدینگی به بخش های عرضه در اقتصاد کشور است در غیر این صورت نمی توان انتظار گشایشی در اقتصاد داشت.
                