یک‌شنبه ۲۴ بهمن ۱۳۹۵
-----------------------------------------
سرمقاله
-----------------------------------------
از سانتاباربارا تا پلاسکو
-----------------------------------------

                    حوادث و بلایای طبیعی به دلیل افزایش حساسیت جامعه و جلب توجه افکار عمومی سبب می شوند موضوع به یک دستور کار سیاستی «Policy Agenda» تبدیل شود. در فرایند سیاست گذاری، سوال بسیار مهم این است که میان انبوه مسائل، چالش ها و مشکلاتی که وجود دارد، کدام مسئله در اولویت سیاست گذاران قرار خواهد گرفت؛ به عبارت بهتر، ازآنجاکه در هر مقطع زمانی مسائل و مشکلات متعددی رقابت می کنند تا مورد توجه سیاست گذاران و دولتمردانی باشند که ترجیحات، ارزش ها و اولویت های متفاوتی دارند، نکته مهم آن است که کدام یک از آنها موفق می شود روی میز سیاست گذاران قرار گیرد و به یک دستور کار سیاستی تبدیل شود. عامل بسیار مهمی که در این فرایند ایفای نقش می کند، توجه و حساسیت عمومی به یک مسئله است. در این چارچوب است که حوادث و فجایع طبیعی یا غیرطبیعی سبب می شوند یک موضوع خاص در یک زمان خاص به یک دستور کار سیاستی تبدیل شود و در صورت فراهم شدن الزامات دیگر به تغییر سیاستی «Policy change» نیز منجر شود. تجربه نشست نفتی در جنوب کالیفرنیا بهترین نمونه از تاثیر یک حادثه و اتفاق در حوزه سیاست گذاری است؛ یکی از بزرگ ترین حوادث نفتی دنیا در 28 ژانویه 1969 در شهر سانتاباربارا در جنوب کالیفرنیا رخ داد، در این حادثه که به دلیل نشت نفت اتفاق افتاد، بیش از 200 هزار گالن نفت به آبراه سانتاباربارا وارد شد و 800 مایل مربع از منطقه تحت الشعاع قرار گرفت. هشت ماه پس از این تاریخ در کنفرانسی که در سیاتل برگزار شد، سناتور گایلورد نلسون که از فعالان محیط زیست و از مخالفان جنگ ویتنام بود، در فراخوانی پیشنهاد داد در بهار 1970 یک راهپیمایی سراسری در حمایت از محیط زیست برگزار شود؛ این فراخوان با استقبال گسترده و بی نظیری روبه رو و مبنای نام گذاری 22 آوریل به نام روز جهانی زمین شد. دو سال بعد، اولین کنفرانس زیست محیطی سازمان ملل در سطح سران کشورهای عضو برگزار شد. نشت نفتی در سانتاباربارا سرآغاز جنبش های نوین محیطی زیستی در آمریکا و تغییر و اصلاح قوانین زیست محیطی شد و حساسیت عمومی به آلودگی های محیط زیستی را نه تنها در آمریکا، بلکه در سراسر جهان برانگیخت. روزنامه لس آنجلس تایمز در سال 1989 با انتشار یادداشتی یادآور شد نشت نفتی در سانتاباربارا باید به عنوان روز تولد جنبش نوین محیط زیستی شناخته شود. در چارچوب ادبیات سیاست گذاری عمومی گفته می شود حادثه نفتی سانتاباربارا و انتشار کتاب بهار خاموش -که از سوی راشل کارسون درباره اثرات مخرب «ددت» منتشر شده بود- سبب شدند چالش محیط زیست از یک مسئله سیاست گذاری «Policy Problem» به دستور کار سیاست گذاری «Policy Agenda» تغییر وضعیت دهد و از این دو اتفاق به عنوان نقاط عطف تاریخ جنبش های زیست محیطی و افزایش آگاهی عمومی درباره چالش های محیط زیست یاد می کنند.با توجه به اینکه حادثه پلاسکو را باید در زمره حوادثی دانست که نه تنها باعث جلب توجه سیاست گذاران شده، بلکه فضای عمومی کشور را نیز به شدت تحت تاثیر قرار داده، بسیار ضروری است تاثیرهای این رخداد تلخ بر حوزه سیاستی کشور رصد شود. سوال مهم در این میان این است که آیا حساسیت عمومی و همدلی و همیاری ملی ایجادشده پس از بروز حادثه، منجر به یادگیری سیاستی خواهد شد؟ آیا در سیاست گذاری شاهد اتخاذ سیاست هایی مبنی بر جبران خسارت ها و پیشگیری از وقوع حوادث مشابه خواهیم بود؟ پیش از این در یادداشتی اشاره کرده بودم تشکیل هیئت ویژه تدوین گزارش ملی پلاسکو یک رخداد تاریخی در عرصه سیاست گذاری کشور به شمار می رود، چراکه برای اولین بار است که هیئت ویژه بررسی یک حادثه فاجعه آمیز، محدود به مقامات رسمی نیست. می دانیم مسئولان دستگاه های ذی ربط ممکن است خودشان دلیل بروز حادثه و بخشی از وقوع مسئله باشند. مهم ترین وظیفه این هیئت این است که مدل های یادگیری از این حادثه را تبیین، آموخته های سیاستی پلاسکو را تدوین و نحوه ورود این آموخته ها به حوزه سیاستی را به طوری که منجر به تغییرات سیاستی شود، تشریح کند. نکته آخر اینکه اگر بتوان هنر یادگیری سیاستی از حوادث و اتفاقاتی نظیر پلاسکو را در عرصه سیاست گذاری کشور نهادینه کرد، می توان امیدوار بود شمار این حوادث کاهش یابد.
                