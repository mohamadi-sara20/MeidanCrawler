چهار‌شنبه ۲۵ فروردین ۱۳۹۵
-----------------------------------------
یادداشت
-----------------------------------------
تیر خلاص به منابع اندک صندوق های بیمه ای
-----------------------------------------

                    وزارت بهداشت، درمان و آموزش پزشکی یکی از مولفه های توفیق و استمرار طرح تحول سلامت در کشور را به منظور ایجاد انگیزه و چابک سازی بخش درمان در ادامه خدمات مناسب، افزایش ارزش نسبی خدمات پزشکی می دانست.براساس چنین رویکردی در نیمه دوم سال 1393 در راستای واقعی کردن تعرفه های پزشکی، کتاب جدید ارزش نسبی خدمات تشخیصی و درمانی تدوین و بر اساس صورت جلسه پنجاه وپنجمین جلسه شورای عالی بیمه خدمات درمانی مورخ 25/4/1393 مقرر شد بار مالی کتاب بر اساس اصلاحات صورت گرفته سرجمع بیش از 120 درصد کتاب قبلی نشود.بالاخره این کتاب پس از طی شدن فرایندهای تدوین و تنظیم آن در اسفندماه سال 1393 جهت اجرا ابلاغ شد که خلاصه افزایش تعرفه ها بر اساس کتاب جدید به شرح زیر است: قیمت تعرفه های خدمات بستری در بخش دولتی و خصوصی در 97 درصد موارد بین پنج تا 833 درصد افزایش یافته و در سه درصد موارد بین 12 تا 53درصد کاهش یافته است. قیمت تعرفه خدمات سرپایی در بخش دولتی در صددرصد خدمات بین 40 تا هفت هزارو 900 درصد افزایش یافته است. به تناسب آن، پرداخت از جیب مردم در نیمه دوم سال 1393 نسبت به نیمه اول آن از چهار تا چهارهزارو 700درصد روند افزایشی داشته است. قیمت تعرفه خدمات سرپایی در بخش خصوصی در 75 درصد خدمات روند افزایشی چهار تا چهارهزار و 700درصدی و در 19 درصد خدمات روند کاهشی 34 تا 78 درصدی داشته است.با تصویب این افزایش ها خواسته های وزارتخانه بهداشت، درمان و آموزش پزشکی که از پنجره مکانیسم قیمتی درصدد آن بود که طرح تحول سلامت را به پیش ببرد به ظاهر برآورده شد اما از همان ابتدا این نگرانی وجود داشت که واردکردن چنین شوک قیمتی در حوزه بهداشت و درمان بدون رعایت یا کم توجهی به سایر اصول مانند: اجرانشدن سیستم پزشک خانواده، فقدان راهنماهای بالینی، افزایش پوشش بیمه رایگان بدون برآورد درست و دقیق هزینه های مترتب با آن، افزایش هزینه بر اثر تقاضای القایی، چالش نیروی انسانی در درون خود وزارتخانه متبوع و مراکز درمانی و از همه مهم تر انداختن بار مالی بالغ بر 75 درصدی این طرح روی دوش صندوق های بیمه ای بدون توجه به منابع و واقعیت های این صندوق ها، این طرح را در ادامه با ناپایداری منابع روبه رو خواهد کرد. وزیر بهداشت و درمان از موضع بالاو بدون توجه به واقعیت ها، وزارتخانه تعاون، کار و رفاه اجتماعی و سازمان تامین اجتماعی و سازمان بیمه خدماتی درمانی را به علت به موقع انجام ندادن تعهدات مالی خود مسئول می دانست و این کشمکش ها تا جایی ادامه پیدا کرد که بر اساس منطق تک سببی نگاه کردن به مکانیسم قیمتی این وزارتخانه در حضور رئیس جمهور جلسه ای برگزار و مقرر شد سازمان تامین اجتماعی بدون توجه به مبانی قانونی و اثرات ویرانگر این طرح بر منابع آن با دریافت وام از بانک های عامل نسبت به پرداخت صورت حساب های معوقه مراکز درمانی اقدام کند. با همه این تفاسیر و اقدامات شگفت انگیز، قائم مقام وزیر و سخنگوی وزارت بهداشت در شانزدهم فروردین ماه سال جاری در یک کنفرانس خبری اظهار می دارد: دو سازمان بیمه گر اصلی شامل سازمان تامین اجتماعی و بیمه سلامت ایرانیان درمجموع در سال 94، چهار هزار و 524 میلیارد تومان از این هزینه ها را پرداخت کردند و شش هزار و 230 میلیارد تومان از هزینه های سندشده را به وزارت بهداشت پرداخت نکردند و اسناد حدود دو هزار میلیارد تومان دیگر نیز به زودی به بیمه ها ارائه می شود. این تاخیر بیمه ها باعث شده برای پرداخت اضافه کار و کارانه پزشکان، پرستاران و کادر بیمارستانی شرمنده کارکنان بیمارستان ها باشیم. اما گویی این واقعیت ها درخصوص ورشکستگی صندوق های بیمه ای در تامین هزینه های درمانی، سخنگوی وزارتخانه بهداشت و درمان و آموزش پزشکی را قانع نکرده است و با جزیره ای نگاه کردن به مسائل حوزه خود در این مصاحبه، بار دیگر بر طبل افزایش مجدد تعرفه های پزشکی به استناد قانون برنامه پنجم توسعه و قانون مسیر همگانی خدمات درمانی کشور می کوبد و متاسفانه صداوسیما نیز بر اساس فضاسازی هایی که صورت می گیرد در چندروز اخیر با وجود اذعان بر ناتوانی صندوق های بیمه ای در تامین منابع روند جاری فقط با ذی نفعان مصاحبه می کند و بر افزایش مجدد تعرفه ها با وجود افزایش سرسام آور گذشته از اسفند 93 به بهانه اینکه اگر افزایش تعرفه ها صورت نگیرد مجددا زیرمیزی پزشکان افزایش می یابد فضاسازی وزارتخانه ذی ربط را برای تصمیم دیگری در شورای عالی بیمه فراهم می کند.این یادداشت روی سخنش با شورای عالی بیمه به عنوان پیشنهاد دهنده افزایش تعرفه ها به هیات وزیران است که متاسفانه در سال 1393 بدون توجه به واقعیت های صندوق بیمه ای و حتی عدم توان دولت در تامین منابع سازمان بیمه خدمات درمانی سخاوتمندانه به افزایش چندبرابری تعرفه ها تن داد و در این راستا باید نکات ذیل مورد توجه قرار گیرد.1 با توجه به شکل گیری وزارت رفاه و تامین اجتماعی و سپس ادغام این وزارتخانه در وزارت کار مطابق ماده 8 قانون بیمه همگانی خدمات درمانی کشور پیشنهاد افزایش تعرفه های خدمات تشخیص و درمانی باید توسط وزارتخانه تعاون، کار و رفاه اجتماعی، وزارت بهداشت، درمان و آموزش پزشکی و سازمان مدیریت و برنامه ریزی پس از تایید شورای عالی به تصویب هیات وزیران برسد بنابراین شایسته است هیات وزیران و شورای عالی بیمه، وزارت بهداشت را از هرگونه مصاحبه و فضاسازی بدون دریافت مجوز دو دستگاه مزبور منع کند و از اظهارات جزیره ای و بخشی باز دارد.2 سازمان تامین اجتماعی و سازمان خدمات درمانی با توجه به واقعیت ها و فشارهای وارده به منابع خود از زمان اجرای طرح تحول سلامت، گزارشی شجاعانه درخصوص آسیب های وارده بر منابع این دو صندوق به طور شفاف به شورای عالی بیمه و شرکای اجتماعی خود ارائه دهند.گزارش های رسمی حکایت از آن دارد هزینه های درمان در سازمان تامین اجتماعی در سال 1394 در مقایسه با سال 1391 بالغ بر 300 درصد رشد داشته است جدول کلان منابع و مصارف بودجه سازمان تامین اجتماعی در سال 1395 نیزحکایت از این واقعیت تلخ دارد که این سازمان برای تامین منابع بالغ بر 72 هزار میلیارد تومانی خود با کسری بیش از 27 درصدی روبه رو شده است که باید مطابق سنوات گذشته برای انجام تعهدات خود به دریافت تسهیلات به بانک ها روی آورد، این در حالی است که برخلاف آیین نامه مالی سازمان، این نهاد برای انجام دستورات رئیس جمهور در پرداخت صورت حساب های مالی مراکز درمانی دولتی از سال گذشته از تسهیلات بانکی استفاده می کند.3 در ارزیابی دولت های نهم و دهم یکی از نقاط ضعفی که برشمرده می شود انجام ندادن تعهدات دولت به سازمان تامین اجتماعی با وجود مبانی قانونی است. با توجه به اینکه چنانچه طرح تحول سلامت خواسته باشد در بر پاشنه فعلی بچرخد به هیچ عنوان منابع مالی صندوق ها و حتی دولت پاسخ گوی آن نخواهد بود بنابراین پیشنهاد می شود سازمان مدیریت و برنامه ریزی کشور به عنوان یک نهاد فرابخشی، همایشی را با حضور مجموعه ای از کارشناسان و صاحب نظران حوزه اقتصاد و بهداشت برگزار کند تا چالش ها و دلایل ناکارآمدی های این طرح به دوراز احساسات و خدای ناکرده منافع صنفی گروه های خاص بررسی و راهکار لازم برای اتخاذ تصمیم به نظام عالی تصمیم گیری ارائه شود.
                