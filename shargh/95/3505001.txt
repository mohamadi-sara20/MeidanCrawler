چهار‌شنبه ۶ بهمن ۱۳۹۵
-----------------------------------------
حرف اول
-----------------------------------------
توپ امنیت غذایی در کدام زمین؟
-----------------------------------------

                    تامین امنیت غذایی برای هر کشوری از اصلی ترین وظایف نظام مدیریتی آن کشور است. اما در چند دهه اخیر هرگاه از تحقق راهبرد امنیت غذایی سخن به میان می آید، بلافاصله نگاه های منابع پرسشگر از جمله دستگاه قانون گذاری و رسانه ای به سمت مدیریت اجرائی بخش کشاورزی دوخته می شود. آیا واقعا توپ دستیابی به امنیت غذایی فقط در زمین وزارت جهاد کشاورزی قرار دارد؟ امنیت غذایی ای که اگر یک عامل آن را در بخش تولید می یابیم، اما دیگر مولفه های تاثیر گذار آن را باید در دیگر حوزه ها و در مدیریت منابع آب، شمار مصرف کنندگان، فرهنگ و الگوی مصرف جامعه و نیز حجم ضایعات جست وجو کرد. مادامی که همه این مولفه ها تحت مدیریت های درست قرار نگیرند، وزارت جهاد کشاورزی حتی در آرمانی ترین شیوه مدیریت و به تنهایی یارای پاسخ گویی به مطالبات در حوزه تامین امنیت غذایی را نخواهد داشت.آنها نیز که از تریبون های مختلف برای این مهم فقط بخش کشاورزی را نشانه می گیرند، آدرس های اشتباهی می دهند. مدیریت این بخش در حداکثر تلاش ها چه بسا فقط بتواند از ظرفیت های در اختیار خود، حداکثر بهره وری را به عمل بیاورد. قوانین علمی شناخته شده در دانش اکولوژی از جمله «بازده نزولی» و «بشکه» و... عمدتا بر این نکته اتفاق نظر دارند که هرگونه افزایش تولید پایدار فقط مبتنی بر افزایش کمترین نهاده موجود است. برای مثال، اگر آب در منطقه ای به عنوان کمترین نهاده در چرخه تولید کشاورزی باشد، فقط با افزایش عنصر آب و رسیدن به تناسب با دیگر نهاده هاست که می توان انتظار افزایش پایدار تولید را داشت. بخش کشاورزی حداکثر 75-70 میلیارد مترمکعب آب در سال در اختیار دارد. پرسش این است که در پربازده ترین شرایط، این بخش می تواند پاسخ گوی تامین غذای چه میزان از جمعیت انسانی کشورمان باشد؟ براساس برآوردهای مکرر، سرانه مصرف مستقیم آب در کشور ما سالانه حدود 77 مترمکعب و برای کل جمعیت حال حاضر بیش از شش میلیارد مترمکعب و 30 درصد بیش از میانگین جهانی است. دیگر برآوردها نشان می دهد با الگوی غذایی رایج، سرانه مصرف غیرمستقیم آب (برای تولید غذا) هزارو 533 مترمکعب در سال و با احتساب فضای سبز لازم حداقل هزارو 600 مترمکعب و درنتیجه برای کل جمعیت کشور حدود 136 میلیارد مترمکعب در سال است. با این محاسبه ساده درمی یابیم بخش کشاورزی با وجود 60 میلیارد مترمکعب تراز منفی آب (برای حال حاضر و نه آینده صد میلیون نفری) دارد بنابراین در مطلوب ترین بهره وری ممکن و در وضعیت منابع آب موجود نباید انتظار تحقق بیش از 60-70 درصد ضریب امنیت غذایی را داشت. با توجه به اینکه مدیریت بخش کشاورزی در تلاش است از حداکثر آب در دسترس بیشترین بهره وری را انجام دهد، اما این تلاش شرط لازم در دستیابی به امنیت غذایی است. برای کفایت این امر راهبردی باید در زمین بخش مصرف به جست وجو پرداخت. بدون تردید طرح مطالباتی بیش از برآورد اشاره شده از بخش کشاورزی واقع بینانه نبوده و فقط می تواند در رقابت های انتخاباتی و جناحی به کار آید.با توجه به اینکه میزان آب مورد نیاز برای هر کیلوکالری در بعضی اقلام مواد غذایی مانند گوشت قرمز و برنج و... بیش از دیگر اقلام غذایی (با همان میزان کالری) است، پس سمت وسودادن به الگوی مصرف غذاهایی (برای تولید میانگین سرانه مورد نیاز انرژی معادل دوهزارو 700 کالری برای هر نفر) و با نیاز کمتر آبی، از جمله توصیه ها به شمار می آید. از طرفی کاهش سرانه مصرف های افراطی نیز از راهکار های پیشنهادی است. درحال حاضر سرانه مصرف شکر 33 کیلوگرم و پنج کیلوگرم بیش از میانگین جهانی و متوسط سرانه مصرف روغن حدود 19 کیلوگرم و در مقایسه با 12،5 کیلوگرم در دنیا است. آخرین گزارش سازمان «فائو» حاکی از آن است ایرانی ها حدود هفت برابر اروپایی ها و حدود سه برابر کشورهای توسعه یافته برنج مصرف می کنند. سرانه مصرف برنج برای هر ایرانی بین 36،6 تا 40 کیلوگرم ثبت شده است. جدا از داده های فوق ضایعات حدود 25-30 درصدی تولیدات کشاورزی از مرحله کاشت تا مصرف (با حدود 15 میلیارد مترمکعب آب مصرفی برای تولید آن) از دیگر منابعی است که روند کاهش آن به افزایش ضریب امنیت غذایی منجر می شود. بدون تردید نهادینه کردن فرهنگ و شیوه های الگوی مصرف درست تر و کاهش ضایعات زمانی، ما را با امنیت غذایی پایدار همراه می کند که درنهایت شمار مصرف کنندگان نیز بیش از ذخایر تجدیدناپذیر آبی کشور نباشد. ساماندهی نظام مصرف بهینه در نهادهای آموزشی و پرورشی و تصحیح سیاست اجرائی باید مدیریت شود. مسیری که بیش از گذر از مدیریت بخش کشاورزی، از رسانه ها و دیگر دستگاه های آموزشی و اجرائی عبور می کند.
                