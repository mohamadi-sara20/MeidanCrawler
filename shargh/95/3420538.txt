یک‌شنبه ۷‌شهریور ۱۳۹۵
-----------------------------------------
حرف اول
-----------------------------------------
فراموشی شهر در سایه انتخاب هیات رئیسه
-----------------------------------------

                    سال چهارم شورای چهارم در حال آغاز است. اگر تجربه این سه سال را بخواهیم با عینک قانون تحلیل و اهمیت موضوعات مطرح شده را در شورا واکاوی کنیم، سوال کلیدی این است؛ بالاخره در شورای شهر چه مسائلی در اولویت است. شورای شهر قاعدتا می بایست امور زیرساخت های شهر را برنامه ریزی، سیاست گذاری و نظارت و درنهایت مقررات و ضوابط را برای اداره امور شهر تصویب و به روزرسانی کند. شوراهای اسلامی مطابق با قانون اساسی، از ارکان حاکمیت و نظام تصمیم گیری جمهوری اسلامی ایران هستند. همچنین شورای شهر به عنوان نهاد نظارتی و مقررات گذار باید ماهیت و ساختار سکونت و مدیریت شهری را به صورت تخصصی بشناسد، متاسفانه آسیب و آفت اعضای شورای شهر، تسلط شان سیاسی بر شان تخصصی آنان است. تقریبا برخی نمایندگان شورا با قدری تفاوت ماهوی، به شهر به مثابه نهاد و ساختاری برای ایفای قدرت نمایی و دسترسی به قدرت نگاه می کنند؛ این می تواند نگاهی آسیب رسان و تنش زا در شهر و مدیریت شهری باشد. حال با توجه به مسائل و چالش های متعدد شهر تهران، به واقع چه بخشی از تصمیم گیری ها و مشغولیات شورای شهر تهران در راستای این تکالیف قانونی است؟ بررسی دخل وخرج شهر به گونه ای که صرفه و صلاح شهروندان تمام وکمال رعایت شود یا تسهیل ایجاد زیرساخت های شهر، چه درجه ای از مشغولیات جلسات شورای شهر را دارد؟ بررسی حسن اجرای برنامه پنج ساله ای که برای شهر مصوب کردیم، کجای جلسات شورای شهر است؟ طرح مهم صیانت از باغ ها و درختان که رهبری معظم انقلاب هم، بارها بر ضرورت حفظ باغ ها و درختان تهران تاکید کردند چرا دو سال است در پیچ وخم های تصمیم گیری گیر افتاده است؟ طرح مهم و ساختاری شفاف سازی منابع نقد و غیرنقد شهرداری چگونه از سیر تصمیم گیری به محاق رفت؟ سازوکارهای نظارتی که مهم ترین کار ویژه شورا مطابق قانون است چه مکانیسمی برای آن در شورای شهر تدوین شده است؟ مقابله با ساخت وسازهای بی رویه را که فقط در تذکر، بعضا سه شنبه ها در حضور خبرنگاران طرح می شود و پیگیری نمی شود چگونه توجیه کنیم؟طرح این مسائل از آن منظر حائز اهمیت است که این حجم بی توجهی به گرفتاری های ساختاری شهر در شرایطی است که ظاهرا مهم ترین مسئله شورای شهر، انتخاب هیات رئیسه سالانه است. آنچنان برخی به هیاهو می افتند که گویی تصمیمی کلیدی برای حل گرفتاری شهر در حال اتخاذ است. کاش این اهتمام در زمان تصویب بودجه و تفریغ بودجه هم وجود داشت و شورا به خوبی بررسی و اصلاح و رسیدگی را درباره بودجه انجام می داد. ای کاش این هیاهو و مصاحبه ها برای طرح حفظ باغات تهران هم به راه می افتاد. کاش این اهتمام برای رسیدگی به گزارشات حسابرسی شرکت ها و سازمان ها هم وجود داشت تا حجم گزارشات مشروط حسابرسی کنترل می شد و به حداقل می رسید. با این حال واقعیت این است که شورای شهر باید به ریلی که قانون برای آن تعریف کرده بازگردد و متخصصان درباره شهر تصمیم گیری کرده و آن را هدایت کنند و به مردم هم پاسخ گو باشند. هرچند انتخابات هیات رئیسه دارای اهمیت است، اما لازم است با همین جدیت تمام مسائل مهم شهر بررسی شود و صرفه و صلاح مردم با بی توجهی و کدخدامنشی جمع بندی نشود. 
                