پنج‌شنبه ۳۰ دی ۱۳۹۵
-----------------------------------------
یادداشت
-----------------------------------------
آرزوی تک شغله شدن پزشکان
-----------------------------------------

                    چندی پیش نایب رئیس مجلس در صحن علنی، موضع گیری ای داشت که به خاطر تاثیر احتمالی آن بر تصورات و برداشت های نمایندگان و موکلین شان نیازمند توضیحاتی از جانب جامعه دانشگاهی علوم پزشکی است. تک شغله بودن پزشکان در سیستم دانشگاهی یا خصوصی فقط یک شعار عامه پسند در صحن علنی مجلس نیست، آمال و آرزوی آحاد جامعه پزشکی هم هست؛ آمال و آرزویی که اتفاقا جزء مسئولیت های آقای دکتر پزشکیان در زمان وزارت هم بوده و دست نیافتن به آن به نوعی ناکامی وی نیز به شمار می رود. منشا اصلی این ناکامی، نشاندن شعار به جای برنامه ریزی واقع گرایانه و علمی است. طرح های خلق الساعه ای نظیر خودگردانی بیمارستان های آموزشی که تنها پناهگاه توده های تهیدست در جریان بیماری های خطیر بودند، کار ما را به این نقطه رسانده است. انکار مصرانه قوانین اقتصاد فقط در سیستم سلامت و نه در همه بخش هایی که سیستم سلامت باید به آنها پرداخت هایی داشته باشد و تقلیل همه هزینه های سلامت به دریافت پزشکان، بیمارستان های آموزشی را به وضعی انداخت که در امورات روزمره شان هم درماندند تا چه برسد به تحقیق و آموزش. در چنین شرایطی عده ای فقط علاقه مند هستند تعرفه ها را با اجبار، پایین نگه دارند. با همان تعرفه های غیرواقعی، با همان حقوق ناچیز هیئت علمی، فرمان ممنوعیت استخدام هم زمان با خبر افزایش ظرفیت های دستیاری رسید و ما به شکلی آشکار صاحب پایین ترین نسبت هیئت علمی به دستیار شدیم! در غیاب هیئت علمی تمام وقت به تعداد و ساعت کافی ارزیابی عملی و کارآمد جای خود را به یک مسابقه حافظه برتر داد. درنتیجه اشتغال در بیمارستان های آموزشی به ویژه در بخش های داخلی در ساعات متعارف نه تنها یک شغل با درآمد کافی برای زندگی نبود و هیچ تضمینی هم برای تداوم همین استخدام و همین پرداخت اندک وجود نداشت (کمااینکه الان ماه هاست عقب افتاده)، اساسا این بیمارستان ها مکان هایی با حداقل امکانات برای یک کار پزشکی داخلی مناسب هم نبودند. در همه سیستم آموزشی ما حتی یک استاد خارجی، از هر کشوری، که با میل خود استخدام شده باشد، وجود ندارد و این گواه ادعای ماست. حال آنکه در جهان مدرن، فراخوان و استخدام بین المللی به دلایلی آشکار یک اصل اساسی و قبول شده است. بهترین جوانانی که بالاترین رتبه های امتحانات بودند و به خاطر ایده آل های هنوزنمرده خود ذوق کار آموزشی در چنین شرایطی حتی با محرومیت از کار خصوصی را داشتند به کار انبوه ارزان که به هیچ وجه ایده آل هایشان را برآورده نمی کرد، مجبور شدند تا هزینه های جاری بیمارستان ها تامین شود. کار بهینه دیگر کار علمی نبود کار پرسود بود و سود هم البته در فراوانی بود و نه در کیفیت. سیستم آموزشی نه تنها دستیاران و دانشجویان را مجبور نمی کرد در ساعات کار این هیئت علمی تمام وقت حضور داشته باشند، بلکه حتی تابلوهایی در بیمارستان های آموزشی دیده شد که «کلینیک عصر بدون حضور دانشجویان» که این آشکارترین شکل نقض غرض بود و به خاک سپردن نهایی آمالی بود که در ابتدای انقلاب سیستم بهداری را در سیستم دانشگاهی ادغام کرد تا با فداکردن بیمارستان های آموزشی، به نوعی طب ملی کمترعلمی و بیشترمردمی دست یابد. با این خاکسپاری تنها راهی که ممکن بود به آمال پزشکان یعنی تک شغلی بودن بینجامد، کور شد. وقتی سیستمی که تحت نظارت مستقیم دولتی است نتواند از همه پتانسیل ها، قوانین و ناوگان اجرائی خود در جهت تعریف و تحقق یک کار بالینی علمی و عناصر لازمه آن استفاده کند و به جای آن شعار و تظاهرات و آمال و آرزو تحویل دهد، قطعا بخش خصوصی نیز در فضایی تعریف نشده بلکه انکارشده، نخواهد توانست مولفه های تغییریافته اقتصادی در فضای خصوصی را تعریف کند. در این فضاست که از یک سو شاهد پایین ترین پرداخت های بین المللی برای یک تصمیم گیری مهم بالینی و هم زمان شاهد بالاترین پرداخت های تاریخی برای برخی اعمال بوده ایم. بنابراین در بسیاری از رشته های داخلی که مستلزم انجام هیچ کار عملی خاصی نبوده اند -مثل داخلی، اطفال و عفونی- کار خصوصی مشقتی مضاعف در جهت گذران امور برای پزشکان و کاری قطعا مفید برای مردم و سایر پزشکان بوده است. پزشکان به عنوان جمعیتی که تربیت می شوند تا تفاوت های کمی و کیفی بین بیماران مختلف مبتلابه یک بیماری خاص را تشخیص دهند-و در غیر این صورت باید جای خود را به یک ماشین بدهند- در تعجب از قانون گذارانی هستند که درباره موضوعی تا این حد متفاوت و با اهمیتی توصیف ناپذیر به یکباره و به طور «کلی» داد سخن می دهند و در یک نشست حکمی «کلی» صادر می کنند که به دلیل همین کلی بودن، امکان اجرا نیز نخواهد یافت.
                