شنبه ۲۱ اسفند ۱۳۹۵
-----------------------------------------
type_unknown
-----------------------------------------
پاسخ جهانگیری به آیت الله جنتی
-----------------------------------------

                    گروه سیاست: روز سه شنبه، 17 اسفند که دومین اجلاسیه مجلس خبرگان رهبری آغاز به کار کرد، آیت الله جنتی که ریاست این مجلس را برعهده دارد در سخنرانی افتتاحیه، به مشکلات اقتصادی کشور اشاره ای کرد و از دولت درباره اقتصاد مقاومتی انتقاد کرد. سخنانی که باعث شد معاون اول قوه مجریه که ریاست ستاد فرماندهی اقتصاد مقاومتی را برعهده دارد، نامه ای خطاب به آیت الله جنتی بنویسد و دستاوردهای دولت در این زمینه را تشریح کند.آیت الله احمد جنتی در سخنان افتتاحیه خبرگان رهبری گفته بود: «درحال حاضر در مملکت مشکلات عمده ای داریم، بحث معیشت و بی کاری دردهایی است که باید برای درمان آن اقدامی کنیم. درباره اقتصاد مقاومتی و پیشرفت های آن رئیس جمهور محترم گزارش دهند و اگر هم کم کاری شده است از مردم عذرخواهی شود».به گزارش ایسنا، او همچنین گفته بود: «رئیس جمهوری باید گزارشی از اجرای اقتصاد مقاومتی به مردم ارائه دهد و کارهایی را که انجام داده روی زمین و نه صرفا با سخن گفتن، نشان دهد و اگر به اقتصاد مقاومتی عمل نکرده، حتی المقدور از مردم عذرخواهی کند».آیت الله جنتی شامگاه سه شنبه نیز در ضیافت شام اجلاسیه مجلس خبرگان رهبری دوباره به دولت تاخته بود و با بیان اینکه مسائل روزمره و زندگی معمولی نباید ما را از خود و آینده مان غافل کند، گفته بود: «آدم می بیند که گرسنگان زیادی در جامعه وجود دارند و برخی به ما مراجعه می کنند که واقعا به نان شب نیاز دارند، اما در چنین شرایطی برای هیئت دولت در کرج مراسمی برگزار می کنند که 500 میلیون تومان خرج برمی دارد و آن وقت اسم مملکت مان هم اسلامی است. من نمی دانم در چنین شرایطی چه باید کرد».پاسخ جهانگیری همین سخنان بهانه ای شد تا اسحاق جهانگیری، نامه ای به آیت الله جنتی بنویسد، از اقدامات دولت دفاع کند و اعلام کند مخاطب «سیاست های ابلاغی اقتصاد مقاومتی» همه ارکان نظام هستند. او نامه خود را که روز گذشته در خبرگزاری ها منتشر شده، این گونه آغاز کرده است: «رئیس محترم مجلس خبرگان رهبری، با سلام و تحیات؛ پیرو فرمایشات حضرتعالی در افتتاحیه اجلاس اخیر درباره عملکرد دولت در زمینه اقتصاد مقاومتی، به عنوان فرمانده ستاد اقتصاد مقاومتی و به نمایندگی از خیل عظیم نیروهای خدوم و پرتلاش در دستگاه های اجرائی و نهادهای عمومی و فعالان بخش خصوصی گزارش کوتاهی از دستاوردهای کم نظیر ستاد در موضوع اقتصاد مقاومتی را به استحضار می رساند و استدعا دارد که دستور فرمایید در همین اجلاسیه قرائت شود».در ادامه این نامه آمده است: «انتظار بود در اجلاسیه ای که به این موضوع مهم و از جمله معیشت مردم پرداخته می شود، این امکان برای متولیان اجرائی که با دشواری های فراوان و محدودیت های گسترده، تحقق فرمایش مقام معظم رهبری و بهبود معیشت مردم که متاسفانه در طی سال های قبل از استقرار این دولت آسیب های جدی دیده بود را در چارچوب سیاست های ابلاغی و اولویت های تعیین شده از سوی مقام معظم رهبری در آغاز سال 1395 در دستور کار خود قرار داده و به استناد گزارشی که تقدیم می شود، عملکردی فراتر از حد انتظار داشته اند، فراهم می شد تا گزارشی را به استحضار خبرگان محترم برسانند. اینجانب با آگاهی از دستور جلسه اخیر از طریق معاون امور مجلس رئیس جمهور، آمادگی برای حضور در اجلاس و پاسخ گویی به نمایندگان محترم را اعلام کردم که به قرار اطلاع در این اجلاسیه میسر نشد».جهانگیری در ادامه نوشت: «اکنون با احترام به جایگاه رفیع و منزلت ارزنده آن مجلس محترم، آمادگی ارائه گزارشی دقیق و تفصیلی از عملکرد ستاد اقتصاد مقاومتی را اعلام می دارم و ضمن تقدیم گزارش خلاصه ای به پیوست به عنوان مسئول این حرکت اطمینان می دهم که براساس شواهد، حقایق، آمارهای رسمی و گزارش های میدانی، اقتصاد ایران در پایان سال 1395 در مقایسه با آغاز سال و سال های قبل، مقاومتی تر شده است و استمرار این سیاست راهبردی مهم ترین اولویت دولت خواهد بود. البته پرواضح است که ترمیم بیماری های مزمن و دیرپای اقتصاد ایران همدلی، همکاری و مشارکت بیشتر و زمان طولانی تری می طلبد که در پرتو رهبری های مقام معظم رهبری و تلاش همه ارکان نظام دست یافتنی است».در پایان این نامه نیز این چنین آمده است: «استحضار دارید مخاطب سیاست های ابلاغی همه ارکان نظام بودند و در این میان دولت علیرغم سازماندهی ویژه و اهتمام گسترده به موضوع، همواره مورد استیضاح کسانی قرار می گیرد که خود نیز بایستی پاسخ گوی اقدامات خود باشند و به رهبری بزرگوار و ملت شریف توضیح دهند که در تحقق این سیاست ها چه اقداماتی انجام داده اند. در پایان انتظار دارم که برای جبران حق تضییع شده خیل عظیم فعالان که با وفاداری به رهنمودهای مقام معظم رهبری تلاش گسترده ای انجام داده اند، به نحو شایسته اقدام فرمایند».نگارش این نامه باعث شده بود تا آیت الله جنتی در نطق اختتامیه خود، از دولت تشکر کند و بگوید: «دولت باید کار های صورت گرفته خود را در زمینه اقتصاد مقاومتی توضیح دهد. البته آقای جهانگیری گزارشی درباره اقتصاد مقاومتی به مجلس خبرگان ارائه کردند و مطالعه کردم که قابل تقدیر و تشکر است».به گزارش «ایلنا»، او ضمن قدردانی از کسانی که در این مسیر دولت را کمک کردند، گفته بود: «ما روی معیشت مردم حساسیت داشته و داریم که مردم به حداقل معیشت برسند و گرسنه نخوابند تا عده ای به ثروت نجومی برسند و باید از ثروت اندوزی از بیت المال جلوگیری شود و باید برای فقرا و محرومان فکری شود و انتظار این بوده و هست».البته در بیانیه پایانی اختتامیه دومین اجلاسیه رسمی مجلس خبرگان رهبری نیز به بحث اقتصاد مقاومتی اشاره و انتقاد شد که چرا «ثمرات این اقدامات در زندگی مردم انعکاس محسوس و معناداری نداشته است». در قسمتی از این بیانیه این گونه آمده است: «مسئله اقدام و عمل در اقتصاد مقاومتی و رفع مشکلات معیشتی، بی کاری، گرانی، شکاف طبقاتی و کاهش قدرت خرید مردم از مسائلی است که همواره مورد تاکید مقام معظم رهبری و دلسوزان نظام بوده است؛ اما علی رغم اقدامات گسترده و مثبت سه قوه در راستای اجرای سیاست های کلی اقتصاد مقاومتی، ثمرات این اقدامات در زندگی مردم انعکاس محسوس و معناداری نداشته است. خبرگان ملت، ضمن قدردانی از تلاش های صورت گرفته از قوای سه‎گانه می خواهد شفاف سازی در حوزه اقتصاد و مبارزه جدی و بدون تبعیض با هرنوع فساد، قاچاق و رانت خواری، همچنین تکیه بر توان داخلی با هویت بخشی و تقویت زیرساخت های اصلی کشور در قالب حمایت از شرکت های دانش بنیان، بسترسازی برای اشتغال سالم و مولد به خصوص در مناطق محروم، تعمیق روحیه خودباوری، ساماندهی واردات و صادرات با رویکرد درون زایی و برون نگری، اصلاح نظام پولی، بانکی و سیستم گمرکی را بیش از پیش سرلوحه کارهای خود قرار دهند تا شاهد شکوفایی صنایع کوچک و بزرگ داخلی و رونق کسب وکار مردم شریف ایران اسلامی باشیم».پاسخ رئیس جمهوریسخنان آیت الله جنتی در روز افتتاحیه مجلس خبرگان رهبری، علاوه بر اسحاق جهانگیری، رئیس جمهوری را نیز وادار به واکنش کرده بود. حسن روحانی، همان روز و در حاشیه دومین اجلاس مجلس خبرگان رهبری گفته بود دولت در پایان امسال گزارش مفصلی مبنی بر اینکه در سه سال ونیم گذشته برای اقتصاد مقاومتی چه اقداماتی انجام گرفته است ارائه خواهد داد.به گزارش ایسنا، او گفته بود: «راه اقتصاد مقاومتی ادامه پیدا می کند؛ زیرا اقتصاد مقاومتی یک قدرت برای نظام است و همان طور که مقام معظم رهبری تاکید کردند، ما باید قدرت هایمان را نمایان کنیم تا همگان بدانند ایران ما قدرتمند است».رئیس جمهوری همچنین فردای آن روز و در جریان سفر خود به مشهد، پرسش درباره اینکه آیا در اقتصاد مقاومتی موفق بوده ایم یا نه را سوالی نامربوط دانسته و گفته بود: «ما قطعا پیروز اقتصاد مقاومتی هستیم. چراکه یک ملت بزرگ، دولت کارآمد و رهبری فرهیخته و آگاه داریم که هدایتگری می کنند و مردم در صحنه هستند و دولت نیز به وظیفه خود عمل می کند».حسن روحانی همچنین عنوان کرده بود: «اگر در میدان اقتصادی گفته شود که قادر نیستیم مشکلات اقتصادی را حل کنیم و نیازها و امکانات زندگی مردم را فراهم سازیم و به پیروزی خود در صحنه اقتصادی شک کنیم، بدون تردید شکست خواهیم خورد».او به دفاع از دولت خود پرداخته و گفته بود: «در دنیای امروز که همه کشورهای تولیدکننده نفت مجبور شده اند به ذخایر گذشته خود روی آورند و شاهد افزایش تورم و کاهش ارزش پول ملی شان بودیم، تنها جمهوری اسلامی ایران است که در چنین شرایط سختی رشد اقتصادی را افزایش داده، تورم را پایین آورده و ارزش پول ملی خود را حفظ کرده است».سخنگوی دولت نیز روز چهارشنبه در حاشیه جلسه هیئت دولت درباره انتقادهای آیت الله جنتی به عملکرد دولت، این گونه گفته بود: «اقتصاد مقاومتی زیر نظر یک ستاد فرماندهی است و مرتب روزهای دوشنبه جلسه دارد. اگر کسی می خواهد متوجه نتیجه فعالیت ها در حوزه اقتصاد مقاومتی شود، باید از نماینده ستاد اقتصاد مقاومتی برای طرح گزارش دعوت کند نه اینکه فرماندهی قرارگاه خاتم الانبیا به آن جلسه دعوت شود. این نشان می دهد شاید نمی خواهند مطلع شوند که چه اتفاقی در حوزه اقتصاد مقاومتی افتاده است. ستاد فرماندهی اقتصاد مقاومتی کارهای فراوانی انجام داده و گزارشش را هم حتما ارائه خواهد داد. ان شاءالله اینها همه سهوی است و مشکل مهمی نیست».سخنان رئیس خبرگان رهبری و انتقاد او از دولت یازدهم، در شبکه های اجتماعی نیز با واکنش روبه رو شد. عده ای با انتشار فیلمی از سخنان آیت الله جنتی در یکی از نمازجمعه های تهران در دوران دولت احمدی نژاد که درباره معیشت مردم سخن گفته بود، آن را با حرف های روز سه شنبه او در انتقاد از دولت حسن روحانی مقایسه کرده بودند. آیت الله جنتی در آن نماز جمعه که هنوز دولت احمدی نژاد بر سر کار بود، این گونه گفته بود: «حتما سختی هایی هست، ولی می شود سختی ها را تحمل کرد؛ این مردم هم تحمل می کنند. ممکن است یک وقتی بیاید که روزی دو وعده غذا بخوریم، چه اشکالی دارد؟ حتی اگر بدتر شود روزی یک وعده غذا بخوریم، الان هم بعضی ها روزی یک وعده غذا بخورند. مردم ما تاب تحمل را دارند».
                