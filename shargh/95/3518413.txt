پنج‌شنبه ۲۸ بهمن ۱۳۹۵
-----------------------------------------
type_unknown
-----------------------------------------
زنده دار زنده دل را
-----------------------------------------

                    سال ها پیش (2007 میلادی) پس از اهدای اولین نشان شوالیه موسیقی از طرف دولت فرانسه به استاد شهرام ناظری و بازگشتش به ایران، در یک شب بارانی راه افتادم و از کوچه های تودرتوی شهر گذشتم تا برسم به خانه اش در تپه های ولنجک که برف روی بامش نشسته بود. کوه هایی بلندی که در گردوغبار روزهای آلوده تهران اصلاپیدا نیستند، دیوار کشیده اند دورتادور آن خانه و از پنجره های اتاقش کوه های برفی چنان نزدیک اند که حس می کنیم اگر دست مان را از پنجره بیرون ببریم، می توانیم یک مشت برف از روی آن قله های نزدیک برداریم. آقای پاواروتی ایران، حالابعد از دریافت دو نشان بزرگ و معتبر جهانی (نشان شوالیه فرانسه و نشان میراث فرهنگی آمریکا در همان سال) آن هم به فاصله یک ماه، بیشتر از قبل به شهرت جهانی رسیده است. باورم شد که جهان نیز قدر صدای او را دانسته و با این اتفاق ها، ارزش واقعی صدای او که اشعار مولانا را سال هاست با آن لحن حماسی اش می خواند، بیش از پیش بر همگان روشن شده است. همان سال که در جهان به نام «سال مولانا» نامیده شده بود، بهانه ای شد برای تقدیرها و به بارنشستن ها! ناظری پس از این اتفاق، به جای آنکه نفسی از سر آسودگی بکشد و باور کند دینش را به موسیقی اصیل ایرانی ادا کرده است، احساس می کند مسئولیتش سنگین تر شده و این انتخاب ها مدام به او گوشزد می کند باید کار دیگری کرد از جنس دیگری! تا قدر واقعی این فرهنگ و موسیقی ناب بیشتر از گذشته بر جهانیان معلوم شود. بعد از مولانا، او چند سالی است به سراغ اشعار فردوسی رفته تا باز هم جست و جو و خلق کند تا به ایستایی و سکون نرسد. او دنبال نقطه تلاقی هاست، «لحظه آشتی فرهنگ ها!» و پسرش حافظ می خواهد با دانسته هایش از موسیقی شرق و علمی که از موسیقی غرب آموخته است، این نقطه های تلاقی را پررنگ تر کند تا به آنچه پدر سال ها در جست وجویش بوده و آرمان هایی که خودش در سر دارد، رنگ و بوی تازه تری بخشد.ناظری که 29 بهمن 1328 در شهر کرمانشاه به دنیا آمده است، بهتر از هرکسی می داند تاریخ این منطقه از ایران، نشیب و فرازهای زیادی داشته و هنرمندانش نیز در کنار اهل سیاست در رواج و رشد هویت و زبان شان، جهدها کرده اند. نخستین آن پس از سال 1305، سید علی اصغر کردستانی بود که از دیوان شاعران کرد (مولوی، وفایی، طاهر بگ جاف) برای رساندن پیام مردمان سرزمینش، نواهایی گفت که اگر آن یک سال، سنندج تبعیدگاه عارف قزوینی نمی شد، به یقین صدای سید از نظر عارف و جامعه ایرانی دور می ماند؛ اما آن تحریرهای ملکوتی میان آواز ایران جای گرفت و سید هم در سال 1315 سر به سینه تراب نهاد و رفت. در دهه های بعد، بار دیگر هنرمندانی تلاش کردند تا پیام شاعران سرزمین مادری شان را بازگویند و این بار مرتضی حنانه، حسن کامکار و حسن یوسف زمانی، کاشف آوایی غریب بودند و آن خواننده توانا، کسی نبود جز مظهر خالقی که 200 تصنیف و آواز را با شعرهایی از نالی، پیره مرد، وفایی، شیرکو، عثمان احمدی و عابد سراج الدینی که همگی به زبان کردی سروده بودند، برای موسیقی اصیل این دیار از خود برجای گذاشت. پس از نقطه عطف تاریخ معاصر ایران و رخداد انقلاب اسلامی هم موسیقی کردی بار دیگر وجه تمایز و نشانگر هویت رسمی کردها و زبان این سرزمین شد؛ کامکارها، یوسف زمانی، فرج پوری، ساعد، عندلیبی ها، صدیق تعریف، کیهان کلهر (که این نازنین، سرانجام در پنجاه ونهمین جشنواره گرمی که همین روزها برگزار شد، توانست در کنار گروه جاده ابریشم به سرپرستی یویوما و در بخش بهترین موسیقی جهانی، نام ایران و موسیقی ایرانی را با گرفتن این جایزه یک بار دیگر جهانی کند)، عباس کمندی، محمدیان، پورناظری ها و... هر کدام به نحوی و شیوه ای، این میراث تاریخ معاصر موسیقی و شعر و ادب خطه کردستان را حفظ کردند و رواج دادند؛ اما در آن میان، یک مغنی بود که نوایش قصه غریب پریشانی همه تاریخ بود و گویای اینکه بر سر این مردمان چه ها رفت. ناظری وقتی در سالن ورزشی باشگاه انقلاب، چند سال قبل، به همراهی گروه پرتوان کامکارها، هزاران نفر شنونده او می شدند و به زبان کردی، شعر حماسی می خواند، گوئی سه تارش، راوی همان تاریخ است که شاید از دوران صفویان به بعد را روایت می کند؛ یا نه، می خواهد به گوش هرکه در عالم برساند نواهای گم شده هزار توی تاریخ این سرزمین را.... باید از او قدردان باشیم؛ او که در ترویج و شناخت هویت رسمی مردمان سرزمین مادری اش و حفظ میراث زبان شاعران هم زبانش، جهدها کرد و این واقعیتی است که نمی توان از آن گریخت و می توان به سان و لسان کردها به وی گفت: «مانده نباشی!» ناظری به مدد روح بلند و متعالی خود، با بینش و ضمیر بیدار و جان نجیبی که دارد، خوب می داند که زندگی چیست و او کیست و از کجاست، کجای جهان ایستاده است و با کدام شرایط مادی و معنوی چه باید کرد و چه نباید.... او این معنی را به صاعقه هوش، همت و دل روشن بینش دریافته است و می داند که چگونه باید در رود بزرگ و روان آنات میرنده و گذرا، جاودانگی را سیر کند.... او خوب می داند چگونه «خالی هر لحظه را سرشار باید کرد از هستی، زنده باید زیست در آنات میرنده، با خلوص ناب سرمستی». او از خود می پرسد و از درون خود و کائنات پاسخ می گیرد:«چیست جز این؟نیست جز این راه،زنده دار زنده دل را،دم را».او به خوبی، خود را دریافته است.... و چنین است آنچه از او دیده و شناخته ام درونش را در این سال های سال.... امید داریم در چنین راه دشواری سال های دیگر هم در سلامتی به پویایی و نوآوری در موسیقی ملی و کردی ایران زمین، هم چنان خلاق و سرفراز باشد و پایدار بماند در این راه سترگ.... 
                