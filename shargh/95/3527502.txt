دو‌شنبه ۱۶ اسفند ۱۳۹۵
-----------------------------------------
یادداشت
-----------------------------------------
شعر اخوان و تولد دوباره دکتر مصدق
-----------------------------------------

                    یک باشگاه کوچک دانشجویی واقع در روبه روی دانشگاه تهران هر ماه یکی از شاعران معاصر را برای شعرخوانی دعوت می کرد و من شرکت کننده همیشگی آن بودم. این بار مهدی اخوان ثالث(م. امید) برای شعرخوانی دعوت شده بود. این جلسه در یکی از روزهای اسفند سال 1345 برگزار شد؛ درست در بحبوحه زمانی که دانشجویان عضو یا سمپات نهضت ملی ایران خبر درگذشت دکتر محمد مصدق را شنیده بودند و جو دانشگاه بسیار شکننده و ناآرام بود.در آن غروب غمناک، من با چند نفر از دوستانم در سالن کوچک باشگاه نشسته بودیم و انتظار ورود مولانا را می کشیدیم. تا فراموش نکرده ام، بگویم مولانا لقبی بود که ما دانشجویان نزدیک به مهدی اخوان ثالث با جمعی از علاقه مندانش به او داده بودیم و هرگاه به نزد او می رفتیم، مولانا صدایش می کردیم.اخوان آن روز چند دقیقه ای دیر آمد. چهره ای برافروخته و غمگین داشت. وقتی وارد سالن شد، می شد حدس زد که ماموران امنیتی تهدیدش کرده باشند که درباره ضایعه درگذشت دکتر مصدق سخنی نگوید. البته نامی هم از آن مرد بزرگ نبرد. بعد از به قول خودش درودی کوتاه به خواندن شعرهایش پرداخت.شعرهای اخوان که همیشه تا عمق جان من می نشست و به ویژه زمانی که از زبان خودش می شنیدم آنچنان از خود بی خود می شدم که گویی در میان ابرها پرواز می کنم، آن روز جذابیتی برایم نداشت. دلم می خواست شاعر بزرگ وطنم درباره آن مرد بزرگ که از میان ما رفته بود و برایمان چیزی جز رنج و هرمان باقی نگذاشته بود، شعری گفته باشد. این بدیهی ترین انتظار من و دوستانم از مولانا بود. او که در خلوت عاشقانه از مصدق بزرگ سخن می گفت، چرا آن روز، لب فروبسته بود و از آن مرد بزرگ ایران زمین سخن نمی گفت. این چراها در اندرون من خسته غوغایی به پا کرده بود. قطرات اشک آرام آرام روی گونه ام می ریخت. دو، سه باری مستقیم به چشمان مولانا نگاه کردم و خواستم دل به دریا بزنم و شعرخوانی اش را قطع کنم و از او بپرسم آیا درباره آن عزیز ازدست رفته شعری نگفته است؟ ولی خودم را جمع وجور کردم و سرم را پایین انداختم و چیزی نگفتم. آنچنان زیر فشار بودم که دیگر تحمل ماندن و نشستن نداشتم. چاره را در آن دیدم که برخیزم و سالن را ترک کنم و کنار در ورودی در انتظار خروج مولانا بایستم و بعد از پایان مراسم شعرخوانی از اخوان بپرسم چرا به بزرگ ترین انتظار یارانش پاسخ مثبت نداده است. در همین افکار غوطه ور بودم که ناگهان اخوان با آن لهجه مشهدی و زیبای خود با صدایی بلند و رسا اعلام کرد به شعری که می خواند گوش دهیم و بلافاصله با صدایی که شبیه پرواز عقاب بود، خواند.نعش این شهید عزیزروی دست ما مانده ستروی دست ما، دل ماچون نگاه، ناباوری به جا مانده ست...و با خواندن کامل این شعر که حدود 10 دقیقه طول کشید، فضا عوض شد. بدون اینکه نامی از دکتر مصدق برده شود، فضای سالن رنگ وبوی او را گرفت و هیجان ناشی از خواندن شعر به گونه ای بود که گویی این دکتر محمد مصدق است که روبه روی همه ما ایستاده و با دست خود اشاره می کند به پا خیزید که روز پیروزی نزدیک است. و از فردای آن روز بود که ابتدا دانشجویان و سپس مردم، فهمیدند ملت ایران یکی از مردان تاریخ خود را به جاودانگی پیوند زده است. من خود در گوشه وکنار دانشگاه تهران دیدم که بر دیوارها نوشته شده بود «مصدق زنده است».
                