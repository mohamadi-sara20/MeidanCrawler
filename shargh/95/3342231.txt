شنبه ۲۸ فروردین ۱۳۹۵
-----------------------------------------
یادداشت. ورزش
-----------------------------------------
10 دقیقه طلایی برانکو
-----------------------------------------

                    روز گذشته بازی بسیار خوبی از دو تیم پرسپولیس و استقلال تهران دیدیم. این بازی از دو نظر بسیار حساس بود؛ یکی از دلایل حساسیت بازی به شرایط دو تیم در جدول رده بندی برمی گشت و دلیل دیگر آن هم به این موضوع برمی گشت که داربی برای هواداران بسیار حساس است و هر تیمی که پیروز بازی شود تا مدت ها هواداران از آنها راضی خواهند بود و با آرامش خوبی می توانند به بازی های خود ادامه دهند. با برد خوب پرسپولیس در بازی روز گذشته، این تیم بیش از 90 درصد شانس کسب عنوان قهرمانی را دارد. به دلیل اینکه بازی های آنها در 4 هفته پایانی بسیار راحت تر از دیگر رقبای خودشان است. آنها در چهار بازی آینده خود در دو بازی با تیم های پایین جدول روبه رو می شوند که با توجه به کیفیت بازی پرسپولیس برانکو، می توانند قهرمان لیگ برتر شوند؛ درحالی که استقلال تهران باید با تیم های تراکتورسازی تبریز، سایپا، صبا و فولاد خوزستان بازی کند و شانس آنها برای قهرمانی کمتر از پرسپولیس است. پرسپولیسی ها با برد مقابل اسقلال توانستند به بخش عمده ای از مشکلات خود در چند سال اخیر پایان دهند و بعد از 58 هفته به صدر جدول رده بندی برسند. از نظر فنی در بازی روز گذشته تیم پرسپولیس خیلی خوب سازماندهی شده بود. مدافع های میانی آنها به خوبی به وظایف خود عمل کردند و مهدی طارمی هم توانست عملکرد خوبی داشته باشد. استقلالی ها چند هفته ای هست که خوب بازی نمی کنند و در بازی روز گذشته هم به روند نزولی خود ادامه دادند. از نظر روحی، روانی، بدنی و فنی هیچ گاه استقلال نتوانست در این بازی بهتر از پرسپولیس باشد و یکی از دلایل ناکامی این تیم هم به این فاکتورها برمی گردد. من فکر می کنم 10 دقیقه اول بازی دو تیم در روز گذشته خیلی مهم بود. کادر فنی پرسپولیس به خوبی می دانست که باید برای این 10 دقیقه طلایی چه کاری را انجام بدهد. آنها به خوبی توانستند مالکیت توپ را به دست بیاورند و با هوش طارمی گل خود را در دقایق ابتدایی بازی زدند. البته در بازی روز گذشته نمی توان از بازی خوب محسن بنگر و هوش و زیرکی محسن مسلمان نیز غافل شد. فکر می کنم اشتباه پرویز مظلومی در بازی روز گذشته این بود که از بازیکنانی که در هفته های گذشته در ترکیب خود استفاده نکرده بود، فقط به دلیل تجربه آنها استفاده کرد. استقلالی ها در بازی روز گذشته از نظر بدنی هم دچار مشکل شدند و وحدت و هماهنگی لازم برای بازی داربی را نداشتند. آنها به سانترهای بلند از جناحین متکی شده بودند که این شیوه برای استقلالی ها جواب نداد و بازنده داربی شدند. پرسپولیسی ها نبض بازی را در اختیار گرفته بودند و کاری هم از دست استقلالی ها برنمی آمد. کادر فنی پرسپولیس در بازی روز گذشته توانست بازی تیم خود را به حریف دیکته کند و مردم، بازی باکیفیتی را تماشا کردند.
                