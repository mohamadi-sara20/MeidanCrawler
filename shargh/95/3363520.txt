سه‌شنبه ۴ خرداد ۱۳۹۵
-----------------------------------------
type_unknown
-----------------------------------------
محتمل ترین گزینه ریاست خبرگان
-----------------------------------------

                    گروه سیاست: امروز تکلیف همه اما و اگرها درباره بالاترین کرسی قرمزرنگ مجلس خبرگان روشن خواهد شد. آنچه تا لحظه تنظیم این گزارش به دست آمده از کاندیدانشدن آیت الله هاشمی رفسنجانی برای ریاست حکایت دارد و شانس معرفی آیت الله ابراهیم امینی رو به افزایش است، مگر اینکه هاشمی رفسنجانی در دقیقه 90 بخواهد تصمیم دیگری بگیرد و خود را در مقام نامزدی ریاست قرار دهد. در طرف مقابل هم حجت الاسلام موحدی کرمانی که نامش در هر دو فهرست انتخاباتی خبرگان پنجم قرار داشت؛ یعنی هم فهرست خبرگان مردم...و هم فهرست جامعتین و اخبار مربوط به ریاست جنتی را اعلام می کند، در تاکید موکدی باز هم اعلام کرده جمع زیادی از اعضای خبرگان خواهان نامزدی آیت الله جنتی برای ریاست خبرگان هستند و اگر ایشان نامزد شوند، یکپارچه به او رای می دهند. این در حالی است که اگر آیت الله امینی 91 ساله نامزد قطعی ریاست خبرگان شود، شرایط سنی و سابقه حضور در خبرگان ممکن است برای دیگر نامزدهای احتمالی محضوراتی را برای نامزدی به وجود بیاورد. مشابه آنچه در زمان حیات مرحوم آیت الله مشکینی، ریاست دوره های اول تا سوم عمل شد؛ یعنی مرحوم مشکینی آن قدر وزانت داشته که گزینه دیگری در برابر او برای ریاست اعلام آمادگی نمی کرده است. یا اگر بخواهیم کمی نزدیک تر را بررسی کنیم، مشابه آنچه در جریان انتخاب مرحوم آیت الله مهدوی کنی رخ داد؛ وقتی که نامزدی او برای ریاست خبرگان در سال 89 قطعی شد، هاشمی از ریاست کنار گرفت.امینی: اگر نامزدم کنند، نفی نمی کنمروز گذشته سایت انتخاب از پذیرش نامزدی ریاست خبرگان از سوی آیت الله امینی خبر داد. چند ساعت بعد، آیت الله امینی، در گفت وگو با تسنیم، این موضوع را به صورت تلویحی تایید کرد. آیت الله امینی گفته است: «آخرین تصمیم بنده این است که اگر افراد آبرومندی در مجلس خبرگان که قابل توجه هم باشند، بنده را برای ریاست این مجلس نامزد کنند، بنده آن را نفی نمی کنم». آیت الله امینی، دلیل این موضوع را پاسخ به خواسته مردم عنوان کرده است. «انتخاب» هم در خبر خود نوشته بود با وجود موافقت نکردن قبلی آیت الله امینی با کاندیداتوری برای ریاست مجلس خبرگان، شرایط موجود در انتخاب هیات رئیسه خبرگان پنجم موجب شد ایشان کاندیداتوری را بپذیرد. این سایت همچنین متذکر شده است: «تعداد زیادی از اعضای جامعه مدرسین حوزه علمیه قم، برخی مراجع تقلید و شخصیت های برجسته از آیت الله امینی خواسته اند نامزدی ریاست خبرگان را بپذیرد». احتمال کناره گیری نامزدهای ریاست به نفع امینیاز همین رو، آیت الله نور مفیدی، نماینده ولی فقیه در استان گلستان و امام جمعه شهر گرگان هم در گفت وگو با سایت انتخاب در پاسخ به اینکه آیا ممکن است مانند دوره آیت الله مشکینی، سایر کاندیداها به نفع آیت الله امینی کنار بروند، گفت: «ان شاءالله، امیدوارم این طور شود. در واقع احتمال دارد، تمامی کاندیداهای ریاست مجلس از رقابت انصراف دهند، چراکه همه آنها آیت الله امینی را قبول دارند». نورمفیدی با تاکید بر اینکه امینی جزء السابقون بوده و مورد قبول همه بزرگان حوزه است و در همه دوره های خبرگان حضور داشته، گفت: «امیدوارم جریان اعتدال با ریاست آیت الله امینی بر خبرگان تقویت شود. انتخابات خبرگان و مجلس نشان داد مردم دنبال اعتدال هستند. در واقع، تندی ها دیگر پاسخ نمی دهد و موجب انزجار می شود. ریاست ایشان باعث می شود مردم احساس کنند، در مجلس خبرگان نگاه اعتدالی به وجود آمده و این اتفاق مبارکی است، چراکه منجر به پیوند بیشتر مردم و انقلاب می شود». تکرار مدل مشکینی- هاشمیبه این ترتیب تا این لحظه، شانس آیت الله امینی از سایر گزینه ها بیشتر است. پیش تر از آیت الله امامی کاشانی هم نام برده شده بود، به عنوان گزینه ای که می تواند نماینده جریان اعتدالی باشد؛ اما شرایط آیت الله امینی امکان هر إن قلتی درباره ریاست دیگر گزینه ها را تقریبا منتفی می کند. به این ترتیب، چنانچه هاشمی رفسنجانی هم نامزد ریاست نشود که تا این لحظه تصمیمش بر نامزدی نبوده است، امکان نامزدی او برای کرسی نایب رئیسی وجود دارد، مشابه آنچه زمان حیات آیت الله مشکینی رخ داده بود.آیت الله هاشم زاده هریسی در همین باره به خبر آنلاین گفته است: «آقای هاشمی هم از اول نایب رئیس آقای مشکینی بود و در اداره جلسات خبرگان بیشتر امور به او محول می شد؛ حتی آیت الله مشکینی به او می گفت من که پیر شده ام، جلسات را هم که تو اداره می کنی، بیا و نامزد ریاست مجلس خبرگان را قبول کن. ایشان در هر دوره از انتخابات، از آقای هاشمی این را درخواست می کرد که حکایت از تواضع و اخلاص ایشان داشت؛ اما آقای هاشمی هم قبول نمی کرد؛ چون معتقد بود آیت الله مشکینی وزنه ای است که اسمش نوعی زینت و وزانت برای خبرگان است و اصلابحث ریاست و مرئوسی بین آنها نبود». هاشم زاده هریسی همچنین معتقد است: «ریاست آقای هاشمی، وزانت و قدرت مجلس خبرگان را بالامی برد، به ویژه که در بعد بین المللی، ایشان جایگاه ویژه ای دارد و شناخته شده هستند. اینها را گفتم تا این نکته را بگویم که منتها آقای هاشمی قصد کاندیداتوری ندارد. اینکه نمی خواهد کاندیدای ریاست شود هم مربوط به مسائل امروز و دیروز نیست، بلکه از قبل انتخابات هم همین نظر را داشت. حتی بعد از رای آوردن در انتخابات مجلس خبرگان هم همین نظر را داشت. من خودم شخصا از ایشان پرسیدم؛ اما ایشان با قاطعیت گفتند کاندیدا نمی شوند، زیرا قصد میدان دادن به دیگران را دارند و با این تصمیم می خواهد مانع از ایجاد بگومگو در جامعه شود. البته ممکن است در اجلاس خبرگان مسائلی پیش بیاید و ایشان تغییر نظر بدهد، من نمی دانم؛ اما نظرش تا امروز این است و قاطع هم هستند». اگر تا دقیقه 90 نظر هاشمی بر این باشد که به نظر می رسد بر این باشد، بعید نیست مدل زمان مرحوم مشکینی تکرار شود. در این صورت احتمال نامزدی آیت الله جنتی هم منتفی خواهد شد. اگرچه آیت الله موحدی کرمانی نظر دیگری دارد. او به تسنیم گفته است: «شنیده ام جمع زیادی از اعضای خبرگان از آیت الله جنتی برای کاندیداتوری ریاست خبرگان دعوت کرده اند و قصد دارند به صورت یکپارچه به ایشان رای بدهند». موحدی کرمانی که دبیر کل جامعه روحانیت مبارز است و به لحاظ سیاسی هم نزدیک به جریان آیت الله جنتی به شمار می رود، در این روزها تلاش زیادی برای معرفی آیت الله جنتی برای نامزدی ریاست کرده است. در این میان گزینه های دیگری چون آیت الله مومن و هاشمی شاهرودی هم هستند که نامشان در گمانه زنی ها مطرح است؛ اما جدیت و قطعیت نیافته؛ اما امروز در صحن علنی تکلیف روشن خواهد شد: بازگشت به مدل سنتی با نایب رئیسی هاشمی یا رقابت تمام عیار در صحن سراسر قرمز مجلس قدیم؟روایت هاشم زاده هریسی از محرمانه های خبرگانخبرآنلاین: حجت الاسلام هاشم هاشم زاده هریسی، گفت: «مجلس خبرگان در هر دوره ای باید آمادگی انتخاب جانشین را داشته باشد. در این رابطه هم مجلس خبرگان در ادوار مختلف همیشه کار کرده و می کند. کمیسیون اصل 109 در مجلس خبرگان، نحوه شرایط رهبر و تعیین و معرفی نامزدهای رهبری را بررسی می کند. کار این کمیسیون این است که در سراسر ایران و حتی خارج از ایران، هرکسی را که از شرایط و استعداد رهبری برخوردار باشد و می تواند نظام اسلامی را با قدرت و صحت رهبری کند، شناسایی کند. اینکه علم، سیاست و مدیریت کدام یک بیشتر است، اینها را با اولویت بندی مشخص کند تا در روز مبادا مطرح شوند و در نهایت یکی از آنها انتخاب و به جامعه معرفی شود. این نوع امور و آمادگی ها تاکنون در مجلس خبرگان در کمیسیون ذی ربط بررسی و انجام شده و همچنان ادامه دارد. مجلس خبرگان این آمادگی را دارد و مردم نگران نباشند. اگر خدایی ناکرده حادثه خاصی پیش آید که خداوند آن روز را نیاورد، این آمادگی ها به طور محرمانه در خبرگان انجام شده و می شود. مصلحت هم همین است که این امور محرمانه انجام شود و محرمانه بماند چون این مسئله از محرمانه های درجه اول و اسرار نظام است. ملت هم همین را می خواهد و راضی نیست که این امور علنی شود و همه بدانند. این را هم بگویم که فقط از این طریق افراد برای جانشینی رهبری مطرح نمی شوند. ممکن است افراد در جلسه انتخاب رهبر فرد دیگری را هم معرفی کنند یا فقیه و فقیهان آن روز به حد شرایط رهبری برسند و بر افراد موردنظر اضافه شوند. هرکدامشان رای آوردند و انتخاب شدند، به عنوان رهبر به جامعه معرفی می شوند». این عضو خبرگان افزود: «نظارت یکی از مهم ترین مسائل مهم خبرگان است. حقیقت این بحث باید مشخص شود به نظر من مجلس خبرگان پنجم باید تکلیف مسئله نظارت و ابعاد آن را مشخص کند و به این سوال پاسخ دهد که اصلااین مجلس حق نظارتی دارد یا نه؟ اگر دارد در چد حد و چگونه است. من نمی خواهم درباره گذشته حرفی بزنم، مجلس خبرگان پنجم باید به این مسئله بپردازد».
                