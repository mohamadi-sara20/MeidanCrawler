پنج‌شنبه ۹ اردیبهشت ۱۳۹۵
-----------------------------------------
type_unknown
-----------------------------------------
پاسخ احمدی نژاد به ماجرای 2میلیاردی
-----------------------------------------

                    شرق: باوجود اینکه مشخص شده دلارهای ایران در دولت احمدی نژاد تبدیل به اوراق قرضه آمریکایی شده است، اما آنها همچنان فرافکنی می کنند.دفتر محمود احمدی نژاد در اطلاعیه ای، بدون اینکه الزامی به پاسخ گویی درباره چرایی خرید اوراق قرضه دومیلیارددلاری در آمریکا بکند، انگشت اتهام را به سمت دولت های پیش و پس از خود نشانه رفته است. می گویند: «آمریکایی ها به یک بهانه دروغین که به سال 1362 مربوط می شود، در سال جاری و در دوره حاکمیت دولت فعلی، دو میلیارد دلار از منابع مالی ایران را غارت کرده اند. معلوم نیست چرا و با چه انگیزه های پیدا و پنهانی، این اقدام ظالمانه آمریکا را به دولت های نهم و دهم مرتبط می کنند؟». اطلاعیه دفتر احمدی نژاد در پاسخ به این گزاره که مدیران بانک مرکزی در دوره های قبل بی احتیاطی کرده اند و نباید به مقررات، ضوابط و قوانین بین المللی حاکم بر مناسبات بانکی در جهان اعتماد می کردند و این اعتماد باعث تصرف اموال ملت در سال جاری شده، نوشته است: «آیا غارت صورت گرفته، ناشی از ضعیف نشان دادن ملت ایران در عرصه بین المللی و در نتیجه تجری دولتمردان آمریکایی در سالیان اخیر نیست؟» آنها به راحتی از کنار کرده خود مبنی بر اعتماد به دولت آمریکا و خرید اوراق قرضه می گذرند و تلویحا اقدام خود را تایید می کنند، اما مدعی اند اگر پول ها بلوکه شده، مقصر نه ما که خریدار و سپرده گذار پول ها در آمریکا بوده ایم، بلکه ناتوانی مذاکره کنندگان دولت فعلی در اعتماد به دولت آمریکا بوده است! این اطلاعیه که دیروز در رسانه ها منتشر شده پر از فرافکنی و به چالش کشیدن اقدامات تیم هسته ای است. «حمید بعیدی نژاد»، عضو تیم مذاکره کننده هسته ای هم چند روز پیش در صفحه اینستاگرام خود نوشته بود: «اصولاسرمایه گذاری از سوی مسئولان وقت بانک مرکزی ایران که به خرید اوراق قرضه دولتی آمریکا به عنوان یک کشور متخاصم انجامید؛ با سیاست کلان جمهوری اسلامی ایران هماهنگ نبوده است، به ویژه در همان زمان پرونده هایی در آمریکا علیه ایران مطرح بود و اصلاحیه قانون جدید مصونیت دولت ها در آمریکا، امکان ضبط اموال دولت ها برای پرداخت به قربانیان آمریکایی را مجاز شناخته بود». ردپای جلیلیگذشته از اطلاعیه دفتر احمدی نژاد، سایت انتخاب گزارش داده بررسی ها نشان می دهد ردپای سعید جلیلی هم در این ماجرا دیده می شود. همان مسئول پرونده هسته ای و دبیر شورای امنیت ملی کشور که در این یکی، دو ماه اخیر حملات خود را به دولت و تیم هسته ای به شکلی پرفشار آغاز کرده است. او اخیرا گفته بود اگر رئیس جمهوری بودم، برجام را امضا نمی کردم.ماجرا از این قرار بوده که در دولت قبلی، ایران صلاحیت دادگاه آمریکایی را برای قضاوت درباره اموال ایران پذیرفت و دادگاه هم علیه ایران رای داد؛ درحالی که طبق مصوبه شورای عالی امنیت ملی حضور ایران در دادگاه های آمریکایی ممنوع است. عباس عراقچی در این زمینه می گوید: «شاید د ر این مورد مجوز گرفته اند، اما ورود ما به این سیستم قضائی و تایید صلاحیت اشتباهی بود ه که صورت گرفته و با وزارت امور خارجه نیز مشورتی نشد ه بود! » ماجرا از دو حالت خارج نیست؛ اگر حضور در دادگاه آمریکایی با مجوز شورای عالی امنیت ملی صادر شده باشد، یعنی سعید جلیلی، دبیر وقت آن، در جریان بوده و متخلف است و اگر هم بدون اطلاع شورای عالی امنیت ملی اقدام شده باشد باز هم تخلف صورت گرفته است.انتخاب به نقل از «ایران» و ایران هم به نقل از یک منبع آگاه در بانک مرکزی ضمن تایید اینکه در دولت گذشته ما در برابر حکم دادگاه آمریکایی پیگیری قضائی کرده و با اخذ وکیل در دادگاه های مربوطه تلاش کردیم صلاحیت دادگاه مذکور را زیر سوال ببریم، می نویسد: «پیگیری قضائی این مسئله در دولت قبل و با مجوز شورای عالی امنیت ملی وقت (با ریاست احمدی نژاد و دبیری سعید جلیلی) انجام شده است. به این نحو که با مجوز دبیرخانه شورای عالی امنیت ملی تحت مدیریت سعید جلیلی، دبیر سابق این شورا، به مرکز امور حقوقی ریاست جمهوری، دستور پیگیری قضائی این موضوع به بانک مرکزی داده و بر اساس این مجوز هم زمینه پیگیری قضائی آن فراهم می شود. بااین حال این منبع آگاه می گوید استدلال دولت قبل این بوده است که حضور در دادگاهی که علیه اموال بانک مرکزی حکم صادر کرده است به معنای تایید صلاحیت این محکمه نبود بلکه برای اعلام اعتراض نسبت به حکم غیرقانونی دادگاه آمریکایی، ما به این موضوع ورود کردیم و چاره ای جز این برای پیگیری قضائی پرونده وجود نداشته است!» این در حالی است که دکتر علی خرم، استاد حقوق و روابط بین الملل، در پاسخ به اینکه پیگیری قضائی ما در محکمه آمریکایی در دولت قبل آیا به معنای تایید صلاحیت دادگاه است، گفته است: «حضور در هر دستگاهی به معنای پذیرفتن صلاحیت آن دادگاه است اما اگر شرکت در دادگاه با تنظیم لایحه حقوقی صورت گرفته باشد به معنای اخص کلمه، ما صلاحیت دادگاه را تایید کرده ایم. بااین حال وی می گوید دولت گذشته لایحه حقوقی در این خصوص تنظیم نکرده بود ولی در دادگاه های آمریکایی وضعیت فرق می کند. حضور در هر دادگاه آمریکایی و دفاع از یک موضع به معنای تایید صلاحیت آن دادگاه است. خرم می گوید براین اساس حضور ما در دادگاه آمریکایی که با اخذ وکیل هم همراه بوده است به معنای تایید صلاحیت آن دادگاه است». بانکی که مستقل نبودحکم توقیف دو میلیارد دلار از دارایی های بانک مرکزی در آمریکا با عناوینی مانند «دست اندازی آمریکایی ها به اموال ایران»، «دزدی خیابانی» و... از سوی مسئولان عالی رتبه ایران مطرح شده است. به گزارش پایگاه اطلاع رسانی دولت، هیات وزیران کارگروهی را با مسئولیت وزیر امور اقتصادی و دارایی مامور بررسی حکم توقیف دو میلیارد دلار از اموال جمهوری اسلامی ایران در آمریکا و پیگیری استیفای این حقوق کرده است. علی طیب نیا، وزیر امور اقتصادی و دارایی، مسئولیت این کارگروه را برعهده دارد و وزرای امور خارجه، اطلاعات، دادگستری و رئیس کل بانک مرکزی جمهوری اسلامی ایران، عضو آن هستند. براساس آنچه در جلسه هیات وزیران مقرر شده، این کارگروه موظف شده است در جلسه بعدی هیات دولت در روز یکشنبه، حکم دادگاه آمریکایی در زمینه توقیف دو میلیارد دلار از اموال دولت را از ابعاد مختلف، ازجمله تعیین عوامل دخیل در این باره، به صورت جامع و دقیق بررسی و برای پیگیری و استیفای حقوق دولت جمهوری اسلامی ایران پیشنهاد لازم را ارائه کند. اما بااین حال راه سختی در پیش است؛ راهی که به کمک سخنان نسنجیده محمود احمدی نژاد در زمان ریاستش بر کرسی دولت، آسان شد. مشخص است که مهم ترین علت وضعیت فعلی و بلوکه شدن دو میلیارد دلار ایران، دخالت های غیرقانونی محمود احمدی نژاد در سیستم مستقل بانکی کشور بوده است. او بارها در سخنانی که در تایید رفتارش بود، بر اداره بانک مرکزی از سوی شخص خود، مهر تایید زد و همین مسئله بود که در دادگاه های آمریکا به آن استناد شد. آمریکا در پرونده پترسون، مشخصا بر گفته های احمدی نژاد و دولتی بودن بانک مرکزی ایران تاکید کرده است. احمدی نژاد با دخالت گسترده در سیاست های پولی و مالی کشور و تغییر آن دسته از روسای بانک مرکزی که او را در اقدامات غیرکارشناسی همراهی نمی کردند، استقلال نداشتن بانک مرکزی را به رخ کشید و بهانه ای داد به دست شاکیان این پرونده که به دنبال دریافت غرامت برای خانواده های نظامیان آمریکایی کشته شده در حملات سال 1983 به پایگاه نیروهای تفنگداران دریایی این کشور در بیروت بودند. من دستور می دهم به گزارش ایرنا، در لایحه ای که خواهان (شاکی آمریکایی) در سال 1390 به دادگاه آمریکایی مبنی بر اینکه بانک مرکزی ایران فاقد استقلال است و همانند ارگان و نماینده دولت عمل می کند، ارائه داده، آمده: «دولت ایران به قدری بانک مرکزی را کنترل می کند که بانک مرکزی هیچ استقلالی ندارد. کنترل دولت بر بانک مرکزی آن قدر زیاد است که رابطه اصیل و عامل میان آنها برقرار است... قانون پولی و بانکی، ترتیب انتصاب رئیس کل بانک مرکزی را که عالی ترین مقام آن است، مشخص کرده است اما دولت تاکنون نگذاشته است دوره پنج ساله روسای کل بانک مرکزی تمام شود و آنها را زودتر برکنار کرده. در آگوست سال 2007 دولت، ابراهیم شیبانی را وادار به استعفا کرد. در سال 2008 به طهماسب مظاهری فشار آوردند که استعفا بدهد. او استعفا نداد و رئیس دولت با نقض قانون پولی و بانکی، شخص دیگری را به جای او منصوب کرد. هیات وزیران در جلسات خود مکررا دستور می دهد که بانک مرکزی برای اهداف دولت وام و تسهیلات بدهد؛ مثلادر جلسه 26 هیات وزیران در 15 مارس 2007، هیات وزیران دستور داد که 50میلیارد ریال وام برای ازدواج، درمان، آموزش و مسکن داده شود. در 20 آوریل سال 2007 نیز در جلسه 27 هیات وزیران، به بانک مرکزی دستور داده شد که 150 میلیارد ریال برای همین اهداف وام بدهد. دولت در سیاست های پولی بانک مرکزی نیز مداخله کرده است. همه تصمیمات مهم در سیاست پولی در ایران مستقیما از سوی دولت گرفته می شوند و در این زمینه حتی با شورای پول و اعتبار مشورت هم نمی شود. در آگوست سال 2007 دولت اعلام کرد شورای پول و اعتبار را منحل کرده است. برحسب اعلام مطبوعات، همین امر بود که منتهی به استعفای شیبانی شد. در 14 جولای سال 2009 خبرگزاری مهر اعلام کرد این شورا در دوسال تنها یک جلسه داشته است. در 16 آوریل سال 2008 رئیس دولت در یک سخنرانی به تشریح دستورات خود به بانک مرکزی پرداخت. تعیین سیاست پولی یکی از مولفه های کلیدی سیاست پولی در ایران است. رئیس دولت از زمانی که سر کار آمده اصرار کرده است که نرخ سود بانکی پایین نگه داشته شود. در حالی که بیشتر اقتصاددانان از این امر انتقاد می کنند. رئیس دولت برای اعمال این نظر، حتی اقدام به برکناری روسای کل بانک مرکزی و انحلال شورای پول و اعتبار کرده است. در نتیجه سیاست رئیس دولت برای کاهش نرخ سود بانکی، نرخ سود کاهش یافته است و تقاضای وام و تسهیلات افزایش یافته است. در نتیجه تنها افرادی که ارتباطات سیاسی دارند، می توانند تسهیلات و وام به دست آورند و این امر، هم فساد را گسترش داده و هم قدرت رئیس دولت را افزایش داده است. حتی در داخل ایران نیز مقامات رسمی اذعان می کنند بانک مرکزی استقلال ندارد و از این امر انتقاد می کنند. در 10 ژوئن سال 2006 شیبانی که رئیس کل وقت بانک مرکزی بود، خواستار استقلال بیشتر بانک مرکزی شد. وقتی وی برکنار شد، روزنامه ها نوشتند عامل اصلی استعفای وی استقلال نداشتن بانک مرکزی بود. نمایندگان مجلس نیز بارها از این اقدامات رئیس دولت انتقاد کرده اند و از اینکه رئیس دولت به بانک مرکزی دستور می دهد که وجوهی را به حساب دولت واریز کند، ایراد گرفته اند. رئیس دولت نیز ابایی نداشته است از اینکه اعلام کند بانک مرکزی را کنترل می کند. رسانه های ایران نقل کرده اند که او در سخنرانی های خود گفته است: «من به بانک مرکزی دستور می دهم». رئیس دولت در پاسخ به این سوال که رابطه میان بانک مرکزی و دولت چیست، اظهار کرده است: «قانون اساسی ما به این امر تصریح کرده است. جریان سرمایه و پول باید از سوی دولت کنترل شود. این قانون است و قانون کشور باید اجرا شود».اطلاعیه دفتر احمدی نژاد از کنار همه این اطلاعات و اتفاقات می گذرد. ترجیح می دهد به جای یک پاسخ استدلالی و مستند، بیانیه ای سیاسی صادر کند و بازی کی بود، کی بود، من نبودم راه بیندازد. چکیده اطلاعیه دفتر احمدی نژاد این است که شما(دولت فعلی) هستید که به دولت آمریکا اعتماد کرده اید و با آنها ملاقات می کنید، پس حالانتیجه این اعتماد را ببینید. سوالی که اطلاعیه دفتر احمدی نژاد عمدا بی پاسخ می گذارد و احتمال هم نمی دهد برای مخاطبان مطرح شود این است: شمایی که تا این اندازه به دولت آمریکا بی اعتماد بودید از چه رو اقدام به خرید اوراق قرضه و نگهداری در آمریکا کردید! از چه رو در دادگاهی که شرکت در آن به منزله تایید صلاحیت آن بود شرکت کردید؟ از چه رو مصوبه شورای عالی امنیت ملی را نادیده گرفتید و سوال های دیگر.... 
                