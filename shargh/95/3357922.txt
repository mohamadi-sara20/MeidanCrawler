شنبه ۲۵ اردیبهشت ۱۳۹۵
-----------------------------------------
یادداشت
-----------------------------------------
آیا به مردم می گویند؟
-----------------------------------------

                    آیا آقای روحانی به وعده جدید خود عمل خواهد کرد؟ بنا بر اخبار منتشرشده، آقای رئیس جمهور گفته اند «گزارش بلوکه شدن اموال ایران را برای مردم منتشر می کنیم». ماجرا مربوط است به مصادره دو میلیارد دلار دارایی ایران در آمریکا به رای دیوان عالی ایالات متحده. تاکنون معمولادولت ها برای انتشار بسیاری از اخبار و گزارش ها که دانستن آنها در زمره حقوق اساسی ملت بوده است، خساست فراوان داشته و همان سنت دیرینه بر دولت حاکم بوده است که دوست دارند اصل را بر انتشارنیافتن درست و دقیق اخبار و اطلاعات قرار دهند؛ می گویند و می گذرند. آنچه هم که گفته می شود، عمدتا در جریان رقابت با رقیب سیاسی به کار می آید. آقای روحانی البته نگفته است که این گزارش کی و چگونه منتشر می شود. قاعدتا این کار باید به زودی و قبل از اینکه ماجرا مانند بسیاری موارد دیگر به بوته فراموشی سپرده شود، صورت گیرد. از سیاق عبارت چنین می توان فهمید که این گزارش باید مکتوب باشد و به شکل بیانیه رسما به اطلاع عموم برسد. در دولت کنونی تاکنون رسم بر این بوده است که معاون رئیس جمهور، آقای جهانگیری یا بعضی وزرا در یک مصاحبه یا یک سخنرانی، اشاره ای به یک موضوع درباره یک سوءاستفاده مالی کرده و گذشته اند و موضوع، حداقل در حد افکار عمومی، به بایگانی سپرده شده است. در گزارشی که آقای رئیس جمهور به آن اشاره کرده است، قاعدتا باید جزئیات را به اندازه ای روشن کند که از این واقعه مهم رمزگشایی کرده و بتواند قصور یا تقصیرهایی را که در ماجرای خرید دو میلیارد دلار اوراق قرضه رخ داده است، به شکلی حقیقت جویانه، بی طرفانه و به دور از رقابت های سیاسی میان دولت و مخالفانش روشن کند. اگر قرار بر کشف حقیقت باشد، نه منازعه سیاسی، از جمله پرسش های جدی که در این گزارش باید به دقت و با ذکر تاریخ ها روشن شود، حداقل چند چیز است:ایده خرید اوراق قرضه به ارزش دو میلیارد دلار در ایالات متحده آمریکا چه زمانی و از سوی چه نهادها یا چه کسانی مطرح شده است؟ بررسی های کارشناسی این ایده، از نظر اقتصادی و سیاسی چه مقدار بوده و نظرات کارشناسان ذی ربط برای این معامله چه بوده است؟ پیش از انجام معامله و پس از آن آیا از سوی انواع سازمان ها و مقامات ذی ربط هشدارها و اخطارهای احتیاطی داده شده بود؟ مراجع رسمی که برای انجام این معامله مداخله کرده و تصمیم گرفته اند چه کسانی بوده و در چه تاریخ هایی این تصمیمات گرفته شده اند؟ پس از انجام معامله، چه نظارتی بر کار بوده و مراجع رسمی آن، کدام سازمان ها بوده اند؟ پس از طرح ادعای بازماندگان انفجار بیروت علیه ایران......در محاکم آمریکایی که سال ها در جریان بود، اقدامات دفاعی ایران در محاکم آمریکایی چه بوده و از سوی چه سازمان هایی مدیریت می شده؟مشاوران حقوقی و وکلای ایران در این پرونده چه اقداماتی انجام داده بوده اند؟ در جریان محاکمه، آیا این پیش بینی وجود داشته که در صورت محکومیت ایران، احتمال اجرای رای از طریق توقیف دارایی های ایران در آمریکا، ازجمله دو میلیارد دلار اوراق قرضه، وجود دارد یا نه؟ و اگر چنین است، درباره آنچه تصمیمی گرفته شده است؟ آقای رئیس جمهور این را نیز گفته اند که پرونده را به قوه قضائیه ارسال خواهند کرد. این به آن معناست که در جریان این ماجرا یا جرم و جرائمی رخ داده است یا اینکه فرد یا افرادی از کارکنان و ماموران دولت از نظر حقوقی مرتکب «تقصیر» شده اند و بر اثر آن خسارتی به دولت و ملت ایران وارد شده و غیر از مسئولیت کیفری، از باب مسئولیت مدنی نیز ضامن اند. در غیر این دو حالت، جایی برای ارسال پرونده به قوه قضائیه نیست. این گزارش هرچند در این قسمت شاید نتواند نامی از اشخاص ببرد، اما باید نشان دهد در جریان این ماجرا، از نظر نویسندگان گزارش چه جرائم یا تقصیرهایی رخ داده است. در سال های اخیر، اخبار فراوانی درباره انواع سوءاستفاده ها یا سوءمدیریت های مالی در دولت احمدی نژاد منتشر شده است. احیا و احقاق حقوق ملت نیازمند آن است که این گزارش ها مشمول نسیان یا اغماض نشوند و اگر هم کاری درباره آنها شده است، افکار عمومی بی خبر نماند. آیا این بار آقای رئیس جمهور به وعده خود عمل خواهد کرد و چنین گزارشی منتشر خواهد شد؟ آیا می توان امیدوار بود تنظیم و انتشار چنین گزارشی به شکلی بی طرفانه، فتح بابی باشد برای گردش آزاد اطلاعات در دولت در مسیر حراست از منافع ملت؟ اگر قرار به انتشار چنین گزارشی باشد، مسلما نباید به طول بینجامد. باید منتظر بود.
                