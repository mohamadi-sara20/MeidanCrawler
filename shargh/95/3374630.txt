یک‌شنبه ۲۳ خرداد ۱۳۹۵
-----------------------------------------
سرمقاله
-----------------------------------------
قانون آزمایشی قانون گذار بی تجربه
-----------------------------------------

                    سوءاستفاده ها و سوءبرداشت هایی که در عمل از مفهوم قانون آزمایشی می شود، اهمیت موضوع را بیش از پیش برای ما روشن می کند. داستان قوانین آزمایشی و برخی رخدادهای سیاسی – حقوقی دیگر در کشور واقعا دل آدمی را پرنهیب و انسان را از نشیبی که ممکن است دولت ها دچار آن شوند، نگران می کند. در آغاز سخن، برای ایجاد اشتراک بین الاذهانی ناچاریم برداشت خود را از مفاهیم سه گانه قانون، قانون آزمایشی و وضعیت استثنایی روشن کنیم. پرسش نخست این است که قانون چیست و چگونه تعریف می شود؟ دست کم می توان از قانون دوگونه تعریف ارائه داد: یکم. قانون، آن چیزی است که پارلمان آن را طی آیینی خاص تصویب می کند و رئیس دولت آن کشور نیز آن را امضا و ابلاغ می کند (نظریه فرم گرایی). برمبنای این تعریف، هرآنچه از صافی قانون گذار یا همان پارلمان عبور نکرده باشد، نمی توان آن را قانون نامید و برعکس، هرآنچه را که از خلال آیین ها و تشریفات تقنینی بیرون بیاید، می توان قانون نامید. این نظریه، آسیب های خاص خود را دارد که برخی از آنها را در دوره های قبلی ریاست جمهوری در اختلاف میان مجلس و دولت مشاهده کرده ایم. دوم. قانون، ابزاری برای تنظیم عقلایی امور است که یک جوهره خاص به نام هنجاریت دارد. هنجاریت (بایدانگاری و الزام آوری)، با مفاهیمی همچون عمومیت، شفافیت و ثبات همراه است. اگر قانونی تمام مراحل آیینی را طی کند؛ اما فاقد یکی از این ویژگی ها باشد، قانون نیست.در نظریه دوم، برای آنکه مصوبه ای را قانون بنامیم، باید برخی از ویژگی های ذاتی مانند هنجاریت را برای آن در نظر بگیریم. به عنوان مثال، در این رویکرد، اگر پارلمان مصوبه ای را وضع کند که فاقد عنصر هنجاریت باشد، در اصطلاح به آن قانون خنثی (neuter) گفته می شود؛ یعنی قانونی که فاقد حکم و فاقد امر و نهی و عنصر الزام است.پرسش دوم؛ قانون آزمایشی، چگونه قانونی است؟ قانون آزمایشی قانون و هنجاری نامطمئن است یعنی اطمینانی به حاکمیت علی الدوام آن وجود ندارد و ممکن است پس از سپری شدن دوره آزمایشی مطلقا کنار گذاشته شود. پس چنین قانونی فاقد قدرت لازم برای تولید امنیت حقوقی است.از یک منظر و در دیدگاه کلی شاید بتوان گفت: قانون آزمایشی، قانونی ناشایسته و حاکی از ناپختگی نظام سیاسی- اداری است. وضع چنین قانونی نشانگر آن است که نظام حکمرانی هنوز درباره موضوع قانون به نتیجه قاطعی نرسیده و به گونه ای در حیرت به سر می برد. قانون گذار با وضع قانون آزمایشی به نوعی به بی تجربگی خود اذعان می کند.به قول حافظ:هرچند که آزمودم از وی نبود سودممن جرب المجرب حلت به الندامهگرچه می توان از منظری دیگر وضع چنین قوانینی را نشانه ای از دوراندیشی پارلمان هم دانست. دور اندیشی و عمل به اصل احتیاط بی شک از اصول عملیه فقه و حقوق عمومی است و نمی توان یک سر آن را نادیده گرفت. اما به نظر می رسد در کشور ما سبب اصلی روی آوردن به قانون آزمایشی چیز دیگری است. بی تعارف باید گفت علت روی آوردن به قانون آزمایشی در اغلب موارد، فقدان حکمت تقنینی، تنبلی پارلمانی و غیبت جدی حقوق دانان در نهادهای قانون گذاری است.صرف نظر از این مسائل، ویژگی های یک قانون آزمایشی را می توان این گونه برشمرد:1- توقیت 2- نظام ارزیابی پسینی«موقت» بودن را هم نباید با «موجل» بودن یکسان دانست.قانون موجل، قانونی است که اجرای آن به زمان خاصی در آینده موکول می شود. اما قانون موقت، قانونی است که برای بازه زمانی محدود و خاصی تصویب، اجرا و سپس ملغی می شود. با این وصف، شاید بتوانیم قانون آزمایشی را شبه قانون هم بدانیم. چون اولافاقد عنصر ثبات است. ثانیا همه مراحل قانون گذاری را طی نکرده و محصول اراده واقعی پارلمان نیست و به امنیت حقوقی هم کمک چندانی نمی کند. پرسش سوم، به مفهوم وضعیت استثنایی برمی گردد. وضعیت استثنایی، به وضعیت آنرمالی گفته می شود که اعمال قواعد عادی در آن ممکن نیست. در اینجا، آنرمالیته در مقابل نرمالیته قرار دارد. به طورمثال، در کشوری که جنگ، انقلاب، تروریسم، بحران های اقتصادی- اجتماعی، حوادث طبیعی (زلزله، سیل و...) رخ داده است، گفته می شود وضعیت استثنایی و آنرمال است. درچنین وضعیتی حاکمیت قانون مخدوش و قواعد حقوقی تعلیق می شوند. گرچه درباره حاکمیت قانون در وضعیت استثنایی دیدگاه های مختلفی مطرح شده است. اما به طور خلاصه می توان گفت: قانون حاکم بر ایام عادی در این برهه قابل اعمال نیست. به باور نگارنده، اصل 79 قانون اساسی و بند 8 اصل 110 در حقوق ایران از مصادیق این حالت است. اصل 85 قانون اساسی جمهوری اسلامی ایران به مسئله قانون آزمایشی اشاره می کند. اصل 85 تصریح می کند: «سمت نمایندگی قائم به شخص است و قابل واگذاری به دیگری نیست و مجلس نمی تواند اختیار قانون گذاری را به شخص یا هیاتی واگذار کند. اما در موارد ضروری می تواند اختیار وضع بعضی از قوانین را با رعایت اصل هفتادودوم به کمیسیون های داخلی خود تفویض نماید. در این صورت این قوانین در مدتی که مجلس تعیین می نماید به صورت آزمایشی اجرا می شود و تصویب نهایی آنها با مجلس خواهد بود. همچنین مجلس شورای اسلامی می تواند تصویب دائمی اساسنامه سازمان ها، شرکت ها، موسسات دولتی یا وابسته به دولت را با رعایت اصل هفتادودوم به کمیسیون های ذیربط واگذار کند و یا اجازه تصویب آنها را به دولت بدهد. در این صورت مصوبات دولت نباید با اصول و احکام مذهب رسمی کشور و یا قانون اساسی مغایرت داشته باشد. تشخیص این امر به ترتیب در اصل نودوششم با شورای نگهبان است.افزون براین، مصوبات دولت نباید مخالف قوانین و مقررات عمومی کشور باشد و به منظور بررسی و اعلام مغایرت نداشتن آنها با قوانین مزبور باید ضمن ابلاغ برای اجرا به اطلاع رئیس مجلس شورای اسلامی نیز برسد». توجه به واژه «ضروری» در این اصل بسیار بااهمیت است. «ضرورت» عمل یا امری است که با هنجار و امر عادی برخورد می کند. در برخی از نوشته ها نیز گفته شده ضرورت، قانون است. لامارک، حقوق دان فرانسوی هم ضرورت را متعلق به همه زمان ها و همه نظام های سیاسی می دانست. دکتر محمدجعفر جعفری لنگرودی، حقوق دان شهیر کشورمان در ترمینولوژی حقوق «ضرورت» را این گونه تعریف می کند: «عذری است که به موجب آن ارتکاب پاره ای از امور ممنوعه مجاز است مانند انسان گرسنه و در شرف هلاک که می تواند از مال غیر بدون اذن او به قدر سد جوع بردارد و بعد عوضش را بدهد». همین مورد است که گفته اند: «ما ابیح للضروره یتقدر بقدرها؛ به قدر رفع ضرورت می توان مرتکب امر ممنوع شد».حقوق دان های دیگر هم کم وبیش همین مفهوم را از ضرورت به تصویر کشیده اند. ژرار کورنو در صفحه 599 لغت نامه حقوقی خود می گوید: «ضرورت، حالت وخیمی است که انسان گزینه های مختلف را از دست می دهد و به راه حل های خارق العاده روی می آورد». پس، می توان این گونه برداشت کرد که قانون گذار اساسی در اصل 85 بهره گیری از ابزار قانون آزمایشی را به طور انحصاری و اختصاصی برای موقعیت های ضروری و استثنایی تجویز کرده است. به دیگر سخن، کاربست این ابزار به صورت دائم ممنوع است و با نیت قانون گذار اساسی ناسازگار است. نیت قانون گذار اساسی در اصول مختلف قانون اساسی عیان شده است. اصل 58، اعمال قوه مقننه به معنای مصطلح کلمه را از طریق مجلس شورای اسلامی می داند که از نمایندگان منتخب مردم تشکیل می شود. پس اصولاقانون گذاری از طریق کمیسیون های مجلس یا نهادهای دیگر خلاف قاعده و ناقض این اصل و صدر اصل 85 است که سمت نمایندگی را قائم به شخص می داند که نمی توان آن را به دیگری واگذار کرد. مجلس نمی تواند اختیار قانون گذاری را به شخص یا هیاتی واگذار کند. چنین تفویضی باید صرفا به قدر ضرورت و در ایام ضرورت صورت گیرد. مدعای ما روشن است، نظام حقوقی ما در کاربست قانون آزمایشی زیاده روی کرده است و از هدف قانون گذار اساسی دور شده است. موقت و آزمایشی بودن برخی از قوانین راهبردی، مانند قانون مجازات، قانون آیین دادرسی و قانون مدیریت خدمات کشوری نشانه خوبی نیست.برای رفع این معضل اولا، باید به بازنگری در مفهوم تفکیک قوا در ایران پرداخت و از تجارب راسیونالیسم پارلمان در فرانسه بهره گرفت. ثانیا، تا حد امکان از تصویب قانون به صورت آزمایشی بپرهیزیم؛ چون مغایر فلسفه ضرورت گرایانه اصل 85 است. قانون را دائمی تصویب کنیم و ایرادات آن را با طرح ها و لوایح بعدی اصلاح کنیم. ثالثا، قانون گذاری تفویضی را به معنای دقیق آن به رسمیت بشناسیم. رابعا، حجم قانون گذاری پارلمانی را کاهش دهیم و دست مجریه را در تمشیت امور بازتر بگذاریم. پارلمان باید به ناظر تبدیل شود. سال ها پیش، از بحران پارلمانتاریسم در ایران سخن گفتم و امروز هم به کیفیت انتخابات برگزارشده و ترکیب حقوقی مجلس دهم چندان خوش بین نیستم.از منظر حقوق تطبیقی هم می توان به مسئله قانون آزمایشی نگریست. در فرانسه از بازنگری سال 2003 به بعد قانون گذار آزمایشی در سطح شوراهای محلی به رسمیت شناخته شد. نگاه قانون گذار فرانسوی به قانون آزمایشی متفاوت از نگاه قانون گذار ایرانی است. در فرانسه، تا سال 2003 از پذیرش چنین قانونی خودداری می شد؛ اما در بازنگری 28 مارس 2003 قانون آزمایشی به عنوان ابزاری برای توسعه و تقویت تمرکززدایی اداری پذیرفته شد. هم اکنون بند یک ماده 37 و بند 4 ماده 72 قانون اساسی 1958 به این موضوع اشاره می کند.«تجربه تقنینی محلی» Expérience législative locale مجوزی است که قانون گذار برای اجرای یک سیاست عمومی خارج از اختیارات قانونی اش به واحد محلی برای دوره ای مشخص اعطا می کند.قانون سازمان دهنده یکم آگوست سال 2003 نیز با الهام از قانون اساسی، صلاحیت وضع آیین نامه آزمایشی را به واحدهای محلی اعطا می کند. (art.LO1113-1 a LO 1113-7 CGCT)به این صورت، درحقوق اساسی فرانسه آزمایش یا تجربه اختیار بسیار چارچوب بندی شده ای است که قانون گذار به واحد سرزمینی واگذار می کند.قانون صادرکننده مجوز باید به دقت موارد زیر را مشخص کند:1. موضوع آزمایش.2. دوره آزمایش (حداکثر پنج سال).3. ویژگی های واحدهای محلی ای که می توانند به آزمایش مد نظر اقدام کنند.4. قوانین و مقرراتی که واحد محلی می تواند از طریق وضع قانون آنها را نسخ کند.5. قانون آزمایشی نمی تواند حق ها و آزادی ها را لغو کند.متعاقبا، واحدهای محلی با وضع مصوبه مدللی نظر خود را مبنی بر آمادگی برای استفاده از اختیارات اعطایی قانون گذار به دولت اعلام می کنند. دولت هم با صدور تصویب نامه ای سیاهه واحدهای محلی پذیرفته شده برای انجام آزمایش را تعیین می کند.پیش از پایان زمان آزمایش، دولت گزارش ارزیابی Rapport d’évaluation را به پارلمان تقدیم می کند.پارلمان پس از بررسی گزارش دولت، یا تصمیم به تمدید و تغییر (حداکثر برای سه سال) آن می گیرد یا آن را به کلی رها می کند یا به حفظ و تعمیم آن می پردازد. استفاده از قانون آزمایشی در عمل بسیار کم رخ می دهد.
                