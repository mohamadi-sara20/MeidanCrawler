شنبه ۶ آذر ۱۳۹۵
-----------------------------------------
سرمقاله
-----------------------------------------
جای خالی فقیه روزآمد
-----------------------------------------

                    «اگر بنده کاری کرده ام که نباید می کردم یا ترک فعلی کرده ام که باید انجام می دادم، از همه عذر می خواهم، از همه حلالیت می طلبم. من از طرف خودم حرف می زنم، به دیگران کاری ندارم. من از کارهای کرده و نکرده خودم نگرانم. اگر همه ما درست عمل کرده بودیم وضع این نبود؛ ولی گمان می کنم همه ما، همه مسئولان، از سابق تاکنون، باید از مردم عذرخواهی کنیم. ضرورت این کار البته برای مسئولانی که در لباس روحانیت اند، بیشتر است...»؛ اینها بخش هایشی از سخنان مرحوم آیت الله موسوی اردبیلی در سال 91 است. شاید غالب مردم ایران ایشان را به عنوان یکی از یاران نزدیک مرحوم امام(ره) در مسئولیت های مهم و دشوار کشور مانند عضو شورای انقلاب، دادستان کل کشور، رئیس دیوان عالی کشور و خطیب جمعه تهران و بعد از آن به عنوان یکی از مراجع تقلید شیعه شناخته باشند؛ اما شاید نکاتی از این فقیه فرهیخته و فاخر برای برخی چندان آشکار و آشنا نباشد. نگارنده که نزدیک به 30 سال با این دانشی مرد اخلاق و ادب و ادیب سر آشنایی و خدمت گزاری و مرافقت و مصاحبت داشته، بر آن است تا نکاتی را که از ویژگی های کم نظیر او بود بیان کند.1 تلاش و تکاپو در خدمات فرهنگی و اجتماعی2 ویژگی های معرفتی و دستگاه فکریبراساس روایتی که خود بارها بیان می کرد، در سال های پیش از انقلاب در باور این مرجع فقید نشسته بود که باید پایه های تربیتی نسل امروز را در آموزش وپرورش بنا کرد.با بنیان مدارس مفید در تهران - که هم اکنون یکی از مدارس مهم در کشور به شمار می آید- باور خود را چنین بارور کرد و این مدارس از رهاورد فکری این عالم دینی در روزگاران پیش از انقلاب است. او با اینکه یک عالم دینی و حوزوی بود و سال ها در قم و نجف از مراجع بزرگی مانند آیات عظام بروجردی، داماد و خوئی بهره برده و از سطوح عالی حوزه تا دروس خارج سال ها تدریس کرده بود؛ اما آفاق فکری او فراتر از حوزه ها گسترش داشت. برای تربیت و اسلامی کردن نسل امروز فقط دانش حوزوی به شیوه های سنتی را کافی و کارآمد نمی دانست. روزگاری در کنار عالمانی نامدار مانند شهید مطهری و شهید بهشتی که با هم تبادل فکری و همدلی زیادی داشتند، این موضوع را در میان گذاشته بود؛ دنبال راهی بود که با حفظ چارچوب سنت دینی، زبانی نو و روشی کارآمد بجوید تا بتواند نسل بحران زده امروز را در بستری انسانی و اسلامی هدایت کند. شبهاتی که همواره بر دین وارد می شد، ذهن او را سخت درگیر می کرد تا راهی علمی بجوید و نسل جوان را در برابر شبهات با برهان قانع کند. تاسیس دانشگاه مفید - که یکی از دانشگاه های معروف و معتبر و شناخته شده در سطح جهان است- نتیجه سال ها تلاش فکری او بود. همواره می کوشید دانش آموختگان حوزه را با زبان دانشگاه آشنا کند و شاید نخستین مرجعی بود که استادان برجسته دانشگاه را برای افزایش دانش و بینش طلاب درباره حوزه دعوت کرد که مرکز آن، دانشگاه مفید به شمار می رفت. در کنار خدمات مهم فکری و فرهنگی خدمات اجتماعی او را باید به یاد آورد؛ موسسه خیریه مکتب امیرالمومنین با همت این فقیه نامدار در همین راستا تاسیس شد تا برای کسانی که تمکن مالی ندارند از این راه چاره ای بجوید.از دوستان برجسته آیت الله موسوی اردبیلی که همواره او را به نیکی یاد می کرد، مرحوم آقای عالی نسب بود که از مشاوران فکری ایشان به شمار می رفت. نگارنده شاید انسانی به شایستگی، برجستگی، صداقت و پاکی آقای عالی نسب کمتر دیده باشد؛ او، آیت الله موسوی اردبیلی را به عنوان عالمی آگاه نیک می شناخت و به عنوان مشاور نخست وزیر دوران جنگ، مسائل و مشکلات اقتصادی را با آیت الله اردبیلی در میان می گذاشت و از تسلط ایشان بر اقتصاد، به عنوان یک روحانی تمجید می کرد.2 از ویژگی های معرفتی آیت الله موسوی اردبیلی عقل گرایی و توجه به مقتضیات زمان بود؛ او چون در متن حوادث، به ویژه در دوران تصدی ریاست قوه قضائیه با مسائل جدیدی مواجه شده بود بر این باور بود که با تمسک به برخی از نصوص نمی توان مشکلات اقتصادی و اجتماعی جامعه امروز را حل کرد. ایشان باب عقل گرایی و توجه به مقتضیات زمان را در نگاه های فقهی خود گشوده بود. از یاد نمی برم روزی در یکی از درس های اقتصاد خود، در سال های 1365 و 1366 که هفته ای یک بار در قم تشکیل می شد، اظهار داشت که مسائل اقتصادی چیزی نیست که برای آن ملاک های غیبی و تعبدی تصور شود. باید عقل و دانش روز را در حل مسائل اقتصادی که سری در فقه دارد به کار گرفت. تجربه ای که در دوران تصدی خود در قوه قضائیه اندوخته بود نگاه دیگری به جرم و مجازات داشت که با روش های سنتی موجود متفاوت بود؛ بنابراین نخستین کتابی که در دوران مرجعیت خود تالیف کرد کتاب فقه القضاء با اجتهادی نو و نگاهی تازه بود. آزادی و استقلال فکری از خصائص دیگر این فقیه بزرگوار بود که در دستگاه معرفتی او تاثیر گذاشته بود. مسئله حقوق بشر از مسائلی بود که برای او بسیار پراهمیت به شمار می رفت. سمینارهای حقوق بشر که در دانشگاه مفید برگزار شد مورد توجه ایشان بود. دانشمندانی از ادیان مختلف و دانشگاه های دنیا به قم می آمدند، با ایشان ملاقات می کردند و به راحتی و آرامش خاطر نظرات خود را بیان می داشتند و شیفته نظرات ایشان می شدند. هیچ گاه از هیچ فکری نمی هراسید و با سماحت و سهولت سخنان دیگران را گوش می کرد و اگر قابل نقد بود با بیان شیوا و چهره ای آرام آن را به نقد می گذاشت. به خاطر هوش و حافظه خوب و نیرومندی که داشت اشعار و خاطره های زیادی تا همین روزگار آخر عمر خود در حافظه داشت و فوق العاده شیرین و جذاب بیان می کرد. هیچ گاه نشاط علمی او کاسته نشد. همیشه و همواره جلوی خود کتاب یا متنی را گشوده داشت و مشغول خواندن یا تصحیح آن بود. هفته ای چند جلسه علمی از سوی برخی از استادان حوزه و دانشگاه در محضر ایشان تشکیل می شد؛ با حوصله زیادی که با این کهولت سن داشت، می نشست و مباحث را گوش می کرد و در پایان نظر خود را ابراز می داشت. او این شعر شیرین حافظ شیراز را شیوه زندگی خود کرده بود:«گوهر معرفت اندوز که با خود ببری/ که نصیب دگران است نصاب زر و سیمدام سخت است مگر یار شود لطف خدا / ورنه آدم نبرد صرفه به شیطان رجیم».خداوند او را در جایگاه صدق و نزد «ملیک مقتدر» قرارش دهد.
                