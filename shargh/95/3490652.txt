یک‌شنبه ۱۲ دی ۱۳۹۵
-----------------------------------------
سرمقاله
-----------------------------------------
تخریب بی فایده آمار اقتصادی
-----------------------------------------

                    واکنش های غیرکارشناسی گروه ها و جریانات مخالف دولت درباره نرخ رشد اقتصادی شش ماهه نخست سال 95، گویای این حقیقت است که احتمالاقرار است حوزه اقتصادی به عنوان ناکامی دولت یازدهم مطرح شود و حالاجریان مذکور نگران اعلام این نرخ و تاثیر آن بر برخی گشایش های احتمالی اقتصادی در زندگی مردم است. بانک مرکزی به تازگی اعلام کرده است که در فصل بهار امسال که آمار آن شهریورماه اعلام شد، رشد اقتصادی کشور 4/5 درصد بود و در فصل تابستان امسال نیز میزان رشد اقتصادی 2/9 درصد محاسبه شد که بر این اساس متوسط رشد شش ماه نخست امسال 4/7 درصد برآورد شده است؛ البته مسئولان این نهاد تاثیرگذار کشور تاکید کرده اند بخشی از رشد اقتصادی ناشی از روندی است که در بخش تولید نفت از دو ماه پایانی سال 94 آغاز شد و شاهد بازگشت تولید به سطح پیش از تحریم و رشد چشمگیر در این بخش بوده ایم؛ اما در بخش غیرنفتی اقتصاد نیز روند روبه رشدی نسبت به سه ماهه نخست سال مشاهده می شود و بخش های کشاورزی، خدمات و صنعت روند صعودی را آغاز کرده اند که می توان نشانه های آغاز خروج اقتصاد کشور از رکود را در آنها مشاهده کرد. در گذشته در حسابداری ملی ایران، محاسبات به صورت سالانه اتفاق می افتاد و رشد فصلی یا نیم سال، محاسبه نمی شد. امروز شتاب تحولات اقتصادی در جهان به گونه ای است که حرکت نهادهای رسمی کشور برای محاسبه آمار فصلی و نیم سال را حتما باید نوعی پیشرفت دانست. در کشورهای مختلف دنیا، حتی محاسبات ماهانه انجام می شود. به یاد دارم در ژاپن، هر ماه گزارش عملکردهای کلان در آژانس برنامه ریزی ژاپن محاسبه می شد و روی آن حساب می کردند. در گذشته آمارهای فصلی و نیم سالی در بانک مرکزی تعدیل و اصلاح می شد. در اینکه این آمار برای سیاست گذاری کشور و البته تخمین بازار از سوی بخش خصوصی و همه سرمایه گذاران راهگشاست، شکی نیست. دولت هم ادعا نکرده این آمار به مفهوم حل شدن مشکلات اقتصاد کشور است؛ مشکلاتی که از قضا بخش عمده آن ناشی از منهدم کردن ساختار برنامه ریزی و نظارت اقتصادی در دولتی است که از قضا دولت همیشه محبوب مخالفان روحانی است. منتقدان نگران هستند که مردم این آمار را به مفهوم آغاز گشایش اقتصادی تلقی کنند درحالی که وقتی چنین ادعایی در دولت وجود ندارد و آنها صرفا ابراز امیدواری می کنند که با تداوم این روند بتوانند به اشتغال، بهبود فضای کسب وکار و رونق اقتصادی کمک کنند، مخالفان دولت هم بهتر است منطقی و عالمانه تر اظهارنظر کنند. مسابقه سیاسی برای حمله به آمارهای رسمی علاوه بر آنکه بی انصافی یک جریان سیاسی را نشان می دهد، کمکی به منافع ملی نمی کند. اینکه فردی که خود را نامزد انتخابات می داند، در اولین گام به سراغ آمارهای اقتصادی رسمی کشور می رود، یعنی از گذشته و نارضایتی مردم از رفتارهای تخریبی، درس نگرفته است. نگاه اغراق شده و خیلی مثبت به چنین آمارهایی یا منفی نگری پیرامون آن، هر دو به یک اندازه اشتباه است. دولت یازدهم در این سه سال همه همت خود را معطوف به کنترل تورم و خروج از رکود و ایجاد رونق اقتصادی کرده است. دولت تلاش کرده موانع خارجی و تحریم ها را از سر راه بردارد، سقوط آزاد قیمت نفت را مدیریت کند و با دیپلماسی صحیح نفتی، هم تولید نفت را که در دولت قبل آسیب دید، به حالت عادی برگرداند و هم بهای طلای سیاه را با توافق با سایر بازیگران، اندکی افزایش دهد.جهت گیری اقتصادی در سطح کلان بهبود یافته است و البته انتقاداتی هم به عملکرد اقتصادی دولت وارد است که در جای خود بحث های کارشناسی و توجه به نظر نخبگان را می طلبد. فراموش نکنیم تخریب دولتی که منابعی در اختیار نداشته است که سرمایه گذاری های عمرانی انجام دهد یا تسهیلات دهی سیستم بانکی به بخش های مختلف اقتصادی را بالاببرد، منطق اقتصادی ندارد. فراموش نکنیم همین چند سال قبل وقتی دولت در قله درآمدهای نفتی قرار داشت، نه اشتغال مولد ایجاد شد و نه تسهیلات به درستی به بنگاه های اقتصادی و به ویژه بخش خصوصی رسید. وقتی دولت یازدهم با نبود منابع پایدار، توانسته گام هایی برای بهبود شاخص های کلان اقتصادی بردارد؛ یعنی یک مولفه اصلاح شده است و به نظر می رسد آن مولفه، مدیریت اقتصادی در کشور است و مدیریت اگر درست کار کند، می تواند کمبود منابع و اعتبارات را با استفاده بهینه از آنها جبران کند. درحال حاضر مسئولان دولت ادعا ندارند که هیچ واحد صنعتی نیمه تعطیل یا تعطیلی در کشور وجود ندارد و همه بخش های تولیدی و خدماتی وارد رونق شده اند. پیشنهاد نگارنده به دولت این است که ریز آمار رشد در شش ماهه امسال را منتشر کند و آن را برای مردم و فعالان اقتصادی توضیح دهد. درعین حال به جناحی که می خواهد در انتخابات به عنوان رقیب دولت وارد شود نیز توصیه می کنم به جای خرده گیری ها و مایوس کردن مردم، با ارائه برنامه های واقعی برای توسعه کشور به آنها امید دهد. اگر چنین نشود و همچنان روال حمله به آمارهای رسمی و فعالیت های مثبت دولت ادامه داشته باشد، این شائبه بروز می کند که جریان مذکور مانند هشت سال دوران دولت های نهم و دهم، برنامه اقتصادی مشخصی برای بهبود وضعیت مردم ندارد و این مسئله با توجه به کارنامه آن هشت سال، تا اطلاع ثانوی شرایط مطلوبی را برای جناح مذکور نزد افکار عمومی ایجاد نخواهد کرد.
                