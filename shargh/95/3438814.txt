پنج‌شنبه ۸ مهر ۱۳۹۵
-----------------------------------------
سرمقاله
-----------------------------------------
دشواری های اقتصادی دولت و چند نکته
-----------------------------------------

                    رئیس جمهور روز گذشته در اجتماع مردم قزوین، با انتقاد از وارونه نمایی حامیان دولت سابق درباره حوزه اقتصاد، نکاتی درباره نحوه اداره کشور در شرایط دشوار فعلی ارائه کرد. واقعیت این است که ایران در سال های 1384 تا 1392 به گونه ای پرهزینه، فسادزا و فقرآفرین اداره شد و این شیوه اداره، باتلاق های بزرگی را برای دولت یازدهم پدیدار کرده است. نگارنده به یاد دارد وقتی سند لایحه بودجه سال 1391 منتشر شد؛ یکی از مهم ترین وجوهی را که در مقام اعتراض به آن، برجسته کردم این بود که آن سند حکایت از الگوی رفتاری داشت که از آن به «گروگان گیری دولت بعدی» تعبیر کردم. در سند لایحه بودجه سال 91 که قبل از اوج گیری تحریم ها تهیه شده و مسئله حیاتی تحریم ها در آن دیده نشده بود، مجموعه منابعی که دولت از محل وام داخلی، وام خارجی و انتشار اوراق مشارکت برای فراهم کردن تراز صوری مصارف و منابع بودجه پیش بینی کرده بود، 2،4 برابر سهم نفت در بودجه عمومی دولت بود. معنای این ارقام آن بود که کشور از نظر مالی به کلی ورشکسته است و این شرایط قبل از شدت یافتن تحریم ها و در دوره درآمدهای افسانه ای نفتی ایجاد شده بود. پس انصاف این است که تصریح کنیم دولت آقای روحانی به نسبت آن روزگار، بسیار بهتر عمل کرده است. این سخن که با وجود همه تعهدات و گرفتاری های بزرگ و کوچکی که دولت قبلی ایجاد کرده بود، دولت یازدهم با کاهش 70دلاری بهای نفت در هر بشکه روبه رو شده نیز واقعیت دارد. با این حال با توجه به روحیه ای که آقای روحانی در مبارزات انتخاباتی از خود نشان داد، باید توجه داشته باشند نقدهایی جدی به برخی عملکردهای دولت یازدهم وارد است که نباید پشت واقعیت هایی که برشمردم، پنهان شود. اینکه هنوز میان رئیس جمهور و اقتصاددانان شناخته شده کشور دیداری رودررو صورت نگرفته، خلاف وعده های انتخاباتی ایشان است. با توجه به اینکه بخش اعظم نقدکنندگان، دوست واقعی دولت هستند و بنای سهم خواهی یا چاپلوسی ندارند، امیدوارم آقای روحانی این رفتار سازنده را از خود نشان دهد که در یک دیدار صمیمی، راهبردهای اقتصاددانان را بشنود. این باور وجود دارد که در شرایط فعلی نیز، کشور را بهتر از این می توان اداره کرد که البته به معنای قدرناشناسی نسبت به پذیرش مسئولیت ازسوی رئیس جمهور و دولت یازدهم، با وجود آگاهی از میراثی که دولت احمدی نژاد برای آنان باقی گذارده، نیست بلکه به معنای میهن دوستی و میل به توسعه در دانشگاهیانی است که نمی خواهند صرفا نقدهای خود را بیان کنند، بی آنکه واکنش مناسبی از سوی دولت ببینند. تفاوت نقد برای حمایت از دولت و ملت با تخریب افراد و جریان هایی که اصلی ترین حامی و شریک تخلفات دولت گذشته بودند، این است که ما با علم به ساختار فاسد و ناکارآمدی که میراث دولت گذشته است و با تحسین مسئولیت پذیری دولت یازدهم، به هیچ وجه از موضع تخریب صحبت نمی کنیم و خطاها را مشفقانه گوشزد می کنیم. همه اسنادی که تاکنون سازمان برنامه و بودجه منتشر کرده، حاکی از آن است که در شرایط پیچیده امروز کشور، بیش از هر دوره تاریخی دیگری نیاز به یک برنامه سنجیده توسعه میان مدت احساس می شود و سهل انگاری ها در زمینه تقدیم برنامه باکیفیت توسعه برای سال های برنامه ششم می تواند تبعاتی جدی به همراه داشته باشد. رئیس جمهور می تواند در یک جلسه رودررو با اقتصاددانان، از مجموع ذخیره دانایی کشور که دغدغه بالندگی ایران را دارند، مشاوره هایی به عنوان هدیه دریافت کند.
                