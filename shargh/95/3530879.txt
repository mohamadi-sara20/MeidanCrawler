یک‌شنبه ۲۲ اسفند ۱۳۹۵
-----------------------------------------
حرف اول
-----------------------------------------
برند اصغر فرهادی برندسازی برای ایران
-----------------------------------------

                    در رسانه ها آمده بود کشوری در دنیا وجود دارد که تمام داروندارش، سبد است؛ یعنی کشوری که هیچ ظرفیت و توانایی ای ندارد جز بافت نوعی سبد. اقتصاد مردمان این کشور گمنام هم از صادرات همین سبد تامین می شود؛ یا روستایی در انگلیس وجود دارد...... که کل خانوار آن به 10 عدد نمی رسد؛ اما یک مرکز توریستی است، آن هم فقط به خاطر داشتن یک کارناوال؛ حتی در طول سال هم سکنه این روستا، یا نیستند یا آمده اند برای آماده کردن روستا برای آن کارناوال. یا جزیره ای تفریحی در مالدیو وجود دارد که در کل چیزی ندارد جز سکوت؛ آن قدر بی سکنه است که تنها یک رستوران دارد و یک سوپرمارکت و سکنه اش صاحبان همین املاک هستند؛ اما توریست ها برای رفتن به آن بی شمار هزینه می کنند. از ماه پیش در سراسر شبکه های اجتماعی و رسانه ها خبر کمپین هایی مخابره می شد در حمایت از اصغر فرهادی و انتقاد به قانون نژادپرستانه دونالد ترامپ در محدودیت سفر ایرانی ها به آمریکا. کلیدواژه ایران و سینمای ایران چنان به اصطلاح ترند شده بود که هر چهره ای دنبال یک نوع اعلام حمایت بود. حتی شهردار لندن اقدام به اکران میدانی «فروشنده» در لندن کرد و اتفاقاتی از این دست که هر کدام یک پیام مثبت برای باززایی یک برند فرهنگی از ایران بود. از طرف دیگر، اصغر فرهادی پیامی برجسته برای دفاع از هویت و منافع ملی ایران صادر و دو نفر از برندهای شخصی ایرانی مقیم آمریکا را به نمایندگی برای دریافت جایزه و قرائت پیام معرفی کرد که یکی نخبه علمی است و دیگری یک سلبریتی از جنس سلبریتی های ثروتمند که با خود فرهادی به عنوان یک نخبه فرهنگی، یک مثلث شهرت تشکیل می دهند؛ مثلثی که هم زبان ترامپ را بند می آورد. همچنین در ادامه این طراحی، متن پیام اصغر فرهادی نیز خود یک جزء حساب شده بود در این کل منسجم که همگی در کل اقدامی بود برای ساختن برند شخصی جدید اصغر فرهادی در تمام دنیا. از طرف دیگر دکتر ظریف دیپلمات محبوب، نیز به عنوان تکمیل کننده این مثلث ایرانی به میدان می آید و با توییتی، یک جبهه متحد علیه یک قانون ضدایرانی ایجاد می کند؛ آن هم با رسانه ای به نام اسکار. این رسالت اصغر فرهادی بود برای بالابردن برند ایران در اذهان عمومی و جهانی؛ اما مشخصا ما در کشورمان از این اتفاق تا چه حد بهره خواهیم برد؟ اصغر فرهادی را هم به سرنوشت برخی نخبگان مان که هرکدام در جایی از این دنیا هستند، دچار خواهیم کرد یا از این فرصت و «برند فرهادی» بهره خواهیم برد؟ جالب اینکه در بخش دیگری از همین مراسم اسکار، ادای احترامی می شود به یک کارگردان شهیر ایرانی، عباس کیارستمی؛ یعنی در نهایت می توان تیتر زد: اسکار، رسانه ای پررنگ برای معرفی برند فرهنگی ایران.
                