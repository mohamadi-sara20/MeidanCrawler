سه‌شنبه ۱۵ تیر ۱۳۹۵
-----------------------------------------
سرمقاله
-----------------------------------------
مهم ترین اقدام دولت برای سال 1395
-----------------------------------------

                    بیش از سه سال از روی کارآمدن دولت روحانی می گذرد؛ نگاهی به کارنامه دولت نشان می دهد چند اقدام اساسی در دستور کار دولت بوده است: برجام، طرح تحول سلامت، مهار تورم و.... پرسش این است که مهم ترین اقدامی که دولت باید از همان ابتدای روی کار آمدن در دستور کار خود قرار می داد و در ردیف امور مهمی مانند برجام و کنترل تورم قرار می گرفت چه بود؟ چه اقدام مهمی در این میان مغفول مانده است؟ پاسخ این است: استقرار نظام رفاه و تامین اجتماعی و اجرای قانون ساختار رفاه و تامین اجتماعی (نظام چند لایه). البته پاسخ به این پرسش ممکن است در بوته سلیقه های گوناگون و نظرات کارشناسی متفاوتی گرفتار آید؛ اما آنچه شاید بتواند اجماعی کارشناسی دراین باره به وجود آورد، در بی نظمی های مالی دولت ها در 20 سال گذشته ریشه دارد، هرچند درجه این بی نظمی ها در این دولت ها متفاوت بوده است. پاسخی که در بالابه این پرسش داده ایم کمتر برای افکار عمومی شناخته شده است؛ اما بدنه کارشناسی سیاست گذاری کشور کاملااز آن آگاه هستند. یکی از مهم ترین اختلال هایی که در نظام هزینه ای کشور در 25 سال گذشته وجود داشته، هزینه های رفاه و تامین اجتماعی بوده است. بیش از 120 هزار میلیارد تومان در کشور هزینه امور رفاهی می شود؛ اما همچنان نارضایتی در موضوع رفاه و تامین اجتماعی ادامه دارد.بی تدبیری و بی نظمی های مالی و هزینه ای دولت در حوزه تامین اجتماعی در سال های گذشته، یکی از مهم ترین اموری است که باید در دستور کار دولت قرار می گرفت و بلافاصله به صورت کارشناسی به آن رسیدگی می شد؛ هرچند این رسیدگی ها انجام شده بود و پاسخ ها و راه حل هایی هم برای آن پیش بینی شده بود. متاسفانه منازعات سیاسی در دو دهه گذشته مانع از آن شده است که به مهم ترین وجه نظام سیاست گذاری کشور که به نظم درآوردن این هزینه هاست پرداخته شود. اگر کل هزینه های آموزش وپرورش و بهداشت را هم حساب کنیم، میزان هزینه های رفاه و تامین اجتماعی به بیش از 170 هزار میلیارد تومان می رسد. پرسش ساده این است که چه موضوعی مهم تر از ساماندهی این هزینه ها برای اداره کشور وجود دارد؟ نکته جالب و درخور تامل آنکه حل وفصل این معضل بزرگ همواره دغدغه نظام کارشناسی بوده و اتفاقا راه حل های مناسبی هم برای آن ارائه شده و مجلس هم آن را تصویب کرده است. قانون ساختار نظام رفاه و تامین اجتماعی (نظام چندلایه) را دولت آقای خاتمی تدوین کرد و در سال 1383 در مجلس تصویب شد؛ در دولت دوم احمدی نژاد نیز بر اجرای این نظام در قانون برنامه پنجم تاکید شد. در بدنه کارشناسی دولت آقای روحانی کارهای کارشناسی آن نیز انجام شده که اشاره به آن از حوصله این مقاله خارج است؛ اما حکایت همچنان باقی است و هنوز این قانون مهم اجرا نشده و آیین نامه های اجرائی آن را دولت تصویب نکرده است.اما این قانون چه می گوید و چه راه حلی برای نظام رفاهی کشور دارد؟ این قانون، نظام رفاه و تامین اجتماعی کشور را در سه لایه سامان می دهد؛ در لایه نخست، مساعدت های اجتماعی به نظم درمی آید و به فقرا، نیازمندان، زنان سرپرست خانوار، سالمندان و... به تناسب نوع نیازمندی شان کمک مستقیم مالی می شود؛ آنچه اکنون این افراد دریافت می کنند کمتر از آن حدی است که قانون برای آنها مقرر کرده است. نکته مهم آن است که این قانون از پرداخت کورکورانه و بی رویه به همه اقشار جلوگیری کرده و توانمندسازی آنان را نیز در دستور کار خود قرار می دهد و این گونه از هدررفت منابع جلوگیری می کند. برای اجرای این لایه 10هزار میلیارد تومان بودجه لازم است؛ بخشی از این مبلغ درحال حاضر پرداخت می شود و بخش دیگر آن از طریق قطع یارانه پردرآمدها و بخش دیگر آن می تواند از طریق مالیات بر برخی کالاهای وارداتی مانند خودروهای لوکس تامین شود. این قانون در لایه دوم خود می تواند پوشش بیمه اجتماعی برای شش میلیون نفر/خانوار را که این بیمه را ندارند، فراهم کند؛ برای اجرای این بخش نیز حدود هزار میلیارد تومان بودجه نیاز است که به سادگی از محل منابع یادشده نمی توان آن را تامین کرد. در لایه سوم، این امکان فراهم شده است که بیمه های تکمیلی در حوزه تامین اجتماعی گسترش یابد و عملاحقوق بازنشستگی دوگانه ای برای مردم فراهم شود و صندوق های بازنشستگی را از ورشکستگی نجات دهد و سازوکار مهمی را برای خلق منابع برای تولید اقتصادی در بورس فراهم کند. این قانون به کل نظام رفاهی کشور سامان می دهد و عملاباعث می شود از پرداخت به غیرنیازمندان، پرداخت های مضاعف، سوءاستفاده ها، بی تدبیری ها و بی نظمی ها در هزینه های کشور جلوگیری شود. متاسفانه این مهم هنوز بر زمین مانده است و دیوان سالاری در سطح بالای خود هنوز به درک روشنی از آن دست نیافته و در نتیجه به اراده سیاسی تبدیل نشده است. اگر به جای طرح تحول سلامت یا حداقل در کنار آن، طرح نظام رفاه و تامین اجتماعی دنبال می شد، اکنون انگیزه درخور توجهی را در بدنه آسیب پذیر جامعه برای ادامه کار و زندگی شاهد بودیم. با توجه به ضرورت های اقتصاد مقاومتی، اهمیت این طرح کمتر از برجام نیست؛ این طرح باید اولویت دولت در این سال باشد که بیش از هر چیز به اراده سیاسی رئیس جمهور و هیات وزیران نیاز دارد.
                