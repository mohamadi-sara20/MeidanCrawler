دو‌شنبه ۵ مهر ۱۳۹۵
-----------------------------------------
حرف اول
-----------------------------------------
نه به دخانیات، نه به زشتی ها
-----------------------------------------

                    براساس اعلام وزارت بهداشت، مقرر شده از ابتدای مهرماه جاری، قانون ممنوعیت استعمال دخانیات در مکان های عمومی بالاخره اجرائی شود؛ البته مشخص است که در چنین موضوعاتی، دولت و وزارت بهداشت حداکثر می توانند اعلام کننده باشند، نه به انجام رساننده نهایی آن. سال هاست مصرف دخانیات در تمام دنیا ممنوع و نه تنها ممنوع که «بد» یعنی غیراخلاقی، زشت در برابر زیبا و گناه در برابر ثواب اعلام شده است و می رود تا در کشورهای زیادی به تدریج جرمی سنگین هم محسوب شود. اگر اولی و آخری در ید اختیار دولت هاست، بقیه در توان سایر بخش های جامعه به ویژه هنرمندان و دیگر گروه های مرجع است؛ گروه هایی که بیش از نصایح، رفتارهایشان در این مهم موثر می افتد. واقعیت آن است که قانون ممنوعیت دخانیات در فضاهای بسته در دهه گذشته در تمام دنیا تنها به عنوان یک دستور و تنها با داغ ودرفش و بگیروببندهای انتظامی موفق نشده است؛ بلکه پیش و بیش از یک دستور دولتی، یک کمپین اجتماعی با شرکت هنرمندان و روشنفکران و دیگر گروه های مرجع بوده است؛ کمپینی که در جریان آن کارگردانان از خیر ژست خیره کننده فلان هنرپیشه معروف در فلان حالت دراماتیک با سیگار می گذرند یا آن هنرپیشه معروف از ایفای آن نقش سر باز می زند. روزنامه ها و رسانه ها از انتشار عکس های دراماتیک افراد مشهور با سیگار و قلیان سر باز می زنند.گروه هایی که صاحب تریبون های گوناگون و مورد توجه مردم هستند، از هر منبر و عرصه ای که دارند بر ضد دخانیات تبلیغ می کنند. اگر آدم معروفی همچنان درگیر وابستگی ذهنی به سیگار و قلیان است، در یک جمع عمومی دست به پاکت سیگار می برد، بلافاصله صمیمانه عذر خواسته و خود به میل خود به عنوان جریمه مبلغی درخور توجه به کمپین ضد سکته یا سرطان که عوارض بلافصل این اعتیاد هستند، می پردازد. به علاوه در جریان این کمپین روشنفکران، مردم و کسانی که می خواهند وفاداران به این میثاق باشند و می خواهند کار را هم بر دولت و هم شاغلان رستوران های قلیانی آسان کنند، می توانند با مراجعه به رستوران های قلیانی به شکلی نمادین بعد از اطلاع از سرو قلیان از حضور در آن رستوران پشیمان شده، بیرون بیایند. گسترش این برخورد بی تردید در صورت جدی گرفته شدن از طرف گروه های مرجع باعث کاهش تقاضا و در نتیجه باعث ممنوعیت مصرف دخانیات در مناطق دربسته و درنهایت پیوستن ایران به کاروان بین المللی مبارزه با دخانیات خواهد شد. راه ما در سال های پیش به ویژه درباره قلیان در مسیری اشتباه بوده است. واقعیت آن است که دخانیات وابستگی جسمی ندارد و تنها نوعی رغبت و تمایل ذهنی و روحی است که عوامل ذهنی برشمرده از ژستی سینمایی تا ناچیزشمردن نمایش دخانیات در برابر مفاهیم عمیق و عارفانه که آن شاعر بزرگ در فلان عکس با سیگار به آنها می اندیشیده، همه و همه به گسترش هرچه بیشتر آن که آستانه ورود به بسیاری اعتیادهای کشیدنی دیگر هم هست، می انجامد. همین!
                