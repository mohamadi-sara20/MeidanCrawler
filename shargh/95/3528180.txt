سه‌شنبه ۱۷ اسفند ۱۳۹۵
-----------------------------------------
حرف اول
-----------------------------------------
منشور حقوق شهروندی در محاق
-----------------------------------------

                    1- یکی از شعارهای پیش روی دکتر روحانی در تبلیغات انتخابات 1392، تاکید بر حقوق شهروندی بود، تاجایی که شعار وی به وعده تبدیل و سپس به عنوان مطالبه ای از سوی جامعه دنبال شد. روحانی در ایام تبلیغات بر دو نکته مهم تاکید داشت؛ اول اینکه باید بحران سیاست خارجی را با مذاکره حل کرد و دوم در حوزه سیاست داخلی باید حقوقی را برای شهروندان به رسمیت شناخت. بخش اول در دستور کار دولت قرار گرفت و عمده وقت و هزینه دولت در دو سال ابتدایی به این مهم اختصاص یافت و البته نتایجی درخشان حاصل شد. برجام پایان ایران هراسی و پذیرش «حقوق ایران» در جامعه جهانی بود. روحانی اما وعده دیگری هم داده بود و به همین منظور پست سازمانی «دستیار ویژه حقوق شهروندی» را ایجاد و اعلام کرد هم از باب تحقق یک وعده انتخاباتی و هم از باب پذیرش حقوق شهروندان ازسوی دولت و حاکمیت به دنبال آن است. جامعه مدنی و روشنفکری ایران این تاکید رئیس جمهور را پارادایمی مهم در به رسمیت شناختن حق شهروندی ایرانیان و ابتنای جامعه بر کرامت انسانی پنداشت و ازهمین رو از آن استقبال کرد. منشور حقوق شهروندی رونمایی شد و رئیس جمهور در بیانیه ای دولت را مکلف کرد بر اصولی مانند «کرامت انسانی، صیانت از حقوق و آزادی های غیرقابل سلب، حاکمیت مردم، برخورداری همه مردم از حقوق انسانی مساوی، منع تبعیض و حمایت یکسان قانون از همه افراد» و... پایبند باشد. گرچه مخالفان برآشفتند و بر طبل تخریب و انتقاد کوبیدند و برخی نیز رونمایی از منشور را بازی سیاسی دولت و انحراف افکار عمومی از مشکلات اصلی کشور دانستند یا اعلام کردند آقای رئیس جمهور زمین بازی را عوض کرد تا بر ناکامی های اقتصادی دولت خود سرپوش بگذارد؛ اما اهل فن و جامعه فرهیخته کشور از اینکه دولت (با همه موانع ذهنی و عینی) بر حقوق شهروندان تاکید دارد، خرسند بودند. برخی نیز به آرامی و آهستگی در باب منشور سخن راندند و ترسی توام با امید را تجربه کردند، اما این پایان ماجرا نبود.2- دستیار حقوق شهروندی رئیس جمهور پس از رونمایی، تلاش بسیاری کرد تا با شیبی ملایم، راهبرد ایجاد حق و مطالبه گری از سوی افکار عمومی، موضوع و محتوای منشور را به مثابه گفتمان ملی ترویج کند.راه گفت وگو با رسانه ها را پیش گرفت و از آنجا که حقوق دان بود، با استدلال«حق و تکلیف» ورود کرد. پرداختن به موضوعی مهم که دو قید «ناآگاهی تاریخی» و «موانع ساختاری» مانع از ظهور و بروز آن در قالب یک گفتمان می شود، در کشوری که مشق شب و روز نخبگان و کنشگرانش سیاست، سیاست و سیاست است، کاری است بس دشوار. این یکسونگری و همچنین اعتقاد و باور نداشتن به موضوع «حق شهروندی»، موجب شد به مرور زمان نشانه های ناامیدکننده ای برای تحقق نیافتن منشور حقوق شهروندی بروز کند. آن هیجان اولیه فروکاست و مانند گذشته، موضوعی مهم به فراموشی سپرده شده و موضوعات فرعی در دستور کار قرار گرفته است. آن قدر که حقوق های نجومی، املاک نجومی، نسخه های نجومی و... در دستور کار رسانه ها و کنشگران قرار گرفت، حقوق شهروندی حتی مورد اشاره واقع نشد. این درد بزرگ جامعه سیاسی ماست که در اولویت بندی مسائل دچار کژفهمی تاریخی و ساختاری است. جامعه جوگیر هر روز ازسوی کنشگران حرفه ای به سویی کشیده می شود و مطالبه حق مهم شهروندی به فراموشی سپرده می شود.3- متاسفانه خبرها از درون دولت نیز ناخوشایند است. اخباری موثق وجود دارد که نشان می دهد به جز شخص رئیس جمهور و البته دستیار ویژه اش در حقوق شهروندی، دیگران اعتقاد و باوری به این منشور و سازوکار مدنی آن ندارند. از قرار معلوم حتی برخی مقامات ارشد دولت نیز تایید کرده اند منشور شهروندی یک شوی تبلیغاتی بود و بس و اگر این فقره صحیح باشد، باید بسیار تاسف خورد. تاآنجاکه نگارنده خبر دارد، برای ایجاد ساختار سازمانی حقوق شهروندی با وجود مصوبات سازمانی همچنان اقدام اجرائی صورت نمی گیرد و مقامات دولت حتی مخالفت های ضمنی و صریحی نیز با راه اندازی تشکیلات سازمانی حقوق شهروندی انجام می دهند. تخصیص ندادن نیروی انسانی و امکانات، مخالفت با طرح هایی که برای اعلام موارد نقض حقوق شهروندی شهروندان در نظر گرفته شده بود، مانع تراشی در برابر برنامه ویژه استان ها، نبود حمایت مالی لازم، ایجاد محدودیت در فعالیت رسانه ای، ممکن نبودن مکاتبه با دستگاه ها درباره درخواست های موردی شهروندان موضوع نقض حقوق شهروندی، موازی کاری ازسوی برخی معاونت های رئیس جمهور و... همه و همه از مواردی است که مانع شکل گیری سازمانی حقوق شهروندی شده است. اگر چنین باشد که هست، باید تذکر و تلنگری به دولت زد تا از محاق رفتن این طرح سیاسی شاخص و موثر، جلوگیری و نقطه اتکایی برای احقاق حقوق شهروندان ایجاد شود.
                