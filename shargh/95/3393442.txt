شنبه ۲۶ تیر ۱۳۹۵
-----------------------------------------
حرف اول
-----------------------------------------
حق با «بیگانه» بود؟
-----------------------------------------

                    یکم: «ما لعنت شده ایم که با هم زندگی کنیم»؛ این را نویسنده کتاب «بیگانه»، شش دهه پیش گفت. مخاطب توامان او استقلال طلبان الجزایری و ملی گرایان فرانسوی بودند. راه حل او برای جنگ خونینی که شش سال بعد - زمانی که کامو دیگر مرده بود- به استقلال مستعمره زادگاهش انجامید، در آن زمان بیش از حد معتدل، رویاپردازانه و فانتزی به نظر می رسید. آن روزها از گلوی روشنفکران فرانسه، تنها صدای سارتر به گوش می رسید. کسی که به طور قاطع امکان هرگونه هم زیستی مسالمت آمیز میان فرانسویان و اعراب را در الجزایر به باد استهزا می گرفت. زهرخند تاریخ آنکه آن روزها، بورژوازاده پاریسی، تجسم روح و زبان «چپ اروپایی» بود و یتیم بزرگ شده در زاغه های حومه الجزیره، نماد تداوم استعمار.دوم: شش سال پیش یک دستفروش فارغ التحصیل دانشگاه در تونس، جان به لب آمده اش را هیزم آتش انقلابی کرد که شعله اش کوتاه زمانی بعد به تمام جهان عرب سرایت کرد. آن شعله اکنون به خاموشی گراییده و خاکسترش، بستر تناسخ هیولایی خفته در اعماق تاریخ شده است. کامو زمانی گفته بود: «...آفتاب به من آموخت که تاریخ، همه چیز نیست». آن کس که با رویای زندگی، پیکرش را ققنوس خیزش امید کرد «محمد بوعزیزی» نام داشت و کسی که راننده ارابه مرگ بود «محمد بوهلال». هر دو تونسی...سوم: آنچه در جهان واقع رخ می دهد، گاه چنان مرزهای کابوس را در می نوردد که ذهن آدمی برای هضم آن ناگزیر باید «مرزهای ممکن» را جابه جا کند. در یازدهم سپتامبر، فیلم کوبیده شدن هواپیماهای مسافربری به برج های دوقلو، هالیوودی ترین سکانس تاریخ شد و آنچه اکنون در «نیس» رخ داده، می تواند آغاز «موج نو» دیگری در سینمای فرانسه باشد.چهار: کامو حق داشت که از آفتاب سوزان شمال آفریقا بیاموزد تاریخ همه چیز نیست؛ اما تاریخ همین قدر هست که از سرنوشت «رفتگان» به «آیندگان» بیاموزاند در عالم واقع، بیگانه هایی که با گذشته ای دوگانه در جغرافیایی یگانه به زیستن با یکدیگر ناگزیر شده اند، ناچارند زندگی کردن با یکدیگر را بیاموزند وگرنه کشتن یکدیگر را خواهند آموخت.
                