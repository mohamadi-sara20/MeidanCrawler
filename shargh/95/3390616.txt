دو‌شنبه ۲۱ تیر ۱۳۹۵
-----------------------------------------
type_unknown
-----------------------------------------
چه کسانی 80 میلیارد دلار به ایران ضرر زدند
-----------------------------------------

                    شرق: از اجرای برجام بیش از 6 ماه می گذرد و با وجود تمایل شرکت های بین المللی در حوزه های نفت و گاز، هنوز تکلیف قراردادهای نفتی ایران مشخص نیست. همین تاخیر در اجرای آن سبب شده آن گونه که رئیس کمیته بازنگری قراردادهای نفتی وزارت نفت می گوید هرگونه تاخیر در اجرای قراردادهای جدید نفتی، ماهانه هشت تا 10 میلیارد دلار زیان برای کشور به همراه داشته باشد. سیدمهدی حسینی در گفت وگویی که آبان ماه سال گذشته با روزنامه «شرق» داشت، از نهایی شدن این قراردادها و ابلاغ آن از سوی معاون اول رئیس جمهوری به وزارت نفت خبر داده بود. با این اوصاف آنچه او به آن اشاره دارد، اگر آذرماه سال گذشته را ملاک قرار دهیم، نشان از زیان هشت ماهه ایران از تاخیر در اجرای این قراردادها دارد، یعنی رقمی معادل 80 میلیارد دلار زیان از تاخیر در این قراردادهای نفتی بر کشور تحمیل شده است. اما سیاسی شدن این موضوع، سبب شده منافع ملی در حاشیه قرار گیرد. امری که معاون امور بین الملل وزیر نفت هم آن را تایید می کند: «متاسفانه قراردادهای جدید نفتی در دورانی مطرح شد که همه چیز در ایران سیاسی شده بود». اشاره زمانی نیا به رفت و آمد مداوم این قراردادها برای اصلاحات، به خاطر نگرانی های دلواپسان است. به گفته بسیاری از کارشناسان حتی در صورت قصور در متن قراردادها، اجرای ناقص آنها بیشتر به نفع ایران خواهد بود تا تاخیر در اجرای آن، زیرا کشورهای همسایه به سبب نگرانی ورود ایران پس از برجام به بازار نفت، تخفیف های پرشماری را در قراردادهای خود برای سرمایه گذاران خارجی در نظر گرفته اند. حالاهم برای حل این مشکل و پاسخ گویی به انتقادات مطرح شده به قراردادهای نفتی، نخستین کنفرانس بهینه سازی قراردادهای بالادستی نفت و گاز در دانشگاه علامه طباطبایی برگزار شد تا ابعاد حقوقی این مسئله بیشتر بررسی شود. اصلاح مدل جدید قراردادهای نفتی براساس منافع ملیالهام امین زاده، معاون حقوقی رئیس جمهور در کنفرانس بهینه سازی قراردادهای بالادستی نفت و گاز با اشاره به برنامه دولت برای اصلاح قراردادهای جدید نفتی، گفت: در نشست اخیر مقام معظم رهبری با دانشجویان و استادان دانشگاه ها، ایشان بر اصلاح و شفاف سازی قراردادهای نفتی تاکید کردند؛ ازاین رو مدل جدید قراردادهای صنعت نفت مطابق با منافع ملی اصلاح خواهد شد. معاون حقوقی رئیس جمهور با اشاره به بررسی مجدد متن قراردادهای جدید نفتی در هیات تطبیق مصوبات دولت با قوانین یادآور شد: معاونت حقوقی ریاست جمهوری برای بهبود شرایط قراردادهای نفتی، پیشنهاداتی داشت که بعضی اعمال شده یا در حال اعمال است. وی با اعلام اینکه در این مدل قراردادی، شفاف سازی و تعیین دقیق جایگاه حاکمیتی و تصدی گری، جایگاه نهادهای قانونی مانند هیات نظارت بر منابع نفتی، شروط حل اختلاف و داوری و نحوه انتقال فناوری و ارتقای توان شرکت های داخلی مدنظر قرار دارد، تصریح کرد: اصل توازن، بحث انتقال فناوری و ارتقای توان داخلی که در قراردادهای نفتی دیده شده، در این کنفرانس بررسی می شود. این مقام مسئول افزود: در ماده 7 قانون وظایف و اختیارات وزارت نفت در سال 1391 مقرر شد شرایط عمومی قراردادهای نفتی به تصویب هیات وزیران برسد و از این رو این شرایط عمومی در وزارت نفت تهیه و در دولت تصویب شد.امین زاده با اعلام اینکه پس از توافق هسته ای لازم بود مدل جدید قراردادی صنعت نفت در دستور کار قرار گیرد، تاکید کرد: با توجه به اینکه طبق قانون اساسی قراردادهای امتیازی در ایران پذیرفتنی نیست و ما بر تولید صیانتی و حفظ منافع ملی بسیار تاکید داریم، مدل فعلی قراردادی تدوین شد و جلسات متعددی برای بررسی آن با حضور مسئولان وزارت نفت و صاحب نظران برگزار شد. متن قراردادهای نفتی در هیات تصویب قوانین مجددا بررسی شد و معاونت حقوقی ریاست جمهوری نیز برای بهبود شرایط مدل قراردادی نفت از ابتدا پیشنهاداتی داشت که بعضی اعمال شده یا در حال اعمال است. امضای نخستین قرارداد نفتی جدید تا سه ماه آیندهمعاون امور بین الملل و بازرگانی وزیر نفت نیز با حضور در این همایش گفت: انتظار می رود نخستین قرارداد نفتی در قالب مدل جدید، سه ماه آینده به امضا برسد. به گزارش خبرگزاری ها، امیرحسین زمانی نیا با بیان اینکه تا یک ماه ونیم آینده مذاکرات مربوط به قراردادهای جدید نفتی شروع می شود، افزود: اولویت در واگذاری، با میدان های مشترک و افزایش ضریب بازیافت میدان های نفتی است. زمانی نیا وضع کنونی صنعت نفت ایران را خوب دانست و افزود: برای پنج سال آینده حدود 185 میلیارد دلار پروژه در بخش های بالادستی، میان دستی و پایین دستی تعریف شده است. انتظار داریم حداقل سالی حدود 40 تا 50 میلیارد دلار سرمایه را جذب کنیم ضمن اینکه تا سه، چهار ماه آینده که قراردادهای جدیدی امضا خواهد شد، وضع نفت ایران بهتر خواهد شد. برجام، هزینه جابه جایی پول را کاهش دادزمانی نیا با اشاره به آزادشدن وجوه توقیفی ایران بعد از برجام افزود: هم اکنون شرکت شل 1،77 میلیارد یورو را به حساب ایران واریز کرده است و آن را دریافت کرده ایم. وی با بیان اینکه برجام سبب شده است تا هزینه جابه جایی پول به میزان چشمگیری کاهش یابد، افزود: دسترسی به تامین کنندگان کالاو تجهیزات سبب شده است تا از واسطه ها برای تامین کالااستفاده نکنیم که این مسئله هزینه های ما را تا یک سوم کاهش داده است. معاون وزیر نفت با بیان اینکه بعد از برجام و بازشدن فضای بین المللی، با حداقل 150 هیات خارجی اعم از شرکت های بزرگ نفتی یا کشورها ملاقات کرده اند، افزود: درحال حاضر شرایطی به وجود آمده است که اگر آقای زنگنه احساس کنند ملاقاتشان با وزیر نفت کشورهای دیگر برای ایران نتیجه ای ندارد، در آن ملاقات حضور نمی یابند. هم اکنون فضای بین المللی تغییر کرده است و در دیداری که با 150 هیات خارجی داشتم، همه آنها از ما انتقاد می کردند که چرا ایران با وجود چنین ذخایر عظیم نفت و گاز، آماده کار نیست. خودمان، خودمان را تحریم کردیمزمانی نیا با اشاره به اینکه درحال حاضر سایر دانشگاه های کشور مانند اهواز، شیراز، اصفهان نیز قرار است روی قراردادهای جدید نفتی کار کنند، افزود: در شرایط عادی توجه به این مسئله بسیار خوب است اما دو سال است که ما خودمان، خودمان را تحریم کرده ایم و هنوز هم قراردادی را منعقد نکرده ایم. این در حالی است که باید به رویکرد سیاسی قراردادهای جدید نفتی نیز توجه داشته باشیم، اما متاسفانه قراردادهای جدید نفتی در دورانی مطرح شد که همه چیز در ایران سیاسی شده بود. بعد از برجام، کشور ما درگیر مسائل انتخابات مجلس شورای اسلامی بود و در یک فضای کاملاسیاسی بحث قراردادهای جدید نفتی مطرح شد. منافع ملی فراموش نشودزمانی نیا با تاکید بر اهمیت توجه به مسائل حقوقی قراردادهای جدید نفتی تصریح کرد: با اینکه توجه به این مسئله مهم است اما اگر به دنبال منافع ملی هستیم نباید بر روی مسائل حقوقی خیلی ریز شویم مثل اینکه یک ویرگول را باید جابه جا کرد. ما باید به تصویر بزرگ تری که این قراردادها برای ما ایجاد می کنند توجه کنیم. اطلاعات میادین مشترک نفت را به خارجی ها دادیممعاون وزیر نفت افزود: درحال حاضر اطلاعات مربوط به میدان های مشترک در اختیار شرکت های خارجی برای بررسی بیشتر آنها قرار گرفته است تا به محض اینکه مذاکرات قراردادی شروع شد بتوانیم قراردادها را وارد مراحل اجرائی کنیم. وی تصریح کرد: امیدوارم حداکثر تا یک ماه آینده قراردادهای جدید نفتی نهایی شده و مذاکرات ایران برای امضای این قراردادها شروع شود. رقابت سنگین جهانی برای جذب سرمایه گذاری در صنعت نفتمعاون وزیر نفت افزود: در زمانی که قیمت نفت در حدود 40 دلار است، کشورهای تولیدکننده رقابت فراوانی را برای جذب سرمایه گذاری خارجی انجام می دهند زیرا نفت 40 دلاری سرمایه گذاری را مشکل می کند اما این مسئله در ایران کمتر مورد توجه قرار گرفته است. رئیس کمیته بازنگری قراردادهای نفتی وزارت نفت نیز در این همایش به فرصت هایی که از دست می رود اشاره کرد و گفت: قرارداد (IPC - مدل جدید قراردادهای نفتی) قراردادی انعطاف پذیر است که با یک حساب سرانگشتی هرگونه تاخیر در اجرای آن ماهانه هشت تا 10 میلیارد دلار زیان برای کشور به دنبال دارد. سیدمهدی حسینی افزود: در ابتدای کار دولت یازدهم، نیاز به تغییر و تعویض قراردادهای نفتی و گازی کشور به شدت احساس می شد؛ بنابراین تکالیف قانونی و حقوقی برای وزارت نفت گذاشته شد. به گفته این مقام مسئول، امروز قراردادهای IPC با نگاه دقیق و ویژه به قوانین بالادستی تهیه شده و حتی از ظرفیت های قانونی در اختیار وزارت نفت گذاشته شده نیز کمتر استفاده شده است. وی اظهار کرد: افزایش ظرفیت تولید نفت آمریکایی ها از 1،5 به 5.5 میلیون بشکه در چند سال اخیر و سرمایه گذاری سنگین آنها در صنعت گاز، سرمایه گذاری در آب های عمیق غرب آفریقا، سیبری، آلاسکا، خلیج مکزیک، برنامه ریزی عراق برای توسعه میادین داخلی و مشترک خود و افزایش تولید نفت به روزانه هفت میلیون بشکه، تعهد 50 میلیارد دلاری عربستان برای توسعه میادین خود فقط در یک قرارداد، توسعه 10 برابری میادین توسط امارات متحده عربی، قراردادن 14 بلوک برای اکتشاف به وسیله عمانی ها و... همگی سبب شد وزیر نفت نگاهی جدید به قراردادهای نفتی و گازی داشته باشد.رئیس کمیته بازنگری قراردادهای نفتی وزارت نفت، با اشاره به ذخایر 500 تا 600میلیاردبشکه ای نفت درجای ایران که ضریب بازیافت آن در کشور فقط 25 درصد است، تصریح کرد: این ضریب در عربستان به 50 درصد و در دریای شمال به بیش از 50 درصد رسیده است؛ مسئله ای که هر یک درصد آن معادل پنج تا شش میلیارد بشکه نفت است و با احتساب قیمت متوسط صددلاری هر بشکه نفت، ثروتی به اندازه 500 تا 600 میلیارد دلار را به همراه دارد. براین اساس، هزاران میلیارد دلار ثروت ملی کشور زیر زمین مانده داریم و هر گونه مانع باید از سر راه استخراج و استحصال این ثروت برداشته شود. به گفته حسینی، ایران با داشتن 107 سال سابقه نفتی، اما حتی یک شرکت نفتی ندارد؛ درحالی که کشورهایی با سابقه کمتر نظیر برزیل، آرژانتین، اسپانیا، مالزی، ویتنام و کویت شرکت نفتی دارند. رئیس کمیته بازنگری قراردادهای نفتی وزارت نفت، اجرای این برنامه را نیازمند همدلی و همراهی، نگاه مجدد به قوانین در آینده، کم کردن فشارهای سیاسی و برداشتن نگاه سیاسی به مسائل و متعادل کردن رفتار با سایر شرکت ها برشمرد. ابعاد اقتصاد سیاسی قراردادهای نفتی باید مدنظر قرار گیردحسین سلیمی، رئیس دانشگاه علامه طباطبایی هم به ایراد سخنانی پرداخت و گفت: مباحث حقوقی امروز با اقتصاد سیاسی جهانی گره خورده است؛ بنابراین نباید ابعاد اقتصاد سیاسی قراردادهای نفتی را فراموش کنیم. متاسفانه این مسئله معمولااز سوی جامعه آکادمی کشور نادیده گرفته می شود؛ به نحوی که آنچنان در تکنیک های حقوقی غرق می شویم که ابعاد اقتصاد سیاسی قراردادهای نفتی را فراموش می کنیم.
                