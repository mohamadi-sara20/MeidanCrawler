چهار‌شنبه ۲۶ آبان ۱۳۹۵
-----------------------------------------
type_unknown
-----------------------------------------
تلاش برای بازگشت به نوژه
-----------------------------------------

                    گروه سیاست: نخستین خبری که بعد از اتمام مذاکرات خانم والنتینا ماتوینکو، رئیس شورای فدراسیون روسیه، در تهران می رسد، به قصد روس ها برای بازگشت به پایگاه هوایی نوژه مربوط است. او در سفری دوروزه (یکشنبه و دوشنبه) با مقامات ایرانی گفت وگو و تاکید کرد توافق هسته ای به روابط ایران و روسیه در بسیاری از زمینه ها از جمله صنعتی، علمی، آموزشی و فرهنگی تحکیم بخشیده است. رئیس شورای فدراسیون روسیه دقیقا زمانی به ایران آمد و بر تحکیم روابط دو کشور تاکید کرد که به گفته برخی از تحلیلگران مسائل منطقه، احتمال نزدیکی روسیه و آمریکا در دوران ریاست جمهوری دونالد ترامپ بیشتر شده و این نزدیکی پیامدی غیر از دور شدن روسیه از ایران ندارد. موضوع سوریه به عنوان مهم ترین و پیچیده ترین بحران منطقه، نقطه ارتباط این سه کشور است و هر سرد و گرم شدنی در روابط مابین در حل وفصل آن و اوضاع منطقه اثرگذار خواهد بود.اکنون اظهارات ویکتور اوزیرف، رئیس کمیته امنیت و دفاع در شورای فدراسیون روسیه، که از مذاکرات برای حضور دوباره روس ها در پایگاه هوایی نوژه گفته است و مایکل مک فائول، سفیر پیشین واشنگتن در مسکو، که توافق هسته ای را نخستین اختلاف مسکو و واشنگتن بعد از انتخابات آمریکا می داند؛ موجب تقویت این گمانه است که انتخابات آمریکا تاثیر چندانی در تغییر رویکرد روسیه نخواهد داشت و آنها همچنان ترجیح می دهند از طریق گسترش روابط خود با ایران بر نفوذ خود در خاورمیانه بیفزایند. آن طور که ایسنا به نقل از خبرگزاری المیادین گزارش کرده است، هم زمان با طرح احتمال حضور مجدد روسیه در پایگاه هوایی همدان، یک نماینده پارلمان روسیه نیز درباره گفت وگوهای ایران و روسیه پیرامون واردکردن اسلحه و تجهیزات نظامی شامل تانک و بالگرد به ارزش حدود 10 میلیارد دلار سخن گفته است. جنجال حضور جنگنده های روس در نوژهنخستین حضور جنگنده های روسی در ایران و استفاده از پایگاه هوایی نوژه که در داخل کشور سروصدای زیادی به راه انداخت و مخالفانی داشت، اواخر مردادماه و بعد از سفر میخائیل بوگدانف، معاون وزیر خارجه روسیه و نماینده پوتین، به ایران صورت گرفت. دفعه قبل نیز رسانه های روسی خبر استقرار جنگنده های این کشور در ایران را اعلام کردند و این موضوع سردار حسین دهقان، وزیر دفاع کشورمان، را آن قدر ناراحت کرد که این اقدام آنها را «بی معرفتی» خواند. بسیاری از نمایندگان مجلس شورای اسلامی به حضور روسیه و این همکاری نظامی اعتراض کردند و با اشاره به اصل 146 قانون اساسی، قراردادن پایگاه نظامی در اختیار یک کشور خارجی را مغایر قانون دانستند. وزیر دفاع در پاسخ به این اعتراضات پاسخ تندی داد که کار را به دلخوری مجلسی ها و درنهایت نامه عذرخواهی از آنها کشاند. به هرحال، جلسه علنی ای که نمایندگان مجلس برای بررسی این موضوع خواستار آن بودند، برگزار نشد و جنگنده های روسیه بعد از آنکه سه بار از نوژه پریده و مواضع داعش در سوریه را مورد حمله قرار دادند، خاک ایران را ترک کردند. بهرام قاسمی، سخنگوی وزارت خارجه کشورمان، اعلام کرد همکاری های نظامی دو کشور «عجالتا» پایان یافته اما چند روز بعد علی لاریجانی، رئیس مجلس شورای اسلامی با تاکید بر اینکه ایران به هیچ کشوری پایگاه نظامی نداده است، از امکان ازسرگیری این همکاری ها سخن گفت. نگرانی آمریکا از مذاکرات نظامی ایران و روسیهاکنون بار دیگر از روسیه اخباری مبنی بر مذاکره و احتمال ازسرگیری همکاری های مذکور می رسد؛ رئیس کمیته دفاع و امنیت شورای فدراسیون روسیه، روز دوشنبه با بیان اینکه «روسیه و ایران در حال مذاکره درباره قراردادی نظامی به ارزش 10 میلیارد دلار هستند»، گفت «بر اساس این قرارداد، روسیه تانک های تی 90، تجهیزات توپخانه، هواپیما و هلیکوپتر به ایران ارسال خواهد کرد». گفتنی است مذاکرات نظامی ایران و روسیه در حالی انجام می شود که آمریکایی ها با استناد به قطع نامه 2231 شورای امنیت سازمان ملل متحد، (این قطع نامه محدودیت هایی برای عرضه، فروش یا انتقال مستقیم یا غیرمستقیم هرگونه تکنولوژی نظامی به ایران یا تامین مالی و آموزش مرتبط با تکنولوژی جدید را مشخص کرده است) نگران افزایش توان نظامی ایران هستند. محدودیت های مورد اشاره این قطع نامه در همکاری های چند ماه قبل ایران و روسیه نیز مورد انتقاد آمریکا بود؛ انتقادهایی که از سوی ایران و روسیه با جدیت رد شد. بااین حال مذاکرات ایران و روسیه درباره قرارداد 10 میلیارد دلاری تسلیحاتی بار دیگر آمریکایی ها را نگران کرده است و به گزارش فارس، یک مقام کاخ سفید در گفت وگو با پایگاه خبری «واشنگتن فری بیکن»، ضمن ابراز نگرانی دراین باره گفته است: «دولت اوباما از مذاکرات تسلیحاتی جدید اطلاع داشته و از طریق کانال های دیپلماتیک مخالفت خود را با این مسئله بیان کرده است». یک عضو وزارت خارجه ایالات متحده به فری بیکن گفت: «ما آن گزارشات را دیده ایم و از هر دو طرف (ایران و روسیه) خواسته ایم اطمینان دهند به مفاد و تعهدات خود تحت قطع نامه 2231 که شامل ارائه دادن برخی سیستم های نظامی خاص به ایران است، پایبند هستند. ما همچنان از افزایش توان نظامی ایران نگران هستیم و آن را ابراز نیز می کنیم».
                