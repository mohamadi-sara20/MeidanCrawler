شنبه ۱ خرداد ۱۳۹۵
-----------------------------------------
type_unknown
-----------------------------------------
دیدار خانه به خانه با علما
-----------------------------------------

                    شرق: روز گذشته «حسن روحانی»، رئیس جمهوری، راهی «قم» شد تا با مراجع تقلید دیدار کند؛ سفری خارج از روال سفرهای استانی. آیات «وحیدخراسانی»، «صافی گلپایگانی»، «مکارم شیرازی»، «علوی گرگانی»، «سبحانی»، «موسوی اردبیلی»، «شبیری زنجانی» و «جوادی آملی»، مراجع و علمایی بودند که دیروز در بیوت خود میزبان رئیس جمهوری شدند. رئیس جمهوری در این دیدارها، گزارشی از عملکرد دولت ارائه کرد و در پاسخ، علاوه بر قدردانی و تمجید از عملکرد دولت، توصیه هایی را هم شنید.«روحانی» که علاوه بر دیدار با مراجع، برنامه زیارت از حرم حضرت معصومه (س) را هم در برنامه خود داشت، صبح جمعه پس از ورود به این شهر، استاندار و سایر مقامات محلی از او استقبال کردند. در این سفر، «رحمانی فضلی» وزیر کشور، «محمد نهاوندیان» رئیس دفتر رئیس جمهوری، «مجید انصاری» معاون پارلمانی رئیس جمهوری، «محمد شریعتمداری» معاون اجرائی رئیس جمهوری و «حسام الدین آشنا» مشاور رسانه ای رئیس جمهوری، «حسن روحانی» را همراهی کردند. هرچند آخرین مرتبه ای که روحانی راهی «قم» شد، اسفند ماه 1393 بود؛ اما قبل و بعد از آن، هیچ گاه ارتباط دولت با «قم» قطع نشد و اعضای کابینه به تناوب برای دیدار با مراجع به این شهر سفر کردند؛ اما اکنون چهار روز پیش از آغاز مجلس خبرگان پنجم، «روحانی» قصد «قم» کرد و برای دیدار با علما و مراجع راهی این شهر شد؛ دیداری که در این مقطع زمانی می تواند معنادار باشد. به غیر از اینها، سفر دیروز وقتی با تعامل علمای قم با رئیس دولت قبل مقایسه شود، معنای دیگری پیدا می کند؛ معنایی از جنس تعامل و همراهی «قم» با دولت یازدهم. چندی پیش، آیت الله «مرتضی مقتدایی» نایب رئیس جامعه مدرسین حوزه علمیه قم، گفته بود: «در دولت قبل، گاهی این رابطه به طور کلی قطع بود؛ یعنی آقایان مراجع تقلید، اصلادولتی ها را به حضورشان نمی پذیرفتند». همچنین «غلامرضا مصباحی مقدم» در گفت وگویی در سال 1388 به «ایلنا» گفته بود: «آیات عظام فاضل لنکرانی، صافی گلپایگانی و مکارم شیرازی از مراجعی بودند که با ابراز نارضایتی از مواضع رئیس جمهوری، ایشان را به حضور نمی پذیرفتند؛ اما جمعی از نمایندگان روحانی مجلس پا در میانی کرده و با صحبت با دولت و علما، آنها را به سوی توافق دو طرفه دعوت کردند و سبب شدند مراجع، رئیس جمهوری را به حضور بپذیرند». ارائه گزارش به علما و مراجعرئیس جمهوری در جریان دیدارهایش با علما و مراجع در «قم»، از حوزه های علمیه و مراجع عظام تقلید که در تمام مراحل و سختی ها، از دولت پشیبانی کرده اند، سپاسگزاری کرد. او همچنین ضمن ارائه گزارش از اقدامات دولت در عرصه های مختلف مانند اقتصاد و ایجاد اشتغال، شرایط و سختی های کشور در سال 94 از جمله پایین آمدن قیمت نفت و مدیریت کشور در این شرایط را تشریح کرد. او در این دیدارها، دستیابی به شرایط خوب اقتصادی و فرهنگی در کشور را نیازمند وحدت، اتحاد و همدلی عمومی در کشور دانست. روحانی در این دیدارها به شرایط و ناامنی های موجود در منطقه نیز اشاره کرد. او برگزاری پرشور و همراه با آرامش انتخابات مجلس شورای اسلامی و خبرگان رهبری را موجب امیدواری بیشتر مردم دانست. آیت الله وحید خراسانی: با کشورهای جهان با زبان نرم و خوش سخن بگوییمبه گزارش «پایگاه اطلاع رسانی ریاست جمهوری» آیت الله العظمی «وحید خراسانی» در دیدار رئیس جمهوری با او، ضمن آرزوی توفیق برای دولت در مسیر خدمت بیشتر به مردم و حل مسائل کشور، گفت: «باید در انجام تمام امور به دستورات قرآن عمل کنیم و شما و دولت نیز با توکل به خداوند متعال و توسل به سیره اهل بیت (ع) بر همه مشکلات فائق خواهید شد». او همچنین با تبریک میلاد مسعود حضرت صاحب الزمان (عج)، افزود: «در مسائل داخلی باید مسئولیت ها را بر اساس امانت و تخصص واگذار کرد و در ارتباط با کشورهای جهان نیز با زبان نرم و خوش سخن بگوییم و بتوانیم تعاملی سازنده با آنها داشته باشیم». آیت الله «وحید خراسانی» همچنین بر ضرورت تلاش بیشتر مسئولان کشور برای رفع مشکلات اشتغال و ازدواج جوانان تاکید کرد. آیت الله «صافی گلپایگانی»: حفظ روحیه امیدواری در مردم حائز اهمیت استآیت الله «صافی گلپایگانی»، دیگر مرجعی بود که میزبان رئیس جمهوری شد. آیت الله «صافی گلپایگانی» در این دیدار با تبریک اعیاد شعبانیه و میلاد حضرت صاحب الزمان (عج) به رئیس جمهوری و آرزوی توفیق برای دولتمردان در مسیر خدمت به مردم و تعالی کشور، افزود: «خوشبختانه با اقدامات و تلاش های دولت و حسن تدبیر رئیس جمهوری، مردم به بهبود شرایط بسیار امیدوارتر از گذشته شده اند و مطمئنا با تلاش بیشتر و تدبیر شما، مشکلات برطرف خواهد شد». او با اشاره به لزوم مراقبت از رعایت قوانین شرعی و حفظ احکام اسلام در مناسبات سیاسی و اجتماعی در کشور، بر ضرورت ادامه سیاست هایی که به ثبات، آرامش و امنیت مردم منطقه به ویژه در سوریه، عراق و یمن منجر می شود، تاکید کرد. آیت الله «صافی گلپایگانی» توسعه روابط با دیگر کشورها را ضروری و مهم برشمرد و افزود: «باید در مجامع بین المللی حضور و مشارکتی فعال داشته باشیم و به گونه ای پیش برویم که مردم به توسعه روابط با دنیا امیدوارتر باشند و ما و دیگران از این ارتباط بهره ببریم». او همچنین با تاکید بر لزوم نبود اختلاف و تفرقه و رعایت اتحاد و همدلی در کشور برای پیشبرد امور، افزود: «حفظ این روحیه امیدواری در مردم حائز اهمیت است و مطمئن هستیم مشکلات با حسن تدبیر جناب عالی برطرف خواهد شد و همواره دعاگوی رئیس جمهوری و مسئولان هستم».آیت الله مکارم: رئیس جمهوری موفقی هستیدآیت الله «مکارم شیرازی» نیز در دیدار رئیس جمهوری، با قدردانی از تلاش های دولت یازدهم برای اعتلای ایران اسلامی، تصریح کرد: «دولت برای بهبود وضعیت کشور و رسیدگی به وضعیت محرومان و اقشار ضعیف جامعه اقدامات زیادی انجام داده و در این مسیر به موفقیت های خوبی نیز دست یافته است که باید با عزم بیشتر و حمایت همگان ادامه یابد». او خطاب به «روحانی» افزود: «شما رئیس جمهوری موفقی هستید و با وجود همه مشکلاتی که بخشی از آن میراث گذشته و بخش دیگر نیز شیطنت اجانب و بیگانگان است، به تلاش های خود برای ساختن کشور ادامه می دهید». او با تاکید بر اینکه «نباید انتظار داشت مشکلات یک شبه حل شود»، گفتند: «برای رفع این مشکلات زحمات زیادی متقبل شده اید و بحمدالله موفقیت های خوبی نیز نصیب دولت شده است که باید با جدیت بیشتر برای خدمت به مردم و به ویژه محرومان ادامه یابد». آیت الله مکارم شیرازی با تاکید بر ضرورت تقویت وحدت در جامعه تاکید کرد: «برخی با ایراد گرفتن های بدون توجه به امکانات و حتی ارائه یک پیشنهاد برای رفع مشکلات، به دنبال مایوس کردن مردم هستند و این در حالی است که انتقاد کردن صرف و بدون ارائه پیشنهاد، عادلانه و منصفانه نیست». ایشان در همین ارتباط ضرورت پرهیز از جناح گرایی و توجه به منافع ملی را خاطرنشان کرد و گفت: «متاسفانه برخی هنوز جناحی فکر می کنند که معنای آن، فدا کردن منافع ملی به پای منافع جناحی است؛ حرکتی که همگان به شدت باید از آن پرهیز کنند». آیت الله مکارم شیرازی در ادامه با ارائه رهنمودهایی در حوزه های اقتصادی و فرهنگی، گفت: «بی کاری یکی از معضلات اساسی جامعه امروز است و دولت باید با اطلاع رسانی بیشتر، دستاوردهای خود را در این حوزه برای مردم تشریح کند و برای حل قطعی مشکل اشتغال، همچنان اهتمام داشته باشد». او در ادامه، توزیع نامناسب یارانه ها را یک معضل برای اقتصاد کشور دانست و با تاکید بر ضرورت عزمی راسخ برای رفع این معضل، افزود: «در حالی که کشور برای پیشبرد طرح های مرتبط با تولید و آبادانی و اشتغال به شدت نیازمند سرمایه است، مشکل بزرگ توزیع یارانه به صورت عمومی باید حل شود». آیت الله علوی گرگانی: در مسیر خدمت به مردم، باید در برابر مشکلات ایستادهمچنین آیت الله «علوی گرگانی» در دیدار با رئیس جمهوری، با اشاره به ضرورت صبر و ایستادگی در برابر دشواری ها در مسیر خدمت به مردم و تعالی کشور، بر ادامه تلاش مسئولان برای حل مشکلات و بهبود شرایط زندگی مردم تاکید کردند. او با اشاره به موفقیت های مهم دولت در عرصه های مختلف، افزود: «با وجود این توفیقات، توقع و انتظار مردم از دکتر روحانی به عنوان شخصیتی که هم در کسوت روحانیت و هم مسئولیت ریاست جمهوری اسلامی ایران قرار دارد، بیش از سایر افراد است؛ بنابراین تلاش بیشتر دولت برای رفع مشکلات مردم در بخش های مختلف به ویژه در حوزه کشاورزی و تولید ضروری است». او همچنین بر توجه مسئولان کشور به مسائل اجتماعی و تلاش در راستای حفظ اخلاق اسلامی در جامعه تاکید کرد و توفیقات روزافزون رئیس جمهوری و دولتمردان در دولت تدبیر و امید را از خداوند متعال خواستار شد. آیت الله سبحانی: برای موفقیت دولت دعا می کنمآیت الله سبحانی در دیدار با رئیس جمهوری، ضمن بیان اینکه همواره برای موفقیت دولت دعا می کنم، بر ضرورت انطباق هر چه بیشتر نظام بانکی کشور بر مبنای احکام شرعی تاکید کردند. او در این دیدار گفت: کارمزد بانک ها باید واقعی و در مسیر کمک به بخش تولید و رفع مشکلات مردم باشد و متخصصان برای حل این موضوع تلاش کنند. تکمیل تامین آب آشامیدنی شهر قم از نظر کمی و کیفی از دیگر موضوعاتی بود که آیت الله سبحانی در این دیدار به آن پرداخت.
                