یک‌شنبه ۲۸ آذر ۱۳۹۵
-----------------------------------------
یادداشت
-----------------------------------------
مبادا بر سرتان خراب شود
-----------------------------------------

                    عده ای می خواهند جوانان نخبه و خلاق که در مسیر راه اندازی یا پیشبرد کسب وکار نوپای خویش قرار دارند یا به هر نوعی خیال کارآفرینی را در سر می پرورانند، ناامیدی، ناامنی و بدتر از همه «ترس» را بیش از پیش احساس کنند. البته شواهد به وضوح نشان می دهد این افراد یا گروه ها - که می توان آنها را مخالفان اصلی توسعه اقتصادی کشور دانست- با ایجاد یاس در دل این جوانان پرشور نتیجه موردانتظار را دریافت نکرده و شیوه ارعاب را پیش گرفته اند. آنها می خواهند جوان کارآفرین یا فعال در کسب و کارهای نوپا هرروز شاهد بسته شدن درگاه ها یا بروز موانع جدیدی باشد که مسیر را برایش ترسناک تر از قبل جلوه دهند؛ «تونل وحشت مباداها» را پیش رویش گذاشته اند تا مبادا خیال کسب وکار به سرش بزند. وارد تونل وحشت ساختگی که می شوید، کانالی ساخته شده است که در آن و در تاریکی شب، الگوهای موفق بومی کسب وکارهای نوپا با چهره های وحشتناک و به شکل های مختلف نشان داده می شوند! کنار این الگوها شمایل یک یا دو نفر نفوذی واقعی را هم گذاشته اند که طبیعی تر به نظر برسد. در ادامه تونل، عده ای ناشناس بدون آنکه چهره شان را ببینی، به شیوه های مختلف خط ونشان می کشند که مبادا جلوتر بروید. یک جا هم در مسیر تونل برایت فیلم نمایش می دهند که ببینید چه بر سر بعضی ها آمده است. در تونل دیواری را سر دیوار دیگر خراب می کنند که بگویند کسب وکار نکنید، مبادا بر سر شما هم خراب شویم! در تابلوهای نصب شده روی دیوارهای این تونل هم در آن تاریکی کارآفرینان جوان و موفق را مقصر ترافیک و آلودگی تهران، خشکی دریاچه ارومیه و گردوغبار خوزستان معرفی می کنند. این تونل اما به همین جا ختم نمی شود و در مسیرش حتما نمایش های شگفت انگیز دیگری وجود دارد که فعلارونمایی نشده است. متاسفانه سازندگان این تونل عده قلیلی هستند که به دلایل مختلف، به هر شیوه ای که شده می کوشند به جز بخشی از جوانان نخبه و خلاق کارآفرین، دلسوزان نظام و کشور، مسئولان تصمیم ساز و تصمیم گیر، خبرنگاران و اهالی غیرتمند رسانه، فعالان اقتصادی، بسیجیان دلاور، دانشجویان پرشور، پاسداران و حافظان انقلاب، تامین کنندگان گمنام امنیت ملی و حتی قشرهای مختلف مردم را هم از مسیر تونل وحشت ساختگی عبور دهند تا نمایششان کامل شده و ضربه نهایی را به اقتصاد کشور و مردم بزنند. غافل از اینکه مردم آگاه اند و قشرهای مختلف بیدار و مسئولان با هوشیاری تصمیم گیری و فعالیت خواهند کرد. نکته اینکه اکنون ایران در آغاز راه رشد اقتصادی مستمر براساس سیاست های ابلاغی برنامه ششم توسعه قرار دارد. کسب و کارهای نوپای بومی نیز از مهم ترین عوامل و تقویت کننده های این رشد شتابان هستند.«رشد اقتصادی شتابان و پایدار و اشتغال زا با بسیج همه امکانات و ظرفیت های داخلی کشور»، «بهبود مستمر فضای کسب وکار و تقویت ساختار رقابتی و رقابت پذیری بازارها»، «مشارکت و بهره گیری مناسب از ظرفیت نهادهای عمومی غیردولتی با ایفای نقش ملی و فراملی آنها در تحقق اقتصاد مقاومتی»، «توسعه پیوندهای اقتصادی و تجاری متقابل و شبکه ای کشور»، «جذب سرمایه ایرانیان خارج از کشور و سرمایه گذاران خارجی با ایجاد انگیزه و مشوق های لازم»، «دانش بنیان کردن شیوه تولید و محصولات صنعتی و خدمات وابسته به آن، نشان سازی تجاری و تقویت حضور در بازارهای منطقه و جهان» و چند مورد دیگر، همه از موارد اقتصادی سیاست های کلی ابلاغی برنامه ششم توسعه ازسوی مقام معظم رهبری هستند. همین طور به نظر می رسد فعالیت و سرمایه گذاری روی کسب و کارهای نوپا در این خصوص بسیار موثر بوده و نتایج و ثمرات تاثیرگذاری را داشته و خواهد داشت، به ویژه اگر تمرکز بر حمایت از استعدادهای بومی و جوانان کارآفرین کشور باشد. کلام آخر اینکه این ظرفیت به وجودآمده نیاز به حمایت و حفاظت دارد و هرنوع فعالیتی که مانع از رشد آن شود، خیانت به ثروت ملی است.
                