دو‌شنبه ۱۰ خرداد ۱۳۹۵
-----------------------------------------
سرمقاله
-----------------------------------------
درباره اصلاحات، اعتدال و برجام
-----------------------------------------

                    آرزو و آرمان اصلاحات، تقویت جامعه مدنی و افزایش خودآیینی است، برای آنکه افراد بتوانند در محیطی آزاد که مبتنی بر عقل و اخلاق است تصمیم بگیرند. هرچه در مسیر تضعیف این آرمان قرار گیرد، راه را برای اصلاحات و اصلاح طلبی دشوار می کند؛ حتی می توان شرایطی حاد را در نظر گرفت که با تهدید و حذف مطلق خود مختاری در افراد اصلاحات با انسداد کامل مواجه شود. نظام های غیردموکرات که عرصه ای برای خودمختاری فرد باقی نمی گذارند، میخ بر تابوت اصلاحات می کوبند. شیشه عمر اصلاحات جامعه ای توانمند و باز است، بسته نگاه داشتن جامعه و وارد آوردن فشار بر مردم تا آنان به موجوداتی محتاج و وابسته به غیر و به عبارتی «دگرآیین» تبدیل شوند و مجبور باشند برای بقایشان به دستاویز نفاق، ریاکاری و انقیاد صرف روی آورند، تیشه به ریشه اصلاحات می زند و آرمان اصلاح طلبی را دود می کند و به هوا می برد.کوشش تمامی اصلاح طلبان واقعی اگرچه از صحنه سیاست رسمی رانده شده اند، جلوگیری از آسیب خوردن و بی پناه شدن اجتماع است. آنان دغدغه مندانه با توش و توانی که برایشان باقی مانده است، نمی خواهند آرمان نیک خواهان که در تاریخ پرفراز و نشیب ایران برای توسعه و سرافرازی ملی رنج ها کشیده اند و در راهش جان ها و آبروها نثار کرده اند، به انحراف و اعوجاج کشیده شود. مهم ترین شاخص انحطاط از نظر اصلاح طلبان، روند سیاسی و تصمیم های کلانی است که محصولش به جامعه ای ضعیف، در خودبسته، محتاج به غیر و مطیع منجر می شود. انزجار از احمدی نژاد از سر امر شخصی و خصومت خصوصی با او نبود و نیست بلکه با برنامه ای بود که در هشت سال از سوی دولت و کارگزارانش کشوری را که در بهترین موقعیت در داخل و خارج قرار داشت به قعر تهی دستی و ذلت و فساد کشاندند. انزجاری که از لوح ضمیر ملی به زودی پاک و زدوده نمی شود. مسئله احمدی نژاد، مسئله ای واقعی و ملی است، مسئله ضایع کردن سرمایه هایی است که عزت و توانمندی ملی را هدف گرفت و فرسود و تباه کرد. هنوز آثار شوم برنامه های کلان دولتش کاملاروشن نیست و به بررسی عمیق و جدی برای زدودن ضایعات و خرابی ها و جلوگیری از مهلکه های بیشتر نیاز دارد.مسئله احمدی نژاد که به بحرانی تمام عیار بدل شده بود، به تصمیمی ملی برای روی کار آمدن دولت دکتر روحانی منجر شد. دفاع اصلاحات از دولت دکتر روحانی که تاثیری قاطع در پیروزی او ایفا کرد، توام است با همبستگی و انتقاد مشفقانه؛ انتقاد برای تقویت دولت اعتدال تا آفت های دولت پیشین و بقایایش این دولت را مبتلاکند. دفاع اصلاح طلبان از دولت تدبیر و امید، دفاع از حریم جامعه مدنی بود که به جد در معرض آسیب قرار داشت، آثار جراحت بر پیکر جامعه مدنی هنوز باقی است؛ این جامعه در ورطه درگیری های داخلی برآمده از فساد روشمند و نبود شفافیت، وجود تبعیض و فشارهای اقتصادی بیشتر از طاقتش، از سوی قدرت های جهانی به تله افتاده بود. کلاف سردرگم و درهم تافته ای که دستپخت دولت نهم و دهم بود، جامعه را به بحرانی کشاند که خوشبختانه با عزمی ملی و درک عمومی از بحرانی که گریبانش را گرفته بود، به انتخابی دست زد تا ضربه گیر اعتدال و عقلانیت، تا حدی جلوی بحران های بیشتر و خطرناک تر را بگیرد. بدیهی بود دولت اعتدال برای بازکردن کلاف درهم پیچ مشکلات قادر نبود همه گره ها و قفل ها را یک جا و یک مرتبه باز کند. دفاع اصلاحات از دولت اعتدال، دفاع از عقلانیت برای برون آوردن جامعه از بحران بیشتر در میان انبوهی از زخم ها و جراحت ها بود؛ زخم هایی که دولت باید با تدبیر، موارد حادتر و بحرانی ترش را شناسایی کند و با تشخیص اولویت از میان آنها، به حل و گره گشایی شان اهتمام ورزد. سیاست «تفکیک» و اولویت بندی در وضعیت بحران زده، سیاستی ناگزیر بود که دولت اعتدال را فرا می خواند. در این موقعیت تصمیم گرفتن و انتخاب در میان تعدد مشکلات وخیم، کار را بسیار سخت و دشوار می کند. شرایطی که به دولت یازدهم ارث رسید، بی اغراق به جبهه جنگ و تعدد زخمی هایی شبیه بود که برای درمان به پشت جبهه می آورند. محدودیت منابع و نبودن تجهیزات کافی و نیروی متخصص، تصمیم برای «تفکیک» و الویت بخشی درمان، همان وضعیت خطیری بود که دولت اعتدال برای تصمیم گیری با آن مواجه شد و گریبان دولت یازدهم را گرفت. کسانی که در معرض مخاطره تصمیم گیری نیستند و ناظر بیرونی اند، می توانند غیرمسئولانه خرده بگیرند و تصمیم های اضطراری را به باد انتقاد، بدون آنکه خود راه حل بدیل و بهتری داشته باشند. برای روشن شدن وضعیت دولت اعتدال در مواجهه با بحران احمدی نژاد، خوب است قطعه ای از کتاب «در ستایش بی سوادی» نوشته انسنس برگر را نقل کنیم تا به اضطرار و حساسیت «تفکیک» و ضرورت اولویت بندی که ناخواسته با عوارض منفی همراه است یا وضعیت تریاژ در شرایط بحران زده مانند جنگ که برای نجات انسان ها ناگزیری هایی را بر تصمیم گیر مسئول تحمیل می کند، بیشتر واقف شویم. «البته هیچ اولویت بندی خالی از جنبه منفی نیست و مسکوت گذاشتن این نکته، ریاکاری خواهد بود. کلمه تریاژ (triage) ریشه فرانسوی دارد و مفهومش تفکیک یا گزینش است؛ این کلمه از قرن نوزدهم در پزشکی جبهه های جنگ باب شد. پس از نبردهای بزرگ پزشکان در برابر این پرسش قرار گرفتند که با توجه به راه های دشوار و پرخطر حمل ونقل، ظرفیت محدود بیمارستان های صحرایی و امکانات نارسایی مداوا چگونه به زخمی ها برسند. چنین بود که قواعد سه گانه «تفکیک»، راه خود را صریح و روشن باز کرد: زخمی های سبک را با مداوایی مختصر به خود وامی گذاشتند و مصدومان علاج ناپذیر را هم به سرنوشتشان. به این ترتیب مداوای موثر نصیب آنان می شد که هم به این مداوا نیاز حاد داشتند و هم امید بهبودشان می رفت. تنگنایی که این پزشکان و امدادرسانان در آن گرفتار شده بودند نیاز به شرح ندارد. آنها همیشه باید با خطر کردن اخلاقی می زیستند که زندگی و مرگ دیگران باعث آن بود».قطعه ای را که نقل شد با وضعیت به جا گذاشته شده برای دکتر روحانی تطبیق کنید. کشوری که به علت ماجراجویی در سیاست خارجی با تحریم های رو به آغاز یک نزاع خطرناک و منجر به جنگ روبه رو شد، آن هم با توجه به آشفتگی های منطقه ای که ایران را در معرض تهدید جدی قرار می دهد. بلوکه شدن منابع مالی ایران و نبود امکان فروش نفت از طریق کانال های بانکی، دائرمدارشدن افراد مجهول و مشکوک برای فروش ثروت ملی و ایجاد فساد مالی روشمند در ابعاد واحد هزاران میلیارد تومان، تعطیلی زنجیره ای مراکز تولید و ایجاد لشکری از بی کاران، تورم برکشیده به بالای 40 درصد و بدون مهار، افزایش ناگهانی و جهشی قیمت دلار بدون هرگونه چشم اندازی در وضع متزلزل پول داخلی، ایجاد تقاضاهایی افزون بر یارانه که در قالب وعده های پردامنه و با آب وتاب به صورت سراب به جامعه منتقل می شد و بر انتظارات بدون پشتوانه دامن می زد و بر وابستگی بدون خلاقیت تولید آن می افزود، ایجاد فضایی بحرانی از سوی دولت و افزودن بر تشنج ناشی از انتخابات و برخورد غیرمسئولانه احمدی نژاد با آن، درگیری احمدی نژاد با روسای قوه مقننه و قضائیه و تهمت فساد به بالاترین سطوح تصمیم گیری و تزاحم و صف آرایی آنان در برابر یکدیگر، بیرون آمدن خبرهای نجومی از فساد به صورتی سریالی، عدم کفایت و مدیریت دولتی و تعویض های نافرجام و مکرر، واردات اجناسی لوکس از ماشین تا لوازم آرایش در وضعیت خطرناک اقتصادی و کمبود شدید نقدینگی برای خرید اقلام ضروری مانند دارو برای بیماری های خاص، ورشکسته شدن بانک ها با تحمیل وام های بی حاصل و غیرتولیدی به روستاها، مهم تر از همه فاصله ناشی از بی اعتمادی مردم به دولت و گسترش بی انگیزگی و... بخشی از کلاف کلافه کننده درهم پیچیده سیاسی، اجتماعی و اقتصادی بود که نصیب دولت یازدهم شد. دولت با منابع ناچیزی که برایش باقی مانده بود، کاملادر وضعیت اضطراری تریاژ قرار گرفته بود.برای نجات جان کشور از بحران و «تفکیک» عاجل مشکلات و تعیین اولویت، دولت دکتر روحانی به حق، کم کردن تنش و خروج از وضعیت خطرناک درگیری با جامعه جهانی و حل موضوع فلج کننده تحریم ها را مهم ترین وظیفه خویش تشخیص داد. انتخابی سخت که قطعا با آثار منفی نیز توام می شد. اما بهترین و عاقلانه ترین تصمیمی بود که دولت می توانست برای عبور از وضعیت بحران زده بگیرد. برجام نتیجه تصمیمی بود که در اتاق نظام تدبیر گرفته شد. در اطراف این تصمیم باوجود گسست ها و افتراق هایی که پیش آمده بود اجماعی کم سابقه شکل گرفت و در برابر توفانی ترین انتقادات مخالفین تاب آورد و بر کرسی قبول نشست و مبنای عمل نظام قرار گرفت. مهم تر از همه با استقبال وسیع مردم مواجه شد و به کم شدن فاصله مردم از دولت و نظام نیز یاری رساند. مخالفان برجام از همه ابزار تبلیغاتی که به نحو وسیعی در اختیار داشتند و مهم ترین و موثرترینشان رسانه عمومی و ملی بود و شرط بی طرفی را کنار گذاشته بود، کوشیدند برجام را خیانت به منافع ملی و پذیرش ذلت و نفی استقلال کشور نشان دهند و آن را از چشم مردم بیندارند. اما وجدان عمومی می دانست «تفکیک» و انتخاب دشوار دولت و نظام تدبیر، جان به ورطه مهلکه افتاده کشور را نجات داد و هر عارضه منفی که بر آن مترتب شد، با نجات کشور قابل برابری و همسری نبوده است. انسنس برگر در مقاله خود آنانی را که به کسانی در شرایط حاد و آشفته جنگی مجبور به انتخاب سخت و محدود می شوند و ناگزیر از «تفکیک» برای نجات جان آدمیان، انگ فاشیسم می زنند و عمل آنان را تقبیح می کنند، می تازد و شماتت می کند و نقدشان را غیرمسئولانه، اگر نگوییم منفعت جویانه و کاسب کارانه، می شمارد: «فقط آدم فروشان- در اینجا بخوانید جرح به جامعه مدنی و آسیب زدن به خودمختاری و خودآیینی –می توانند «تفکیک» را چیزی مشابه گزینش فاشیستی-در این جا بخوانید خیانت به منافع و عزت ملی و نفی استقلال کشور -بخوانند، چراکه هدف از «تفکیک» نجات جان هاست- در اینجا بخوانید نجات کشور و جامعه از ورطه جنگ و تحریم تباهگر - حال آنکه گزینش فاشیستی با هدف نابودی انجام می شد. راه حلی جهانی که مداوای مساوی همه بیماران - در اینجا بخوانید همه مشکلات کشور - را امکان پذیر کند، هنوز در افق آینده به چشم نمی خورد. برعکس، شواهد می گوید جبر گزینش پیوسته تر خواهد شد. یعنی همچنان به اتاق تریاژ نیاز خواهیم داشت. برای عبور از اضطرار هنوز راهی بلند در پیش داریم.دفاع اصلاح طلبان از «تفکیک» و اولویت دولت دکتر روحانی و دفاع از برجام، کوتاه مدت و تاکتیکی نیست بلکه برای آنان دفاع از برجام در منطق موقعیت کنونی تنها راهبرد و استراتژی صیانت از جامعه مدنی محسوب می شود. توافق ملی برجام کشور را از انجماد و سکون اقتصادی خارج کرد و به حضور فعال تر و مثبت تر در جامعه جهانی انجامید. این سمت گیری هم توان کسب وکار را به مرور افزایش می دهد و هم امید به تکاپو را دوباره به جامعه بازمی گرداند. دو عاملی که جامعه مدنی ایران با تکیه بر آن می تواند جان تازه بگیرد و حیاتش را تداوم بخشد.
                