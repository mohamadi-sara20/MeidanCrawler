چهار‌شنبه ۲۳ تیر ۱۳۹۵
-----------------------------------------
یادداشت
-----------------------------------------
روحانی به تهرانی ها هدیه بدهد
-----------------------------------------

                    شورای شهر تهران دیروز در دویست وهفتاد وپنجمین جلسه خود میزبان مدیرعامل شرکت راه آهن جمهوری اسلامی بود. پورسیدآقایی در این جلسه از هزینه 750میلیاردتومانی انتقال خطوط راه آهن به زیر زمین در مناطق 17 و 18 شهر تهران خبر داد که برای آن، قطعه زمینی به ابعاد 10 کیلومتر در 36 متر در یکی از جنوبی ترین مناطق تهران، آزاد شده است. در اوایل تشکیل دولت یازدهم، شرکت راه آهن جلسه ای با شورای شهر و شهرداری برای تعیین تکلیف زمین های آزادشده برگزار کرد که در نهایت مقرر شد شهرداری متولی اجرای پروژه های عمرانی در این زمین ها شود. همچنین در این جلسه مصوب شد این اراضی کارشناسی شود و معادل آن زمین، معوض یا وجوه آن به شرکت راه آهن پرداخت شود. اگر رئیس جمهور این زمین ها را به عنوان یک هدیه به مردم مناطق 17 تا 19 تهران که عمدتا از اقشار کمتربرخوردار جامعه هستند، واگذار کند، یک نوار سبز در این منطقه ایجاد می شود که پیاده راه و مرکز تفریحی جنوب تهران خواهد شد. حتی اگر دولت چنین امکانی ندارد، پیشنهاد نگارنده آن است که به عنوان بخشی از طلب دولت به شهرداری تهران، در اختیار مدیریت شهری قرار گیرد و رئیس جمهور برای این دو اقدام، اختیار قانونی کافی دارد و همچنین باعث رضایت مردم جنوب تهران خواهد شد. ایجاد فضای سبز و پارک عمومی با خدمات ویژه اعم از کتابخانه، موسسات فرهنگی و هنری، مبلمان شهری، مجتمع های چندمنظوره ورزشی و پیاده راه علاوه بر بالابردن سرانه فضای سبز و مجتمع های فرهنگی در تهران، به ایجاد اشتغال در حوزه های کافی شاپ و سایر فروشگاه ها کمک خواهد کرد. با توجه به اینکه مردم سراسر کشور از ایستگاه مرکزی راه آهن تهران استفاده می کنند، این محوطه می تواند به مسافران راه آهن نیز خدمت رسانی کند. به هرحال در کشورهای توسعه یافته، ایستگاه های راه آهن زمانی درون شهرها امکان فعالیت دارد که از لوکوموتیو های دیزلی که آلایندگی بالایی دارند، استفاده نکنند. حال که به هر ترتیب ایستگاه راه آهن به تونل های زیرزمینی منتقل شده است... و طبق اعلام مدیرعامل راه آهن، لوکوموتیو هایی با آلایندگی کمتر خریداری شده است، عرصه بالایی زمین ها آزاد شده است اما به دلیل بحث مالکیت زمین ها، ناامنی، زباله و نخاله های ساختمانی و جمع شدن افراد معتاد در آن دیده می شود. ضمنا بخشی از ریزگردها در تهران نیز از این زمین ها برمی خیزد. هدیه ماندگار رئیس جمهور به مردم مناطق جنوبی تهران با ضمانت تبدیل آن به مرکز فرهنگی و پارک عمومی می تواند مجالی فراهم کند تا در زمانی کوتاه، مدیریت شهری به ایجاد این منطقه سبز 36هکتاری اقدام کند.
                