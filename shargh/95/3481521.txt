پنج‌شنبه ۲۵ آذر ۱۳۹۵
-----------------------------------------
یادداشت
-----------------------------------------
سرکوب رویاپردازی
-----------------------------------------

                    از «آلبرت اینشتین» نقل است که: «رویاپردازی مهم تر از دانش است؛ چراکه دانش به دانسته ها و درک اکنون ما محدود است، اما رویاپردازی، گستره ای به بزرگی کل جهان و همه درک و دانش آتی بشریت دارد». رویاپردازی، نقشی کلیدی در پیشرفت افراد، شرکت ها و کشورها دارد، زیرا نقطه آغاز نوآوری است. زمانی که تصویری در ورای داشته ها، دیده ها و کرده های موجود، مجال شکل گرفتن پیدا می کند، تلاش برای تحقق آن تصویر، پیشران نوآوری می شود. اگرچه دانش و دانستن، راهگشای نوآوری است، اما بدون رویایی در دوردست ها، حرکتی رخ نمی دهد که گره گشایی بخواهد. بدون رویاپردازی، عالمان و دانشگران هم گرفتار تکرار می شوند. بدون رویا، گریزی از گام گذاشتن در راه های رفته و بوی کهنگی گرفتن نیست. صد البته مرادم از رویا، توهمات بی پشتوانه نیست که هیچ گاه رنگ عمل و اجرا را به خود نمی بینند. هرچند مرز بین رویاپردازی و توهم بافی بس باریک است. برای روشن شدن منظورم، بهتر است به یکی از مدیران رویاپرداز معاصر اشاره کنم. روز ششم مهر امسال، «ایلان ماسک» در شصت وهفتمین کنگره بین المللی فضانوردی روی صحنه رفت و از جزئیات برنامه اش برای تسخیر مریخ به وسیله انسان خبر داد. در کل مدتی که سخنرانی وی را دنبال می کردم، مدهوش بزرگی رویای او بودم. اینکه یک مدیر چگونه و تحت چه شرایطی، جسارت رویاپردازی در این ابعاد را پیدا می کند؛ یک رویاپردازی صدها میلیارددلاری و ده هاساله برای اسکان یک میلیون نفر روی مریخ و تشکیل یک تمدن بشری پایدار و مستقل از زمین. «ایلان ماسک» همان کسی است که در شرکت تسلاموتورز، برای ساخت یک خودرو برقی تمام عیار رویاپردازی کرد و در کمال شگفتی جهانیان، مدت هاست این رویا را به واقعیت بدل کرد. او همان مدیری است که در شرکت اسپیس اکس، رویای راکت چندبارمصرف فضایی فالکون را محقق کرد و با این کار، هزینه سفرهای فضایی را به شدت کاهش خواهد داد. وی همان رویاپرداز سیستم حمل ونقل هایپرلوپ و سولارسیتی است که به هر دو رنگ واقعیت بخشید. «ایلان ماسک»، یک کارآفرین رویاپرداز به معنای واقعی است. افرادی مانند او یا «استیو جابز»، با مغناطیس جاذب خود، دیگر رویاپردازان را از سراسر جهان به گرد خود جمع می کنند، سپس به پشتوانه قدرت پیشران علم و فناوری، قالب های فکری و برداشت های موجود از شدنی ها و نشدنی ها را در هم می شکنند. جمع اندکی از این رهبران رویاپرداز در محیطی مناسب می توانند کسب وکارهای میلیارددلاری و بین المللی خلق کنند و به قدرت اقتصادی و نظامی محیط میزبان شان به شدت بهبود دهند. با علم به نقش کلیدی رویاپردازی، وقتی به فضای ایران نگاه می کنم، سرکوب رویاپردازی و شدت آن مرا بیمناک می کند. در ایران امروز، سقف پرواز رویاها کوتاه است. انواع وزنه ها و قفس های خودساخته، بال رویاهایمان را بسته، نفس رویاهایمان را به شماره انداخته و موتور رویاپردازی را راهی اوراقی کرده است. به اطراف خود بنگرید؛ چند دانشگر و دانشمند رویاپرداز سراغ دارید؟ چند مدیر رویاپرداز و الهام بخش می توانید نام ببرید؟ دستمان خالی نیست؟ امروزه فضای عمومی کشور به گونه ای است که رویاپردازی به دست خودمان سرکوب و جمع اندک رویاپردازان، فراری داده می شوند. نظام آموزشی کشور به روشنی و آشکارا قاتل رویاپردازی است. کودکان خلاق و ذاتا رویاپرداز را به این نظام آموزشی می سپاریم و میلیون ها جوان تربیت شده برای دنباله روی و تکرار تحویل می گیریم. غربال کنکوری نظام آموزشی، مقتدرانه سد راه رویاپردازان می شود و جماعت میلیونی را هم رنگ می کند و این تازه اول راه است. نسل جوان پس از تجربه نظام آموزشی وارد دنیای کسب وکار می شود. بیشتر شرکت های ایرانی که باید میزبان آنها باشند، درگیر کارهای تکراری و روتین هستند و ردی از نوآوری در کسب وکار آنها به چشم نمی خورد. فضای کسب وکار نامناسب، مدیران را درگیر روزمرگی کشنده کرده و مجالی برای رویاپردازی نگذاشته است. در چنین فضایی صحبت از رویاپردازی، مذموم و نشانه ای از کم تجربگی یا ناتوانی اجرائی است. کهنگی و تکرار در فضای کاری شرکت های ایرانی بیداد می کند. حالاهمان خروجی نظام آموزشی وارد چنین محیطی می شود و اندک بقایای رویاپردازی ذاتی هم به تدریج رنگ می بازد. فضای عمومی کشور هم مشکل را دوچندان کرده است. دام های روزمرگی قدم به قدم پهن است تا مبادا کسی هوس رویاپردازی کند. بگذارید فقط یک مثال بزنم. در بیشتر کشورهای جهان، جوانان پس از اشتغال به کار با استفاده از تسهیلات ارزان قیمت بانکی، به راحتی اقدام به خرید خودرو به صورت اقساطی می کنند و از آن خودرو به مثابه ابزاری در خدمت زندگی استفاده می کنند. اما جوان ایرانی باید به دلایل واهی، خودرو را دست کم به دو برابر قیمت دیگر کشورها خریداری کند. این در شرایطی است که باز به دلایل واهی، جوان ایرانی به تسهیلات بانکی با نرخ متعارف جهانی هم دسترسی ندارد و باید با پرداخت نقدی خرید کند. درعمل بخش زیادی از جمعیت عمدتا جوان کشور باید برای سال های سال برای خرید خودرو شب و روز تقلاکند. به بیان ساده تر، جوان ایرانی به جای رویاپردازی خلاقانه برای پیشبرد کسب وکار و اقتصاد کشور، بهترین دوران عمر خود را صرف اموری می کند که در دیگر کشور ها اساسا موضوعیت ندارند. این سرکوب فراگیر رویاپردازی، آینده من و شما و فرزندان این سرزمین را تهدید می کند. فرهنگ عمومی جابه جا هم رنگ جماعت شدن و روزمرگی را تشویق می کند تا اگر رگه ای هرچند بی رمق از رویاپردازی هم نزد کسی مانده باشد، جسارت ظهور نیابد. در کشوری که رویاها سرکوب شوند، مقالات علمی هم بوی تکرار می گیرند و پیشرفت علمی دور از دسترس می شود. در چنین کشوری، اندک رویاپردازان باقی مانده هم بار سفر می بندند تا مگر پرنده رویاهای آنها بتواند در سرزمینی دیگر مجال پرواز پیدا کند. در سرزمین بی رویا، مدیران الهام بخش و جریان ساز پرورش نمی یابند و بنگاه های نوآور شکل نمی گیرند. در یک کلام، کشوری که رویاپردازی در آن سرکوب می شود، اقتصادی وابسته خواهد داشت و ناخواسته در خدمت ساختن رویاهای بیگانگان خواهد بود. این سرکوبی است که به دست خود من و ما انجام می شود. بیایید از همین امروز به خود اجازه رویاپردازی دهیم و لذت پرواز رویاها را از فرزندان مان دریغ نکنیم. ملتی که رویاپردازی را سرکوب کند، اسیر ابدی در زندان تکرار می ماند.
                