دو‌شنبه ۳ خرداد ۱۳۹۵
-----------------------------------------
سرمقاله
-----------------------------------------
اخلاق سوم خرداد
-----------------------------------------

                    رخدادهای بزرگ همواره در زمینه های اجتماعی، فرهنگی، سیاسی و به ویژه در زمان دفاع رخ می دهند و به مرور زمان، برخی از این وقایع به حافظه تاریخی یک ملت تبدیل می شوند. گاهی عظمت یک رخداد چنان بر تارک تاریخ می درخشد که نقش زمینه ها فراموش می شوند و فقط خود آن رخداد باقی می ماند تا آدمیان به بزرگ داشتن و خیره نگریستن در آن قناعت کنند. روزگار سپری می شود و مردم در حیرت باقی می مانند که آن بزرگی و عظمت چگونه ممکن شد و اکنون چگونه می توان به همان سان بزرگی کرد؟ این مسئله آنگاه پررنگ تر جلوه می کند که مردم به همسان سازی آن با وقایع جاری در همان جامعه دست می زنند. فتح خرمشهر ازجمله همان بزرگی هایی است که عظمت آن بر تارک تاریخ این سرزمین باقی مانده و یادش، اشک به چشم می دواند. هنوز شیرینی لحظه ها و لذت شیرینی هایی که ایرانیان به پاسداشت آن، میان یکدیگر تقسیم کردند، در کام مردم می نشیند. پیش از آن، حافظه ملت ایران، تلخی از دست دادن سرزمین را تجربه کرده و خرمشهر به یک داغ ملی تبدیل شده بود. مردم به یاد سرزمین هایی بودند که با جنگ یا بی جنگ در دوران گذشته از خاک وطن جدا شده بود. ازاین رو خرمشهر به یک نماد از بیم ها و آرزوهای تاریخی تبدیل شده بود. رویداد سوم خرداد با وجود همه بزرگی آن، مانند همه حوادث تاریخی گذشته است و امروز زمینه های اخلاقی، سیاسی، اجتماعی و فرهنگی آن در حال فراموشی است. بیم آن می رود که حتی سوال کردن پیرامون چرایی امکان پذیرشدن آزادی خرمشهر هم فراموش شود. این فراموشی برای ما بسیار گران تمام خواهد شد؛ چه اینکه برای قرارگرفتن در جایگاه های برتر که آرزویش را داریم و آنچه برای خویش شایسته می پنداریم، به تکرار روح آن رخداد- اگرچه با قالب ها و اشکال نو- سخت نیازمندیم. نگارنده بر این باور است که نگرش آدمیانی که تاریخ ساز می شوند، اثری بی نظیر و بسیار تعیین کننده بر جریان تاریخ دارد. عمیقا باور دارم جماعتی که می خواهند تغییر بزرگ ایجاد کنند، باید درک عمیقی از تحولات کشورشان داشته باشند، با مردم خود همدردی کنند، ایمان عمیق و محکم به قابلیت های ملت خود داشته باشند و برای رسیدن به اهداف مهم، از پایمردی و ایثار مضایقه نکنند. این ارزش ها را می شود حداقل های اخلاق جاری در متن یک جامعه به ویژه نخبگان آن جامعه نیز نامید. از ورای سایر علل و عوامل، آنچه آزادی خرمشهر را ممکن کرد و آنچه لازمه تکرار سوم خرداد در عرصه های مختلف به شمار می رود، «اخلاق سوم خرداد» است. اخلاق سوم خرداد از جنس پایمردی برای اهداف بلند یک کشور و همدردی عمیق با زخم دردناک واردشده بر پیکره ملت و دردکشان از این زخم است. این اخلاق، فراتر از هر نوع صلاحیت فنی، به آدمیان صلاحیت اجتماعی، تاریخی و سیاسی برای نقش آفرینی در بازه ای از تاریخ ارائه می کند. انسان ها اساسا وقتی بازیگر می شوند که متخلق به چنین اخلاقی شده باشند و آنها که چنین گوهر اخلاقی ای ندارند......می آیند، می روند و نقششان را هم در جامعه و تاریخ ایفا می کنند اما بزرگ نمی شوند، تاریخ نمی سازند، اشتیاقی ایجاد نمی کنند و خاطری را برنمی آشوبند. اخلاق سوم خرداد، اخلاق آدم هایی است که گمنام شدند تا «روز واقعه» نامدار شود. ویژگی کردار مردان و زنانی است که جان می دهند تا بقیه جان بگیرند و می افتند تا دیگران برخیزند. آنان به جای آنکه پایشان را بر سر شانه دیگران بگذارند و بزرگ نمایی کنند یا امکانات سیاسی - اقتصادی برای خود فراهم کنند، شانه هایشان را زیر پای دیگرانی می گذارند تا همنوع آنها بزرگ و بزرگ تر شود. آنان نه اشراف سیاسی بودند، نه سیاست اشرافی را می پسندیدند اما شرف سیاست بودند. اسیر شدند تا بقیه آزاد زندگی کنند. جنگ «پیش» آنها بود اما «پیشه» آنها نبود. مردم برای این دلاوران، واقعیتی از جنس گوشت، خون، عاطفه و روح بود نه موجودیتی سیاسی از جنس رای یا شعار. جان بازی، «بازی» نبود که برد و باخت داشته باشد؛ یک راه بود برای رسیدن. یک تصویر بیشتر نبود که آدمیان آن را پیش چشم خود می گرفتند «ملت، شرف، دین» و نه ده ها تصویر که به اقتضائات سیاسی و منافع ناچیز، حیثیت دیگران را به تاراج داده و با اصول غیراخلاقی برای خرد و له کردن دیگران به نمایش عمومی گذاشته شود. یک عادت نبود که نه برای فتح سنگر دشمن بلکه برای فتح کرسی های قدرت، تلاش کند امیدهای یک ملت را بکشد و هر «کلید»ی برای گشودن درهای مشکلات مردم را به سخره گیرد و با جعل ظریفانه، بی اخلاقی را گسترش دهد.یادش بخیر! سوم خردادی ها هنوز قلک های کوچک کنار تلفن بیت المال را به یاد دارند. سوم خردادی ها حتی برای تلفن های ناچیز از حقوق ناچیزشان مکالمه شخصی را حساب می کنند اما برخی امروز بی حساب وکتاب از جیب مردم در سایت ها و شبکه ها خبرسازی ها می کنند و با پول مردم اخلاق را نشانه گرفته اند و ناامیدی، نفرت و دروغ را اشاعه می دهند. برای آنکه فتح بزرگ داشته باشیم به دریادریا «اخلاق سوم خرداد» نیازمندیم. اگرچه «غبار زمان» و «زمانه غبار» رسوخ نگاه ما به سه ونیم دهه قبل را دشوار کرده است اما باور کنید اگر قرار است رخدادهای بزرگ دیگری بیافرینیم، به داشته هایی از جنس غرور، اقتدار و تعالی، بیش از منابع، پول و فناوری نیاز داریم و آن همه آن صلاحیت هایی است که «اخلاق سوم خرداد» به ما ارزانی خواهد کرد. ما نمی توانیم از همه آدمیان انتظار داشته باشیم از جنس آدم های سوم خرداد باشند، اما اگر قرار است بزرگی هایی خلق شوند که همگان با هر سلیقه، نگاه و گرایشی، به آن افتخار و با عظمت از آنها یاد کنند، به تعداد کافی آدم هایی از جنس انسان های سوم خرداد نیاز داریم؛ آدمیانی که ایثار می کنند، غم مردم خواب در چشم ترشان می شکند، آرمان طلب، غمخوار و بلندنگر هستند و خود را ذره ای از یک تاریخ می بینند. آنها که چون «ذره» می شوند، مهر آفتاب آنان را به آسمان- به «عیوق»- رهنمون می کنند.
                