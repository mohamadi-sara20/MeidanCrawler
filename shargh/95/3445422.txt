دو‌شنبه ۱۹ مهر ۱۳۹۵
-----------------------------------------
سرمقاله
-----------------------------------------
کارکردهای جلسه های هیات دولت
-----------------------------------------

                    رئیس جمهور، وزرا، معاونان وزرا، مدیران کل و کارشناسان دستگاه های اجرائی، بخش اعظم وقت خود را در «جلسه» می گذرانند. هیات دولت در هفته دو بار تشکیل «جلسه» می دهد. هزینه فرصت این جلسه ها بسیار زیاد و شاید به گونه ای باشد که نتوان آن را تخمین زد. صرف هزینه های بسیار مادی و معنوی در جلسه ها و بار مالی یا پیامدهای سیاسی-اجتماعی تصمیماتی که در جلسه های هیات دولت گرفته می شود ما را به این امر رهنمون می کند که «جلسه هیات دولت» از حیث کارکردها، روش ها، فنون و الزامات آن از نظر تجربی و تئوریک مطالعه شود. مطالعه جلسه های هیات دولت ازآن رو اهمیت مضاعف دارد که می تواند سرمشقی برای سطوح پایین تر در سلسله مراتب اداری باشد. مطالعه انتقادی و نزاع سیاسی در این موضوع، از آنجا که دستمایه بهره گیری های جناحی است، راه به جایی نمی برد؛ بنابراین ضروری است تا فارغ از افراد و دولت ها، در محیطی کارشناسی به این موضوع پرداخته شود. حدود 400 سال پیش یکی از نمایندگان مجلس انگلستان گفته بود جلسه های ما همچون زمین بازی ای است که هرکس، هرتوپی را هر وقت، به هر سو که می خواهد پرتاب می کند. این جمله یکی از نوشته های قدیمی درباره بحث و گفت وگو در زمینه نحوه اداره جلسه ها بوده است. امروزه گفت وگوی علمی و کارشناسی دراین باره، با توجه به هزینه های فراوان مادی و معنوی که دولت و مردم متحمل می شوند، بسیار ضروری است. پرسش این است که کارکرد این جلسات، فلسفه وجودی آن و نحوه کارآمدی و کارایی آن چیست و چگونه باید باشد؟ به گمان من، پرداختن به این موضوع یکی از وظایف مهم حوزه مطالعاتی سیاست گذاری عمومی است. دانش سیاست گذاری عمومی می تواند در این زمینه راهگشا باشد و حتی ضروری است رساله های دکترا و کارشناسی ارشد در رشته سیاست گذاری عمومی و مدیریت دولتی به تفصیل و تنوع به آن بپردازند. در کلیه دستگاه های اجرائی از صدر تا ذیل شاهد تشکیل جلسه های متعددی هستیم و روشنگری دراین باره می تواند سرمایه های فکری عظیمی را که در این راه، صرف می شود بسامان کند. در این نوشتار کوتاه به کلیاتی دراین زمینه اشاره می کنم و تمرکز خود را برجلسه های هیات دولت می گذارم.جان کلام این است که هیات دولت باید درباره کار ویژه جلسه های خود بازبینی کند و صرفا موضوعات استراتژیک اجرائی اداره کشور را در دستور کار خود قرار دهد و از «روتین» اداری بپرهیزد و اما تفصیل این سخن آن است که جلسه های هیات دولت می تواند سه کارکرد اصلی داشته باشد.- کارکرد هماهنگی بین دستگاه ها و «روتین» اداری؛- کارکرد حل منازعه بین دستگاه ها؛- کارکرد تحقق اجماع استراتژیک و شکل گیری اراده سیاسی برای اجرای استراتژی های کلان اجرائیآنچه از مطالعه دستور جلسه های هیات دولت در ادوار گوناگون برمی آید آن است که اغلب «روتین» اداری و گاه حل منازعه و ایجاد هماهنگی در دستور اصلی است و به «تحقق اجماع استراتژیک» و «شکل گیری اراده سیاسی» برای اجرای استراتژی کمتر توجه می شود. به بیان دیگر، همچنان که در نظام سلسله مراتبی سیاست گذاری در حقوق اساسی و حقوق اداری ایران، تقسیم بندی سیاست گذاری کلان، میانی و خرد وجود دارد، به همین شکل لازم است جلسه های دستگاه های دولتی نیز چنین سلسله مراتب متناظری (حتی به صورت اجمالی) داشته باشند. در اینجا برای روشنگری بحث به توضیح اجمالی سه رویکرد پیش گفته می پردازیم.1- کارکرد هماهنگی بین دستگاه ها و «روتین» اداریاین کارکرد عمدتا از طریق تصویب آیین نامه های اجرائی مقرر در قوانین مختلف انجام می شود. در واقع هیات دولت در ایران در آنچه می توان «دام قانون گذار» نامید، گرفتار شده است؛ چراکه قانون گذار حین تصویب برخی یا بسیاری از قوانین، هیات دولت را مکلف به تصویب آیین نامه های اجرائی می کند. در این صورت وقت بسیار زیادی از هیات دولت به این شکل «پیش فروش» می شود و دولت در دام «روتین» اداری و بوروکراسی طولانی گرفتار می آید. البته شاید این امر ناگزیر باشد؛ دولت ناگزیر از اجرای قوانین از طریق آیین نامه هاست. اما یک راه حل این است که در مراحل پایین تر، یعنی در کمیسیون های تخصصی دولت کار تدوین آیین نامه ها فیصله یابد و تصویب آنها در کمیسیون های موضوع اصل 138 قانون اساسی انجام شود تا این آیین نامه ها به صحن کابینه راه نیابد و هیات دولت وقت خود را صرف تصویب این آیین نامه ها نکند. این راه حل در دولت دهم بیش از دیگر دولت ها مشاهده شده، هرچند که از آن در جهت دورزدن دستگاه ها ازسوی رئیس دولت نیز استفاده می شده است. 2- کارکرد حل منازعه بین دستگاه هاطبیعت کار اجرائی، منازعاتی را بین دستگاه ها پدید می آورد؛ نمونه واضح آن در دولت یازدهم کشمکش بین وزارت بهداشت و وزارت تعاون برسر جایگاه ساختاری بیمه هاست. اگر کارکرد اصلی دولت حل منازعه باشد، این خطر وجود دارد که هیات دولت در مهلکه منازعه دائمی افتد و جلسه های پرتنش، شیرازه دولت را از هم بگسلد. از آنجا که منازعات بسیاری از خرد و کلان بین دستگاه ها وجود دارد، پرداختن به این منازعات ناگزیر است. اما هیات دولت صرفا باید بر منازعات ساختاری و کلان متمرکز شود و از پرهیز در منازعات جزئی بپرهیزد. نمونه این منازعات جزئی دعواهای حقوقی دستگاه ها با یکدیگر است که می تواند دولت را با فرسایش مواجه کند. هیات دولت نباید جایی برای زدن تیر خلاص هریک از وزرا بر تمهیداتی باشد که مدت ها در فرایند کارشناسی به آن اندیشیده شده باشد. در چنین فضایی این امکان وجود دارد که یک وزیر در جلسه هیات دولت یک طرح یا برنامه یا آیین نامه را که ازسوی بدنه کارشناسی دیگر وزارتخانه ها تهیه شده است با چالشی در حد «وتو» مواجه کند و همه زحمات کارشناسی را به باد فنا دهد. 3- کارکرد تحقق اجماع استراتژیک و شکل گیری اراده سیاسی دولت مسئول قوهء مجریه است و اصولااصلی ترین استراتژی های اجرائی برعهده آن است. جلسه های هیات دولت باید جایی برای ارائه و بررسی اصلی ترین راهبردهای دولت، جدیدترین دستاوردهای بشری در زمینه اداره امور عمومی، موضوعات مهم در اداره کشور، بازبینی و اصلاح دائمی تئوری دولت، استراتژی نیروی انسانی بخش عمومی، چالش های سیاسی دولت و... باشد. شماری از این مباحث و تصمیم گیری های استراتژیک را می توان به شرح ذیل برشمرد:- بررسی روش ها و ساختارهای مدل های حکمرانی و نظامات تاسیسی همچون استقرار نظامات جدید تنظیم گری توسط جامعه مدنی، حرفه ای و تخصصی،- بررسی روش ها و ساختارهای استقرار دولت الکترونیک و دولت همراه و اتخاذ تصمیم های راهبردی برای آن،- رسیدگی به نظامات تامین اجتماعی و صندوق های بیمه ای- و.... مقایسه دستور کار دولت ها می تواند نشان دهد تا چه حد جلسه های هیات دولت درگیر تصمیمات کلان بوده و تا چه حد دست به گریبان «روتین» اداری دستگاه های دولتی بوده است. مطالعه مقایسه ای کارکرد جلسه های دولت های پیش و پس از انقلاب و تجرید تئوریک آنها برای جامعه علمی و مدیریتی کشور ضروری است و واحدهای پژوهشی دستگاه های اجرائی باید در این راه از سفارش کارهای علمی کوتاهی نکنند.
                