شنبه ۱ خرداد ۱۳۹۵
-----------------------------------------
سرمقاله
-----------------------------------------
دوم خرداد، پدرم و حدادعادل
-----------------------------------------

                    هجده سال از روزی که اتفاقی با حدادعادل دیدار کردم می گذرد. روزی که در اتاق کنفرانس فرهنگستان زبان و ادب فارسی تنها نشسته بود، مرا پذیرفت و از سر کنجکاوی پرسید: «چه کسی برنده انتخابات است؟» روزهای پیش از دوم خرداد بود و معلوم است پاسخ آدم یک لاقبایی که برای رساندن مجله تازه منتشرشده اش به دست ابوالحسن نجفی و بهاءالدین خرمشاهی گذرش به فرهنگستان افتاده، چه می توانست باشد. نتوانستم شعفم را از اینکه جدی گرفته شده بودم پنهان کنم و با شور، پاسخی از سر شوق دادم. حدادعادل لبخندی زد و البته حرفم را تایید نکرد. تهی از امید از آنجا بیرون زدم. فرصت مغتنم دیداری را از دست دادم که بعید بود دوباره تکرار شود.پدرم می گفت ما زاده شکستیم. حق داشت، در زندگی خصوصی اش دست روی هرکس گذاشته بود تو زرد از آب درآمده بود و در زندگی سیاسی اش هرکس را برگزیده بود، طرف شکست خورده یا به زندان رفته بود. می گفت نام فامیلی مان که آن را به یدک می کشیم خودش مظهر نوعی شکست است. پدرم در تظاهرات انقلاب شرکت نمی کرد. اعتقادی راسخ داشت که پایش را توی خیابان بگذارد و از پی جماعت برود، انقلاب شکست خواهد خورد. با این باور در انقلاب شرکت نکرد و انقلاب پیروز شد و این پیروزی، اولین پیروزی زندگی اش بود که با حذف ادغامی رخ داده بود؛ یعنی خودش را که مبتلابه «نحوست سیاسی» بود از انقلاب حذف کرد تا در پیروزی محقق شده مردم ادغام شود. البته بعد از پیروزی، او خیلی زود این باور خرافی اش را از دست داد و چنان درباره حوادث انقلاب داستان سرایی کرد که اگر ما نمی دانستیم یک بار هم پایش را از خانه بیرون نگذاشته، داستان هایش را باور می کردیم. اما این اصلامهم نبود. مهم این بود که از بخت بد انتخابات دوم خرداد، او دیگر به نحوست سیاسی اش اعتقادی نداشت و فکر می کرد با پیروزی محشور شده است و تحقق هر پیروزی را خواست و اراده مردم می دانست و می گفت خودش هم یکی از این مردم است. اما ما که نحوست سیاسی پدر را فراموش نکرده بودیم، نگران پیروزی در انتخابات دوم خرداد بودیم، آن هم به یک دلیل ساده که پدر مخالف سرسخت ناطق نوری بود و او را ادامه دهنده راه هاشمی رفسنجانی می دانست که به گمانش کشور را به بن بست رسانده بود. او آن قدر به سیاست های دولت هاشمی انتقاد می کرد که ناطق نوری را فراموش می کردیم. این هم مهم نبود. مهم این بود که او اعتقاد داشت چشم مردم دیگر به وضعیت تحمل ناپذیر باز شده و می گفت ساختن جهانی دیگر در دل همین جهان ممکن است و این حرف با زبان بی زبانی یعنی طرفداری از «سیاست ناب»، در برابر طرفداری حدادعادل از «سیاست به مثابه سیاست» (ناطق نوری). هرقدر آگاهی حدادعادل قابل فهم بود، شور پدر غیرمنطقی، نامتحمل و دور از دسترس بود.با یادآوری نحوست سیاسی اش که چون امر سیاسی کارآمد بود، خواستیم تا پایش را از انتخابات کنار بکشد و همچون گذشته با حذف خودش در پیروزی ادغام شود. اما زیر بار نرفت که نرفت. او جنگی علیه خودش تدارک می دید. جنگ خود با خود. جنگ خود با اقبالش، با گذشته اش، با زندگی اش که پر از شکست بود. او اینک بیش از آنکه واهمه شکست یا رویای پیروزی در سر داشته باشد، به دنبال خودش می گشت. بارها این جمله را می گفت: «این بار دیگر فرق می کند!» اما هیچ وقت نگفت این بار با دفعه های قبل چه فرقی دارد. بیشتر فکر می کردیم دلش می خواهد لکه های آن نحوست سیاسی را که سال ها دامن گیرش بود پاک کند، تا با خیال راحت در گور دراز بکشد و بمیرد. اما وقتی ناطق نوری شکست خورد، فهمیدم اصلاچنین قصدی نداشته و ندارد و تازه این اول کار است. او چنان در پیروزی به دست آمده اغراق می کرد که انگار هر بیست میلیون رای با همکاری او به صندوق ریخته شده است. با جدیت می گفت: «دیدید با صندوق رای می توان غوغا کرد!» یک پا بچه شده بود و با بچه های هم سن وسال خودش دوم خرداد را از چنگ مان درآورده بود. در اوج پیروزی احساس شکست می کردم. اگر به ناطق نوری رای داده بودم، دست کم حدادعادل را از دست نمی دادم. باید همان جا قاطعانه می گفتم: «به ناطق نوری رای می دهم!» این سیاست به مثابه سیاست (منفعت) بود. پدرم گفت: «پسرم!» جوابش را ندادم. دیگر حوصله ام از تحلیل های سیاسی اش که بخشی از آن حرف های خودم بود سر رفته بود. باز با ناراحتی گفت: «پسرم!» گفتم: «بله!» گفت: «چرا عقب عقب می روی؟» گفتم: «چی!» گفت: «چرا عقب عقب می روی؟» گفتم: «چرا؟» جوابم را نداد. از دستش شاکی شدم. او با غلبه بر نحوست سیاسی اش انگار خودش را به رخ ما می کشید و می خواست بفهماند بعضی ها بعد از پیروزی مرتجع می شوند. چون چیز زیادی گیرشان نیامده است یا منفعتی را از دست داده اند. در پیروزی دوم خرداد چیزی نصیب پدرم نشد، جز اخبار ساعت هشت شب که با علاقه آن را دنبال می کرد و در فرازوفرود دولت اصلاحات احوالش بین خشم، بیم، امید و شادی در نوسان بود. او با غلبه بر نحوست سیاسی اش دوم خردادی شده بود و این فرق او بود با خیلی ها که آن روزها اصلاح طلب شده بودند. او به شکلی شهودی به تغییر باور داشت. تغییر در هرچه که می خواهد او را به عقب ببرد یا ببرد به گذشته اش! از همین جا راهش از اصلاح طلبان جدا شد. اصلاح طلبی برایش مترادف بود با تئوری و آگاهی که با آن می شد به قدرت رسید، اصلاح و تغییر ایجاد کرد. اما او دنبال چیزی بیشتر بود و تا آخر عمر به هر دری زد که روحش را با روح زمانه اغنا کند، تا با کیف بمیرد. اتفاقی که به ندرت در طول تاریخ پیش می آید و دوم خرداد یکی از آنها بود. او با کیف مرد.
                