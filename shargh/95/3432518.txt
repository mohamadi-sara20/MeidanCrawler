یک‌شنبه ۲۸‌شهریور ۱۳۹۵
-----------------------------------------
سرمقاله
-----------------------------------------
سوریه و آینده آتش بس
-----------------------------------------

                    آتش بس در سوریه، با وجود شکننده بودن همچنان برقرار است. چند روزی است که آمریکا و روسیه از توافق بر سر آتش بس سخن می گویند؛ هرچند اظهارنظرهای متفاوتی نیز درباره آن صورت گرفته و جلسه شورای امنیت برای اظهارنظر درباره آن نیز فعلابه تعویق افتاده که دلیل آن، مخالفت نماینده ایالات متحده بوده است. ایران با راه حل چندگانه در مسئله سوریه، همیشه موافق بوده و ازسوی ایران بر موضوع آتش بس در سوریه و کاهش درگیری ها و کشتار، از ابتدا تاکید شده است. ارسال کمک های انسان دوستانه به مناطق درگیری نیز مشمول همین نگاه بوده است؛ به هرحال در هر درگیری غیر از نیروهای دولتی و تروریست ها، مردم هم در محاصره قرار می گیرند که باید برای آن تدبیر اندیشید و اجازه داد کمک های انسان دوستانه حتما به نیازمندان واقعی آن برسد. هم مردمی که از حکومت آقای اسد حمایت می کنند در فشار هستند، هم مردمی که از سوی گروه های تروریستی گروگان گرفته شده اند با مشکلات غذایی و دارویی دست وپنجه نرم می کنند؛ بنابراین بر موضوع کمک های انسان دوستانه فراتر از هر بحث دیگری می توان توجه و تاکید کرد. البته این دو قدرت یعنی آمریکا و روسیه توافق کرده اند اتاقی برای نظارت و هماهنگی فعالیت ها ایجاد کنند. در زمان طرح این ایده هم این احتمال داده می شد که هرکدام از دو قدرت جهانی دارای برنامه های نهفته و ناپیدا در سوریه باشد و این احتمال همیشه مدنظر طرف های دیگر و ایران است. براساس این باید نسبت به تفکیک گروه های تروریستی و تعریف هایی که از آنان می شود، به توافق رسید که این گروه ها از موضوع آتش بس برای بازسازی خود بهره گیری نکنند؛ اتفاقی که در آتش بس های قبلی رخ داد و تا حدود زیادی، اعتماد به پیشنهاددهندگان آن را از بین برد؛ چراکه در پس موفقیت های ارتش و نیروهای محور مقاومت در سوریه، بلافاصله موضوع آتش بس مطرح می شد و در این فاصله نسبت به تجهیز دوباره این گروه ها اقدام می شد. به هرتقدیر درنظرداشتن تعادل در برخورد با این موضوعات اصل دیگری است که ایران به آن توجه می کند. با توجه به شناختی که از کلیت موضوع وجود دارد به نظر می رسد این آتش بس باز هم دچار نقض خواهد شد؛ اما نباید مبنای تصمیم گیری ها بر احتمال نقض گذاشته شود. باید با این موضع که آتش بس می تواند روحیه و فضایی در کل مناطق درگیری ایجاد کند که گروه های درگیر تمایل بیشتری به توقف درگیری ها و حرکت به سمت راه حل های سیاسی پیدا کنند، به مسائل سوریه نگریست. واقعیت این است که درگیری ها، روندی فرسایشی پیدا کرده است و به همین دلیل روند سیاسی دراین باره در حال حرکت رو به جلوست. هم سازمان ملل به این جمع بندی رسیده و هم کشورهای ناظر بر موضوعات آتش بس به این باور نزدیک تر شده اند. دولت سوریه و ایران نیز از روند سیاسی واقعی با درنظرداشتن حق حاکمیت ملی سوریه استقبال کرده اند و به نظر می رسد گام ها آهسته آهسته رو به جلو است. برای کشورهایی که حامی این گروه های تروریستی هستند، نیز هزینه های جنگ و بی فایده بودن تحرکات، واقعیات عینی است و بنابراین علائم بسیار کم رنگی از اینکه آنان هم متمایل شده باشند که آتش بس را بپذیرند و بیشتر به سمت راه حل های سیاسی بروند، در حال بروز است. معتقدم این گرایش تا قبل از انتخاب رئیس جمهوری جدید آمریکا ادامه خواهد داشت و پس از آن باید منتظر ماند و دید که سیاست اعمالی رئیس جمهوری جدید چه خواهد بود و بر آن مبنا شاهد شرایط جدید خواهیم بود.
                