یک‌شنبه ۲۸ آذر ۱۳۹۵
-----------------------------------------
یادداشت
-----------------------------------------
چرا قرارداد جدید بویینگ مهم است؟
-----------------------------------------

                    بویینگ سرانجام روز یکشنبه گذشته قرارداد نهایی فروش 80 فروند هواپیما با شرکت ایران ایر را امضا کرد. قرارداد بزرگی که حداقل فعلاخرید 50 فروند 737 و 30 فروند هواپیمای پهن پیکر 777 را شامل می شود. اهمیت این قرارداد و توافق ایرباس که به دلیل پاره ای از مشکلات هنوز نهایی نشده، برای صنعت هواپیمایی ما بر کسی پوشیده نیست. بااین حال هنوز جوهر امضای این قرارداد خشک نشده، مخالفان دولت شمشیرها را از رو بسته، چنان زبان به انتقاد گشوده اند که گویی از هیچ چیز خبر ندارند یا عمدا خود را به بی خبری می زنند. بی خبرانی که همیشه فقط نیمه خالی لیوان ها را می بینند و کاری به نیمه پر ماجرا ندارند. آنهایی که به تندی حرف از اشتغال زایی یا پشتیبانی از مشاغل ناشی از این خریدها در آمریکا می زنند، فراموش می کنند که ورود این هواپیماهای جدید، چقدر شغل تازه در ایران ایجاد می کند و چه تعداد شغل کنونی متخصصان و جوانان کشور را پشتیبانی خواهد کرد. به علاوه اهمیت این قرارداد برای بویینگ - و همچنین ایرباس- هم مستقیما به هیچ عنوان کم نیست. مشخصا اینکه هر دو شرکت ایرباس و بویینگ با سرعت در تلاش اند تا توافقات خود را نهایی کنند و روی منافع اقتصادی و اجتماعی آنها تاکید می کنند، به این دلیل است که هزینه های احتمالی هر نوع اقدام غیرمسئولانه احتمالی آنها را بالاببرند. آن هم دولت بعدی که با همه اماواگرهای عجیب وغریبش نباید فراموش کرد که با شعار بهبود وضعیت اقتصادی و اجتماعی در آمریکا روی کار می آید. وضعیت صنعت هواپیمایی کشور ما خوب نیست. این موضوعی است که دیگر واقعا نیاز به گفتن ندارد. بیشتر شرکت های هواپیمایی داخلی زیان ده اند. بخش درخور توجهی از ناوگان کشور زمین گیر است، فرصت های شغلی می سوزند و سهم ما از اقتصاد پرسود بالای ابرها به باد می رود. چهار دهه تحریم و دسترسی نداشتن شرکت های هواپیمایی کشور به بازارهای جهانی فروش هواپیما تنها تاثیری که داشته، فرسودگی سنگین ناوگان هواپیمایی کشور، زیان ده شدن بیشتر شرکت های داخلی و ازدست رفتن انبوهی از فرصت های اقتصادی بوده که در نبود ما فقط شیخ نشین های کوچک حوزه خلیج فارس را ثروتمندتر و شادتر کرده است. در این سال ها شرکت های بزرگ هواپیمایی ما که زمانی در میان بهترین ها بودند، تا مرز ورشکستگی پیش رفتند، مسیرهای پرسود خود را به شرکت های هوایی خارجی باختند و کاسه روزی شان از اقتصادی که روزبه روز بزرگ تر می شد، کوچک و کوچک تر شد. فقط کسانی که واقعا از شرایط راضی بودند، همان دلال های گردن کلفت هواپیماهای فرسوده دست چندم بودند که به لطف تحریم ها و البته دستان گشاده بعضی از مقامات قبلی، میلیون ها میلیون پول بادآورده را به جیب زدند و حالابا چهره هایی عبوس امضای قراردادهای جدید را به نظاره نشسته اند.آن دست منتقدانی که دم از خرید هواپیماهای چینی و روسی به جای اروپایی و آمریکایی (ایرباس و بویینگ) می زنند، فراموش می کنند که این هواپیماها نه بازار بین المللی خوبی دارند و نه با نیازهای شرکت های ما سازگار هستند. ندیده گرفتن این مسائل از سوی این به اصطلاح منتقدان بی خبر، هیچ معنایی جز گل به خودی و بازی برای تیم مقابل ندارد. ترکیب کنونی خریدهای شرکت های هواپیمایی از ایرباس و بویینگ مشخصا در درجه اول برای جایگزینی هواپیماهای فرسوده کوتاه برد (باریک پیکر) در مسیرهای داخلی و منطقه ای و پرکردن کمبود هواپیماهای پهن پیکر در مسیرهای دور خارجی برای بازپس گرفتن یا بازگشایی مسیرهای پرسودی است که سال هاست از دست رفته یا در حال ازدست رفتن هستند. اینکه ایران ایر تقریبا دوسوم خریدهای بویینگ و ایرباس خود را به نسل جدید 737 و خانواده 320 اختصاص داده، نشانگر همین موضوع است. خرید هواپیماهای دوربرد و بسیار محبوب 777 از بویینگ و هواپیماهای 350 و 330 از ایرباس هم تلاش این شرکت برای گسترش ناوگان پهن پیکر خود به منظور توسعه مسیرهای خارجی به شمار می رود. این در حالی است که همین حالاتعداد کمی هواپیمای پهن پیکر با عمر مناسب در ایران ایر و دیگر شرکت های هواپیمایی داخلی باقی مانده که هنوز مجاز به پرواز در آسمان اروپا هستند. عمده ناوگان منطقه ای ما را هم که ام دی های فرسوده و معدود فوکرهای باقی مانده پر کرده اند. از همه مهم تر ورود این تعداد هواپیما به ایران در 10 سال می تواند به گسترش درخور توجه ظرفیت صنعت هوایی آن منجر شود که نه تنها موجب شکوفایی فعالان و شاغلان این حوزه که زمینه ساز رونق بسیاری از حوزه های اقتصادی مرتبط خواهد شد.
                