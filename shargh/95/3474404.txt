یک‌شنبه ۱۴ آذر ۱۳۹۵
-----------------------------------------
یادداشت
-----------------------------------------
پیروزی در اوپک 171 با ایستادگی
-----------------------------------------

                    اجلاس اوپک 171 رویدادی تاریخی در طول عمر بیش از نیم قرن این سازمان است. این دو اتفاق در حقیقت دو پیام آشکار دارد؛ نخست اینکه اوپک بعد از سالیان طولانی دست به احیای توان و اقتدار تاثیرگذاری خود زد و نکته دوم اینکه ایران ثمره حدود یک سال استقامت و ایستادگی بر موضع برحق خود در نپیوستن به طرح هایی همچون فریز یا کاهش تولید را به دست آورد. در نگاه فعالان بازار نفت، آنچه این اجلاس و پیام های آن را مهم و متفاوت جلوه می دهد، عزم اکثریت اعضای اوپک برای رهاشدن از قیدهای خودساخته سیاسی و مقیدشدن به تصمیم هایی با منطق اقتصاد است. در آخرین روز سال 2007 میلادی، قیمت هر بشکه نفت به بالای 96 دلار آمریکا رسید، درحالی که در آغاز سال 2007 میلادی قیمت هر بشکه نفت در حدود 60 دلار آمریکا بود. به این ترتیب قیمت نفت در سال 2007 با افزایشی 58 درصدی، بیشترین افزایش قیمت را در یک دهه گذشته تجربه کرد، اما تقریبا از سال 2008 میلادی به بعد، اوپک آن خاصیت و قدرت تاثیرگذاری اش بر بازارهای جهانی نفت را از دست داد و قیمت های نفت در آستانه 135 دلار، همچون آفتی بر جان اقتصاد خود اوپکی ها افتاد؛ آفتی که شاید بیشتر از هر کشوری، دولتمردان ونزوئلا، طعم تلخ اتکا به آن را تجربه کردند. در اجلاس اخیر اوپک، نقش ایران و دیپلماسی بیژن زنگنه به وضوح مشهود بود. پس از حدود 34 ماه بلاتکلیفی در تصمیم گیری اعضای اوپک، این بار نقش سازنده دیپلماسی وزارت نفت ایران توانست جناح های مختلف اوپک را به هم نزدیک کرده و نیز از سویی با تلاش بالاترین مقام اجرائی کشورمان برای اقناع روسیه و کشورهای غیراوپکی به همراهی با تصمیم این سازمان، یک توافق مهم در تاریخ تصمیم های اوپک خلق شد. یک موضوع بسیار مهم دیگر نیز همراهی عربستان با این تصمیم و پذیرش کاستن 500هزاربشکه ای از تولید و صادرات نفت خود بوده است. در صورت تصویب نشدن چنین پیشنهادی و تداوم اصرارهای عربستان به کاهش ندادن تولید، همان گونه که در 30 ماه گذشته صورت گرفت، منافع تمامی اعضا در مسلخ لجاجت های تصمیم گیران ریاض قربانی می شد، ضمن آنکه خود سعودی ها نیز در این آتش خودبرافروخته قربانی می شدند. به دلیل ساختار خاص درون اوپک اما هیچ دیپلماتی به تنهایی قادر نبود در مدت کمتر از دو روز میان هیات های نفتی ایران، قطر، ونزوئلا، الجزایر، عراق و امارات وحدت نظر و همسویی در سیاست های اجرائی ایجاد کند. کشورهای عضو می دانند بهای بیش ازحد پایین نفت ماهیت سرمایه گذاری و نیز رغبت به سرمایه گذاری در صنعت نفت های فسیلی را کاهش می دهد و سرمایه گذاران را به سوی بازارهایی نسبتا دور و بی تناسب با نفت سوق می دهد. قیمت های زیاد از حد بالاهم ممکن است گونه های دیگری از نفت به خصوص شیل های انبوه آمریکای شمالی را وارد بازار کند.پس تصمیم بر سر کاهش تولید، هم باید منطقی و هم تدریجی باشد و این دقیقا همان کاری بود که اعضای اوپک با رساندن تولیدشان به سطح 32،5 میلیون بشکه انجام دادند. تجربه سه بار افت وخیز قیمت های نفت در دو دهه اخیر نشان داده است که بازارها و قیمت های نفت به یک تنظیم کننده منصف نیاز دارد. اوپک پیش از اجلاس 171 اگر قرار بود نقش یک رگولاتور را ایفا کند، بیشتر هوای کشورهای مصرف کننده را داشت و این البته با سیاست اصلی و آرمان اولیه اوپک به وضوح در تضاد بود. اوپک بیش و پیش از هر مولفه دیگری باید به شرایط دو سوی بازار توجه کند، به همین دلیل می توان اجلاس اخیر اوپک را بازتاب نوعی از احیای آرمان اوپک هم تصور کرد. از مهرماه تا آذرماه حدود دو ماه زمان لازم بود تا کشورهای عضو این سازمان، دست به بررسی جوانب این طرح بزنند، اما در کنار این موضوع، علاوه بر بازگشت اوپک به شرایط اثرگذاری بر بازار، ایران نیز با تلاش وزیر نفت آن، به عصر اثرگذاری بر تصمیم های اوپک بازگشت.
                