پنج‌شنبه ۳۱ تیر ۱۳۹۵
-----------------------------------------
type_unknown
-----------------------------------------
نخستین محاکمه سیاسی با هیات منصفه
-----------------------------------------

                    گروه سیاست: «رسیدگی به پرونده آقای سحرخیز به اتهام توهین به رئیس قوه قضائیه اولین دادگاه جرائم سیاسی در تاریخ جمهوری اسلامی ایران است که با حضور هیات منصفه برگزار می شود».این خبری است که وکیل مدافع «عیسی سحرخیز» اعلام کرده و نشان از اتفاق بزرگی دارد. محمود علیزاده طباطبایی به «جماران» گفته: «در پرونده آقای سحرخیز ابتدا بازپرس پرونده اتهام فعالیت تبلیغی علیه امنیت نظام را برای ایشان تفهیم کرده بود و طبق آن قرار صادر شد، اما دادیار این اتهام را نپذیرفت و اتهامات فعالیت تبلیغی، اجتماع و تبانی و توهین به رهبری را برای آقای سحرخیز تفهیم کرد. این پرونده به دادگاه انقلاب رفته است و بنده و آقای صالح نیکبخت قرار است از ایشان در این دادگاه دفاع کنیم». این وکیل دادگستری ادامه داد: «اتهام دیگر ایشان توهین به رئیس قوه قضائیه است که به شعبه 1057 ارجاع داده شده و بخش نشر اکاذیب علیه رهبری به شعبه 1058 رفته است».او با بیان اینکه در شعبه 1058 استدلال کردیم که نشر اکاذیب با تعریفی که این قانون دارد به طور کلی جرم سیاسی تلقی می شود، گفت: «اتهام توهین به رهبری جزء جرائم ضدامنیت است و به دادگاه انقلاب ارجاع داده می شود؛ اما نشر اکاذیب جرم سیاسی محسوب می شود». علیزاده طباطبایی ادامه داد: «متاسفانه این موضوع را قاضی نپذیرفت و چون در جلسه دادگاه آقای سحرخیز را از زندان نیاورده بودند، این جلسه یک بار دیگر تجدید شد و قرار است در یکشنبه هفته آینده برگزار شود». وکیل مدافع سحرخیز همچنین درباره اتهام توهین به رئیس قوه قضائیه گفت: «ما همین استدلال را برای این پرونده در شعبه 1057 ارائه دادیم. وقتی به قاضی پرونده گفتیم که این اتهام جرم سیاسی محسوب می شود، قاضی در ابتدا اطلاعی در این مورد نداشت اما وقتی به قانون مراجعه کرد این موضوع را پذیرفت و در این خصوص به دادگاه کیفری استان صلاحیت داد که با حضور هیات منصفه برگزار شود. بنابراین فکر می کنم رسیدگی به پرونده آقای سحرخیز به اتهام توهین به رئیس قوه قضائیه اولین دادگاه جرائم سیاسی در تاریخ جمهوری اسلامی ایران باشد که با حضور هیات منصفه برگزار می شود». اولین زندانی سیاسی براساس قانون جدیدبر اساس آنچه محمود علیزاده طباطبایی اعلام کرده عیسی سحرخیز متهم اولین دادگاه جرائم سیاسی در تاریخ جمهوری اسلامی ایران است که با حضور هیات منصفه برگزار می شود. عیسی سحرخیز متولد 10 بهمن 1332 در آبادان، از چهره های فعال سیاسی و مطبوعاتی در ایران است که در دوره ریاست جمهوری سیدمحمد خاتمی مدتی مدیر کل مطبوعات داخلی وزارت فرهنگ و ارشاد اسلامی بود. او از بنیان گذاران انجمن دفاع از آزادی مطبوعات ایران است که در سال 1378 از سمت مدیرکلی مطبوعات داخلی وزارت ارشاد استعفا داد. سحرخیز در سال 1382 محاکمه و به یک سال محرومیت از اشتغال در مناصب دولتی محکوم شد. او همچنین مدیرمسئول روزنامه توقیف شده «اخبار اقتصادی» و ماهنامه توقیف شده «آفتاب» بوده است. پس از انتخابات پرحاشیه دهمین دوره ریاست جمهوری در سال 1388، سحرخیز در روز 12 تیر 88 بازداشت و پس از دو محاکمه مجموعا به پنج سال حبس محکوم شد. بر اساس قانون، دادگاه جرم سیاسی علنی استزمانی که به قانون مراجعه کنید، درمی یابید قانون گذار تمام تلاش خود را کرده تا دادگاه هایی که با موضوع جرم سیاسی تشکیل می شوند، علنی برگزار شوند. ماده 4 قانون جرم سیاسی که در 20 اردیبهشت 1395 به تصویب مجلس نهم رسید می گوید: «نحوه رسیدگی به جرائم سیاسی و مقررات مربوط به هیات منصفه مطابق قانون آیین دادرسی کیفری مصوب 4/12/1392 است». قانون گذار در ماده 305 قانون آیین دادرسی کیفری مصوب سال 1392 می گوید: «به جرائم سیاسی و مطبوعاتی با رعایت ماده (352) این قانون به طور «علنی» در دادگاه کیفری یک مرکز استان محل وقوع جرم با حضور هیات منصفه رسیدگی می شود». در ماده 352 قانون گذار تصریح می کند: «محاکمات دادگاه علنی است، مگر در جرائم قابل گذشت که طرفین یا شاکی، غیرعلنی بودن محاکمه را درخواست کنند. همچنین دادگاه پس از اظهار عقیده دادستان، قرار غیرعلنی بودن محاکم را در موارد زیر صادر می کند: الف- امور خانوادگی و جرائمی که منافی عفت یا خلاف اخلاق حسنه است. ب- علنی بودن، مخل امنیت عمومی یا احساسات مذهبی یا قومی باشد. تبصره - منظور از علنی بودن محاکمه، عدم ایجاد مانع برای حضور افراد در جلسات رسیدگی است». بر اساس آنچه در قانون مشخص شده، قانون گذار اصل را بر «علنی» بودن محاکمات گذاشته مگر در مواردی استثنا. این به آن معناست که روح حاکم بر قانون خواستار «علنی» بودن محاکمات سیاسی است. به جرم سیاسی در اصل 168 قانون اساسی نیز اشاره شده است. مطابق این اصل، «رسیدگی  به  جرائم  سیاسی  و مطبوعاتی  علنی  است  و با حضور هیات  منصفه  در محاکم  دادگستری  صورت  می  گیرد». از سوی دیگر اصل 165 قانون اساسی تاکید می کند: «محاکمات ، علنی  انجام  می شود و حضور افراد بلامانع است  مگر آن که  به  تشخیص  دادگاه ، علنی بودن  آن  منافی  عفت  عمومی  یا نظم  عمومی  باشد یا در دعاوی  خصوصی  طرفین  دعوا تقاضا کنند که  محاکمه علنی  نباشد». قانون درباره هیات منصفه چه می گوید؟در قانون جرم سیاسی تاکید شده است که دادگاه رسیدگی به این جرائم باید با حضور هیات منصفه باشد و مقررات مربوط به هیات منصفه را مطابق قانون آیین دادرسی کیفری مصوب 4/12/1392 دانسته است. در تبصره ماده 305 قانون آیین دادرسی کیفری مصوب سال 1392 گفته شده: «احکام و ترتیبات هیات منصفه، مطابق قانون مطبوعات و آیین نامه اجرائی آن است». همچنین بر اساس اصل  168 قانون اساسی رسیدگی  به  جرائم سیاسی  و مطبوعاتی  علنی  است  و با حضور هیات  منصفه  در محاکم  دادگستری  صورت  می گیرد. به همین دلیل ماده 36 تا 44 قانون مطبوعات به مبحث هیات منصفه مطبوعات اختصاص داده شده است. در همین راستا در سال 1384، قانون گذار، قانون فعال کردن هیات منصفه مطبوعات برای جلوگیری از تعطیلی اصل 168 قانون اساسی جمهوری اسلامی ایران، ماده واحده ای را تصویب کرد. براساس تبصره این ماده واحده، هر دوسال یک بار در مهرماه جهت تعیین اعضای هیات منصفه در تهران به دعوت رئیس قوه قضائیه یا نماینده ایشان و با حضور ایشان یا نماینده او و وزیر فرهنگ و ارشاد اسلامی، رئیس شورای اسلامی شهر، رئیس سازمان تبلیغات اسلامی و نماینده شورای سیاست گذاری ائمه جمعه سراسر کشور در مراکز استان تشکیل می شود. هیات مذکور در تهران 21 نفر و در سایر استان ها 14 نفر از افراد مورد اعتماد عمومی را از بین گروه های مختلف اجتماعی (روحانیون، استادان دانشگاه، پزشکان، مهندسان، نویسندگان و روزنامه نگاران، وکلای دادگستری، دبیران و آموزگاران، اصناف، کارمندان، کارگران، کشاورزان، هنرمندان و بسیجیان)به عنوان اعضای هیات منصفه انتخاب می کند. در ماده 36 قانون مطبوعات نیز به نکات مذکور در رابطه با هیات منصفه اشاره شده است و همچنین در مورد شرایط اعضای هیات منصفه در ماده 37 قانون مطبوعات آمده است؛ اعضای هیات منصفه باید دارای شرایط زیر باشند: 1 داشتن حداقل 30 سال سن و تاهل. 2 نداشتن سابقه محکومیت موثر کیفری. 3 اشتهار به امانت، صداقت و حسن شهرت. 4 صلاحیت علمی و آشنایی با مسائل فرهنگی و مطبوعاتی. بر اساس ماده 38 همین قانون پس از انتخاب اعضای هیات منصفه، مراتب توسط رئیس کل دادگستری استان به اعضا ابلاغ می شود. دادگاه رسیدگی کننده، حداقل یک هفته قبل از زمان رسیدگی، از تمامی اعضای هیات منصفه دعوت می کند تا در جلسه محاکمه حضور یابند. دادگاه با حضور حداقل هفت نفر از اعضای هیات منصفه رسمیت خواهد یافت. اکثریت آرای حاضران ملاک تصمیم گیری هیات منصفه خواهد بود و اعضا موظفند تا پایان جلسات دادگاه حضور داشته باشند. متهمان سیاسی در محاکم نظامی«در موارد تقصیرات سیاسیه و مطبوعات هیات منصفین در محاکم حاضر خواهند بود». این متن متمم اصل 79 قانون اساسی مشروطه است که در روز 20 دی سال 1284 به تصویب رسید. حدود 111سال پیش و در زمان جنبش مشروطه خواهی در ایران قانون گذار به حضور هیات منصفه در قانون تصریح و تاکید داشته است. اما در سال های پس از آن هیچ گاه در عمل چنین اتفاقی رخ نداد. با وجود قانون اساسی مشروطه، در ایران تا قبل از سال 1300، نظم و ترتیبی در مرجعیت مراجع قضائی به چشم نمی خورد. در دوره حکومت پهلوی نه تنها دادگاهی با حضور هیات منصفه شکل نگرفت بلکه بسیاری از متهمان به جرائم سیاسی در دادگاه های نظامی محاکمه شدند.
                