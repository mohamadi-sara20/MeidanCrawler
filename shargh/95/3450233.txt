شنبه ۱ آبان ۱۳۹۵
-----------------------------------------
حرف اول
-----------------------------------------
هوشیاری در جلسه رای اعتماد
-----------------------------------------

                    این روزها فضای سیاسی کشور تحت تاثیر کناره گیری سه نفر از وزرای دولت یازدهم و تلاش رئیس جمهور برای «ترمیم کابینه» قرار گرفته است. در یادداشت ها و گفت وگوهای گذشته، مخالفان و موافقان دولت را همواره به فضای پیش از انتخابات سال 92 ارجاع داده ام تا مبنای قضاوت فعلی آنان، یادآوری روزهای نگران کننده سال های دولت گذشته به ویژه سال 90 و 91 باشد. دکتر روحانی با علم به وضعیت کشور و در شرایطی که نگرانی های بسیاری درباره آینده وجود داشت، قدم به عرصه انتخابات گذاشت و با توجه به شعارها و وعده ها، نامزد مورد حمایت طیف های مختلف به ویژه اصلاح طلبان نام گرفت که با موقعیت شناسی، فضا را برای اجماع روی ایشان فراهم کردند. در سه سال گذشته، دولت در عرصه های مختلف به تلاش برای بهبود امور پرداخت و دستاوردهای چشمگیری نیز داشت و همه وزرا در موفقیت های شکل گرفته سهیم بوده و هستند. حال رئیس جمهور به گزینه جایگزینی سه چهره تازه به جای سه نفر از همکاران خود در دولت رسیده تا کابینه با سرعت بیشتری، مطالبات مردم و هواداران را برآورده کند. تغییر ترکیب مجلس و توقعی که پس از انتخابات معنادار هفتم اسفند و رای به فهرست امید و چهره های مستقل نزدیک به دولت در مردم ایجاد شده است.... ترمیم کابینه در همان روزهای ابتدای مجلس دهم را محتمل می کرد که البته تا امروز به تاخیر افتاد. مردم به دنبال تغییر در رویه ها و پایان دادن به عملکردهایی که کشور را در برخی حوزه ها با بن بست مواجه کرد هستند چراکه علاوه بر تنگناهای اقتصادی، عملکرد در حوزه هایی مانند سیاست، دیپلماسی و فرهنگ نیز باعث نارضایتی هایی شده بود و مردم به همین دلایل، خرداد 92 و اسفند 94 به صحنه آمدند تا به رویه های تازه آری بگویند. مردم شاهد به ثمررسیدن «برجام» با تلاش همه مسئولان نظام به ویژه دولت و تیم دیپلماسی بودند و اگر هماهنگی بیشتری به ویژه در حوزه اقتصادی در کابینه یازدهم وجود داشت، این دستاوردها برای مردم ملموس تر بود. به هرحال رئیس جمهور اخیرا به این جمع بندی رسیده اند و البته با توجه به میانگین سنی دولت، برخی تاخیرها را می توان درک کرد. به هرحال سازمان های مردم نهاد، رسانه ها، استادان دانشگاه، احزاب و تشکل های صنفی و مدنی به عنوان نخبگان علمی، فرهنگی و سیاسی می توانستند فعال تر عمل کرده و کاستی ها را به رئیس جمهور انتقال دهند. نمایندگان نیز که در جریان مطالبات مردم در سراسر کشور قرار داشته و از سوی دیگر کمی بیشتر در جریان عملکرد وزارتخانه ها هستند نیز مسئولیت هایی در این حوزه داشته و دارند و با انتقال مسائل به رئیس جمهور می توانند به روند تصمیم گیری ها کمک کنند. دراین میان نباید از موانعی که به طور مداوم در مقابل دولت یازدهم قرار داده می شود صرف نظر کرد. سنگ اندازی مخالفان دولت و رای مردم در پاره ای موارد به قدری گسترده می شود که تمرکز رئیس جمهور و وزرا را مختل کند. به هرحال در شرایط فعلی، با وجود چالش ها و تنگناهای قابل تامل پیش روی دولت، کمبود منابع، انتظارات مردمی که از بی تدبیری ها رنج بسیار کشیده اند، علاقه برخی مراکز به دخالت غیرمسئولانه در کار اجرا و مشکلاتی از این دست، پذیرش مسئولیت وزارت به شجاعت و کاردانی بسیار نیاز دارد. برهمین اساس با وجود اینکه پس از موفق نبودن سه گزینه پیشنهادی رئیس جمهور در ابتدای تشکیل کابینه برای وزارت ورزش و جوانان و اخیرا پس از استعفای وزیر ورزش، مباحثی پیرامون پذیرش مسئولیت ازسوی نگارنده مطرح شد، اما با توجه به آنچه شرح آن رفت، ایفای نقش نمایندگی مردم و کمک به دولت برای دستیابی به اهداف و تحقق شعارهای آن که برخاسته از نظر مردم و نخبگان است، وظیفه ای جدی و خطیر است. به نظر می رسد با توجه به فضای فعلی مجلس و جامعه، رئیس جمهور می تواند افراد توانمند، شناخته شده و همسو با آرمان های دولت را به عنوان گزینه های پیشنهادی به مجلس دهم معرفی کند؛ چهره هایی که خود را در قبال مردم و رای دهندگان به دولت که اکثریت آنان در میان هواداران اصلاحات، نخبگان و فعالان عرصه مدنی قرار دارند مسئول بدانند. در این صورت مردم با نشاط بیشتری به انتخابات آینده و آرای افزون تر برای دکتر روحانی امیدوار و خوش بین خواهند بود. وزرای صادق، امانت دار و پاکدست، امروز مطالبه مردم از دولت روحانی است. اگرچه اکثریت مجلس را لیست امید و همراهان دولت در میان اصولگرایان معتدل تشکیل می دهند، اما با توجه به برخی فضاسازی ها نباید همه چیز را از هم اکنون تمام شده فرض کرد. دارابودن صفات و شایستگی های لازم در میان گزینه های پیشنهادی در کنار ارتباط بیشتر با نمایندگان و کمیسیون های تخصصی مجلس برای رسیدن به تعامل موثر، در این شرایط ضروری است.
                