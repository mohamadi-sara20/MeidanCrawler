چهار‌شنبه ۲۸ مهر ۱۳۹۵
-----------------------------------------
یادداشت
-----------------------------------------
اقتصاددانان دست به عصا
-----------------------------------------

                    سه شنبه ششم مهر 1395، دکتر محمود ختائی یا به قول خودشان، معلم قدیمی اقتصاد، در نامه بیست وسوم خود، باعنوان قصور اقتصاددانان که با تیتر «الزامات گشایش در اقتصاد» در روزنامه «شرق» به چاپ رسید، با تحلیلی بر شرایط موجود اقتصاد ایران، به منفعل بودن اقتصاددانان با گرایش های مختلف می پردازند و مطرح می کنند که «درست است جریان سقوط آزاد اقتصاد متوقف شده و قیمت نفت نصف شده است اما باوجود این موفقیت ها و محدودیت های حاکم، آیا به مدد توصیه ها، تصمیمات و سیاست های مناسب تر اقتصادی اقتصاددانان که کم وبیش در فرایند تصمیم گیری ها و اجرائی قرار دارند، نمی توانیم موفق تر باشیم. آیا این گروه نباید به اندازه سهم خود پاسخ گو باشند. توده مردم می گویند رونق و اشتغال کجاست؟ افزایش رفاه کجاست و کی تحقق خواهد یافت؟ چه زمانی اثر آن بر سفره ها احساس خواهد شد؟ پاسخ چیست؟» و البته، در ادامه یادداشت به ارائه راهکارهایی برای خروج از شرایط بحران اقتصادی می پردازند که بسیار واجد ارزش و توجه است. پس از مطالعه آن مقاله وزین، به سهم خود نکاتی را در توضیح و پاسخ به پرسش های عنوان شده مفید یافتم که با علاقه مندان موضوع در میان می گذارم.به یاد دارم در سال 1376 در کلاس اقتصاد ایران، دکتر بهکیش فرمودند نمی دانم چرا این دوستان ما که تحلیل های قوی اقتصادی دارند و نقدهای خوبی می کنند، وقتی به مقام و مدیریتی می رسند، نمی توانند کاری انجام دهند؟ باور نگارنده پس از 20سال این است که ساختار نهادی، اداری و سازمانی ما اجازه کافی به مدیران ارشد برای اجرای برنامه ها و سیاست هایشان نمی دهند. این موضوع را از چند زاویه می توان بررسی کرد:1- مسائل روزمره و عموما حاشیه ای دستگاه های اجرائی، اجازه ارائه برنامه های بلندمدت را نمی دهد. این مسائل حاشیه ای، از مسائل درون سازمانی مربوط به رفاه پرسنل، برگزاری مناسبت های مختلف، تامین مالی و پیگیری های روزمره مربوطه تا درگیری های برون سازمانی (نظیر پلمب شدن ساختمان وزارت از سوی شهرداری یا توقیف آتش نشانی یک شهر به وسیله تامین اجتماعی و...)، نگرانی های امنیت شغلی و... را شامل می شود.2- متوسط عمر مدیریتی حدود دوسال واندی است. مسئله حادتر اینکه، مدیران برای نشان دادن موفقیت، به اقدامات زودبازده روی می آورند و برنامه هایی را که نتایج آنها پس از دوره مدیریتی خواهد بود، هرچند برنامه های اصولی تر و پایدارتری باشند، در حاشیه قرار می گیرند. بنابراین، مدیران، حتی از جنس اقتصاددانان آگاه و کاردان که مدیر شده اند، با این توجیه که بتوانند مقام و منصب خود را نه برای دوست داشتن مقام و منصب! بلکه برای استمرار خدمت به مردم، نگه دارند، محافظه کار می شوند و اقداماتی که نه تنها مردم، بلکه حتی بدنه کارشناسی مجموعه خودشان را نیز ناراضی می کند، انجام نمی دهند. عمر مدیریتی محدود حتی موجب می شود که کارهای زیربنایی و اصولی نیز برای اینکه در کارنامه مدیریتی مدیر مربوطه درج شود، با سرعت انجام و در نتیجه کیفیت فدای سرعت شود. نظیر طرح ها و برنامه های بلندمدتی که تهیه آنها گاهی به طور طبیعی سه سال زمان می برد ولی با فشار زیاد در سه ماه تهیه می شود، مانند سند اشتغال استان ها در دولت احمدی نژاد که باید سه ماهه تهیه می شد.3- بدنه کارشناسی، منافع خود را در کم تحرکی می داند. آنها بر این باورند که این مدیر هم عمری محدود دارد و خواهد رفت و ما می مانیم و این سازمان.در یادداشت منتشرشده در «شرق» آمده است: «چگونه است که در آمریکا با بحران مالی 2008 که بعد از بحران بزرگ اقتصادی دهه 30 میلادی بزرگ ترین بحران جهانی است، به سرعت مقابله می شود و ما با بحران بانکی خود نمی خواهیم روبه رو شویم و با قبول شرایط حاکم بر آن، نرخ بهره بالارا به اقتصاد دیکته می کنیم و تقاضا و عرضه کل اقتصاد و در نهایت سرمایه گذاری، رشد اقتصادی اشتغال و بهره وری را به گروگان گرفته ایم». مسئله این است که آموزش لازم برای خلاقیت را کسب نکرده ایم. این موضوع در تمام عرصه ها وجود دارد چراکه نظام آموزشی چنین چیزی را آموزش نداده است. به ما یاد داده شده که فقط با راه حلی که در کتاب ها آمده است، مسئله هایمان را حل کنیم. حتی در مقطع دانشگاه، از نگارنده برای پاسخ به سوال با روشی ابتکاری و خارج از کتاب، نمره کسر شد. بنابراین، خلاقیت در نهاد کودکان و جوانان کشته می شود. در نتیجه، همگی از جمله اقتصاددانان، فقط می توانیم عینا آنچه را که در کتاب آمده است، اجرا کنیم. هنوز، در دوره فوق لیسانس و حتی دکتری، برای تهیه پایان نامه و تز دکتری، دنبال مقاله Base هستیم. نمونه کاری که دیگران در کشورهای دیگر انجام داده اند تا کپی آن را با اندکی تغییر که اصلانمی توان آن را خلاقیت نامید، برای اقتصاد ایران انجام دهیم. در نتیجه، اقتصاددانان (و همین طور در سایر علوم اجتماعی) نمی توانند روشی ابداعی برای حل مسئله جدیدمان پیدا کنند. در غرب هر بار که بحران اقتصادی رخ داده است، نظیر بحران 1929، بحران 1973 و بحران 2008، با روشی جدید و منطبق با ویژگی های آن از بحران عبور کرده اند. نتیجه این چالش، زایش نظریات جدید اقتصادی بوده است. اما ما هربار که با بحرانی مواجه می شویم، فقط در کتاب ها دنبال راه حل هایی هستیم که برای موارد خاص همان بحران ها بوده است. در عمل نیز خروج از بحران های داخلی هم خوب یا بد به معجزه و امداد غیبی شباهت دارد تا ناشی از کاری علمی و منطقی! مانند بحران مگس های سفید در تهران که پس از دو سال درگیری، هنوز راهی برای آن نیافته ایم و صرفا با سردشدن هوا، این بحران را تا بحرانی دیگر در سال بعد، سپری می کنیم، یا موضوع ریزگردها، یا تامین مالی پرداخت یارانه و.... موضوع دیگر در این خصوص را می توان به آنچه آقای دکتر ایمانی جهرمی تحت عنوان «تعارض حرفه ای» نام می برد، مشاهده کرد.منتقدترین اقتصاددانان، وقتی منصبی دولتی را در اختیار می گیرند، به دلیل ساختار معیوب ارزیابی عملکرد، تلاش می کنند مسائل سازمانی خود را کوچک جلوه دهند و از نقد آن بپرهیزند و نقد دیگران را نیز برنتابند. چراکه حیطه مسئولیتی آنها زیر سوال خواهد رفت. متاسفانه ما کارشناسان و متخصصان و اقتصاددانان آزاد و غیروابسته به نهادهای حاکمیتی اندکی داریم که بتوانند فارغ از نگرانی های ازدست دادن پست و منصب یا سایر نگرانی های حرفه ای، به راحتی دست به نقد علمی بزنند که باعث تحرک سازمانی شود و البته هیچ مرجع حمایتی و تامین کننده کارشناسان آزاد هم وجود ندارد و این گروه، تمام هزینه های نقد را باید خود برعهده بگیرند. از فقدان درآمد کافی برای گذران زندگی تا نگرانی از شکایت طرف مقابل و فشارهای اجتماعی. در نهایت باید به آثار ویرانگر فساد مالی و اداری، بر رشد اقتصادی و اشتغال پرداخت که فرصت و مجال دیگری را طلب می کند. متاسفانه در اولین سطح آن ترجیح منافع شخصی به منافع سازمانی یا ترجیح منافع سازمانی به منافع ملی، اجازه نمی دهد مدیران و اقتصاددانان راه حل های بهتری ارائه دهند.
                