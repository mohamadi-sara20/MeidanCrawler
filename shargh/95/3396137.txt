سه‌شنبه ۲۹ تیر ۱۳۹۵
-----------------------------------------
سرمقاله
-----------------------------------------
درس آموزی از حریق «بوعلی»
-----------------------------------------

                    در نیمه تیرماه 1395 مجتمع پتروشیمی بوعلی سینا در منطقه بندرامام دچار آتش سوزی شد که ابعاد به نسبت بزرگی داشت و پس از حدود 60 ساعت مهار شد. مسلما آتش سوزی یک تهدید است؛ یک حادثه آتش سوزی منجر به زیان و خسارت می شود و تاسف انگیز است؛ آنچه اتفاق افتاده است برگشت پذیر نیست اما با کالبدشکافی آن و درس گرفتن از آن می توان جلوی حوادث آینده را گرفت و از این منظر از این خسارت فرصتی را خلق کرد.متاسفانه در کشور ما این گونه حوادث خیلی زود به وادی فراموشی سپرده می شود و درس های لازم از آن گرفته نمی شود. در شرایط ضعف ساختارها و نهادهای ذ ی ربط، مطبوعات و رسانه ها با پیگیری این امور و تلاش در مسیر کالبدشکافی آن می توانند نقش موثری در درس آموزی و فرصت سازی از این حوادث ایفا کنند. صاحب این قلم هیچ تخصصی درزمینه آتش سوزی و ایمنی و آتش نشانی ندارد اما می کوشم با ذکر نکاتی، زمینه ای را برای بحث و بررسی بیشتر دراین زمینه فراهم کنم و به عنوان عضو کوچکی از خانواده مطبوعات به سهم خود دراین زمینه ایفای نقش کنم.1- مجتمع های پتروشیمی و پالایشگاه ها به بخش غیردولتی واگذار شده اند (رجوع کنید به خصوصی سازی نافرجام در صنعت نفت) و به نظر می رسد از زمان واگذاری تعداد سوانح در این واحدها افزایش یافته است.برخی معتقدند علت این است که اغلب مالکین جدید این واحدها عمدتا در جست وجوی رانت سوخت و خوراک ارزان و سود بیشتر هستند و هزینه های لازم را برای تعمیرات و نگهداری و بازسازی انجام نمی دهند. باید بررسی شود که آیا چنین فرضیه ای صحیح است یا نه. نگارنده از سال ها پیش در بسیاری از یادداشت ها و مصاحبه ها ذکر کرده ام که در شرایط ایران دولت سازی باید مقدم بر خصوصی سازی باشد؛ به این معناست که در دولت ایران به دلیل غلبه بنگاه داری بر حاکمیت (سیاست گذاری، کنترل، نظارت و رگولاتوری)، که کار اصلی دولت است، حاکمیت بسیار ضعیف است و در بسیاری از بخش ها اصولاوجود ندارد و اشاره کرده ام که در شرایط فقدان و ضعف حاکمیت دولتی، خصوصی سازی خطرناک است (رجوع کنید به دولت پویا)، بخش خصوصی و به ویژه بخش موسوم به خصولتی به دنبال حداکثرکردن سود خود است و دستگاه حاکمیتی است که حافظ منافع ملی و بازدارنده تقابل و تضاد منافع خصوصی و منافع ملی است و کنترل و نظارت و رگولاتوری حاکمیتی است که می تواند جلوی این گونه فجایع را بگیرد، آیا ساختارهای حاکمیتی لازم متناسب با خصوصی سازی در واحدهای پالایشی و پتروشیمی شکل گرفته است. (رجوع کنید به صنعت پتروشیمی نیازمند نقشه راه، خصوصا پاراگراف آخر آن).2- آمارها نشان می دهد که در چند سال اخیر در کل صنعت نفت نیز تعداد سوانح افزایش یافته است؛ این در شرایطی است که در همین سال ها توجه سازمانی و مدیریتی به مسئله HSE (بهداشت، ایمنی و محیط زیست) بیشتر شده و فرهنگ آن نیز گسترش پیدا کرده است؛ بنابراین افزایش تعداد سوانح نمی تواند ناشی از بدترشدن وضعیت سازمانی و مدیریتی در برخورد با مسئله باشد؛ بنابراین به نظر می رسد که احتمالاهم فروپاشی مدیریتی دوران دولت نهم و دهم و هم تحریم ها و مشکلات اقتصادی ناشی از آن، به صورت مستقیم و غیرمستقیم در این زمینه نقش داشته باشد. سوءمدیریت آن دوران در کنار محدودیت منابع مالی و ممکن نبودن تامین بسیاری از قطعات و تجهیزات، احتمالاموجب به تاخیر افتادن بسیاری از برنامه های تعمیر و نگهداری شده است و این مسئله ای است که از یک سو باید در برآورد خسارت های واقعی مدیریت آن دوره و تحریم ها در نظر گرفته شود و از سوی دیگر برای جبران آن برنامه ریزی عاجل صورت پذیرد.3- درست است که توجه به مسئله HSE در صنعت نفت تقویت شده است اما این به مفهوم رسیدگی دقیق و کامل بعدی به سوانح و حوادث و دلایل وقوع آنها نیست؛ اغلب در ایران حوادث به سرعت فراموش می شوند درصورتی که در نظام های پیشرفته یک حادثه و سانحه گاهی تا سال های طولانی فراموش نمی شود و از ابعاد مختلف فنی و انسانی و... وارسی می شود. بررسی جدی و پیگیری این قبیل سوانح هم به نوبه خود دقت و حساسیت را در واحدهای صنعتی بالامی برد و هم از نتایج آن دستورالعمل های دقیق تر و کامل تری برای مراقبت ها و نگهداری ها حاصل می شود که اگر مستند و به همه جا ابلاغ شود جلوی سوانح مشابه را می گیرد.4- شیوه مهار آتش مخزن دچار حریق در پتروشیمی بوعلی، همان شیوه ای بود که صاحب این قلم شخصا در دوران جنگ (حدود 30 سال پیش) در جزیره خارک شاهد آن بودم، خنک نگهداشتن مخازن مجاور که حرارت و آتش به آن سرایت نکند، تخلیه مخزن از لوله های زیرین مخزن (البته به شرطی که شیرهای تخلیه دائم رسیدگی شده باشند و دچار مشکل نباشد و مخزن به موقع لجن زدایی شده باشد و مواد سنگین باعث گرفتگی لوله های تخلیه نشود)، به منظور کاهش دادن زمان حریق و حداقل کردن ماده محترقه که البته خود مخزن معمولااز بین می رود، و ظاهرا هم به نظر می رسد که چاره ای جز همین کارها نیست؛ اما در همین چند روزی که این حادثه در جریان و به قول معروف روی آنتن بود، فیلم کوتاهی در فضای مجازی منتشر شده بود که نشان می داد در جایی از دنیا در یک مخزن حاوی ماده قابل اشتعال و مشابه، بالای مخزن مجهز به لوله های تزریق فوم مخصوص بود و منبع فوم و شیرآلات لوله ها در فاصله ای دور از مخزن ماده قابل اشتعال قرار داشت و به محض آتش سوزی از بالافوم خاموش کننده تزریق شد و در مدت بسیار کوتاهی آتش خفه و مهار شد. به نظر نمی رسد که مخزن درگیر آتش در پتروشیمی بوعلی مجهز به چنین سیستمی بوده باشد. آیا لازم نیست با درس آموزی از این تجربه، بازنگری جدی در فناوری های نوین کنترل و اطفای حریق در سطح صنعت نفت صورت گیرد؟5- قبل از واگذاری پتروشیمی ها و پالایشگاه ها همه آنها زیر چتر مدیریتی واحد بودند که نهایتا در سطح وزارت نفت هماهنگ می شد و در صورت بروز سوانح، تمام امکانات صنعت نفت موجود در منطقه بروز سانحه به کار گرفته می شد و به قول معروف هزینه ها جیب به جیب بود. شواهد نشان می دهد که در شرایط حاضر این هماهنگی ها در برخورد با سانحه قدری دشوار شده است به طوری که وزیر نفت و استاندار خوزستان مجبور به حضور و دخالت مستقیم شدند.با توجه به این تجربه، لازم است نوعی سازماندهی و روابط نهادی مشخص برای برخورد با سوانحی که مقابله با آن از توان انفرادی شرکت درگیر با آن خارج است، اندیشیده شود تا در موقع لزوم سینرژی لازم برای برخورد با مشکل پدید آید.6- شرکت های بیمه در صورتی که توان فنی بالاو روزآمدی در شناخت تجهیزات و سیستم ها و تشخیص ریسک و تعیین دقیق نرخ بیمه براساس میزان ریسک و خطر و توان مواجهه با آن، در تاسیسات تحت بیمه داشته باشند، می توانند با تعیین نرخ های بیمه مناسب برای شرایط مختلف، نقش موثری را در تشویق واحدهای صنعتی به روزآمدکردن سیستم های کنترل و اطفای حریق یا دیگر سوانح ایفا کنند و اینک تازه کار بیمه گر پتروشیمی بوعلی شروع شده است و می تواند با ایفای نقش مناسب به ارتقای ایمنی در صنعت نفت کمک کند.به هرحال سانحه کنترل شد و تردیدی نیست که کوشش همه دست اندرکاران کنترل حریق بوعلی که با توجه به ویژگی های منطقه می توانست به یک فاجعه وحشتناک تبدیل شود، بسیار ستودنی و درخور تشویق است، اما پرونده سانحه برای درس آموزی از آن تازه باز شده و امید است این درس آموزی نیز بسیار جدی گرفته شود تا از این خسارت یک فرصت هم ساخته شود. شاید مناسب باشد که مطبوعات نیز به سهم خود در این زمینه ایفای نقش کنند و در تقویم خود بگنجانند که شش ماه یا یک سال دیگر به سراغ این پرونده بروند و نگذارند که از این درس آموزی غفلت شود.
                