یک‌شنبه ۲۲ فروردین ۱۳۹۵
-----------------------------------------
یادداشت
-----------------------------------------
آگاهی رسانی با طعم کابوس
-----------------------------------------

                    روزنامه شرق (شانزدهم فروردین) در یادداشتی به قلم داوود حیات غیب، در تکراری مداوم و باز هم با ارائه فهرست بلندبالایی از امراض، ادعا کرده بود که این بیماری ها از محصولات تراریخته (فراورده های گیاهی مهندسی ژنتیک شده) ناشی می شود. تاکید بر انبوهی از بیماری ها که هرکدام در حوزه پزشکی تخصص متفاوتی را می طلبد و آن هم در غیبت و سکوت وزارت بهداشت و درمان و توسط یک کارشناس محیط زیست آیا از شگفتی ها به شمار نمی آید؟ در شرایطی که کشور ما از کران تا کرانش دستخوش آسیب ها و بحران های زیست محیطی است و هم وطنان عزیز ما از جنوب تا شمال غرب در معرض ریزگردهای حیات سوز در تب وتاب هستند، آیا جای شگفتی نیست که در اولین روزهای سال، چشم اندازی از انواع بیماری ها و آن هم براساس یک تلقی غیرحرفه ای برای مردم ترسیم شود؟ بحث بر سر باید یا نباید توسعه فناوری تولید محصولات تراریخته (اگر هم فصل مشترکی با حراست از محیط زیست داشته باشد) به دلیل نوپایی، باید درحال حاضر در وادی متخصصان و صاحب نظران واکاوی شود. اگر بخواهیم در شتابی زودرس مخالفت های پرسش آمیز خود را با تن پوش کابوس به عرصه جامعه ببریم، بدون تردید جز جفا بر آنان و بستن پنجره هایی که به سوی امنیت غذایی می تواند باشد، انجام نداده ایم؛ البته آقای «حیات غیب» و همکارانشان باید به این پرسش عمومی پاسخ دهند که در تلاطم زیست محیطی موجود، کمک 750 هزاردلاری سازمان ملل متحد و امثال آن را چگونه هزینه کرده اند و از غلظت چه بحرانی کاسته اند؟ کمک هایی که با عناوین پروژه توانمندسازی ایمنی زیستی، داده شده و می شود. آیا طرح مسائل حاشیه ساز و بی بازدهی مانند ترساندن مردم از چیزی که هنوز وجود ندارد، آدرس های انحرافی از مطالبات واقعی جامعه از این سازمان تلقی نمی شود؟ آیا انعکاس خبر آلودگی اکثر برنج های شمال و در شرایطی که برنج تراریخته هنوز در خط تولید قرار نگرفته است، از زمره نشر اکاذیب به شمار نمی آید؟ در خلال حداقل یک قرنی که از علوم کاربردی اصلاح نباتات گذشته است هزاران رقم اصلاح شده از گیاهان زراعی در دنیا پدید آمده اند. تمامی این ارقام با استفاده از روش های اصلاحی کلاسیک، ژن های مورد نظر را از ژنوتیپ دیگری گرفته اند. آیا باید اصطلاح نوظهور آلودگی ژنی را درباره آنها نیز به کار برد؟ گیاهان تراریخته هم از زمره ارقام اصلاح شده ای هستند که در آنها با استفاده از فناوری مهندسی ژنتیک به جای انتقال کروموزوم، ژن ها نشانه گذاری می شوند؛ البته با تخصص زیست محیطی نویسنده آن یادداشت، انتظار دانش حرفه ای در اصلاح نباتات را نباید داشت.همان طور که خودشان هم انتظار ندارند، هیچ بیماری برای معالجه به دفتر ایشان در سازمان محیط زیست مراجعه نمی کند. کلام آخر برای آنان که در برابر توسعه اجتناب ناپذیر فناوری های جدید در پشت دیوارهای پردیسان سنگر گرفته اند، این است که سازمان حفاظت محیط زیست متولی پایداری اکوسیستم هاست. در این چرخه های حیاتی انسان تنها جزئی از آن بوده و بر دیگر صاحبان حیات برتری ندارد. آنها باید بپذیرند وزارت بهداشت و درمان با جمع پرشمار دانشمندان، تنها مرجع شایسته برای بهداشت و سلامت جامعه است.
                