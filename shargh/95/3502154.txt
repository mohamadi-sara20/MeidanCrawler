شنبه ۲ بهمن ۱۳۹۵
-----------------------------------------
سرمقاله
-----------------------------------------
بی استاندارد و بدون حق شهر
-----------------------------------------

                    حادثه آتش سوزی و فروریزی ساختمان تجاری پلاسکو و کشته شدن غم انگیز تعدادی از پرسنل زحمتکش آتش نشانی علاوه بر خسارت مالی، سه بعد مرتبط به هم دارد؛ یک، اولین بار نیست که حادثه ای مانند این آتش سوزی، در جامعه ما رخ می دهد و عده ای را به کام مرگ می کشاند. متاسفانه همچنان که یک بار در سال 1382، پس از غرق شدن هفت کودک معصوم در استخر پارک شهر، نوشتم، آخرین بار نیز نخواهد بود. در همه جای دنیا گاهی از این اتفاق ها می افتد. اما در جامعه ما از گاهی، بهت آور و باورنکردنی به پدیده ای مکرر، آشنا و مورد انتظار تبدیل شده است. به عنوان مشت نمونه خروار، به چند مورد اشاره می کنم؛ غرق شدن هفت کودک در استخر پارک شهر، سقوط چندین هواپیما و هلی کوپتر و چند دفعه کشته شدن دانش آموزان و دانشجویان المپیادی سوار بر کامیون....کشته شدن چند نفر بر اثر انفجار دینامیت هنگام تهیه فیلم، برخورد قطار باری با تانکر سوختی، برخورد دو قطار با هم و کشته شدن عده ای زیاد، حوادث زیاد مرتبط با پروژه های پل و زیرگذر سازی متعدد و تصادفات بیش از اندازه رانندگی و مرگ ومیر ناشی از آنها. تکرار پی درپی این حوادث دال بر این است که در جامعه و اقتصاد ما استاندارد معنایی ندارد. نه از سازوکارهای پیشگیری حوادث نشانی هست و نه از سازوکارهای امدادرسانی به موقع. نبود این سازوکارها یا استانداردایز نبودن جامعه و اقتصاد مشکلی است مرتبط با ضعف های مدیریتی، چه در سطح کلان و شهری و بخشی و چه در سطح بنگاهی. ضعف هایی که تا باقی است، بروز چنین حوادثی را به ناچار موجب می شود. به همین دلیل باید به جد نگران آینده بود. آینده پایتخت و احتمال کشته شدن صدها هزار نفر بر اثر زلزله و آتش سوزی های گازی ناشی از آن و حمله جمعیت بالای موش ها و شیوع وبا. دو، هزینه های جانی و مالی مترتب بر این حوادث شاخص خوبی از هزینه های معاملاتی بالادر جامعه و اقتصاد ماست. همین طور نشانه ای از زندگی ناشاد و استرس زا و دلهره آور در کلان شهرها به خصوص تهران. در همه جا، فرایند مدرنیسم همراه با تک سلولی شدن زندگی و در نتیجه تنهایی و استرس ناشی از آن است. در همه جای جهان کلان شهرها هرچه بزرگ تر می شوند، گویی به تعبیر ماکس وبر به قفسی بزرگ تبدیل می شوند. با وجود این، وقتی شهر به صورت بی قاعده رشد می کند و به تعبیر دیوید هاروی مناسبات سودجویانه سرمایه در ایران ملغمه ای از مناسبات سنتی تجددستیز پیشامدرن و سرمایه تجاری و مستغلاتی، تعیین کننده قواعد بازی آن می شود، حق شهروندی دسترسی به شهری مناسب برای زندگی، خیلی بیشتر مخدوش می شود؛ چراکه حداقل های ساماندهی شهر به علت سوء مدیریت شدید رعایت نمی شود. متاسفانه، کلان شهر تهران مصداقی از چنین وضعی است. کلاف سردرگم مشکلات تهران به خوبی نشانه ای از قفل شدگی نظام مند اقتصاد و جامعه ایران است. تهران مانند خانه کلنگی بسیار فرسوده ای است که نه می توان با آن کنار آمد و به حداقل احساس شادی و آرامش موجود در کلان شهرهایی مانند پاریس و توکیو دست یافت و نه می توان با تعمیرات جزئی مشکلاتش را رفع و رجوع کرد و از این طریق به آینده امید بست. مشکلاتی که ریشه در بنیان ها و پی های زیرساختی ضعیف و ساخت و بافت بسیار نادرست آن از منظر خطوط ارتباطی و نقاط تلاقی شهری دارد. این وضع ریشه در کارکرد آن چیزی را دارد که به اثر پروانه ای معروف است. اتفاقی کوچک در زمان حال می تواند موجب بروز اتفاقی بزرگ در آینده شود. سنگ پی های نادرستی که سال ها پیش در ایران و تهران بنا گذاشته شد، امروز خود را در ابعادی وسیع بازتاب می دهد. رشد بیش از اندازه جمعیت، توسعه افقی شهر و مصرف بیش از اندازه زمین های بایر، نبود سیاست صنعتی معطوف به سازماندهی مطلوب بخش صنعت و متعاقب آن بخش کشاورزی، تبدیل کردن کلان شهرها به مکان های جذب سرمایه و رشد سرمایه تجاری و مستغلاتی، افزایش مهاجرت به تهران و سایر کلان شهرها، بی توجهی به استانداردهای شهرسازی و سهل انگاری در پیشبرد آن، تبدیل شهر به محل درآمدزایی شهرداری و گسترش افقی شهر و ساخت وسازهای بی رویه از جمله علل اولیه مرتبط با همین موضوع است که در ابتدا چندان بازتابی نداشت. اینک پس از گذشت سال ها، آن آثار کوچک اولیه به توفان های بزرگ مرتبط به هم تبدیل شده اند که به روش های معمول، پاسخی برایشان وجود ندارد. سه، در کنار مشکلات ساختاری مذکور، مشکل دیگری نیز وجود دارد که فرهنگی است. تلاش برای از نزدیک به تماشای حادثه آتش سوزی و فروریزی ساختمان پلاسکو نشستن، نشانه ای خوب از رفتار بدون حساب و کتاب مردم است. در اینجا نیز استانداردها رعایت نمی شود. افراد به هر قیمتی دست به قمار می زنند و تن به ریسک بالامی دهند. از بالااستانداردسازی صورت نمی گیرد. از پایین نیز به آن توجهی نمی شود. به این صورت قفل شدگی نظام مند تشدید می شود. اینکه چرا رفتار مردم بیشتر از نوع شنیداری و تماشایی ریسک پذیر است، نیاز به تحلیلی جامعه شناسانه دارد. در مقام حدس اولیه، شاید یکی از علل مهم آن همزیستی تناقض نمای رشد مدرنیسم در ایران از سویی و سیطره گرایش های تجددستیز در سوی دیگر باشد. این وضع اجازه پیدایش فضاهای عمومی برای ابراز شادی و هیجان عمومی نداده است. در نتیجه، دست کم بخشی از مردم از هر فرصتی برای تخلیه هیجان خود بهره می برند؛ حتی اگر همراه با ریسک بالاباشد؛ در چهارشنبه سوری با استفاده از وسایل آتش زا و در زمان حوادثی مانند آتش سوزی ساختمان پلاسکو از نزدیک به تماشای آن پرداختن.این رفتار نشان می دهد جامعه و اقتصاد ایران در اعماق خود به دور از استانداردها عمل می کند و هزینه های جانی و مالی مختلفی را از این محل رقم می زند. شاید سنت های نادرستی مانند کشتن غیراخلاقی شتر در مناسبت های خاص و با هیجان به تماشای آن ایستادن یا اعدام در ملاعام و با هیجان به استقبال آن رفتن نیز دراین باره اثرگذار باشند. خلاصه کنیم؛ آتش سوزی و فروریزی ساختمان پلاسکو در کنار سایر حوادث مکرر و رفتار هیجانی و غیرمنطقی مردم دلالت بر نبود استانداردها در اقتصاد و جامعه ما و قفل شدگی نظام مند دارد. 
                