پنج‌شنبه ۱۳ خرداد ۱۳۹۵
-----------------------------------------
type_unknown
-----------------------------------------
پیامدهای حمله به سفارت عربستان
-----------------------------------------

                    پس از حمله عده ای با لباس شخصی به سفارت عربستان سعودی در تهران و کنسولگری این کشور در مشهد، در یادداشتی نوشتم که نفوذی های آگاه، عوامل آگاه خود را به میدان تفرقه افکنی بین ایران و عربستان فرستاده اند؛ اگرچه بین این دو کشور مسلمان، اختلافات دیرینه وجود داشته؛ اما بدون تنش آفرینی، به ویژه وقتی که حاکمان حجاز به دلیل تحمیل یک جنگ ضدانسانی در یمن، به ضعف مفرط دچارند، می توان از اختلاف و تفرقه کاست.اگر همه مسلمانان، به ویژه علما و سیاست مداران به این باور برسند که دین اسلام با اتحاد فرقه های گوناگون اسلامی، گسترش می یابد و با تفرقه و خصومت، ضربه می خورد، جایی برای این همه درگیری های خانمان سوز در میان مسلمانان و این همه مزاحمت کشورها برای یکدیگر، نمی ماند. اگر کشورهای بزرگ اسلامی، اعم از ایران، مصر، عربستان، پاکستان، ترکیه، مالزی، مراکش، افغانستان و سایر ممالک مسلمان نشین، به وحدت برسند و از کشمکش های فرقه ای و مذهبی دست بردارند، جهان اسلام پیشرفت می کند و می تواند به رقابت با جهان پیشرفته بپردازد؛ اما چنین فرضی فعلادر دسترس نیست و نمی توان همه اغراض و کینه ها و تعصبات مذهبی را از میان علما و سیاست مداران مسلمان برچید؛ ولی می توان با تدبیر و کیاست و دفع مزاحمان، از ضربه خوردن بیشتر بر پیکر اسلام و مسلمین جلوگیری کرد. آنچه در این دو، سه دهه در عربستان علیه ایران و ایرانیان صورت گرفته، نشان می دهد حاکمان قبیله ای عربستان که با شیوه ای غیردموکراتیک، بر سر قدرت آمده و همچنان حکومت می کنند، به دلایلی چند، ازجمله نژادپرستی، تعصب مذهبی، بی فرهنگی، حسادت به شرایط ایران در منطقه و وابستگی به دشمنان اسلام، نمی خواهند ایرانیان را در مکه و مدینه ببینند، حتی هنگامی که همه مسلمانان واجد شرایط برای حج تمتع، در خانه خدا گردهم می آیند، دیدن ایرانیان برایشان بسیار سخت است؛ بنابراین سعی می کنند به شیوه های گوناگون برای حج ایشان مانع تراشی کنند. به نظر نگارنده، از آغاز پیروزی انقلاب اسلامی ایران – که جوانان حجازی نیز علاقه مند به تغییر شرایط کشور خود بودند- و پس ازآن، شکست عراق در جنگ تحمیلی، سعودی ها ترفندهای زیادی را به کار برده اند که از شرکت ایرانیان در مراسم حج جلوگیری کنند. به راحتی می توان رفتار حاکمان عربستان در 30 سال گذشته را اجرای یک سناریوی ضدایرانی قلمداد کرد که چند وقت یک بار گوشه ای از آن روی صحنه می آید.1- حمایت همه جانبه عربستان سعودی از صدام در جنگ تجاوزکارانه علیه ایران و انقلاب اسلامی، به قصد تضعیف مردم ایران و کوچک کردن کشورمان، بخشی از این سناریو بود.2- بهانه جویی سعودی ها درباره مراسم برائت از مشرکین و تلاش آنان برای جلوگیری از چنین مراسمی به هر بهانه، در دهه اول انقلاب. 3- هم زمان با یاس بعثی ها از پیروزی بر ایران و جداکردن خوزستان از ایران، یعنی در سال هفتم جنگ تحمیلی (تابستان 1366) کشتار وحشیانه ایرانیان در خیابان های مکه مکرمه که بیش از 400 زائر ایرانی به شهادت رسیدند، بخشی از سناریوی یاد شده است؛ ناامن نشان دادن سرزمین وحی برای حجاج ایرانی، محتمل ترین نتیجه این قتل عام شیطانی در امن ترین نقطه جهان. 4- بی احترامی به حیثیت دو نوجوان ایرانی در یکی از فرودگاه های عربستان که نتیجه اش در ایران، دامن زدن به غیرضروری بودن سفر به عربستان، در شبکه های اجتماعی مجازی بود. این امر نفرت دیرینه ای را که در زمان های گذشته بین ایرانیان و عرب ها بوده، زنده کرد و بهترین هدیه به حاکمان حجاز بود. چه بسا دامن زدن به ناسازگاری نژادی دو کشور، از ناحیه نفوذی ها کلید خورده و جوانان پرشور ایرانی، آن را دامن زده اند. 5- وقتی همه آن ترفندها، برای جلوگیری از رفتن ایرانیان به مکه و مدینه کارساز نبود، سعودی ها چاره را در این دیدند که واسطه سیاسی خود را با ایران اسلامی قطع کنند تا زمینه حضور ایرانیان برای زیارت خانه خدا و مرقد مطهر نبوی در مدینه منوره، از بین برود. آخرین بخش سناریو این بود که باید اجرا می شد. این اقدام غیرمعمول، بهانه ای می طلبید که متاسفانه به دست عده ای افراطی بی فکر در حمله به سفارت عربستان در تهران صورت گرفت. اگر بپنداریم که حمله به سفارت عربستان در تهران، بخشی از آن سناریو بوده، پندار اشتباهی است؟
                