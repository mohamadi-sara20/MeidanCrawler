پنج‌شنبه ۲۸ بهمن ۱۳۹۵
-----------------------------------------
type_unknown
-----------------------------------------
عبور از اختلاف
-----------------------------------------

                    شرق: دومین سفر عربی حسن روحانی در عمر دولتش با مسقط آغاز شد و با کویت پایان یافت. او روز گذشته سفری پنج ساعته به عمان داشت و در قصر العلم مسقط مورد استقبال رسمی سلطان قابوس پادشاه عمان قرار گرفت. مثل سفر قبلی، پادشاه مراسم استقبال را انجام داد و به نشانه دوستی دو کشور 21 گلوله توپ شلیک شد.خبر رسمی پیش از انجام دیدار این بود که قرار است در آن مهم ترین مسائل دوجانبه، منطقه ای و بین المللی بررسی شود و پس از آن در نشست مشترک هیئت های عالی رتبه دو کشور، راه های تحکیم مناسبات و همکاری های تهران - مسقط مورد بحث و تبادل نظر قرار گیرد. سلطان قابوس اولین میهمان خارجی دولت یازدهم در شهریور 92 بود. روحانی نیز اسفند همان سال به مسقط سفر کرده بود. سفر فعلی با خوش بینی رسانه های عمانی انجام شد همان طور که درباره مقصد دوم تنها گمانه زنی بود که جریان داشت. حسن روحانی پیش از آغاز سفر در توضیح اندکی گفت: «نخستین هدف از این سفر توسعه روابط دوجانبه با دو کشور عمان و کویت است.» ایسنا از پاویون دولت فرودگاه مهرآباد پیش از سفر رئیس جمهوری گزارش داده که روحانی با اشاره به نامه ای که اخیرا از سوی فرستاده امیر کویت به مقامات کشورمان تحویل داده شد، گفت: «اخیرا دولت کویت از طرف شش کشور حوزه خلیج فارس، کشورهای جنوبی این خلیج پیامی مبنی بر اینکه اراده این شش کشور روابط بهتر با جمهوری اسلامی ایران و حل و فصل سوء تفاهم ها و ارتقای روابط از طریق گفت وگو و مذاکره میان طرفین است، ارسال کرد.در همین زمینه ضمن استقبال از این پیام، به دو کشور عضو شورای خلیج فارس سفر خواهم کرد».حدود 20 روز پیش بود که وزیر خارجه کویت به ایران سفر کرد و این اولین سفر یک مقام عربی در دو سال گذشته به تهران بود. در جریان توافق هسته ای و بعد از آن دستیابی به توافق و برجام، کشورهای عربی دچار نگرانی زیادی درباره نقش ایران و رابطه اش با ایالات متحده آمریکا شدند. همین موجب شد که به جای رابطه با ایران، بیش ازپیش از آن دور شوند یا به تخریب تصویر در حال بهبود ایران دست بزنند. عربستان سردمدار این بازی بود و کشورهای کوچک حاشیه خلیج فارس عمدتا با او هم نوا بودند. نفوذ منطقه ای رو به گسترش ایران و نقشش در عراق و سوریه، نگرانی آنها را بیشتر و حتی ترکیه را هم همراه کرد. تجمع مقابل سفارت عربستان و آتش زدن ساختمان آن در اعتراض به اعدام شیخ نمر، برگ برنده این بازی بود و عربستان رابطه اش با ایران را قطع و برخی دیگر را هم به این کار اقناع کرد. کویت میزبان عصر دیروز حسن روحانی هم یکی از همین همراهان بود که سفیرش را از تهران فراخواند و کاردارش را باقی گذاشت. روحانی در ادامه صحبت هایش پیش از ترک تهران گفت: اساس سیاست های جمهوری اسلامی ایران همواره حسن هم جواری با همسایگان بوده است، امنیت خلیج فارس برای جمهوری اسلامی ایران اهمیت خاص و ویژه ای دارد. ایران هیچ گاه به فکر تجاوز و دخالت در امور داخلی کشورها و همچنین تحمیل عقاید دینی، مذهبی و سیاسی خود به کشورهای دیگر نبوده است. اساس سیاست های ایران بر مبنای همکاری مشترک با دوستان و کشورهای اسلامی و همسایگان بوده است.اراده ایران و عمان تحکیم مناسبات دوستانه استپایگاه اطلاع رسانی ریاست جمهوری بعد از دیدار رئیس جمهوری با پادشاه عمان، گزارشی از گفت وگوهای انجام شده منتشر کرد. بر اساس این گزارش در دیدار دوجانبه و در نشست مشترک هیئت های عالی رتبه دو کشور، راه های توسعه روزافزون روابط تهران - مسقط و مهم ترین مسائل منطقه ای مورد بحث و تبادل نظر قرار گرفت و بر ضرورت همکاری دو کشور در تقویت توسعه منطقه ای و برقراری صلح و امنیت پایدار در منطقه تاکید شد. روحانی در دیدار پادشاه عمان با اشاره به روابط برادرانه و دیرینه دو کشور در طول تاریخ، گفت: روابط تهران- مسقط همواره صمیمانه و پایدار بوده و در این مسیر، رویکرد حکیمانه و تلاش های خیرخواهانه و برادرانه پادشاه عمان بسیار موثر بوده است. رئیس جمهوری توافق هسته ای ایران را به نفع روابط دو کشور، کشورهای منطقه و جهان دانست و گفت: امروز شرایط بسیار مناسبی برای توسعه و تحکیم هر چه بیشتر روابط ایران و عمان فراهم شده است و این آمادگی وجود دارد که برای فعال سازی ظرفیت های اقتصادی، علمی، فرهنگی و روابط مردم دو کشور، گام های جدید و بلندی برداشته شود. روحانی با اشاره به زمینه های گسترش همکاری تهران- عمان در بخش های مختلف از جمله اقتصاد، حمل ونقل، گاز، انرژی، بنادر، صنعت و تجارت و خدمات فنی و مهندسی، گفت: تعمیق روابط بانکی می تواند زمینه ساز شتاب در توسعه روابط اقتصادی تهران – مسقط باشد و امیدواریم مسئولان بانکی دو کشور در جریان این سفر، روابط مالی و بانکی تهران و عمان را هر چه بیشتر توسعه دهند. رئیس جمهوری در ادامه نقش ایران و عمان را در امنیت منطقه بسیار مهم ارزیابی کرد و گفت: ایران و عمان نگاهبانان تاریخی تنگه هرمز به عنوان مسیری امن و آزاد برای تجارت بین المللی هستند و همکاری دو کشور در تامین ثبات و توسعه منطقه ای بسیار حائز اهمیت است. روحانی با تاکید بر اینکه «تهران همواره از گسترش روابط دوجانبه و منطقه ای با همسایگان استقبال می کند»، اظهار کرد: جمهوری اسلامی ایران هرگاه کشورهای منطقه با مشکلات مختلف از جمله تروریسم مواجه شدند، آنها را یاری کرده است و پس از این هم اگر هر کدام از این کشورها، به ویژه در برابر تروریست ها با مشکلی مواجه شوند و از تهران درخواست کمک داشته باشند، حتما به آنها کمک خواهیم کرد. برای تامین امنیت منطقه هیچ راه حلی اساسی تر از مسئولیت پذیری کشورهای منطقه و همکاری های درون منطقه ای وجود ندارد، بنابراین کشورهای منطقه باید در کنار یکدیگر برای امنیت و ثبات پایدار در منطقه با یکدیگر همکاری و مشارکت داشته باشند. روحانی در ادامه لزوم رسیدگی و چاره اندیشی برای وضعیت بسیار نامطلوب مردم یمن را مورد تاکید قرار داد و گفت: امروز وضعیت بسیار وخیمی برای مردم مظلوم یمن ایجاد شده است و همه ما به عنوان کشور های مسلمان منطقه، وظیفه داریم اقدامات جدی و انسان دوستانه ای را برای یاری مردم این کشور انجام دهیم.تقویت و تحکیم همکاری ها با ایران«سلطان قابوس» پادشاه عمان نیز در این دیدار ضمن ابراز خرسندی از حضور دکتر روحانی در عمان بر تقویت بیش ازپیش روابط دو کشور تاکید کرد و گفت: عمان به دنبال تقویت و تحکیم همکاری ها و مناسبات خود در تمامی عرصه های سیاسی، اقتصادی و فرهنگی با ایران است. پادشاه عمان با قدردانی از رویکرد و آمادگی همیشگی تهران برای برقراری روابط نزدیک تر با همسایگان و همکاری های منطقه ای گفت تحکیم روابط ایران و کشورهای منطقه به نفع توسعه، امنیت و ثبات منطقه است. تردیدی وجود ندارد که تامین امنیت منطقه، مسئولیت اصلی کشورهای منطقه است، بنابراین رایزنی و همفکری کشورهای منطقه برای حل وفصل مسائل و مشکلات، بسیار ضروری است.استقبال رسمی امیر کویت در فرودگاهعصر دیروز حسن روحانی وارد کویت شد و در فرودگاه بین المللی کویت از سوی امیر کویت، شیخ صباح احمد جابر الصباح مورد استقبال رسمی قرار گرفت. به گزارش پایگاه اطلاع رسانی ریاست جمهوری، در این مراسم استقبال رسمی علاوه بر امیر کویت، ولیعهد، نخست وزیر، همه وزرای کابینه دولت و جمع دیگری از مقامات ارشد در فرودگاه حضور یافتند. در مراسم استقبال رسمی سرود ملی جمهوری اسلامی ایران و کویت نواخته شد و اعضای هیئت های عالی رتبه دو کشور به دکتر روحانی و امیر کویت معرفی شدند.قرار است رئیس جمهوری کشورمان با همراهی امیر کویت در محل اقامت حضور یافته و پس از دیدار و گفت وگو با جمعی از مقامات ارشد کویت با امیر این کشور نیز در کاخ امیری دیدار کند. زمان تنظیم این گزارش، دیدارها تازه آغاز شده و خبری از محتوای دیدارها منتشر نشده بود.
                