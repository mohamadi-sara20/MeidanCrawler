چهار‌شنبه ۲۹ دی ۱۳۹۵
-----------------------------------------
سرمقاله
-----------------------------------------
«برجام»؛ محصول دیپلماسی پیروز
-----------------------------------------

                    هنگامی که تعامل با جامعه بین الملل و دورکردن کشور از سایه شوم جنگ به یک خواست ملی تبدیل شد، مردان کاردان و سیاست مداران هوشمند کشور با هدایت رهبری معظم و در سایه تدبیر رهبران عالی رتبه کشور همت گماشتند و با دقت تمام و دلسوزی بایسته و منطقی جهان پسند و با درپیش گرفتن روشی جدید که گفت وگو را جایگزین مخاصمه می کرد، به دستاوردی شگفت رسیدند و با کمترین هزینه ممکن، توافقی ماندگار را برای ایران و جهان رقم زدند. اینک در یک سالگی این توافق بزرگ، شایسته است برخی از دستاوردهای آن را مورد مداقه قرار دهیم. به گفته صاحب نظران ده ها دستاورد را می توان برشمرد، اما در این مجال کوتاه می توان به اهم آنها اشاره مختصری داشت:1- خارج کردن ایران از شمول قطع نامه های جنگ آفرین سازمان ملل و ابطال پشتوانه های حقوقی آن را که در نیم قرن اخیر بی سابقه بوده است، بدون تردید می توان مهم ترین دستاورد برجام قلمداد کرد.2- لغو عمده تحریم های خانمان سوز که مانند بهمنی سهمگین، اقتصاد و امنیت ملی را هدف قرار داده بود و بازسازی روابط تجاری و اقتصادی دوباره با بسیاری از کشورهای طراز اول جهان را باید در زمره دیگر دستاوردهای ملموس و مهم برجام دانست. بازگشت عزتمندانه ایران به بازار نفت و تاثیرگذاری آن در سیاست ها و تصمیم های مهم اوپک، اقبال به سرمایه گذاری خارجی در پروژه های بزرگ ملی و فروش هواپیماهای مدرن به ایران برای نخستین بار بعد از پیروزی انقلاب.3- بازسازی روابط بین الملل و تعامل سازنده با جامعه جهانی و بازآفرینی منزلت منطقه ای و بین المللی ایران و اعتمادسازی مجدد همراه با احترام متقابل و شایسته در عرصه های جهانی و ارتقای جایگاه تاثیرگذار ایران در حل وفصل منازعات منطقه ای و حضور قدرتمندانه در مجامع بین المللی از دیگر دستاوردهای مهم برجام در یک سال گذشته است.4- در عرصه داخلی، آشکارشدن آثار ویرانگر تحریم ها بر اقتصاد و گسترش فساد در ساختار اقتصادی و اداری کشور در دوره مذکور که با برچیده شدن بسیاری از مجاری و گلوگاه های رانت آفرین بیش از پیش مشهود شد و آغاز مبارزه جدی با ابعاد فساد و آگاه شدن افکار عمومی از خسارت های هنگفت ناشی از تحریم ها را باید از دیگر دستاوردهای برجام دانست.5- اما آنچه شایسته توجه جدی است، اینکه بر همگان آشکار است جبران خسارت ها و بازسازی اقتصاد ویران شده در یک دوره تحریم هشت ساله، نیازمند صبر و زمانی بسیار فراتر از دوره تخریب و تحریم است و برای ملموس شدن آثار اقتصادی برجام و رسیدن آن به کف بازار باید با تدبیر و حوصله و برنامه ریزی جامع و البته ساختاری سالم، پیش رفت.همه می دانیم دردی که مانند سرطان همه ابعاد و پیکره کشور را فراگرفته بود، نیازمند دوره درمان طولانی است: از قدیم گفته اند «درد چون کوه می آید و موبه مو خارج می شود». به امید روزهای بهتر و آشکارترشدن آثار برجام. توصیه می شود منتقدان از سر انصاف، آن طرف قضیه را بنگرند که اگر توافق برجام حاصل نمی شد و تحریم ها شدت می گرفت و شبیه آنچه با برخی کشورهای منطقه کردند و تولید و صادرات نفت را به اندازه تامین غذا و داروی مردم مجاز می دانستند، چه اتفاقی در کشور رخ می داد؟شان و عزت ایرانیان تمدن آفرین و تاریخ ساز ایجاب می کند ایران یک قدرت بلامنازع منطقه ای و کشور تاثیرگذار در معادلات بین المللی باشد؛ چنان که آثار این تحول تاریخ ساز هم اکنون هویداست. بی شک این از نتایج دیپلماسی هوشمندانه و تلاش های دیپلماتیک کادر ورزیده وزارت خارجه و حماسه آفرینی و شجاعت دلاورانی است که در عرصه مقاومت از جان و آبروی خویش می گذرند تا اسلام و ایران سرافراز بماند. قدردان این ملت و رهبری فرزانه انقلاب هستیم که با سرانگشت تدبیر ایشان، تحولات در عرصه مقاومت و دیپلماسی، هم زمان مدیریت می شود تا شایستگی های این ملت تجلی یابد.
                