سه‌شنبه ۲۴ اسفند ۱۳۹۵
-----------------------------------------
سرمقاله
-----------------------------------------
سال 95، مافوق انتظار
-----------------------------------------

                    با انتشار آمار رشد اقتصادی 11،6 درصدی اقتصاد ایران از سوی بانک مرکزی، می توان با جرئت گفت، روحانی موفق شد نقش خود را در جایگاه رئیس جمهور به خوبی ایفا کند. به همین دلیل پربیراه نیست اگر بگوییم سال 95، سال خیزش مجدد اقتصاد ایران است. اکنون آنچه از گذشته بر دولت یازدهم تحمیل شده بود، پشت سر گذاشته شده و از لبه پرتگاه نجات پیدا کردیم.این آمار بسیار درخشان و خیره کننده است.البته به هیچ وجه نمی توان انتظار داشت که این رشد حتی در سه ماهه چهارم هم ادامه پیدا کند. اگر 11،6 درصد رشد اقتصادی 9 ماهه باشد، به این معناست که حتی اگر در سه ماهه آخر سال، رشد هفت درصد (کمتر از نصف رشد سه ماهه سوم) را داشته باشیم، باز هم رشد سالانه دورقمی خواهد شد و بالاترین رقم در بین اقتصادهای بزرگ جهان به وقوع خواهد پیوست. در واقع ایران رکورد بالاترین رشد اقتصادی را که در سال 2016 رخ داده بود، می شکند. اکنون بزرگ ترین اقتصاد جهان از منظر رشد اقتصادی، هند با 7.5 درصد است و در حال حاضر کاملاقابل پیش بینی است که ایران از هندوستان پیشی بگیرد.به نظر می رسد رشد اقتصادی سال 95، از 9 تا 9،5 درصد کمتر نخواهد بود؛ گرچه سه ماهه چهارم سرعت رشد ارزش افزوده بخش نفت کاهش پیدا خواهد کرد؛ اما اولاهمچنان به رشد ادامه می دهد، ثانیا از آنجا که قیمت جهانی نفت خام افزایش پیدا کرده، همچنان نفت سهم مهمی در رشد اقتصادی خواهد داشت. علاوه بر آن، خودروسازی در سه ماهه چهارم به رشد خود ادامه خواهد داد، به گونه ای که همچنان رشد این بخش دو رقمی خواهد بود.بنابراین مهم ترین نکته ای که باید برای آن نگران باشیم، آن است که در سال 96 نمی توان انتظار داشت این رشد تداوم پیدا کند؛ هرچند پیش بینی می شود نیمی از این رشد، رقمی بین پنج تا شش درصد رشد در سال آینده هم اتفاق بیفتد؛ اما رشد اقتصادی برای سال 97، قطعا بسیار نگران کننده خواهد بود؛ زیرا هنوز نتوانسته ایم نرخ تشکیل سرمایه را احیا کنیم.این رشدی که رخ داده، عمدتا از ناحیه استفاده از ظرفیت های خالی اقتصاد است. مقدار بسیار زیادی ماشین آلات نصب شده در اقتصاد ایران وجود دارد که هرگز مورد استفاده قرار نگرفته بودند؛ بنابراین در این حوزه هم هنوز به میزان زیادی ظرفیت رشد داریم.باید به این نکته اشاره کنم که برای اولین بار در زمستان سال 95، سقف تولید صنعتی ایران از سال 90، عبور کرد. بر اساس این، در حال حاضر هرچه تولید صنعتی داریم، بالاترین رقم آن در تاریخ ایران به حساب می آید؛ بنابراین هم نسبتا و هم مطلقا، اقتصاد ایران از رکود خارج شده است؛ چراکه خروج از رکود هم در حوزه صنعت و هم در حوزه کشاورزی کاملامشهود است.از سویی به نظر می رسد رقم مطلق تولید ناخالص داخلی ایران به قیمت ثابت هم، از رکورد سال 1390، در پایان سال 95 عبور کند. به همین دلیل این عملکرد جای تقدیر دارد؛ زیرا اتفاقی که در سال 95 رخ داده، مافوق انتظار بوده است.پرسشی که در حال حاضر مطرح می شود، آن است که چگونه رقم اعلام شده از سوی مرکز آمار برای رشد اقتصادی در 9ماهه سال جاری، 7،2 درصد است؛ اما این رقم به گواه آمار بانک مرکزی، 11.6 درصد اعلام شده است؟ در پاسخ به این پرسش بنیادین و مهم باید به چند نکته توجه کرد. نخست آنکه، با توجه به اینکه سال پایه ارزیابی رشد اقتصادی در مرکز آمار (1376) و بانک مرکزی (1390) با یکدیگر متفاوت است، قاعدتا ارقام اعلامی از سوی این دو مرکز متفاوت خواهد بود. از طرف دیگر به عقیده من، مرکز آمار اغلب در اعلام آمار، عجله می کند و تعدیل بیشتری در ارقام رشد اقتصادی روا می دارد. به همین دلیل به عقیده من، آمار بانک مرکزی مستندتر و دقیق تر است؛ چراکه بانک مرکزی با دستگاه ها و نهادهای بین المللی ارتباط روشن تری دارد و به همین دلیل از استانداردهای بین المللی با احتیاط و دقت بیشتری پیروی می کند.با توجه به اینکه در دی ماه سال جاری براساس دستور رئیس جمهوری مرکز آمار و بانک مرکزی مکلف شده اند سال پایه را به سال 1390 تغییر دهند تا از اختلافات آماری جلوگیری شود و در این زمینه بانک مرکزی سال پایه را تغییر داده و مرکز آمار ایران نیز به دنبال تغییر سال پایه 1376 به 1390 است، باید یادآور شد که تغییر سال پایه، کار بسیار سختی است و تغییر آن به سرعت و با یک بخش نامه انجام شدنی نیست. در سال 90، به عنوان آخرین سال قبل از تحریم، بالاترین مقدار تولید ناخالص داخلی ایران را داشتیم. در سال 95، در حال تکرار آن رقم هستیم؛ بنابراین تصمیم مهمی گرفته شده تا سال پایه به سال 90 تغییر کند. این اقدام آمارهای کشور را بسیار دقیق تر و شفاف تر خواهد کرد.
                