چهار‌شنبه ۳ آذر ۱۳۹۵
-----------------------------------------
type_unknown
-----------------------------------------
دلیل پنهان لغو سخنرانی مطهری
-----------------------------------------

                    شرق: اولین جلسه علنی مجلس بعد از تعطیلی اربعین، تحت تاثیر لغو سخنرانی نایب رئیس مجلس در مشهد بود. مهم ترین چیزی که از میان مذاکرات دیروز مجلس آشکار شد، این بود که احتمالاتهدید نیروهای خودسر برای برهم زدن این مراسم، علت تصمیم دادستان بوده است. این موضوعی است که هم در لابه لای نطق پیش از دستور رئیس مجلس به صورت تلویحی و هم در نطق میان دستور کاظمی، نماینده ملایر، به صراحت به آن اشاره شد. روز گذشته ابتدا علی لاریجانی در نطق پیش از دستور خود از جایگاه رئیس مجلس لب به انتقاد از اتفاقات مشهد گشود و گفت: «اقدامی که دادستان مشهد درباره سخنرانی نایب رئیس مجلس شورای اسلامی انجام دادند و موجب این همه بحث در کشور شد، تاسف آور است». رئیس مجلس با بیان اینکه قانون گذار، شورای تامین را برای بررسی همین امور در نظر گرفته است، به رسیدن اطلاعاتی پیش از این مراسم اشاره کرد و گفت: «بر فرض اطلاعاتی به دادستانی مشهد رسیده که این سخنرانی با مشکل امنیتی مواجه می شود، راهکار آن طرح موضوع در شورای تامین و تصمیم جمعی است». لاریجانی با بیان اینکه «نمی خواهم فعلاقضاوت نهایی داشته باشم»، افزود: «سخنان دادستان را نشنیدم اما از چند روز قبل از اربعین که در جریان قرار گرفتم و موضوع را با رئیس قوه قضائیه در میان گذاشتم، ایشان هم ترجیحا موضوع را بحث در شورای تامین و تصمیم گیری در آن می دانستند و آقای استاندار خراسان رضوی هم در تماس با اینجانب گفتند ما از نظر شورای تامین استان مشکل امنیتی پیش بینی نمی کنیم. وزیر کشور هم در روز اربعین همین معنا را بیان کردند». اشاره لاریجانی به اینکه از چند روز پیش از برگزاری مراسم سخنرانی مطهری در جریان ایجاد مشکل امنیتی برای این مراسم قرار داشته و با رئیس قوه قضائیه و مسئولان استانی نیز در این باره گفت وگو کرده، اشاره ای درخورتامل بود. او در ادامه سخنان خود در آغاز جلسه علنی دیروز، افزود: «شورای تامین برای بررسی همه جانبه همین امور است که هر نهاد عضو، اطلاعات خود را مطرح کند تا در حکومت با نظر قاطع عمل شود؛ بنابراین چنین رفتارهای تکروانه در مستندترین وجه آن، خود عامل تفرقه و انشقاق در ساختارهای کشور و بروز اختلاف می شود. این گونه رفتارها به هیچ وجه به مصلحت کشور آن هم در شرایط حساس فعلی نیست؛ البته به نظر می رسد استانداران در این گونه موارد به عنوان رئیس شورای تامین و مسئول امنیت استان باید دستور صریح به نیروی انتظامی بدهند و قبل از بروز حادثه، جلوی این گونه اقدامات را بگیرند». کمیسیون شوراها به موضوع لغو سخنرانی ها رسیدگی کندرئیس مجلس همچنین در پایان این بخش از سخنان خود، ماموریت پیگیری ماجرا را هم به کمیسیون شوراها و امور داخلی مجلس واگذار کرد و گفت: «لازم است کمیسیون شوراها و امور داخلی کشور ابعاد این موضوع و همچنین موارد مشابه آن را که در خبرها آمده است، رسیدگی کنند و نتیجه نهایی را به مجلس گزارش دهند. البته نظر مسئولان در قوه قضائیه و دولت نیز اخذ و نظر جامع اعلام شود تا از تکرار این اقدامات در کشور جلوگیری شود». دادستان باید با سازمان دهندگان اخلال برخورد می کرداما اشاره های رئیس مجلس، در نطق میان دستور محمد کاظمی، نماینده ملایر و نایب رئیس کمیسیون قضائی و حقوقی مجلس، بیشتر تشریح شد. این عضو فراکسیون امید در نطق میان دستور خود با اشاره به لغو سخنرانی علی مطهری در مشهد گفت: «این اتفاق در حالی رخ داده که اصول متعدد قانون اساسی همانند اصول 3، 9، 20، 22، 23، 27 و 156 قانون بر ضرورت حفظ آزادی های مشروع، اجتماعات و بیان تاکید کرده است، ازاین رو قطعا عملکرد افرادی که از این سخنرانی ممانعت به عمل آوردند، مغایرت آشکار با این اصول قانون اساسی دارد». این نماینده حقوق دان و اصلاح طلب که خود نیز سابقه قضاوت و دادستانی در کارنامه اش دارد، با بیان اینکه سخنرانی آقای مطهری صرفا مذهبی بوده و سیاسی نبوده و همین موضوع به مقامات ذی صلاح نیز اطلاع داده شده بود، تصریح کرد: «حال فرض بر اینکه آقای مطهری می خواسته درباره مسائل روز کشور نیز اظهارنظر کند، چنین اختیاری را نیز قانون اساسی در اصول 84 و 86 به نمایندگان داده است. براساس اصول 84 و 86 قانون اساسی نماینده حق دارد در تمامی مسائل داخلی و خارجی کشور اظهارنظر کند و در این اظهارنظر آزاد است و نمی توان او را به خاطر اظهار نظرهایش تحت تعقیب قرار داد. سوال این است؛ دادستان مشهد که باید پیشگام در اجرای قانون باشد و اساسی ترین وظیفه اش برخورد با قانون شکنان است، با چه مجوزی از برگزاری چنین مراسمی ممانعت به عمل آورده است؟ با این کار به اعتبار و حیثیت کشور به خصوص دستگاه قضائی لطمه وارد کرده است». اما مهم ترین بخش نطق کاظمی جایی بود که از علت واقعی تصمیم دادستان مشهد پرده برداشت و البته این توجیه را مورد انتقاد قرار داد و با بیان اینکه «شنیده ام دادستان مشهد اظهار کرده که به دلیل پیشگیری از وقوع جرم مانع برگزاری مراسم شده است»، گفت: «طبیعتا اگر دادستان مشهد چنین قصدی داشته، باید کسانی که قرار بوده سازمان یافته این سخنرانی را مختل کنند و مراسم قانونی و دارای مجوز را بر هم زنند، دستگیر کند، چون آنها قصد ارتکاب جرم داشته و قانون شکنی کرده اند، این اقدام شما افکار عمومی را یاد ضرب المثل معروفی می اندازد مبنی بر اینکه سنگ را بسته اند». کاظمی افزود: «آقای دادستان مشهد، شما که براساس وظیفه قانونی خود قصد پیشگیری از وقوع جرم را داشتید، کاش قبل از اینکه عوامل شوم پدیده، میزان و ثامن الحجج با بالاکشیدن و حیف و میل اموال مردم، آن هم بیش از 500 هزار نفر از مردم مسلمان این مرز و بوم را به خاک سیاه بکشانند، با دستگیری سردمداران این شرکت ها از بیچاره شدن این مردم جلوگیری می کردید». این نماینده اصلاح طلب ملایر با قدردانی از موضع گیری رئیس مجلس، ادامه داد: «حتی شورای تامین استان نمی تواند با مصوبه خود از برگزاری مراسم سخنرانی نماینده ملت جلوگیری کند، چون این حق را قانون اساسی به عنوان فصل الخطاب برای همه نمایندگان پیش بینی کرده است. کار درست این است که شورای تامین با برطرف کردن موانع برگزاری مراسم، امنیت را برای مردم و سخنران تامین کند». کاظمی با بیان اینکه این قانون شکنی به جایگاه مجلس به عنوان نهاد قانون گذاری به شدت لطمه وارد کرده، تاکید کرد: «بجاست نمایندگان در اقدام جمعی خواستار برچیده شدن همیشگی این قانون شکنی شوند که متاسفانه سابقه تکرارشدن نیز دارد، همچنین از مقامات ذی صلاح درخواست برخورد با همه عوامل مقصر را تقاضا کنند». نایب رئیس کمیسیون قضائی و حقوقی مجلس همچنین از رئیس قوه قضائیه خواست برای اصلاح امور در دادگستری مشهد، تدابیری بیندیشد. پیشنهاد گفت وگوی تلویزیونی مطهری و علم الهدیمحمدعلی وکیلی، دیگر عضو فراکسیون امید و از اعضای هیات رئیسه مجلس هم روز گذشته در نطق میان دستور خود به ماجرای مشهد اشاره کرد و دراین باره گفت: «تا زمانی که نگاه دشمن انگاری از رقیب تغییر نکند، وضع همین است که شاهد هستیم. ما شاهدیم چطور چتر انقلاب را به دلیل گره زدن زلف خود به زلف انقلاب آن چنان کوچک کرده ایم که فرزند علامه مطهری، تئوریسین انقلاب و از بنیان گذاران اصلی انقلاب و نایب رئیس مجلس برای اربعین حسینی اجازه ندارد در مسقط الراس خویش سخنرانی کند.اگر بناست مطهری به عنوان نایب رئیس مجلس با این روایت انگاری های خودسلیقه و خودشیفتگی نتواند برای اربعین سخن بگوید، پس چه کسی باید در این مملکت سخن بگوید؟». این نماینده مردم تهران همچنین با بیان اینکه ما برای حفاظت از سرمایه های خود نیازمند گفت وگوی ملی هستیم، گفت: «چه اشکال دارد آقایان مطهری و علم الهدی درباره موضوعات اختلافی مانند موسیقی و... از طریق تلویزیون به گفت وگو بپردازند و داوری را به مردم بسپارند؟ مدت هاست دست رهبران اصلاح طلب برای گفت وگو به سمت برادران اصولگرایشان دراز است؛ اما پاسخی دریافت نشده است. رویکرد انحصاری هر روز هم قدرت و هم صاحب قدرت را به فساد می کشاند». در همین حین و در جریان جلسه علنی روز گذشته مجلس، محمود صادقی هم مشغول جمع آوری امضا برای یک نامه بود. او بعدازظهر دیروز متن این نامه را در کانال تلگرامی خود منتشر کرد؛ نامه منتشرشده، طرح سوال از وزیر دادگستری بود که 28 نماینده آن را امضا کرده اند و خواستار توضیح پورمحمدی درباره علت تصمیم دادستان مشهد و اقدامات قوه قضائیه در پیگیری این موضوع شده اند. شکایت از دادستان مشهد به کمیسیون اصل 90همچنین بهرام پارسایی، سخنگوی فراکسیون امید هم در گفت وگو با ایسنا از شکایت خود و عبدالکریم حسین زاده به کمیسیون اصل 90 مجلس خبر داد و گفت: «شکایت من و آقای حسین زاده، نایب رئیس فراکسیون امید از دادستان مشهد و طرز کار قوه قضائیه -که ایراد جدی به آن وارد است- تقدیم کمیسیون اصل 90 شده و به زودی در دستور کار این کمیسیون قرار می گیرد». طرح فراکسیون امید به صحن می آیددر نهایت و درحالی که صبح روز گذشته و پیش از آغاز جلسه علنی مجلس، جلسه شورای مرکزی فراکسیون امید با حضور علی مطهری برای بررسی ماجرای مشهد، برگزار شده بود، محمدرضا عارف، رئیس فراکسیون امید، درباره نتیجه این جلسه به ایرنا گفت: «ما بیانیه ای را در این زمینه تهیه کرده ایم که امضاهای آن در حال جمع آوری است و ان شاءالله روز چهارشنبه در جلسه علنی مجلس قرائت می شود. همچنین بنا شده است ما سوال هایی در موضوع لغو سخنرانی ها از سه وزیر اطلاعات، کشور و دادگستری در مجلس داشته باشیم و متناسب با پاسخ هایی که این افراد می دهند تصمیم گیری خواهیم کرد». عارف با اشاره به اینکه دو طرح در فراکسیون امید در حال آماده شدن است، گفت: «طرح اول درباره موضوعی است که برای آقای مطهری پیش آمد و تا فردا این طرح نهایی می شود و به امضا می رسد؛ براساس این طرح، باید جلوی اخلال در مراسم ها گرفته شود و ابهامی که گاهی وجود دارد، به ویژه درباره وظایف قانونی نهادهایی که باید نظم و مقررات را رعایت کنند، باید رفع شود. ان شاءالله با تهیه این طرح، از این گونه اقدامات جلوگیری شود، زیرا امروز کشور نیاز به آرامش دارد، از سویی نماینده حق قانونی اش است که در هر زمینه اظهار نظر کند».
                