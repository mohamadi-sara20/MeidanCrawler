یک‌شنبه ۲۰ تیر ۱۳۹۵
-----------------------------------------
حرف اول
-----------------------------------------
بازترین پایان
-----------------------------------------

                    او همان جاست. میان همان تپه ها. همان جاده ها. همان آدم ها. اما چشم به وضوح سابق نمی بیند. همه چیز محو و بی کیفیت شده اند. کم کم عادت می کنیم. سربازان نشسته اند تا خستگی در کنند و ما در کنار جاده در میان تپه های خاکی، با نوای لویی آرمسترانگ عوامل فیلم را تشخیص می دهیم. عباس کیارستمی همان جاست. در میان آدم ها. موسیقی پیش می رود. تصاویر غریب از دنیای شناخته ای که انگار ناشناخته به نظر می رسد. نوای سحرانگیز آرمسترانگ جادوی تصاویر را بیشتر و بیشتر می کند.آیا آقای بدیعی خودکشی کرد؟ آیا کسی روی نعش بی جانش چند بیل خاک ریخت؟ آن همه جدل برای مرگ به چه چیزی منتهی شد؟ به این سربازان خسته و این نوای سحر آمیز. به جوانی و جادو. آیا مرگ رسیدن به معجونی از بی مرگی و سحر است؟ عبور از انهدام و تجزیه جسمانی به بودنی از جنس دست نیامدنی صدا در فضا. اگر این سزای همگانی همه انسان هاست، آیا آنها که جهان را شادخوار و شادمان پشت سر گذاشتند، سهم بیشتری از بودن را با خود و با مرگ در میان نمی گذارند؟همه فیلم های عباس کیارستمی، بیرون کشیدن زندگی از حلقوم مرگ بود. بودن آدمی را، برتر از یادبود آدمی دانستن. مرگ را برای مردگان گذاشتن و زندگی را برای زندگان خواستن. در میانه خرابه های زلزله، سنگ دستشویی برای زندگان بردن و در چادر بی خانمان های زلزله، پی معشوق دویدن.کیارستمی در فیلم هایش مرگ را به نمایش می گذاشت اما پایان همه آنها همچون شطرنجی با مرگ بود. همیشه روی فقدان مرگ و نقصان درک نبودن انسان ها، توجه ما را به طبیعت و درختان و خاک و آفتاب و آسمان جلب می کرد. بدون هیچ تاکیدی زندگی را رازآمیزتر از مرگ نشانمان می داد. مرگ سوال مطلق است و زندگی ابهام مکرر. کیارستمی با کورسوی ابهام زندگی کار داشت نه با سیاهی مطلق مرگ.از «نان و کوچه» تا «همچون یک عاشق»، از تصویرسازی کتاب داستان کودکان تا انتخاب اشعار شاعران کلاسیک، از تیتراژ «قیصر» تا پوستر «یه حبه قند» همیشه کیارستمی به مرگ گل زده است. او مقابل در قلعه بزرگ مرگ، کلبه دنج زندگی را تعارف زده و خواسته یادمان نرود که هیچ حادثه ای نمی تواند زندگی و قدرت بزرگ رویش را متوقف کند.خدنگ و خیام وار خالی از هر خلل، ما را به خلوت خلنگ زار و بیابان برد که خیالش هم خرابمان می کرد. همچون همان عکس هایی که از دوردست می گرفت؛ از راه ها، از برف ها و از سایه روشن ابرها و خورشید.برای استقبال از آخرین سفری که می رفت برایش آرزوی بهبودی و سلامتی کردم و او گفت: «من مرگ را به اندازه زندگی می شناسم. این تن دیگر تن به زندگی نمی دهد». دو شب پیش بدن بی جان عباس کیارستمی از آسمان به تهران رسید. همه سوگوارند. همه مرثیه خوانند. انگار نزدیک ترین خود را از دست داده اند. همه سیاه پوش و پریشان به استقبال آن بدن بی روح و بی صدا خواهند رفت. او را به خاک خواهند سپرد و در مجلس های فراوان تعزیت ها خواهند گفت. این رسم مرسوم ماست. ما مرگ آگاه و غریبه با زندگی هستیم. آماده ایم برای سوگواری. آماده ایم برای تسلیت، آماده برای ریختن خاک روی جسد بدیعی.اما این پایان عباس کیارستمی نیست. نوای ترومپت آرمسترانگ و سربازان جوان و آن کیفیت جادویی پایان، دوباره زنده می شود.با یک دیزالو ابدی.بدون کات.بازترین پایان.
                