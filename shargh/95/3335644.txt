سه‌شنبه ۱۷ فروردین ۱۳۹۵
-----------------------------------------
یادداشت
-----------------------------------------
پایان دوره نفت و پیش بینی های نادرست
-----------------------------------------

                    در یادداشتی که در شانزدهم اسفند سال گذشته در روزنامه «شرق» منتشر شد، درباره «پایان دوره نفت» و شواهد آن گفته شد. آن نوشته بازخوردها و واکنش های زیادی در پی داشت. طبیعی است که سخن گفتن از «پایان دوره نفت» در کشوری که تاروپود اقتصاد آن در صد سال اخیر با نفت درهم تنیده است، چنین واکنش هایی را برمی انگیزد. در این میان، برخی مدیران و سیاست گذاران کشور با استناد به برخی شواهد و برآوردهای بین المللی، سناریوی متفاوتی را برای آینده حوزه انرژی متصور هستند و بر پایه همان آمار نه تنها «پایان دوره نفت» را نمی پذیرند، بلکه بر پررنگ ترشدن نفت در اقتصاد جهانی پافشاری می کنند. برای نمونه، معاون پژوهش و فناوری وزیر نفت در سوم اسفند 1394 در یک سخنرانی، از پیش بینی قیمت نفت بشکه ای 200 دلار در افق سال 2040 میلادی سخن گفت. این باور مستقیم یا غیرمستقیم ریشه در برخی برآوردها و پیش بینی های ارائه شده از سوی سازمان های بین المللی در حوزه نفت و انرژی دارد. اما پرسش این است که تا چه میزان می توان بر برآوردهای سازمان های بین المللی حوزه نفت و انرژی برای سناریوسازی برای آینده صنعت نفت اتکا کرد؟ در ادامه به یکی از همین برآوردهای افزایش تقاضای نفت می پردازیم و خواهیم دید برخی از این پیش بینی ها بر فرضیات نادرستی بنا شده اند. سازمان کشورهای صادرکننده نفت (اوپک) به تازگی پیش بینی کرده قیمت پایین نفت کاملاموقتی است و پس از حل مشکل عرضه مازاد، قیمت ها افزایش خواهند یافت. این سازمان پیش بینی کرده تقاضای جهانی نفت تا سال 2040 در حدود 25 درصد افزایش خواهد یافت. در گزارش اوپک پیش بینی شده بیشترین رشد تقاضا در حوزه حمل ونقل و به میزان 44 درصد خواهد بود. نکته بسیار در خور توجه در پیش بینی اوپک این است که در گزارش یادشده، فرض بر این است که تا افق 2040 شاهد تغییر اساسی و برافکن در فناوری های حوزه حمل ونقل نخواهیم بود. در این گزارش پیش بینی شده است تا سال 2040، سهم خودروهایی با سوخت غیرنفتی در بخش سواری فقط شش درصد و در بخش تجاری 5،3 درصد از کل خودروها خواهد بود. در ادامه تصریح شده: «با فرض رخ ندادن هرگونه تحول عمده فناورانه، برای خودروهای برقی، سهم بازار درخور توجهی در آینده پیش بینی نمی شود». این پیش بینی اوپک در حالی انجام شده که نگاهی گذرا به روند تحولات خودروهای هیبریدی و برقی نشان از شدت فزاینده نرخ پیشرفت فناوری دارد، به گونه ای که انتظار تحولات بنیادین در این حوزه در میان مدت و حتی کوتاه مدت واقع بینانه است. به تازگی مدیرعامل شرکت اپل هم تاکید کرده این تحول بنیادین در حوزه خودرو و حمل ونقل در راه است.برای نمونه بانک سرمایه گذاری گلدمن ساکس هم پیش بینی کرده در 10 سال آینده، سهم خودروهای هیبریدی و برقی از 25 درصد فروش جهانی خودرو فراتر خواهد رفت.یکی دیگر از حوزه های مهم تحول فناوری (جدا از به کارگیری خودروهای هیبریدی و برقی)، افزایش بهره وری در مصرف سوخت های نفت پایه است. تمامی برآوردها از بهینه سازی توجه مصرف سوخت نفت پایه در خودروها و وسایل نقلیه در میان مدت و بلندمدت خبر می دهند. یکی از مهم ترین پیشران های تحول در این حوزه، سخت گیری فزاینده در تعیین استانداردهای مصرف سوخت است. آن گونه که آژانس بین المللی انرژی گزارش کرده، امروزه 70 درصد خودروهای سواری شامل استانداردهای اجباری بهره وری سوخت هستند. این عدد در سال 2005 فقط 50 درصد بوده است. این روند افزایش سخت گیری در استانداردهای بهره وری سوخت علاوه بر بخش خودرو، در دو حوزه صنعت و ساختمان هم کاملاچشمگیر است.هرچه سخت گیری های اجباری در کشورهای بیشتری اعمال شود، شاهد کاهش فزاینده مصرف خواهیم بود. ضمن اینکه همین استانداردها پیشران تغییرات بنیادین فناوری با هدف افزایش چشمگیر بهره وری مصرف سوخت خواهند بود. متاسفانه به این موضوع هم در گزارش اوپک توجه نشده است. اگر به آمار و شواهد یادشده به دقت توجه کنیم، کاملاواقع بینانه است اگر منتظر تحولات مهم فناوری در کوتاه مدت و میان مدت در صنعت خودرو و حمل ونقل جاده ای باشیم. در این صورت، فرض افزایش تقاضا برای نفت در سال های آتی (آن چنان که در گزارش اوپک آمده) نامحتمل بوده و چه بسا باید خود را برای سناریوهایی کاهش جدی مصرف سوخت نفت پایه آماده کرد.به نظر می رسد مدیران ارشد و سیاست گذاران حداقل می توانند سناریوی کاهش جدی تقاضا و «پایان دوره نفت» را با توجه به آمار سازمان ها و نهادهایی که خود از ذی نفعان اصلی «دوره نفت» هستند رد نکنند و سازمان های متبوع خود را برای مواجهه محتمل با این سناریو آماده کنند.
                