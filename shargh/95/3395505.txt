دو‌شنبه ۲۸ تیر ۱۳۹۵
-----------------------------------------
سرمقاله
-----------------------------------------
اصولگرایان و تیغ دو دم حقوق ها
-----------------------------------------

                    رئیس جمهور روحانی روز گذشته در جمع مردم کرمانشاه یادآور شد که ماجرای فیش های حقوقی سبب نمی شود که افکار عمومی، تخلفات گذشته را از یاد ببرند. روی سخن وی با افراد و جریان هایی است که از این مسئله سوءاستفاده کردند. انصافا هم برخی اصولگرایان از هیچ بهره برداری ای علیه دولت در جریان حقوق ها کم نگذاشتند. چهره ها و شخصیت ها و کسانی که در جریان مفاسد اقتصادی در گذشته ها صبوری و خویشتن داری شگفت انگیزی! از خود نشان داده بودند، این بار واقعا سنگ تمام گذاشتند. از صداوسیما گرفته تا رسانه های وابسته به اصولگرایان تا برخی تریبون های دیگر تا آنجا که می توانستند هم به موضوع پرداختند، هم درباره آن نوشتند و گفتند و هم به دولت تذکر دادند و امر کردند که حقوق ها باید پس گرفته شود و به بیت المال برگردانده شود. از یک بابت باید به مخالفان و منتقدان دولت حق داد. به نحو حزن انگیزی همه خلاف ها و مفاسد عمده تاکنون یا به اصولگرایان باز می گشت یا به زمانی که آنها دولت را در دست داشتند. به بیان ساده تر، در اکثر مفاسد و خلاف های مالی تا اینجا معمولامستقیم یا غیرمستقیم پای اصولگرایان در میان بوده است؛ اما این بار به تعبیری دسته گل را رقیب به آب داده بود و اصولگرایان چراغانی کردند و جشن گرفتند؛ دق دلی خود را خالی کردند و به گونه ای رفتار کردند و همچنان هم ادامه می دهند که هرکس نداند فکر می کند اساسا در مملکت ما تا قبل از پرداخت حقوق ها نجومی، پدیده ای به نام مفاسد مالی و اقتصادی وجود خارجی نداشته یا اگر هم بوده، بسیار به ندرت اتفاق می افتاده است.اما چرا اصولگرایان مسئله حقوق ها را صرفا در یک محدوده کوچک مطرح می کنند؟ چرا اصرار دارند که موضوع را صرفا محدود و خلاصه کنند در اینکه تعدادی از مدیران ارشد دولت روحانی، حقوق های گزاف دریافت می کرده اند؟ چرا حاضر نیستند مسئله را مقداری عمیق تر و ریشه دارتر ببینند؟ چرا حاضر نیستند بپرسند اساسا این پرداخت ها از چه زمانی، چرا و چگونه شروع شده است؟ چرا حاضر نیستند و نمی خواهند به پیامدها و تبعات عمیق تر موضوع ورود کنند؟ در پاسخ می بایستی گفت مسئله حقوق ها در حقیقت همانند یک تیغ یا شمشیر دو دم است. از یک طرف می توان آن را علیه دولت روحانی به کار گرفت؛ یعنی دقیقا روندی که اصولگرایان از ابتدای مطرح شدن موضوع پیش گرفتند؛ یعنی رویکردی آکنده از حداکثر بهره برداری سیاسی علیه دولت یازدهم، اما «تیغ حقوق ها» شمشیری دو دم است.بنابراین اصولگرایان خیلی دقت می کنند و مراقب هستند به لبه دیگر تیغ نزدیک نشوند. به عنوان مثال همان طور که پیش تر گفتیم، کلامی پیرامون اینکه اساسا این حقوق ها از چه زمانی شروع شده، در حجم انبوه ادبیات آنها به چشم نمی خورد. برخی از اصولگرایان اصرار دارند که دریافت این حقوق ها را تجاوز به بیت المال و دزدی از آن قلمداد کنند.آنچه اصولگرایان نمی خواهند به آن بپردازند، این واقعیت است که چگونه می توان گفت پرداخت ها دزدی بوده؛ درحالی که تمام آنها حسب ضوابط، آیین نامه ها و مقررات دستگاه های اجرائی بوده است. در واقع دریافت کنندگان این حقوق ها از بابت دریافت آنها مالیات، بیمه، بازنشستگی و کسورات دیگر را هم می پرداخته اند. آنچه اصولگرایان نمی خواهند به آن ورود کنند، آن است که ما چگونه نظام مدیریتی ای در کشورمان ایجاد کرده ایم که در پرتو آن یا درست تر گفته باشیم، زیر سایه آن چنین قوانین و مقرراتی وجود داشته و دارند؟ آنچه اصولگرایان نمی خواهند به آن بپردازند، آن است که چگونه با وجود این سلسله مراتب گزینشی، حراست، کنترل و بازرسی، صدها مدیر ارشد کشور حاضر بوده اند چنین حقوق هایی را دریافت کنند؟آیا به جای سخت گیری های سیاسی و مته به خشخاش گذاشتن های دیگر بهتر نبود نظام گزینشی کشور مقداری هم بر روی اصول و معیارهای ابتدایی تر و عام تر اخلاقی و انسانی تاکید داشت؟ اصولگرایان ترجیح می دهند وارد این مقولات نشوند و فقط به دولت روحانی بتازند و اینکه برخی دریافت کنندگان این حقوق ها حشر و نشری هم با اصلاح طلبان داشته اند. فقط این لبه تیز حقوق هاست که آنها ترجیح می دهند از آن استفاده کنند و خیلی به لبه دیگر آن که پرسش های عمیق تر و اساسی تری را درباره ریشه های فاسد و گستردگی آن در جامعه ما به وجود می آورد، نزدیک نشوند.
                