شنبه ۱۸ اردیبهشت ۱۳۹۵
-----------------------------------------
type_unknown
-----------------------------------------
امیدهای روز شنبه
-----------------------------------------

                    گروه سیاست: برگزاری جلسه هم اندیشی برای منتخبان مجلس دهم، بهانه ای شد برای وزن کشی بین دو طیف حاضر در این مجلس. جلسه ای که قرار بود طبق اعلام قبلی با حضور منتخبان لیست امید برگزار شود و از همان ابتدای اعلام خبر این جلسه، مهم ترین سوال این بود که چهره هایی نظیر علی لاریجانی و کاظم جلالی که به عنوان اعضای لیست امید به مجلس راه یافته اند، چگونه در این جلسه و البته در سازو کار فراکسیون امید، حضور پیدا خواهند کرد، اما برای رسیدن به پاسخ این سوال، نیاز نبود تا روز برگزاری جلسه صبر کنیم. همه چیز به زودی روشن شد. روابط عمومی مجلس نهم اعلام کرد درست در همان روزی که قرار است جلسه لیست امید برگزار شود، می خواهد برنامه نشست هم اندیشی کل منتخبان مجلس دهم را برگزار کند. فرازوفرودهای بعدی حول این موضوع بود که برای تغییرندادن زمان برگزاری جلسه لیست امید، روابط عمومی مجلس همایش خود را صبح تا ظهر برگزار کند و جلسه لیست امید هم بعدازظهر برگزار شود. به نظر می رسید لاریجانی ترجیح می دهد به جای حضور در جلسه ای به ریاست عارف، لیست امید را به جلسه ای با ریاست خود فرابخواند و معنای مستتر در این حرکت این بود که رهروانی هایی که در انتخابات به لیست امید پیوسته بودند، تنها در صورت حمایت لیست امید از ریاست لاریجانی بر مجلس دهم، به این ائتلاف ادامه خواهند داد.عارف و لاریجانی در وضعیت معکوسبه این ترتیب جلسه ای که قرار بود محل هم اندیشی و وفاق همه اعضای لیست امید شود، تبدیل به محلی برای تعیین تکلیف رهروانی هایی شده که با لیست امید به مجلس دهم راه یافته اند و حالابرای حفظ کرسی ریاست، به طیف مخالف لیست امید چراغ سبز نشان داده اند. هرچند چهره ای مانند مهدی کوچک زاده می گوید فرقی ندارد سرلیست اصلاح طلبان تهران (عارف) بر کرسی ریاست مجلس دهم تکیه بزند یا سرلیست اصلاح طلبان قم (لاریجانی)، اما گویا این موضوع برای رهروانی های مجلس نهم بدون تفاوت نیست. شاید همین مسئله باعث شده لاریجانی دست یاری به سمت طیفی دراز کند که به گفته خودش در مقطع همین انتخابات در قم، اقدام به انتشار شب نامه علیه او کرده بودند. او که در مجالس هشتم و نهم به دلیل هم گرا نشدن با این طیف توانسته بود خود را به عنوان یک اصولگرای میانه رو معرفی کند و اوج این جلوه نمایی را در ماجرای تصویب برجام به نمایش گذاشت، در برابر این گزینه مخاطره آمیز قرار دارد که به سمت هم گرایی با مخالفان برجام رفته تا اندوخته های سیاسی خود را در همین ابتدای کار مجلس دهم، خرج کند. کاری که او را به عنوان نوازنده ساز جدایی از فراکسیون امید، پیش از تشکیل این فراکسیون مطرح می کند و البته به همین جا ختم نخواهد شد؛ چراکه اگر اصولگرایان تندرو موفق شوند او را رئیس منتخب نمایندگان مخالف فراکسیون امید معرفی کنند، در ادامه مسیر نیز سال های پرچالشی پیش رو خواهد داشت. لاریجانی اگر با رای مخالفان برجام بر کرسی ریاست تکیه بزند، نمی تواند لاریجانی مجلس هشتم و نهم و مدافع تمام قد برجام باشد و اگر بخواهد چنین کند، ناچار است دوباره از ائتلاف تاکتیکی فعلی روی برگرداند و به سمت فراکسیون امید متمایل شود و این معلق بودن بین دو فراکسیون، آینده مطمئنی برای او به همراه نخواهد داشت. این دقیقا نقطه عکس وضعیت عارف است؛ چراکه در ادامه بازی ریاست، حتی اگر رای اکثریت به نفع لاریجانی باشد، عارف همچنان در راس فراکسیونی که برخلاف ائتلاف حامی لاریجانی، در موضوع برجام و همچنین درباره مسائل سیاست داخلی مواضع منسجم و واحد دارند، قرار خواهد داشت. فراکسیونی که لاریجانی حتی در صورت نشستن بر کرسی ریاست، نمی تواند از قدرت آن بی نیاز باشد.آخرین وضعیت یارگیری هااینکه لاریجانی در ادامه ماجرا و تا فرارسیدن روز انتخاب رئیس مجلس، همین مسیر فعلی را بر می گزیند یا در آن تجدید نظر می کند، مشخص نیست، اما تا اینجای کار و آن گونه که از شواهد و اخبار پشت پرده به گوش می رسد، از جمع 166 نماینده ای که با لیست های امید و اعتدال به مجلس دهم راه یافته اند، حمایت 110 نفر از ریاست عارف قطعی است. در سوی مقابل هم حامیان لاریجانی از قطعی بودن 120 رای در سبد رئیس مجالس هشتم و نهم برای استمرار ریاستش در مجلس دهم خبر می دهند. روایتی که اگر صحت داشته باشد، تعیین رئیس مجلس را به رای حدود 60 نماینده مستقلی که هنوز نظر خود را آشکار نکرده اند، موکول می کند. اگر شنیده ها مبنی بر اینکه لاریجانی با حاج بابایی و سالک درباره همراهی تاکتیکی در مجلس دهم به توافق رسیده، صحیح باشد، به این معناست که او تصمیم خود را گرفته است. تصمیمی که بیش از زیان رساندن به فراکسیون امید، در راستای سود رساندن به تندروهایی است که حالادر اقلیت مطلق مجلس دهم هستند، اما می توانند با قرارگرفتن زیر چتر لاریجانی، خود را بازسازی و سازماندهی کنند. اینکه ایفای چنین نقشی از سوی لاریجانی، در کنار سوق دادنش به سمت کرسی ریاست، چه هزینه هایی را برای آینده سیاسی او به دنبال خواهد داشت، محاسبه ای است که لاریجانی و فراکسیون رهروان مجلس نهم، قبل از تصمیم گیری برای مسیر حرکتشان در مجلس دهم باید به خوبی درباره آن تامل کنند.
                