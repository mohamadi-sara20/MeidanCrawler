سه‌شنبه ۱۸ آبان ۱۳۹۵
-----------------------------------------
حرف اول
-----------------------------------------
فرصت مدیریت عالی زنان
-----------------------------------------

                    بحث مدیریت زنان در ایران از مباحث پرچالشی است که باوجود اهمیت آن، متاسفانه دولت ها به آن توجه لازم را نکرده اند. خوشبختانه فرهنگ ایرانی- اسلامی به اندازه کافی برای دفاع در این زمینه مجال دارد که چندان نیازی به الزامات جامعه بین الملل و مباحث حقوق بشری نداشته باشیم. هرچند توجه به این الزامات نیز در جای خود برای جایگاه بین المللی ما ضروری است. در اینکه زنان می توانند مدیران موفقی باشند تا چندی پیش که مدیران ارشد هنوز باور یا جسارت بهره مندی از این ظرفیت را نداشتند، تردید وجود داشت، اما اینک پس از بیش از دو دهه تجربه مدیریت زنان در سطوح میانی و نیز حضور آنان در کابینه ها، از دوره اصلاحات به این سو و با درخشش اکثریت زنان مدیر در پست ها و مسئولیت های محوله، این باورهای غلط که «زنان نمی توانند» و «زنان برای مدیریت مناسب نیستند» یا اینکه «زنان متعلق به حوزه خصوصی هستند» و «زنان فقط برای مرد و خدمت به مرد آفریده شده اند» تغییر پیدا کرد، اما آیا این تغییر باور منجر به ایجاد مکانیسم هایی برای بهره مندی جامعه از توان مدیریتی زنان شد؟ متاسفانه پاسخ منفی است؛ چراکه روند مدیریت زنان در کشورمان، باوجود دانش آموختگی و بهره مندی از تجاربی بیش از گذشته، از شتاب لازم برخوردار نیست. این در حالی است که براساس نیازسنجی ها و نظرسنجی های صورت گرفته، همیشه موضوع مدیریت زنان به عنوان یکی از مطالبات جدی زنان از اقشار مختلف و در سطوح مختلف تحصیلی و سنین متفاوت قرار داشته و دارد و مهم تر از آن نیم دیگر جمعیت کشورمان نیز به مدیریت زنان نگاه مثبت دارند حتی برای انتخاب رئیس جمهور، «جنسیت» را عامل تعیین کننده نمی دانند و شایسته سالاری را به عنوان یک اصل کلی در همه انتخاب ها و انتصاب ها مطرح می کنند. ترمیم کابینه فرصت مناسبی را برای توجه دوباره به مدیریت عالی زنان (وزارت و ریاست سازمان های زیر نظر رئیس جمهور) مهیا کرد. خوشبختانه در این دوره صدای نمایندگان زن برای طرح مطالبات زنان از خانه ملت شنیده شد. هرچند انتظار می رفت با توجه به اینکه وکلای مجلس رایشان را از زنان و مردان، توامان، گرفته اند، این صدا صرفا زنانه نباشد. همچنین انتظار می رفت نهادهای مدنی اعم از احزاب و تشکل های غیرسیاسی و رسانه ها و... نیز با صدایی واحد این مطالبه جدی را پیگیری کنند، اما متاسفانه انگار این تقسیم کار «زنان برای زنان» به صورت دور باطلی در حال تکرار است؛ به طوری که احزاب سیاسی نیز که معمولابرای انتخاب ها و انتصابات شایسته حساسیت به خرج می دهند، وقتی موضوع انتخاب وزیر و دیگر مدیران عالی مطرح است، حواسشان فقط به «هم جنسان» است و در این زمینه هم احزاب زنانه باید سخنگویی کنند و مطالبه محورانه عمل کنند. به هرحال رئیس جمهور برای وفای به عهد و انجام یکی از وعده های انتخاباتی، این بار هم نه برای وزارت بلکه برای ریاست یکی از سازمان های زیرنظر خود پا پیش گذاشت......و خوشبختانه به زنی که سابقه مدیریت موفق در حوزه های مختلف آموزش، پژوهش، تربیت بدنی و تقسیمات کشوری را داشته، حکم داد. مزیت خانم دکتر احمدی پور می تواند این امید را در دل اهالی سازمان میراث فرهنگی صنایع دستی و گردشگری و همه دوستداران توسعه پایدار ایجاد کند که این مسیر سخت با شتاب بیشتری درنوردیده شود. با آرزوی توفیق برای ایشان و با آرزوی کم شدن فاصله ها برای رسیدن به برابری جنسیتی.
                