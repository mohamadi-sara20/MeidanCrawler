دو‌شنبه ۱۰ خرداد ۱۳۹۵
-----------------------------------------
یادداشت
-----------------------------------------
نقش سازمان های مردم نهاد حوزه سلامت
-----------------------------------------

                    نقش انجمن های مردم نهاد بیش از هر سازمان و عمیق تر از هر تشکل فرهنگی است. این گونه سازمان ها اقشار بسیار متنوعی؛ از مسئولان و مردم گرفته تا طبیبان و متنفذین را دربر می گیرد. چنین نقشی در سکته مغزی آن هم در کشور ما به خوبی احساس می شده است. این جای خالی سال هاست مثل گودالی که انتظار نهالی را می کشد، متروک و ازیادرفته شده است. انجمن سکته مغزی ایران که یک انجمن علمی و متشکل از گروهی از متخصصان مغز و اعصاب است، تلاش می کند پوسته علمی و پزشکانه خود را شکافته و بخش مهمی از فعالیت های خود را به حمایت از بیماران سکته مغزی اختصاص داده و به فعالان غیرپزشک بسپارد. انجمن های مردم نهاد سکته مغزی در تمام دنیا نقش کم نظیری در خدمت به قربانیان سکته مغزی و خانواده های آنها بازی کرده اند. این گونه سازمان های مردم نهاد می توانند نهالی بالقوه پربار را در دامن خود بپرورانند تا شاخ و برگ آن تمام خانه و حیاط را زیر سایه خود بگیرد. کمتر از 20 سال پیش پروفسور «انتونین حکیم» شبکه انجمن های مردم نهاد سکته مغزی را در کانادا بنیان گذاشت و این شبکه نقش مهمی در پیشبرد درمان سکته مغزی در کانادا ایفا کرد. این موفقیت نه تنها برای کانادا بلکه برای تمام دنیا نتایج مهمی دربر داشت. این موفقیت ثابت کرد که انجمن های مردم نهاد با ارتقای فرهنگ عمومی می توانند سطح درمان را ارتقا بخشند. می توانند مثل یک اتحادیه مصرف کنندگان سطح بالاتری از خدمات را تعریف و درخواست کنند! می توانند با جذب امکانات انسانی ای که انگیزه های عاطفی عمیقی دارند و امکانات اقتصادی پاک همه را در کار درمان و حتی تحقیق هزینه کنند. همچنین با غیرمستقیم ترین روش ها به عنوان صاحب حق با اعمال نوعی نظارت بر کیفیت درمان، دولت را در این دشوارترین و خطیرترین وظایفش یاری رسانند. هم ازاین رو، انجمن سکته مغزی ایران عزم خود را برای تاسیس انجمن مردم نهاد جزم کرده تا تنها سازمان دهنده گردهم آمدن خود مردم و بیماران و خانواده های آنها باشد و نه بیشتر! چراکه اطمینان دارد تمام کسانی که صاحب هر امکانی هستند به سرعت درخواهند یافت که این نقیصه بزرگ اجتماعی ما (درمان سکته مغزی حاد) معضل بزرگ خود آنها، خانواده آنها و همسایگان و همشهریان و هم وطنان خود آنهاست و جز با همت خود ایشان گره آن گشوده نخواهد شد. به علاوه به سرعت درخواهند یافت که یکی از وجوه اساسی امنیت هر فرد به خصوص در عبور از دهه های موخر عمر در درمان سکته ای است که هر آن ممکن است فرابرسد و در شهر تهران هرروز حداقل 150نفر را مبتلامی کند. می دانیم یکی از فاکتورهای اساسی امنیت ملی، امنیت فردی است. از همین جا اعلام می کنیم نیازمند و در انتظار هر صدایی هستیم که با هر امکانی به این نیاز پاسخ داده و به یاری بیاید حتی اگر این یاری تنهاوتنها در حد انتشار گسترده تر این پیام و این استدعا باشد.
                