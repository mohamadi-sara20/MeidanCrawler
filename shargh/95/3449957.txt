پنج‌شنبه ۲۹ مهر ۱۳۹۵
-----------------------------------------
type_unknown
-----------------------------------------
پشت پرده تغییرات کابینه
-----------------------------------------

                    گروه سیاست: پس لرزه های استعفاهای سه شنبه، روز گذشته ادامه داشت؛ سرانجام استعفای «علی اصغر فانی»، وزیر آموزش وپرورش هم علنی شد و رئیس جمهوری نیز با آن موافقت کرد؛ استعفایی که برخی آن را به «برکناری» تعبیر کرده اند. استعفای «علی جنتی»، وزیر ارشاد و «محمود گودرزی»، وزیر ورزش و جوانان، عصر سه شنبه مورد پذیرش رئیس جمهوری قرار گرفته بود. با پایان استعفاهای دو روز گذشته، رئیس جمهوری هم که گویا فکر بدون وزیر ماندن وزارتخانه ها را کرده بود، همان عصر دیروز سرپرستان این سه وزارتخانه را تعیین کرد؛ سه سرپرست برای سه وزارتخانه که همگی از معاونان این وزارتخانه هستند: «نصرالله سجادی»، معاون ورزش قهرمانی وزارت ورزش...«سیدعباس صالحی»، معاون فرهنگی وزارت ارشاد؛ «سیدمحمد بطحایی»، معاون پشتیبانی وزیر آموزش وپرورش. رئیس جمهوری همچنین از تلاش ها و خدمات وزیران آموزش وپرورش، ارشاد و ورزش و جوانان تقدیر کرد. بند پایانی خبری که در پایگاه اطلاع رسانی ریاست جمهوری قرار گرفته، در نوع خود جالب است؛ اعلام آمادگی وزرا برای ترمیم و تقویت کابینه. در این بند آمده: «وزرای سه وزارتخانه مذکور در روزهای اخیر در نامه های جداگانه آمادگی و همراهی خود را در جهت ترمیم و تقویت کابینه اعلام کرده بودند که مورد موافقت رئیس جمهوری قرار گرفت». به گفته حجت الاسلام «شهیدی» رئیس بنیاد شهید هفته آینده سه وزیر پیشنهادی به مجلس معرفی خواهند شد. همچنین روز دوشنبه جلسه تودیع «علی جنتی» و معارفه «سیدعباس صالحی»، سرپرست این وزارتخانه در سالن بزرگ وزارت ارشاد برگزار می شود؛ اما در حالی که «گودرزی» دیروز در جلسه هیات دولت حاضر نبوده، «انتخاب» نوشته که «او به ساختمان وزارت ورزش رفته و شنیده ها حاکی از این است دو حکم مدیرکلی نیز به امضا رسانده است». شنیده هایی از دلایل استعفاهاچندی پیش بود که برخی منابع خبری از آغاز «ترمیم کابینه» در بخش فرهنگی دولت خبر داده بودند. این خبر هم زمان با اوج گیری شایعات استعفای «علی جنتی»، فرزند ارشد آیت الله «احمد جنتی» دبیر شورای نگهبان از وزارت ارشاد منتشر می شد.درباره این استعفا شایعات و شنیده ها زیاد گفته شده؛ یک روایت می گوید این استعفا ناشی از نارضایتی از عملکرد جنتی در وزارت ارشاد در سطوح بالابوده است؛ البته چندی پیش که شایعات استعفای او مطرح شد، برخی سایت های خبری از ملاقات جنتی پسر با جنتی پدر خبر دادند. هرچند اطلاع دقیقی از آنچه در جلسه پدر و پسر گذشته وجود ندارد؛ اما هرچه بوده خارج از دایره «توصیه»، «انتقال پیام» یا «مشورت» نبوده است که استعفای او حکایت از قوی تربودن دو گزینه ابتدایی نسبت به گزینه آخر دارد. اتفاقا پس از آن دیدار بود که شایعات رفتن جنتی از وزارت ارشاد قوت گرفت که نهایتا به تحقق این امر منجر شد. روایت دیگر دلیل استعفای «جنتی» از نارضایتی رئیس جمهوری از عملکرد او خبر می دهد. این روایت اما با توجه به تحت فشاربودن وزارت ارشاد از سوی منتقدان، دور از ذهن است. اما درباره استعفای «محمود گودرزی»، وزیر سابق ورزش و جوانان برخی آن را به سفر اخیر «محمد نهاوندیان»، رئیس دفتر رئیس جمهوری مرتبط می دانند. در سفر او که هفته نخست مهرماه انجام شد، گویا برخی علمای قم نسبت به عملکرد گودرزی در حوزه جوانان انتقادهایی داشته اند. این انتقادها پس از بازگشت نهاوندیان از قم به رئیس جمهوری منتقل شده و باعث شده تا روحانی تغییر وزیر ورزش را هم در برنامه های خود قرار دهد. علی اصغر فانی، دیگر وزیر مستعفی کابینه نیز در هفته های اخیر با انتقادهای بسیاری در درون مجلس مواجه بود؛ به گونه ای که نامه استیضاح او با 45 امضا اعلام وصول شده بود. گزینه های 3 وزارتخانهبرخی شنیده ها حاکی از این است که نام «مسعود سلطانی فر»، رئیس فعلی سازمان میراث فرهنگی در بین نامزدهای وزارت ورزش و جوانان برای معرفی به مجلس دیده می شود و شانس بالایی هم برای معرفی به مجلس دارد. «سلطانی فر» سال 1392 از سوی روحانی برای وزارت ورزش و جوانان به مجلس نهم معرفی شده بود؛ حالابا تغییر مجلس، رئیس مجلس می تواند دوباره او را برای این وزارتخانه به مجلس معرفی کند؛ اما در فضای مجازی نام «محمد دادکان» رئیس اسبق فدراسیون فوتبال نیز شنیده می شود. او چهره ای نزدیک به حجت الاسلام «ناطق نوری» است. یکی از دلایل پررنگ شدن نام او، به ارتباطش با «محمد شریعتمداری»، معاون اجرائی رئیس جمهوری بازمی گردد که مدتی سرپرست وزارت ورزش و جوانان بوده است. دادکان در زمان اولین ورود شریعتمداری برای سرپرستی وزارتخانه، او را همراهی می کرد. البته تا چهارشنبه شب. نام «نصرالله سجادی» هم که الان سرپرست شده، شنیده می شود. او یک بار، اول تشکیل کابینه به عنوان سومین گزینه روحانی برای این وزارتخانه به مجلس معرفی شد که با مخالفت مجلس نهمی ها روبه رو شد. در همین حال «انتخاب» از «سیدرضا صالحی امیری» به عنوان یکی از گزینه های اصلی دولت برای معرفی به عنوان وزیر پیشنهادی ورزش به مجلس است. امیری درحال حاضر رئیس کتابخانه ملی است و یکی از وزرای پیشنهادی وزارت ورزش بود که از سوی مجلس نهم موفق به کسب رای اعتماد نشد.از عصر دیروز پس از پایان کش وقوس های استعفای «فانی» برخی منابع از احتمال معرفی «محمدعلی نجفی» به عنوان وزیر پیشنهادی آموزش وپرورش خبر دادند. درهمین حال از صالحی امیری، رئیس کتابخانه ملی و «حسام الدین آشنا»، مشاور رئیس جمهور در امور فرهنگی به عنوان احتمالات وزارت ارشاد نام می برند. «آشنا» پیش از این رفتنش به ارشاد را نه تایید کرده بود و نه تکذیب.با وجود این گویا رئیس جمهوری به گزینه های قطعی خود رسیده است؛ چراکه برخی نزدیکان به دولت از گفتن نام گزینه ها اجتناب می کنند و همگی موکول می کنند به اعلام «حسن روحانی». استعفا یا برکناری؟اخبار مربوط به استعفای «علی اصغر فانی» از عصر سه شنبه مطرح شده بود و برخی منابع آگاه آن را تایید کردند؛ اما برخی دیگر معتقدند او ازسوی رئیس جمهوری عزل شده است. پیش ازظهر دیروز به سنت چهارشنبه ها، جلسه هیات دولت تشکیل شد. اولین عکسی که از این جلسه منتشر شد، پنج صندلی در قاب عکس بود که دو تا از صندلی ها خالی بودند؛ صندلی هایی که جای «علی جنتی»، وزیر ارشاد و «محمود گودرزی»، وزیر ورزش و جوانان بودند؛ اما با استعفای آنها و پذیرش آن از سوی رئیس جمهوری، دیگر به جلسه نیامدند؛ البته «فانی» که گویا هنوز کناررفتنش لااقل از سوی خودش پذیرفته نشده بود، در جلسه هیات دولت حاضر شد.پس از اتمام جلسه هیات دولت، گفته شد او استعفا داده است، ساعتی بعد نامه ای از قول او خطاب به «حسن روحانی» در سایت وزارت آموزش وپرورش منتشر شد؛ او در این نامه نوشت تابع تصمیم رئیس جمهوری است. متن این نامه به گونه ای بود که برخی معتقد هستند این نامه نشانه مقاومت او برابر ترمیم کابینه است؛ همان مقاومتی که شاید عصر سه شنبه پس از جلسه شورای عالی انقلاب فرهنگی صورت گرفت و باعث شد خبر استعفایش را در گفت وگو با «تسنیم» تکذیب کند. او در این نامه نوشته: «پس از اطلاع از نظر جناب عالی درخصوص ضرورت ترمیم کابینه که در جلسه روز چهارشنبه 28 مهرماه 95 هیات محترم دولت ابراز فرمودید؛ علی رغم آمادگی کامل برای حضور در جلسه استیضاح و ارائه گزارش عملکرد سه ساله وزارت آموزش وپرورش در دولت تدبیر و امید و پاسخ به سوالات نمایندگان محترم مجلس شورای اسلامی، بدین وسیله آمادگی خود را برای عمل به هرگونه تصمیم حضرت عالی درخصوص ادامه کار خویش نیز اعلام می کنم». او در پایان نامه اش به «روحانی»، آیه ای از قرآن کریم هم نوشت که معنی آن می شود: «و بگو پروردگارا مرا [در هر کاری] به طرز درست داخل کن و به طرز درست  خارج کن و از جانب خود برای من، تسلطی یاری بخش قرار ده». (الاسرا؛ آیه 80) این در حالی است که روز سه شنبه طرح استیضاح «علی اصغر فانی» در مجلس با 45 امضا اعلام وصول شده بود؛ پس از تاییدها و تکذیب های عصر سه شنبه، روز گذشته فراکسیون امید در نامه ای به وزیر آموزش وپرورش خواستار استعفای او شد. «بهرام پارسایی»، سخنگوی این فراکسیون، دراین باره گفت: «شاهد هستیم در دولت روحانی و وزارت آموزش وپرورش حقوق فرهنگیان افزایش یافته و آنها می توانند مطالبات صنفی خود را بدون وحشت پیگیری کنند و فعالیت های سیاسی شان را در فضای خوبی انجام دهند». به گزارش «ایسنا» او ادامه داد: «اما به دلایل مختلف از جمله مطالبات موجود در جامعه فرهنگی فراکسیون امید، در نامه ای از آقای فانی درخواست کرد در راستای حرمت به مطالبات فرهنگیان و افکار عمومی، گزینه استعفا را در پیش گرفته و استعفا دهد، همچنین مکاتبه ای با رئیس جمهور مبنی بر پذیرش این استعفا داشتیم. امیدواریم آنچه خیر ممکلت و مردم است پیش آید». او درباره استیضاح «فانی» هم گفته: «ایشان در مقابل فشارها کوتاه نیامد و شاید حقش این بود که به صحن بیاید و از خود دفاع کند؛ اما حس کردیم برای تعامل با دولت در جهت منافع ملی که هجمه های ناحقی در حق دولت شده، این اقدام انجام شود؛ البته معتقدیم اگر آقای فانی در جلسه استیضاح هم حضور پیدا می کرد، استیضاحش رای نمی آورد؛ اما به دلیل حرمت فرهنگیان، این درخواست را مطرح کردیم». با این استعفا، استیضاح سه شنبه هفته آینده وزیر آموزش وپرورش در مجلس منتفی شد. گلایه های جنتی از تخریب ها درهمین حال روز گذشته متن استعفای «علی جنتی»، وزیر سابق ارشاد و «محمود گودرزی»، وزیر سابق ورزش و جوانان در اختیار خبرگزاری ها قرار گرفت. استعفای «گودرزی» کوتاه؛ اما استعفای «جنتی» مانند استعفاهای وزرای ارشاد مستعفی در گذشته، پر است از گلایه؛ گلایه هایی از تخریب ها و از آن مهم تر اتاق های فکر پنهان برای تخریب دولت. پیش از جنتی، موضوع اتاق فکر تخریب دولت از سوی «محمدباقر نوبخت»، سخنگوی دولت نیز بیان شده بود. «جنتی» پس از تعارفات مرسوم در این متون و تشکر از اعتماد رئیس جمهوری، نوشته: «با توجه به ماهیت فرهنگ و هنر و اختلاف نظر عمیق شخصیت های فرهیخته در زمینه مسائل فرهنگی و هنری از یک سو و تلاش مخالفان و بداندیشان برای عقیم ساختن هرگونه حرکت مثبت فرهنگی، این وزارت از آغاز کار تاکنون بیش از سایر دستگاه های اجرائی مورد هجوم بوده و عموم فعالیت های آن در فضای آلوده به دروغ پراکنی، افترا و اتهامات ناروا مورد تخریب قرار گرفته است». عزم جزم اتاق های فکر تخریب دولتاو در ادامه به عزم جزم شده اتاق های فکر برای تخریب دولت اشاره می کند: «همچنان که اتاق های فکر پنهان برای تخریب کلیه دستاوردهای دولت و ناکارآمد نشان دادن آن، عزم خود را جزم کرده اند، این جانب و همکارانم هرگز خود را خالی از اشکال ندانسته و همواره از هرگونه نقد سازنده استفاده کرده ایم؛ ولی متاسفانه برخی از جریانات سیاسی با زیرپاگذاشتن همه تعهدات اخلاقی سعی در وارونه جلوه دادن مسائل و بدبین ساختن عالمان و شخصیت های دینی و متدینین نسبت به عملکرد وزارت فرهنگ و ارشاد اسلامی دارند و انتظار می رود در چند ماه آینده این گونه جوسازی ها تشدید شود». سخنگوی دولت چند ماه پیش، از جلسات یکی از اتاق های فکر تخریب دولت خبر داد که روزهای شنبه برگزار می شود. وزیر مستعفی ارشاد در ادامه نوشته «این جانب علی رغم آنکه تمامی توان خود را برای ایجاد فضای فرهنگی همراه با آرامش و متانت به کار گرفته و از حاشیه سازی ها فاصله گرفته ام درعین حال خود را قادر به ادامه خدمت در این عرصه نمی بینم و مایلم دولت خدمتگزار بتواند در فضای آرام و خالی از تنش برنامه های فرهنگی خود را دنبال کند لذا بدین وسیله استعفای خود را تقدیم می دارم و امیدوارم نیروهای شایسته بتوانند با توان بیشتر این حوزه را مدیریت کنند». او در پایان از رئیس جمهوری بابت «حمایت های بی دریغ از برنامه های وزارت فرهنگ و ارشاد اسلامی در عرصه های مختلف که همواره بهترین پشتوانه و مایه دلگرمی بوده»، تشکر کرده است. 3 ماه تمام نخواهد شدروحانی سابقه زیادی در انتصاب سرپرست برای وزارتخانه هایش دارد؛ وزارت علوم، وزارت آموزش وپرورش و وزارت ورزش و جوانان؛ البته با رای ندادن مجلس نهمی ها به گزینه های روحانی، وزارتخانه های علوم و ورزش بیشترین مدت سرپرستی را در دولت یازدهم داشتند. مدت قانونی برای اداره وزارتخانه از سوی سرپرست سه ماه است که البته با توجه به اینکه قرار است هفته آینده سه وزیر پیشنهادی به مجلس معرفی شوند، شنیده ها حاکی از آن است که مدت زمان سرپرستی آنها به سه ماه نخواهد رسید.برخی دیگر از مدیران هم باید تغییر کنندالیاس حضرتی، نماینده مردم تهرانشرق: الیاس حضرتی، نماینده مردم تهران در مجلس، در حاشیه جلسه علنی روز گذشته مجلس درباره تغییرات اخیر کابینه گفت: بار ها به عنوان نمایندگان علاقه مند به تعامل با دولت، از علاقه خود برای اصلاحات کابینه و ترمیم تیم دولت صحبت کرده و گفته بودیم هرچه سریع تر این تغییرات انجام شود، بااین حال دولت معذوریت هایی داشت و نمی توانست با مجلس نهم هماهنگ باشد و نگرانی هایی داشت که در صورت تغییر یک وزیر، جایگزین او چه وضعی برای رای اعتماد خواهد داشت.او افزود: اعضای دولت بعضا می گفتند با توجه به اینکه زمان اندکی تا پایان دوره فعالیت دولت باقی مانده، اعمال تغییرات بی فایده است، اما انتظار ما این است که دولت و رئیس جمهور نگاه بلندمدت داشته باشند و از هم اکنون برای دوره بعد برنامه ریزی کنند.این عضو فراکسیون امید همچنین با اشاره به استعفای سه وزیر دولت، گفت: البته ما معتقدیم تیم اقتصادی دولت نیاز به ترمیم دارد و گروهی که دارای بینش مشخص، برنامه مشترک و هماهنگی کامل در حوزه فعالیت های اقتصادی و از فرماندهی واحد برخوردار باشند، باید در دولت به کار گرفته شوند. او همچنین تصریح کرد: علاوه براین در سطح مدیران برخی وزارتخانه ها و همچنین استانداران هم نیاز به تغییر احساس می شود و با کمال تاسف باید اعلام کنم برخی مدیران استانی و استانداران به علت کهولت سنی آلزایمر گرفته و قادر به ادامه کار نیستند و نیاز به تجدیدنظر به شدت احساس می شود.در معرفی وزرای جدید، 3 گروه مورد توجه باشندعبدالکریم حسین زاده، نایب رئیس فراکسیون امید​شرق: اصلاح طلبان، زنان و همین طور اقلیت ها سه گروهی هستند که تاکنون در کابینه مورد بی توجهی واقع شده اند و اگر دولت می خواهد با ترمیم کابینه به مطالبات مغفول مانده پاسخ دهد، باید در معرفی وزرای جدید به این سه گروه توجه کند. اگر هم دولت تنها به فکر بهبود کارکرد این حوزه هاست و نگاه سیاسی هم ندارد، انتظار داریم، گزینه هایی که معرفی می شوند به لحاظ توانایی، بهتر از وزرایی باشند که از کابینه خارج شده اند، اما در این دو روز برای برخی از این وزارتخانه ها نام افرادی مطرح شده که اگر قرار باشد به عنوان جانشین معرفی شوند، مردم به این نتیجه می رسند که دولت قصد بهبود کارایی را نداشته است.تغییرات برای احترام به نظر مردم مهم استمحمدعلی وکیلی، نماینده مردم تهران​فارس: بالاخره تغییر مهم است و زمان فرع است. گاهی تغییر در یک زمین فوتبال در یک دقیقه مانده به پایان، احترام به سکوی تماشاگران است، ضمن اینکه شاید گاهی نتیجه را هم تغییر دهد. نمی توان پیش داوری کرد که ترمیم کابینه در این زمان باقی مانده برای دولت به تغییر نتیجه منتج نمی شود؛ چراکه احترام به سکو خود جزئی از نتیجه است.
                