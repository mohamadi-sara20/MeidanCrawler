پنج‌شنبه ۸ مهر ۱۳۹۵
-----------------------------------------
یادداشت
-----------------------------------------
انرژی مثبت نشست الجزایر به بازار نفت
-----------------------------------------

                    کشورهای نفتی عضو و غیرعضو اوپک برای دومین بار در شش ماه اخیر، بار دیگر شانس خود را برای رسیدن به توافقی غیررسمی به منظور تثبیت تولید نفت و به دنبال آن کمک به بهبود قیمت نفت امتحان کردند.تلاش برای افزایش قیمت نفت و معکوس کردن روند کاهشی قیمت ها، از یک سال پیش آغاز شد. قیمت نفت از اواسط سال 2014 با سرعت بالایی از متوسط قیمت 90 دلار در هر بشکه تا 30 دلار در اوایل سال 2016 سقوط کرد و از آن زمان با افزایش اندک در حد 45 تا 50 دلار تثبیت شده است. ترس و نگرانی از کاهش بیشتر قیمت نفت در اوایل سال میلادی جاری، برخی از کشورهای نفتی را به تلاش برای افزایش قیمت وادار کرد. این اجبار کشورهایی مانند عربستان سعودی را نیز شامل شد اما این کشور برخلاف دیگر کشورهای نفتی، سیاست فریز نفتی را با دو هدف دنبال کرد: افزایش قیمت نفت و جبران کاهش درآمدهای نفتی و دیگری اعمال فشار بر ایران و جلوگیری از افزایش تولید این کشور هم زمان با اجرای برجام و عملیاتی شدن سیاست افزایش تولید. عربستان سعودی و حامیان منطقه ای آن پس از امضای توافق هسته ای و به دلیل نارضایتی از به نتیجه رسیدن دیپلماسی هسته ای، تلاش جدیدی را برای اعمال فشار بر ایران و نگه داشتن آن در شرایط تحریمی و ضعف آغاز کردند. هدف اول و اصلی آنها نیز، جلوگیری از افزایش تولید و صادرات نفت ایران بود که در حد کمتر از یک میلیون بشکه در اثر اجرای تحریم ها تثبیت شده بود. اعلام سیاست نفتی ایران هم زمان با مذاکرات هسته ای مبنی بر بازگشت سریع و مقتدرانه به بازار نفت پس از اجرای برجام، نگرانی کشورهای عربی به رهبری عربستان را هم به لحاظ بازگشت دوباره ایران به معادلات سیاسی و اقتصادی منطقه ای و بین المللی و هم کاهش بیشتر قیمت نفت افزون تر کرده بود. بنابراین در آستانه اجرای برجام، این کشورها تلاش مضاعفی را برای وادارکردن ایران به افزایش ندادن تولید آغاز کردند که عملابا مقاومت ایران بر سیاست بحق خود مبنی بر بازپس گیری سریع سهم خود از بازار به نتیجه نرسید. در این میان، طرح فریز نفتی در قالب برگزاری نشستی در دوحه قطر موردتوجه قرار گرفت. عربستان سعودی شرط خود را برای مشارکت در این طرح، حضور ایران در این نشست و متعهدشدن این کشور به افزایش ندادن تولید اعلام کرد. در واقع عربستان و هم پیمانان منطقه ای آن تلاش می کردند با برگزاری نشستی با حضور همه کشورهای نفتی اعم از اوپک و غیراوپک، ایران را در مقابل دیگر کشورها وادار به دادن تعهد برای افزایش ندادن تولید کنند؛ تلاشی که در قالب نشست های دوجانبه و چندجانبه به نتیجه نرسیده بود. اعلام سیاست ایران در قبال نشست دوحه مبنی بر شرکت نکردن در این نشست و نپذیرفتن تعهدی برای افزایش ندادن تولید خود و درعین حال حمایت از اجرای سیاست فریز نفتی از سوی دیگر کشورها به ویژه کشورهایی که با اعمال تحریم های اقتصادی، سهم ایران را از بازار نفت تسخیر کردند، سیاست و نقشه عربستان و هم پیمانان وی را نقش بر آب کرد. به طور طبیعی نشست فریز نفتی در اواخر فروردین ماه با کارشکنی عربستان به نتیجه نرسید. این کشور در همان زمان اعلام کرد مسئولیت شکست نشست دوحه و کاهش بیشتر قیمت نفت برعهده ایران است. با وجود به نتیجه نرسیدن نشست مشورتی فریز نفتی دوحه و تداوم افزایش تولید نفت ایران، قیمت نفت نه تنها کاهش بیشتری پیدا نکرد بلکه از همان زمان از 34 دلار در هر بشکه تا سطح 50 دلار نیز افزایش یافت. برای این افزایش دو دلیل می توان ذکر کرد: پیام مثبتی که نشست دوحه با وجود به نتیجه نرسیدن به بازار نفت داد. در نشست دوحه برای اولین بار کشورهای نفتی عضو اوپک با غیراوپک برای کمک به بهبود قیمت نفت گرد هم آمدند. این گردهمایی آغاز روندی برای گسترش همکاری بین کشورهای نفتی اوپک و غیراوپک به شمار می آید که خود می تواند هم به تقویت اوپک کمک کند و هم زمینه افزایش نسبی قیمت را فراهم آورد. دلیل دوم، پذیرش واقعیت بازگشت ایران به بازارهای نفت بود. واقعیتی که برخی کشورها مانند عربستان به لحاظ سیاسی آن را درک نمی کردند اما بازار نفت آن را درک و از آن استقبال کرد؛ بنابراین بازگشت ایران به بازار نفت نه تنها به کاهش قیمت ها منجر نشد بلکه زمینه افزایش قیمت را نیز فراهم کرد.دومین نشست فریز نفتی در الجزایر در امتداد نشست دوحه اما متفاوت از آن برگزار شد. این تفاوت به طور محسوس به ملاحظات و حواشی سیاسی آن مربوط می شد. در واقع می توان گفت در دومین گام برای بهبود قیمت نفت با مشارکت کشورهای نفتی، حواشی و ملاحظات سیاسی به مراتب نسبت به اولین گام کمتر بود. عربستان و هم پیمانان منطقه ای آن با بازگشت ایران به بازار نفت، این واقعیت را پذیرفتند و درحال حاضر بیشتر با نگاه اقتصادی، به دنبال اجرای طرح فریز نفتی هستند. هرچند این کشور همچنان بر ضرورت مشارکت ایران در این طرح تاکید داشت و در این میان تلاش های خود را برای همراه کردن ایران به صورت واسطه در هفته های اخیر تشدید کرده اما عملاحساسیت ها و ملاحظات سیاسی حول دو کشور ایران و عربستان با میانجی گری دیگر کشورها مانند روسیه، عراق و الجزایر در اجلاس الجزیره کاهش یافت. این مسئله امکان موفقیت و اثربخشی مثبت اجلاس را در بازار نفت به نفع کشورهای نفتی افزایش داد. موفقیت نشست فریز نفتی الجزایر الزاما به معنای توافق کشورهای شرکت کننده درباره اجرای طرح فریز نفتی نیست؛ زیرا توافق مشخصی در این زمینه به دست نیامد. اما نفس برگزاری این نشست و تداوم روند همکاری میان کشورهای نفتی اوپک و غیراوپک، برای بازار نفت حاوی پیام های مستقیم و مشخصی است. به این مهم باید کاهش چالش میان ایران و عربستان و امکان نزدیکی سیاست های نفتی دو کشور را نیز اضافه کرد. این پیام ها به طور طبیعی موجب بهبود قیمت نفت در هفته های آینده و تثبیت آن در حد متوسط 55 دلار در هر بشکه می شود. کشورهای تولید کننده نفت مانند ایران و عربستان نیز با توجه به نفع اقتصادی خود تلاش می کنند با اتخاذ سیاست های واقع بینانه و با تثبیت تولید خود به این طرح کمک کنند.درحال حاضر ایران تقریبا به سطح قبل از تحریم های تولید نفت رسیده است و از این بابت نگرانی ندارد؛ بنابراین با اطمینان خاطر بیشتری گام در همکاری بین المللی خواهد گذاشت. عربستان سعودی نیز به طور محسوسی با تغییر وزیر نفت خود، از لجاجت ها و سوگیری های منفی سیاسی علیه ایران و دیگر کشورها دست برداشته است. این شرایط به طور قطع به نفع کشورهای تولید کننده نفت در ماه های آینده است و زمینه افزایش نسبی قیمت ها را در محدوده 55 دلار در هر بشکه فراهم می کند. نشست الجزایر می تواند انرژی جدیدی برای بهبود قیمت های نفت در بازار فراهم کند. نکته پایانی در مورد نشست مشورتی الجزایر، تداوم روند افزایش اقتدار ایران در اوپک و در میان کشورهای تولید کننده نفت بود. موقعیتی که سال ها در پرتو تحریم های نفتی و همچنین کارشکنی دیگر کشورهای نفتی به رهبری عربستان و البته برخی ضعف ها و کاستی های داخلی، دچار ضعف شده بود اما در نتیجه دیپلماسی فعال دولت، توافق هسته ای و اجرای برجام و مهم تر از آن سیاست مقتدرانه نفتی مبنی بر بازگشت سریع به بازار جهانی نفت و عدم انفعال در برابر رقبای نفتی دوباره احیا شد.
                