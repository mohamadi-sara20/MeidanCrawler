چهار‌شنبه ۱۰‌شهریور ۱۳۹۵
-----------------------------------------
type_unknown
-----------------------------------------
محاکمه مرتضوی پشت درهای بسته
-----------------------------------------

                    گروه سیاست: پس از هفت سال سهم خبرنگاران برای کسب خبر و اطلاع رسانی از دادگاه فجایع کهریزک به خودروی سوناتای سفیدرنگی با شماره پلاکی رند محدود شده که سعید مرتضوی در حیاط دادگاه بر آن سوار می شود و با سرعت از مقابل خبرنگاران می گذرد. شاکی و وکیل او هم که می گویند قاضی دستور داده درباره جلسه دادگاه سخن نگویند. به هر روی روز گذشته اولین جلسه رسیدگی به اتهامات سعید مرتضوی، دادستان سابق عمومی و انقلاب تهران در شعبه 22 دادگاه تجدید نظر استان تهران برگزار شد؛ دادگاهی که حدود پنج ساعت به طول انجامید. وکیل مدافع خانواده محسن روح الامینی، یکی از کشته شدگان بازداشتگاه کهریزک پس از جلسه دادگاه اعلام کرد: «طرفین در این جلسه دفاعیات خود را ارائه دادند و ادامه پیگیری پرونده در دادگاه تجدید نظر به جلسه آینده موکول شد».میرمجید طاهری، وکیل مدافع روح الامینی در گفت وگو با خبرنگار «شرق» درباره جلسه رسیدگی به اتهامات سعید مرتضوی بدون اشاره به موارد مطرح شده در دادگاه گفت: «زمان برگزاری دومین جلسه دادگاه تجدید نظر درباره این پرونده از سوی رئیس دادگاه مشخص نشد اما احتمالادر دو، سه روز آینده جلسه بعدی برگزار خواهد شد». سعید مرتضوی چهار روز دیگر (14 شهریور) هم به دلیل پرونده تامین اجتماعی با اتهامات مالی به دادگاه خواهد رفت. این پرونده پیش تر برای رسیدگی در مرجع تجدید نظر به دیوان عالی کشور ارسال شده بود که شعبه 38 دیوان با صدور قرار عدم صلاحیت، رسیدگی به آن را در صلاحیت دادگاه های تجدید نظر استان اعلام کرده بود. شکایت عبدالحسین روح الامینی در شعبه نهم دادگاه کیفری یک به ریاست قاضی کشکولی رسیدگی شد و در نهایت پس از برگزاری هفت جلسه، قاضی کشکولی، مرتضوی را در ارتباط با شکایت اولیای دم مرحوم روح الامینی به اتهام معاونت در قتل عمدی و آن بخش از حکم پرونده قضات کهریزک که نقض شده بود، تبرئه کرد. پیش از این دادگاه برای مرتضوی درباره پرونده کهریزک درخصوص اتهامات معاونت در قتل و معاونت در تنظیم گزارش خلاف واقع، حکم برائت صادر کرده بود که با اعتراض خانواده روح الامینی به این حکم، همین پرونده به دیوان عالی کشور رفت و در آنجا تشخیص داده شد که این پرونده باید در دادگاه تجدید نظر رسیدگی شود. در کهریزک چه رخ داد؟نام کهریزک نخستین بار زمانی در اذهان عمومی مطرح شد که در دولت اول محمود احمدی نژاد منطقه خاک سفید در شرق تهران از وجود قاچاقچیان مواد مخدر پاک سازی شد و افراد مقیم در این منطقه را که سابقه شرارت یا پخش مواد مخدر داشتند، به این مکان - که درواقع چند کانکس بزرگ بود - منتقل کردند. پس از حوادث تلخ بعد از انتخابات ریاست جمهوری دهم و در 18 تیرماه 88، عده ای معترض را که در سطح شهر بازداشت شده بودند، در روز جمعه 19 تیر به کهریزک منتقل کردند. صالح نیکبخت وکیل دادگستری و حقوق دان معتقد است این کار به اصرار دادستان وقت تهران و به دستور آقای حیدری فر، دادیار دادسرای انقلاب تهران و بدون انجام تحقیق لازم از آنان صورت گرفت به گونه ای که بر اساس فرم کلی ای که از قبل آماده شده بود، برای حدود 140 نفر از این افراد قرار بازداشت موقت صادر شد و آنان به کانکس هایی با فضای محدود و شرایط غیرعادی که محل نگهداری افرادی به نام اراذل و اوباش خوانده می شد، منتقل شدند.
                