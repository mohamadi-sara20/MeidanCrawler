شنبه ۴ اردیبهشت ۱۳۹۵
-----------------------------------------
type_unknown
-----------------------------------------
تاکید رئیس جمهوری بر اجرای قانون: آزادی مردم محدود نمی شود الابا قانون
-----------------------------------------

                    «هرکس صبح بیدار می شود یک مقررات و یک چارچوب؛ این یکی می خواهد مردم را مخفیانه کنترل کند، آن یکی می خواهد مردم را به صورت آشکار کنترل کند؛ مگر حق داریم؟»؛ گوینده این جملات «حسن روحانی»، رئیس جمهوری، است و محل گفته شدن هم، جلسه هیات دولت در روز چهارشنبه.شاید بتوان این جملات را جدی ترین انتقاد به طرح امنیت اخلاقی دانست؛ طرحی که از هفته پیش به صورت پیدا و پنهان در حال اجراست؛ اشاره «روحانی» به «کنترل مخفیانه مردم»، کنایه ای به طرح گشت های اخلاقی نامحسوس است که اجرای آن واکنش های زیادی در پی داشت. هفته پیش بود که یکی، دو روز پس از آغاز طرح امنیت اخلاقی در تهران، سردار «ساجدی نیا»، فرمانده انتظامی تهران بزرگ، از آغاز به کار «هفت هزار» نیروی «نامحسوس» گشت امنیت اخلاقی در پایتخت خبر داد؛ نیروهایی که در مراسم آغازبه کارشان، یونیفرم «ناجا» به تن نداشتند و لباس هایشان «شخصی» بود. درحالی که استانداری تهران می گوید در مورد این طرح هماهنگی با دولت انجام نشده است. درهمین حال ائمه جمعه تهران و مشهد هم در خطبه های نماز جمعه از این طرح حمایت کرده اند؛ دراین بین آیت الله «علم الهدی»، امام جمعه مشهد، انتقادات تندی هم نسبت به منتقدان این طرح کرده است و گفته که «نمی توانید معیشت مردم را اداره کنید، در عرصه فرهنگ و اقتصاد جامعه ضربه می زنید، به این وسیله می خواهید خلامدیریتی خودتان را پر کنید». فقط قانوناما رئیس جمهوری که در هیات دولت در مورد آزادی مردم صحبت می کرد، سخنان خود را این گونه ادامه داد: «آزادی مردم محدود نمی شود الابا قانون؛ هیچ چیز دیگری نمی تواند آزادی مردم را محدود کند؛ نه دولت می تواند و نه قوه قضائیه؛ فقط قانون». او افزود: «اگر مراحل یک قانون تصویب و ابلاغ شد، می تواند چارچوب بگذارد. به غیر از قانون، ما حق نداریم در زندگی خصوصی و عمومی مردم دخالت کنیم». روحانی در ادامه با اشاره به کلام پیامبر اسلام(ص) به امام علی(ع) مبنی بر اینکه ما پدران امت هستیم، گفت: «این جمله به این معناست که حاکمان و کسانی که بر مردم حکمرانی می کنند از جایگاه پدرانه ای نسبت به مردم برخوردار هستند. بنابراین باید مردم را فرزندان عزیز خود بدانند و حالت پدری نسبت به عموم مردم داشته باشند. دختران و جوانان را در جامعه دختران و فرزندان خود بدانند و از موضع پدری و دلسوزی با آنان رفتار کنند».به گزارش «ایسنا»، روحانی با اشاره به اینکه «چنین نیست که هرکس یا نهاد و ارگانی بخواهد با اقداماتی به دنبال کنترل مردم باشد»، تصریح کرد: «آزادی مردم با آیین نامه و سلیقه افراد و برخی دستگاه ها نمی تواند محدود شود».این جملات مشابه سخنانی است که روحانی شامگاه سه شنبه در نشست خبری پایانی سفر استانی به سمنان گفته بود؛ او در پاسخ به سوالی درباره راه اندازی گشت اخلاقی نامحسوس و واکنش دولت در برابر آن گفت: «طرح هایی در کشور اجرا می شود که بخشی از آن مربوط به دولت می شود و بخشی از طرح ها نیز مربوط به دستگاه های دیگر مثل قوه قضائیه یا دیگر نیروهاست. اولین وظیفه ما در قبال مردم احترام به شخصیت و جایگاه و کرامت مردم است. کرامت انسانی را خدا به انسان ها داده و این کرامت مقدم بر دین است. کرامت همه باید حفظ شود». در همین راستا «حسام الدین آشنا»، مشاور فرهنگی رئیس جمهوری هم به «ایسنا» گفت: «جنبه های مختلف این طرح باید برای افکار عمومی و دولت روشن شود، اینکه این نیروها چه افرادی هستند، چگونه به کار گرفته شده اند و آموزش دیده اند و اینکه چطور می توان سلامت کار آنان را تضمین کرد و در نهایت اثربخشی این طرح کجا آزموده شده است؟» امام جمعه تهران: آزادی مردم محدودیت دارداما برخی ائمه جمعه نظری غیر از نظر رئیس جمهوری داشتند؛ نمازجمعه های تهران و مشهد شاهد حمایت تمام قد ائمه جمعه از طرح امنیت اخلاقی نیروی انتظامی و بعضا انتقاد تلویحی از «روحانی» بودند.به گزارش «ایسنا»، آیت الله «محمدعلی موحدی کرمانی»، در خطبه های نماز جمعه تهران با بیان اینکه دولت در موارد متعددی اعلام کرده که مطیع قانون است، گفت: «قانون محترم است و دولت نیز بارها اعلام کرده که مطیع قانونی است که مجلس تصویب کند و مخالفت با این قانون به تعبیر امام(ره) مخالفت با اسلام است. هرچند که نهی از منکر نیازی به قانون ندارد و یک وظیفه دینی است. مگر ما برای روزه، نماز یا حج به مصوبه مجلس نیاز داریم؟». او با اشاره به اینکه امر به معروف به مراتب مهم تر از حج و روزه و نماز است، گفت: «گاهی عنوان می شود که مردم آزاد ند، بله مردم آزاد هستند اما آزادی شان محدودیت دارد و آن آزادی که بخواهد وزن نظام را پایین بیاورد و هتک خون شهدا را بکند ممنوع است». می خواهند به نظام دهن کجی کنندخطیب جمعه تهران با اشاره به نزدیکی فصل تابستان و مشاهده مواردی از بدحجابی گفت: «فصل تابستان نزدیک است و از مردم شریف و نجیب ایران و به ویژه استان تهران انتظار می رود پوشش اسلامی را رعایت کنند و نیروی انتظامی نیز هزاران مامور نامحسوس را به کار گرفته است و با روش های بسیار متین، ارزنده و حساب شده و با مراعات تمام شرایط امربه معروف و نهی ازمنکر به این موضوع توجه خواهد کرد». او با بیان اینکه کسانی که بی حجاب هستند یا کشف حجاب می کنند می خواهند به نظام دهن کجی کنند افزود: «به اعتقاد من کسانی که می خواهند به نظام دهن کجی کنند بی حجابی یا کشف حجاب می کنند. من برخی از این صحنه ها را دیده و خجالت کشیده ام و قطعا این وظیفه نیروی انتظامی است که با گناه علنی برخورد کند و اگر برخورد نکند خودش گناهکار است». تذکر به لاابالی هاخطیب نماز جمعه تهران با خطاب قراردادن افرادی که لاابالی می دانست، تاکید کرد: «به افراد لاابالی تذکر می دهم که بدانید تمام اعمال زشت شما تحت نظر پلیس سری است و با شما به مناسب ترین نحو برخورد خواهد شد». او افزود: «اگر کسی درخانه اش برود و گناهی بکند نه من مسئولم نه نیروی انتظامی و نه کس دیگری، اما وقتی پشت فرمان اتومبیل کشف حجاب می کنند، دیگر نمی شود بی تفاوت بود».علم الهدی: می خواهید یک مشت لاابالی از شما خوششان بیاید؟ آیت الله علم الهدی، خطیب نماز جمعه مشهد نیز در خطبه های نمازجمعه این شهر، گشت های اخلاقی محسوس و نامحسوس را برخلاف نظر رئیس جمهوری دخالت در زندگی مردم ندانست و گفت: «این دخالت در زندگی عمومی و خصوصی مردم نیست، پس اگر دزد را گرفتند، دخالت در زندگی عمومی مردم است؟ اگر آدم کش را گرفتند، این دخالت در زندگی عمومی و خصوصی مردم است؟ وقتی کلیدواژه امنیت اجتماعی مقابله با بی حجابی هست و مسئول امنیت اجتماعی که در این کشور نیروی انتظامی است، باید آیین نامه اش را مشخص کند و برحسب او، این کلیدواژه را براندازی کند، این می شود غیرقانونی؟ این می شود دخالت در زندگی عمومی مردم؟». به گزارش «تسنیم» او با انتقاد از کسانی که از این طرح انتقاد می کنند، گفت: «شما این حرف ها را می زنید، چه کسانی را می خواهید دنبال خود راه بیندازید؟ چه عناصری را می خواهید برای خود یدک سیاسی بکشید و چه جریانی می خواهد از شما حمایت کند؟ از این حرف های شما چه کسی خوشش می آید؟ نمی توانید معیشت مردم را اداره کنید، در عرصه فرهنگ و اقتصاد جامعه ضربه می زنید، به این وسیله می خواهید خلامدیریتی خودتان را پر کنید که یک مشت لاابالی از شما راضی بشوند و یک مشت لاابالی از شما خوششان بیاید؟». مقابله با بی حجابی، حجاب اجباری نیستاو در ادامه با توضیح در مورد سخنان منتسب به خودش در خصوص فساد اقتصادی و بدحجابی گفت: «بنده نگفته ام بی حجابی بدتر از اختلاس است، در شبکه های اجتماعی این مسئله توضیح داده شده است، فساد اخلاقی و اقتصادی وابسته یکدیگرند و کلیدواژه اینها بی حجابی است.اخلاق از اینجا فاسد می شود که حوزه غریزه جنسی جامعه گسترش یابد و کلیدواژه امنیت اجتماعی، مقابله با بی حجابی است که البته عنوان آن حجاب اجباری نیست».بی حجابی زن های لاابالی و بی بندوبار، عامل فسادنماینده ولی فقیه در استان خراسان رضوی در ادامه تاکید کرد: «به عنوان یک عاملی که منشا همه مفاسد هست در کشور، در مقام تحقق امنیت اجتماعی باید با بی حجابی مبارزه شود؛ من تشکر می کنم از نیروی انتظامی غیور و دلاور که با کمال قدرت و طرح و برنامه قاطع در این عرصه وارد فعالیت شده؛ چون مسئول امنیت اجتماعی نیروی انتظامی است، نیروی انتظامی، رسالتش حفظ امنیت است، در ساختار نیروی انتظامی، معاونت امنیت اجتماعی وجود دارد، اگر امنیت اجتماعی به وسیله نیروی انتظامی غیرقانونی و خلاف قانون است، چرا در ساختار این نیرو معاونت امنیت اجتماعی قرار گرفته است».او ادامه داد: «این قانونی است که معاونت امنیت اجتماعی دارد، معاونت امنیت اجتماعی به این جمع بندی رسیده برای اینکه فساد را از کشور جمع کند، امنیت اجتماعی به وجود بیاید، باید با بی حجابی مقابله کند چون عامل همه اینها، بی حجابی زن های لاابالی و بی بندوبار است و باید بجنگد، این یعنی چه که بعضی از عزیزان ما در مسئولیت ها برای اینکه یک قشر لائیک لامذهب را به دنبال خودشان یدک بکشند، می آیند از فساد حمایت می کنند و از یک حرکت مبارزاتی با فساد نیروی اجتماعی تخطئه می کنند».نماینده رشت: اگر وزیر کشور بگوید اطلاع ندارم، بهتر که در وزارتخانه را ببندیم«غلامعلی جعفرزاده ایمن آبادی»، نماینده رشت در مجلس شورای اسلامی درخصوص این طرح به «ایلنا» گفت: «پلیس نامحسوس اخلاقی زمینه نا امنی فکری را به وجود می آورد. ما در کل کشور برای محیط زیست دوهزارو 700 محیط بان داریم درحالی که در تهران برای چنین منظوری هفت هزار نیرو در نظر گرفته شده است». او ادامه داد: «اشتباه اینها این است که نمی دانند پلیس نمی تواند به معنای عمیق کلمه ارشادی عمل کند. ممکن است پلیس تذکر هایی بدهد اما ارشادکننده نیست؛ چراکه جنس پلیس ارشادی نیست. به نظر می رسد این مسئله هزینه گزافی را بر مملکت تحمیل خواهد کرد و درعین حال موجب امنیتی شدن جامعه خواهد شد، چراکه الان همه از هم می ترسند». او با بیان اینکه «می خواهند به هر شکلی شده مردم را از دولت نا امید کنند»، گفت: «در این وضعیت وزارت کشور باید ورود کند تا در انتخابات مرحله دوم چنین مسائلی بر مردم اثرگذار نباشد. در صورتی که وزیر کشور در این رابطه ابراز بی اطلاعی کند یا بگوید من کاره ای نیستم همان بهتر که در آن وزارتخانه را با چنین وزیری ببندیم». او به پرونده مینو خالقی، منتخب مردم اصفهان هم اشاره کرد و گفت: «اگر وزیر کشور در مورد پرونده مینو خالقی و پلیس نامحسوس اخلاقی کوتاهی کند و تنها نقش تماشاگر را بازی کند عاقبت خوبی برای آقای رحمانی فضلی پیش بینی نمی کنم». «کمال الدین پیرموذن»، نماینده اردبیل در مجلس نیز با اشاره به پلیس نامحسوس اخلاقی گفت: «امام راحل فرمودند آنچه ملت ها را می سازد، فرهنگ صحیح است. فرهنگ صحیح با برخورد خشن به هیچ وجه نمی تواند مورد قبول ملت ایران باشد. امیدوارم نیروهای انتظامی نیز با برخورد فرهنگی و امربه معروف و نهی ازمنکر مطلوب با مردم برخورد کنند نه با رفتار های تند و خشن که هیچ نتیجه ای دربر نخواهد داشت».روحانی: امام علی)ع(رضایت عموم مردم را ستون حکومت خود می دانسترئیس جمهوری در جلسه هیات دولت که در آستانه روز ولادت امام علی(ع) بود، سخنان دیگری هم داشت. «روحانی» با اشاره به موضوع عدالت و دقت نسبت به بیت المال در نگاه امام علی(ع) گفت: «مولای متقیان نسبت به رعایت امانت در بیت المال بسیار حساس بودند و در اجرای عدالت و تقسیم بیت المال ملاحظه نسبت به سوابق کسی را جایز نمی دانستند». او تاکید کرد: «مولای متقیان علی(ع) رضایت عموم مردم را ستون حکومت خود می دانست. بنابراین در هر کاری که انجام می شود باید معیار اصلی دستور خدای متعال و رضایت عمومی مردم باشد و اینها همه درس هایی است که باید از مولایمان بیاموزیم».امیرالمومنین در زمینه فساد با هیچ کس مماشات نمی کردروحانی در ادامه با اشاره به مولفه آزادی در حکومت امام علی(ع) افزود: «در کدام حکومت سراغ دارید که مخالفان در مسجد مانع سخنرانی و نماز امیرالمومنین (ع) شوند، اما درعین حال امام علی(ع) آنها را آزاد بگذارد و به خوبی به همه بیاموزد که مخالفان تا کجا و چه اندازه حق دارند و مرز توطئه با آزادی بیان کجاست؟». رئیس جمهوری همچنین به برخورد قاطع امام علی(ع) با فساد اشاره کرد و گفت: «امیرالمومنین علی(ع) در زمینه فساد با هیچ کس مماشات نمی کرد و قاطعانه در برابر فساد می ایستاد و نمی گذاشت فساد ادامه یابد و شیعه علی(ع) به این معناست که راه آن امام، به طور تمام و کمال ادامه یابد».
                