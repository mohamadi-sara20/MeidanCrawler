پنج‌شنبه ۲۵‌شهریور ۱۳۹۵
-----------------------------------------
حرف
-----------------------------------------
بی حاصل بودن در انتظار برنامه ششم
-----------------------------------------

                    درباره برنامه ششم توسعه به نکاتی اشاره می شود. دو گروه از وظایف که قاعدتا نباید دولتی باشند، به دولت بار شده اند؛ وظایف اقتصادی که باید به کارفرمایان خصوصی سپرده شوند و وظایف محلی که باید در حوزه اختیارات مدیریت های محلی یا شهرداری ها ساماندهی شوند. درحال حاضر بیشتر وظایف اقتصادی را شرکت های دولتی انجام می دهند و زیان ده هستند! بهره وری فعالیت شرکت های دولتی در غیاب اصل رقابت پذیری بسیار پایین است و بودجه شرکت های دولتی به تنهایی سه برابر بودجه عمومی دولت است. بالابودن ریسک اقتصادی هیچ انگیزه ای برای کارفرمایان و کارآفرینان خصوصی باقی نمی گذارد و فعالیت های اقتصادی در انحصار دولت قرار دارد و شرکت های دولتی با وجود پایین بودن بهره وری و زیان ده بودن همچنان به بقای خود ادامه می دهند و بیشتر شرکت های ظاهرا خصوصی نیز وابستگی بالایی به دولت دارند که آنها را بخش شبه دولتی می گوییم. وظایف مدیریت های شهری به دفع زباله، مرمت خیابان ها و نظارت بر ساخت وسازهای شهری محدود شده و بخش بزرگی از خدمات اجتماعی و فرهنگی که پیش از این به وسیله شهرداری ها انجام می شد، عملابه دولت واگذار شده است. بزرگ شدن بیش از اندازه دولت بوروکراسی عظیمی را بر دولت تحمیل کرده که مهم ترین دلایل اینها هستند:1. وابستگی بیش از اندازه اقتصاد کشور به درآمدهای نفتی که از طرف دولت استحصال می شود و بیشتر وظایف به سوی آن سوق می یابند.2. تمرکزگرایی بیش از اندازه دولت و علاقه مندی آن به کنترل بر همه امور، حتی اموری که ماهیتا نباید دولتی باشند. برای حل وفصل این مشکلات هریک از قوا باید مستقلاکار خودشان را بکنند. این استقلال به معنی آن نیست که نباید با هم همکاری کنند. برنامه های توسعه راهنمای عمل کل نظام است. برنامه های پنج ساله توسعه اقتصادی، اجتماعی و فرهنگی جایگاه رسیدگی به بنیادی ترین مسائل کشور و حل وفصل آنهاست. مرور پنج برنامه توسعه پنج ساله گذشته نشان می دهد که برای کاستن از بوروکراسی عظیم دولتی و کوچک سازی و چابک سازی دولت هیچ گام اساسی ای برداشته نشده و دولت در سه دهه گذشته همچنان بزرگ تر شده است... چنان که حتی مسئولان نظام اداری کشور نیز از آن انتقاد می کنند؛ ولی این انتقادها سازنده نیستند؛ زیرا به ریشه مشکلات یعنی وابستگی اقتصاد کشور به درآمد فروش نفت و تمرکزگرایی بیمارگونه در مدیریت دولتی کوچک ترین اشاره ای نمی کنند و اجازه چنین انتقادی را ندارند. پنج برنامه گذشته رشد اقتصادی مثبت 8% را به مردم وعده می دادند. به تازگی معلوم شد که رشد اقتصادی واقعی نزدیک به منفی 6% بوده است. اگر برنامه ششم بر همین منوال تدوین شده، بهتر است هرگز تدوین نشود. آیا تدوین کنندگان برنامه توانایی تدوین برنامه های بهتر را نداشته اند؟ مشکل نه از ناتوانی تدوین کنندگان برنامه، بلکه از شیوه تدوین برنامه است. تا زمانی که مدیریت عمودی و از بالابه پایین اعمال می شود، برنامه ها هم از بالابه پایین نوشته می شوند و این برنامه ها خودبه خود ماهیت توسعه ای نخواهد داشت؛ زیرا هیچ بازخوردی از پایین به بالارا برنمی تابد. در سال های اخیر دولت با مشکلات کسری بودجه مواجه بوده است. دولتمردان هم گاه به خود اجازه می دهند که پنهان کاری را کنار گذاشته و به طور آشکار از آن سخن بگویند. آیا علت آن درونی است یا بیرونی؟ منظورم از علت بیرونی مشخصا تحریم های اقتصادی هستند. تحریم ها تاثیر داشته اند؛ ولی بیشتر مشکلات بودجه معلول عوامل درونی است. یک اقتصاد تک محصولی خودبه خود مستعد تحریم است؛ ولی اقتصاد مولد را نمی توان تحریم کرد. امروزه بزرگ ترین رقیب اقتصادی آمریکا کشور چین است. آمریکا اگر می توانست شاید چین را هم تحریم می کرد. از همه مهم تر این است که بررسی ساختار بودجه دولت نشان می دهد که بخش بزرگی از درآمدهای نفتی همواره به مصرف جاری می رسد و بخش عمده هزینه های جاری صرف پرداخت حقوق و دستمزد به شمار انبوه حقوق بگیران و مزدبگیران دولتی می شود. اساسا هزینه های جاری باید از محل درآمدهای جاری تامین شود و درآمد فروش نفت را نباید درآمد جاری، بلکه باید سرمایه تلقی کرد. درآمدهای جاری دولت به دلیل کاهش فعالیت های اقتصادی در بخش خصوصی و پایین بودن درآمد های مالیاتی دولت به هیچ روی پاسخ گوی هزینه های جاری نیست؛ حتی بخشی از درآمدهای مالیاتی که در بودجه های سنواتی نوشته می شود، صوری است. برای مثال بخش درخور توجهی از درآمدهای مالیاتی دولت را مالیات بر حقوق کارکنان دولت تشکیل می دهد که اصالتا درآمد به شمار نمی رود؛ همچنین بخشی از درآمد فروش خدمات نیز درآمد واقعی به حساب نمی آید. قیمت تمام شده بسیاری از خدمات دولتی بالاتر از بهایی است که از مشترکان دریافت می شود. گاه گمان می رود تعطیل شدن سازمان مدیریت و برنامه ریزی در دولت قبل تاثیر نامطلوبی بر شیوه مدیریت دولتی گذاشته است. باید پذیرفت که این سازمان پیش از آن هم عملاتعطیل بود و با تدوین صوری بودجه های سالانه و تدوین برنامه های ناکارآمد توسعه به حیات ظاهری خود ادامه می داد. واقعیت این است که ساختار ناکارآمد برنامه های توسعه، ترکیب نامتناسب و نامطلوب بودجه و بزرگ شدن بی اندازه دولت ریشه های مشترکی دارند و یک موضوع هستند که از دیدگاه های متفاوت به آنها نگریسته می شود. فعالیت این سازمان زمانی می تواند امیدوار کننده باشد که در سازوکارهای کلی نظام اداری و اجرائی کشور نیز بازنگری اساسی شده باشد. نقش سازمان امور اداری و استخدامی کشور که متولی سامان دادن به مدیریت نظام اداری مملکت و پاسخ گوی تشکیلات دولتی و حل وفصل امور نیروی کلان در اختیار دولت از بدو استخدام تا تعیین تکلیف وظیفه بگیری به صور مختلف اعم از شاغل، بازنشسته، اداری، علمی، قضائی، چگونگی تامین نیروی انسانی، آموزش آنان و... است، در پیشبرد برنامه های توسعه کتمان نشدنی به نظر می رسد.
                