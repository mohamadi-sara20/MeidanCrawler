شنبه ۱۶ مرداد ۱۳۹۵
-----------------------------------------
حرف اول
-----------------------------------------
سرمایه اجتماعی یا اقتصادی
-----------------------------------------

                    اقدام سنجیده رئیس جمهوری در احیای سازمان برنامه و بودجه، امری پسندیده و مبارک است و باید برای آنان که این ماموریت خطیر را پذیرفته اند، دعا کرد تا عاقبت به خیر شوند. قریب 70 سال است از نگارش اولین برنامه توسعه در ایران که هم زمان با نخست وزیری «عبدالحسین هژیر» شروع شد، می گذرد و تا امروز همه برنامه های توسعه و عمرانی تا چشم انداز 20 ساله که حاصل هزاران ساعت تلاش کارشناسی و آرمانش رسیدن به جایگاه اول اقتصادی و فناوری در منطقه است، ابتر مانده اند. از افق چشم انداز، کمتر از 10 سال باقی مانده است، اما تاکنون هیچ مرجعی از پیشرفت اهداف آن سندی منتشر نکرده است. از آن طرف کشورهایی مانند هند، کره جنوبی، مالزی، تایلند، ترکیه و حتی چین که سال ها پس از ایران وارد برنامه ریزی توسعه شده اند، امروز یا در فهرست کشورهای توسعه یافته قرار گرفته اند یا در مسیر آن به سرعت حرکت می کنند. «دنگ شیائو پینگ»، 20 سال پس از آنکه در ایران اولین برنامه هفت ساله عمرانی به تصویب رسید، با شعار «گربه باید موش بگیرد، سیاه و سفید آن اصلامهم نیست»، پرجمعیت ترین ملت کره خاکی را با داشتن 600 میلیون فقیر با شعار «تولید» به جایی رسانده است که غالب کالاها در دنیا از نوع چینی آن وجود دارد.او به جامعه روستایی چین که ردای سرخ چپ گرایی افراطی را بر تن کرده بود، آموخت ثروتمندشدن هدفی است که ارزش تلاش را دارد و از دل مائوئیست ها که عمل گرایی را تخطئه می کردند، «پراگماتیست»ترین استان را ساخت و آنها را به این باور رساند به «نیت خیر» کاری نداشته باشند، نتیجه را ببینند و قضاوت کنند! «دنگ» که در حیات مائو دچار تبعید و زندان شد، دست از اهداف خود نکشید و با برگ مائو، حکومت را در دست گرفت. او ابتدا اقتصاد روستایی را به پرواز درآورد؛ هرچند این پرنده هنوز هم در قفس کنترل دولت گرفتار است و غالبا شرکت های دولتی هستند که رشد می کنند و شرکت های خصوصی موفق آنهایی هستند که عناصر اقتصادی آنها تحت فرمان حزب عمل می کنند؛ اما می خواهند به تدریج این قفس را بزرگ تر کنند که اگر چنین نکنند، صاحب نظران اقتصادی معتقدند رشد چین در آینده متوقف یا حتی ممکن است محو شود. می گویند اگر حزب از اقتدارگرایی به سمت دموکراسی میل نکند، احتمال توقف توسعه پیش بینی شدنی است. لذا تا زمانی که خرد جمعی همراه با همگرایی و تفاهم فی مابین دولت، مردم، بخش خصوصی و نهادهای مدنی ایجاد نشود، نمی توان انتظار محصولی به نام «توسعه» را که از برنامه ریزی نشات می گیرد، داشت. توسعه نیافتگی با کمبود درآمد، ارزیابی نمی شود؛ چه اینکه در ایران قبل از انقلاب و در همین دهه اخیر، میلیاردها دلار درآمد کشور در یک ساختار ناکارآمد و خودشیفتگی مدیران توسعه نیافته و خودمدار بر باد رفت و دودش چشم و دل ملت را سوزاند؛ تاآنجاکه طبقه ضعیف، نحیف تر و نمودار توانایی اقتصادی طبقه متوسط جامعه رو به افول گذاشت. به همین دلیل است که عاملان برنامه ریزی توسعه و اقتصاد، رابطه مردم و دولت را شرط اصلی موفقیت برنامه ها می دانند و سرمایه گذاری، کوچک کردن دولت، آموزش، بهداشت، درمان عمومی و... را مسائل ثانویه می شمارند و براساس بررسی کشورهایی که موفق بوده اند، به این نتیجه رسیده اند که «توانمندسازی» ملت ها سخن اول در رسیدن به اهداف هر برنامه ای است. امروز برنامه توسعه تنها ذکر آرمان هایی نیست که در قالب بند و تبصره مکتوب و به دستگاه های اجرائی ابلاغ می شود، هر برنامه ای که به پیدایش«سرمایه اجتماعی» و همکاری جمعی ملت ها و اعتماد متقابل نینجامد؛ اگر در قالب میلیاردها دلار «سرمایه اقتصادی» هم ترسیم شود، محکوم به شکست است. توجه به تغییری که در جهان در حوزه نگاه به اجرای برنامه با تاکید بر فاکتور سرمایه اجتماعی رخ داده، می تواند در سازمان برنامه و بودجه ما نیز مدنظر قرار گیرد.
                