دو‌شنبه ۳۱ خرداد ۱۳۹۵
-----------------------------------------
حرف اول
-----------------------------------------
موانع سرمایه گذاری در ایران
-----------------------------------------

                    شرکت بزرگ زیمنس چندصد هزار نیرو و افراد فعال در نمایندگی ها در سراسر جهان دارد. جمع ارزش ماشین ها و تجهیزات کارگاه های این شرکت به یک میلیارد یورو نمی رسد؛ اما این شرکت سالانه صد میلیارد دلار درآمد و حدود چهار میلیارد دلار سود خالص دارد. تعداد افرادی که در کارگاه های این شرکت مشغول تولید و ساخت انواع موتور، کمپرسور، توربین و... هستند حدود 30 هزار نفر است و مفهوم آن این است که هر نفر 130 هزار یورو در سال سود خالص برای شرکت خود ایجاد می کند. این سود ناشی از عملکرد ماشین ها و تجهیزات شرکت نیست؛ بلکه ناشی از عملکرد پرسنل متخصص و سخت کوش و متعهد شرکت است. آنان ضمن اینکه حقوق خود را تامین می کنند، هرکدام بیش از 130 هزار یورو سود خالص برای شرکتشان ایجاد می کنند. دیگر شرکت های مهم دنیا نیز چنین وضعیتی دارند. شرکت های مشابه زیمنس در ایران عبارت اند از فاتح صنعت، طاها قالب طوس، ماشین سازی اراک، آذرآب و چند شرکت دیگر. این شرکت ها چند نفر پرسنل دارند و هر پرسنل چقدر سود برای شرکت ایجاد می کند؟ برخی از این شرکت ها همین که زیان نمی کنند، خرسندند و البته حاشیه سود آنها کم و پاسخ گوی حجم سرمایه گذاری انجام شده نیست. در شرکت های دیگر و مجتمع های بزرگ صنعتی ایران نیز همین وضعیت وجود دارد.حقوق پرسنل در مقابل بهره وری آنها پذیرفتنی نیست. برای انجام یک کار مشخص در کشورهای صنعتی 200 نفر فعالیت می کنند؛ در حالی که برای انجام همان میزان کار در ایران 800 نفر کار می کنند. حقوق هر کارگر متخصص در کشورهای صنعتی دو هزار یورو است؛ درحالی که حقوق پرسنل کم تخصص در ایران هزار یورو است. اما آنجا یک چهارم شرکت مشابه ایرانی نیرو دارد؛ بنابراین هزینه نیروی انسانی در ایران کمتر از کشورهای صنعتی نیست و این مزیت از ایران –به ویژه در کارخانه های بزرگ و صنایع واقع در مناطق جنوبی ایران- سلب شده است. قانون کار در ایران ضد کار و ضد جذب سرمایه گذاری است. قانون کار در ایران یکی از عوامل اصلی بی کاری و رغبت نکردن به سرمایه گذاری است. این قانون اغلب حق را به کارگر می دهد و کارفرما را تحت فشار قرار می دهد. طبق این قانون کارفرما که سرمایه گذاری کرده و شغل ایجاد کرده، نمی تواند نیروی کم کار، پرحاشیه یا غیرمتخصص خود را اخراج کند. اگر چنین کند اغلب کارگران با حکم اداره کار، سر کار خود باز می گردند؛ بنابراین سرمایه گذاری که میلیاردها تومان هزینه کرده و با سختی بسیار صدها شغل ایجاد کرده، باید پارامترهای غیرکاری زیادی را در نظر بگیرد. این در حالی است که نیروی انسانی نیز رضایتی از وضعیت موجود ندارد و حقوق و شرایط بهتر می خواهد. در چنین شرایطی که سوءتفاهم های زیادی وجود دارد، برخی کارفرمایان عطای کار و تولید را به لقایش بخشیده و واحدهای تولیدی خود را می فروشند یا تعطیل می کنند. قانون کار ایران تحت تاثیر دیدگاهی است که اکنون در جهان منسوخ شده است و حتما نیازمند بازنگری جدی براساس مطالبات امروز بازار کار است.
                