سه‌شنبه ۱۷ اسفند ۱۳۹۵
-----------------------------------------
یادداشت
-----------------------------------------
راز یک سفر غیرعادی
-----------------------------------------

                    عادل الجبیر، وزیر خارجه عربستان سعودی، هفته گذشته راهی عراق شد و با مقامات بلندپایه این کشور، از جمله حیدر العبادی، نخست وزیر، ابراهیم الجعفری، وزیر خارجه و جبوری، رئیس پارلمان این کشور دیدار و مذاکره کرد. ناظران سیاسی منطقه اهمیت زیادی برای این دیدار قائل هستند. بر پایه گزارش های خبری تاییدشده، رهبران دو کشور توافق کرده بودند سفر عادل الجبیر به عراق از قبل اعلام نشود. این نکته می تواند دلایل گوناگونی داشته باشد، از جمله آنکه تندروهای عربستان سعودی علاقه چندانی به بهبود روابط ریاض با بغداد ندارند. عربستان سعودی تا چند هفته قبل، دولت عراق را دست نشانده ایران توصیف می کرد. سفیر پیشین سعودی در بغداد تقریبا در تمامی امور داخلی عراق دخالت می کرد و درباره نفوذ ایران در این کشور هشدار می داد. همچنین عربستان سعودی درباره نحوه مقابله عراق با موضوع تروریسم، به بهانه اینکه سیاست دوگانه ای در این زمینه اجرا می شود، دولت بغداد را نکوهش می کرد. ریاض حتی به تشکیل بسیج مردمی (حشد الشعبی) در عراق انتقادهای تندی کرد و آن را نسخه تکثیر شده نیروهای بسیج ایران توصیف کرد. روابط تیره عربستان سعودی با عراق به نشست های اتحادیه عرب و دیگر محافل جهانی نیز کشیده شد و وزرای خارجه دو کشور بارها درباره سیاست های خاورمیانه ای یکدیگر، رودرروی هم قرار گرفتند. اینک این پرسش مطرح است که چه تحولی در سیاست عربستان سعودی ایجاد شده که رهبران ریاض قصد دارند آن را از دریچه عراق تجلی دهند؟ همچنین پرسش های جانبی و البته مهم تری در انگیزه های این دیدار از سوی ناظران منطقه مطرح شده است؛ از جمله آنکه آیا این دیدار آغاز رشته تغییراتی در سیاست های منطقه ای ریاض خواهد بود یا اینکه این تغییرات را باید در قلمروی عراق و پیروزی های پیوسته بغداد در جنگ علیه داعش خلاصه کرد؟ آیا ریاض با این اقدام، قصد دارد در روابط بسیار حسنه بغداد با تهران اختلال ایجاد کند یا اینکه این تحول را باید آغازی برای بهبود روابط ریاض و تهران از دریچه عراق به شمار آورد؟ این نوشتار می کوشد به این پرسش ها پاسخ گوید و چشم اندازی از تغییرات سیاست خاورمیانه ای عربستان سعودی ترسیم کند.اول. سیاست خارجی عربستان سعودی با روی کارآمدن ملک سلمان و انتقال رهبری این کشور به نسل جدید، وارد مرحله جدیدی شد. این مرحله جدید با ساختار شخصیتی و سابقه کاری رهبران جدید ارتباط تنگاتنگی دارد. غلبه نگاه امنیتی بر نگاه کلاسیک عربستان سعودی، از شاخص های مرحله نوین است. دخالت در قطب بندی های حاد منطقه ای، دخالت نظامی در ائتلاف های ابتکاری (مانند تشکیل ائتلاف عربی و اسلامی به رهبری عربستان سعودی به منظور جنگ در کشور یمن) یا ائتلاف های جهانی برای جنگ علیه تروریسم (نظیر ائتلاف به رهبری آمریکا برای جنگ علیه داعش در عراق و سوریه) نمونه هایی از تغییرات ایجادشده در سیاست منطقه ای عربستان سعودی به شمار می آید. کارنامه ریاض در این زمینه در چند سال اخیر بیش از یک ناکامی محسوب می شود؛ این رشته ناکامی های ریاض به عرصه سیاسی نیز کشیده شد و عربستان سعودی در کشورهایی نظیر لبنان که از نفوذ سیاسی سنتی برخوردار بود، با ناکامی جدی مواجه شد و اگر کمک سیاسی جمهوری اسلامی ایران نبود، کشور لبنان هنوز از نبود رئیس جمهور توافقی رنج می برد.دوم. با روی کارآمدن دولت تندروی دونالد ترامپ و اعلام پاره ای از سیاست های جدید واشنگتن در قبال خاورمیانه، رهبران عربستان سعودی به این نتیجه رسیدند که در دوره ترامپ، ریاض نمی تواند در موضوع خاورمیانه روی واشنگتن حساب کند و آن بخش از دخالت های ضروری آمریکا در منطقه نیز با تامین هزینه های آن از سوی ریاض قابل اجراست. به این ترتیب، رهبران سعودی ترجیح دادند به سوی یک تحول دیگر در سیاست های منطقه ای خود حرکت کنند. اگر به سفر عادل الجبیر به بغداد و ابعاد آن خوش بینانه بنگریم می توان گفت ریاض تحول جدید را با نمونه عراق کلید زده است. از اینکه این تحول تا چه حدی تحت تاثیر توصیه های کاخ سفید بوده و اینکه این تحول تا چه حدی بازتابی از سیاست های جدید واشنگتن در خاورمیانه را به نمایش می گذارد، اطلاعات دقیقی در دست نیست، اما هشیار زیباری، وزیر خارجه پیشین عراق، در مصاحبه ای درباره دلایل سفر عادل الجبیر به عراق گفته است از دوستان آمریکایی خود به خاطر تشویق ریاض به اعزام وزیر خارجه اش به بغداد تشکر می کنیم. اگر اظهارات هشیار زیباری را دقیق و ناشی از اطلاعات وی از پشت پرده های سفر عادل الجبیر به بغداد بدانیم، می توان گفت در نردبان اولویت های خاورمیانه ای دولت ترامپ تغییراتی ایجاد شده و ریاض پیام این تغییرات را دریافت کرده است.سوم. صرف نظر از علائم و نشانه های موجود درباره ظهور پاره ای تغییرات در سیاست منطقه ای عربستان سعودی، ما به دلایل و نشانه های بیشتری نیاز داریم؛ زیرا همین عادل الجبیر، وزیر خارجه عربستان سعودی چندی پیش گفت ریاض آماده اعزام نیروی زمینی به سوریه نه تنها برای مبارزه با داعش، بلکه برای مهار توسعه طلبی های ایران در منطقه است. درست است که ناظران سیاسی منطقه اظهاراتی از این دست را جدی نمی گیرند، اما رهبران ریاض هنوز خود را در حال و هوای وقوع پیشرفت در سیاست های منطقه ای خود می بینند. هنوز بحث و مذاکره با آنکارا بر سر ایجاد مناطق امن در شمال و جنوب سوریه جریان دارد، هنوز رهبران سعودی ایران را عامل ناامنی منطقه به حساب می آورند، آنها چشم خود را روی این واقعیت بسته اند که اگر دخالت های فوری ایران در سوریه و عراق نبود، نیروهای داعش حالادر اطراف ریاض جولان می دادند. اما از آن سو نمی توان سفر عادل الجبیر به بغداد را به ویژه در شرایط کنونی، رخدادی طبیعی و در چارچوب روابط دوجانبه با عراق تفسیر کرد. 
                