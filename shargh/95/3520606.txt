سه‌شنبه ۳ اسفند ۱۳۹۵
-----------------------------------------
یادداشت
-----------------------------------------
اثر سیاست های ترامپ بر ایران
-----------------------------------------

                    ترامپ با سروصدای زیادی رئیس جمهور آمریکا شد. به محض انتخاب ترامپ و انتشار نتایج اولیه انتخابات هم دلار آمریکا به شدت سقوط کرد و هم شاخص بورس آمریکا به میزان درخور توجهی کاهش یافت. این کاهش ها یک روز بیشتر دوام نداشت و هم ارزش دلار در مقابل ارزهای معتبر بین المللی افزایش یافت و هم شاخص بورس آمریکا رکورد تاریخی زد و از زمان انتخاب ترامپ به طور مستمر و بدون اصلاح در حال افزایش است. این دو پدیده نشان می دهد بازارهای مالی در آمریکا از حضور ترامپ استقبال کرده اند. دلیلش هم روشن است. ترامپ به طور مشخص اعلام کرده است که هم مالیات ها را کاهش می دهد و هم هزینه ها را برای تحریک اقتصادی آمریکا افزایش می دهد. وعده انتخاباتی ترامپ 25 میلیون شغل در 10 سال و به دست آوردن نرخ رشد اقتصادی 5،3 درصد در آینده ای نزدیک است. رسیدن به نرخ رشد اقتصادی شش درصد را هم محتمل دانست. همه این اتفاقات برای بازار سرمایه خبری خوب و هیجان انگیز است و به همین دلیل است که همه شاخص ها مثبت شده اند. تحلیل ها نشان می دهد ناامیدی از سیاست های پولی در جهان نقطه توجه بازارهای مالی به سیاست های ترامپ است که در عین ابراز مخالفت با سیاست های پولی بی اثر، سیاست های مالی را به بازارهای مالی آمریکا و جهان اعلام کرده است. نکته مهم این است که آینده ترامپ و وعده هایش و سیاست های مالی اش چه خواهد شد. همان طور که گفته شد، وعده های ترامپ تاکنون کارساز بوده و توانسته است مثلاشاخص S&P را به مقدار تاریخی دوهزارو 300 تا دوهزارو 400 برساند. ولی همه این تحولات تحت تاثیر تمایلات بازار market sentiment است که بسیار قوی موافق سیاست های ترامپ است. به همین دلیل این مرد پیش بینی ناپذیر به یک بازارساز قوی تبدیل شده است و خودش هم از این جایگاه لذت می برد. تحلیلگران بین المللی متفق القول هستند سیاست های ترامپ و اثر گذاری آن در کوتاه و میان مدت مثبت و در بلندمدت به شدت منفی خواهد بود و در آن زمان است که نه فقط شاخص دلار سقوط می کند، بلکه بورس آمریکا نیز از حباب ترامپ تخلیه خواهد شد. ترامپ در این مدت سرخوش از اقبال بازار سرمایه از سیاست هایش بیشتر به بیرون توجه می کند و با اعمال سیاست های پیش بینی ناپذیر و اعلام نشده شوک هایی را به بازار جهانی وارد خواهد کرد. ولی از نظر سیاسی بیشتر متمایل است که به بیرون برود و به جای روبه روشدن با مقاومت های داخلی، سیاست هایش را در بیرون آمریکا محقق کند. یکی از این سیاست ها مقابله با ایران است که به نظر می رسد به دنبال راهی برای این مقابله است. درمجموع می توان پیش بینی کرد مانورهای آتی ترامپ در حوزه سیاست بین الملل درگیری با خاورمیانه و رویارویی با ایران است. هنوز از نوع این رویارویی اطلاعاتی در دست نیست، ولی می توان پیش بینی کرد ناگهان دست به سیاست های حساب نشده بزند و منطقه را دچار آشوب کند. به همین دلیل می توان سیاست برخورد با ترامپ را به دو دسته تقسیم کرد؛ اول سیاست های مقابله با ترامپ سرمست که به یک دوره یک ساله یا دوساله محدود می شود. سیاست عدم تحریک و وارد بازی ترامپ نشدن از جمله سیاست های مقابله با تحریکات سیاسی اوست و دوم ترامپی که در اثر مخالفت های داخلی و شکست سیاست های اقتصادی و سیاست های بین المللی ضعیف می شود و طبیعی است در آن موقع می توان فعالانه با این سیاست ها مقابله کرد.
                