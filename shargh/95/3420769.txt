دو‌شنبه ۸‌شهریور ۱۳۹۵
-----------------------------------------
سرمقاله
-----------------------------------------
مجوز کنسرت و محلی گرایی فرهنگی
-----------------------------------------

                    مسئله مجوز اجرای کنسرت به یکی از مسائل عمومی کشور تبدیل شده است. اختلاف میان مخالفان و موافقان منع کنسرت در مشهد را می توان به این شکل بیان کرد که یک گروه خواهان وجود مقررات واحد درباره برگزاری کنسرت هستند و گروه دیگر می خواهند هر شهر یا استان، مقررات خاص خود را داشته باشد. همه کشورها پذیرفته اند که برخی از امور را باید به سطوح محلی واگذار کنند و مقررات گذاری متفاوت محلی را به درجات مختلفی پذیرفته اند. در ایران اموری مانند تعطیلی روزهای پنجشنبه، عوارض شهری و به طورکلی اموری که به شورای شهر یا شورای تامین استان و شهرستان واگذار شده، به سطوح غیر ملی تفویض شده است. استاندارهای همه دوران ازجمله استاندارهای کنونی در نامه های مختلف از معاون اول رئیس جمهوری درخواست کرده اند اختیارات بیشتری به استان ها تفویض کند. اعتراض آیت الله علم الهدی را باید در همین چارچوب تفسیر کرد. او معتقد است با وجود جایزبودن برگزاری کنسرت در کشور باید برای استان خراسان قاعده دیگری وضع کرد؛ البته ایشان مرجع وضع مقررات نیستند و بهتر است همان گونه که رئیس جمهور اظهار کرده اند، این موارد به وسیله نهادهای قانونی تعیین تکلیف شود. در عموم کشورهای جهان محلی گرایی فرهنگی (Cultural Localism) را در کنار محلی گرایی اقتصادی به عنوان یک اصل پذیرفته اند.به نظر می رسد این موضوع و بسیاری از موضوعات را باید به شورای شهر یا شورای فرهنگ عمومی شهر که امام جمعه نیز عضو آن است و یک مرجع رسمی است، واگذار کرد. این شیوه مقررات گذاری به اصول مردم سالاری نزدیک تر است؛ امکان تکثر در مقررات را فراهم می کند و زمینه ساز رشد فرهنگ های مختلف است. مقررات گذاری محلی و غیرمتمرکز یکی از شیوه های صحیح سیاست گذاری است که متاسفانه در ایران به ندرت تجربه شده است. رابطه روشنی میان مقررات گذاری غیرمتمرکز و محلی با مردم سالاری وجود دارد و برخی از نظریه پردازان این حوزه مقررات گذاری محلی را همتای مردم سالاری مشارکتی و ریشه دار Deliberative Democracy می دانند. در آمریکا هنوز در برخی ایالت ها نوشیدن مشروب و حمل آن در انظار عمومی ممنوع است.در این مناطق که به آنها مناطق خشک و نیمه خشک الکلی می گویند، مجازات قانونی برای حمل و نوشیدن مشروبات الکی وضع شده است. مصرف مواد مخدر در بسیاری از شهرهای اروپا آزاد و قانونی است و افراد می توانند آزادانه آن را خرید یا مصرف کنند.در حوزه اقتصاد تکثر و تنوع در وضع مقررات بسیار آشکارتر است. تعرفه پزشکان در ایالت های مختلف آمریکا متفاوت است. مقررات کار در چین و بسیاری از کشورها از شهری به شهر دیگر تفاوت دارد. اقتصاددان مشهور، جیمز بوکانان، که در سال 1986 جایزه نوبل گرفت، کتابی تحت عنوان «حساب جبر توافق: مبانی قانونی دمکراسی مشروطه» دارد. در این کتاب او به تفصیل بحث می کند که چرا محلی گرایی و تکثر در مقررات با مردم سالاری پیوند دارد.تکثر در مقررات به مردم اجازه می دهد که قوانین مختلف را آزمایش کنند و نقاط قوت و ضعف هریک را کشف کنند. در کشورهایی که مقررات واحد وجود دارد، قانون گذار و مردم هزینه های سنگینی را متحمل می شوند؛ چراکه در صورت غلط بودن فرصت های زیادی را نابود کرده اند؛ همان گونه که انسان ها متفاوت خلق می شوند، جوامع نیز متفاوت هستند و باید اجازه داد این تفاوت ها با یکدیگر مقایسه شوند و به تدریج انسان ها و مردم بهترین ها را کشف کنند. تسلط یک فرهنگ بر جهان فاجعه آمیز خواهد بود و همان طور که باید در برابر این سلطه فرهنگی ایستادگی کرد و از تکثر فرهنگی در جهان دفاع کرد، باید در شهرهای ایران نیز اجازه داد شورای فرهنگ عمومی شهر یا شورای شهر تعیین کنند که آیا اجرای کنسرت آزاد است یا ممنوع. آیا می توان خانه امن تزریق مواد مخدر که به پیشنهاد معاونت رفاه وزارت تعاون، کار و رفاه اجتماعی در ستاد مبارزه با مواد مخدر اخیرا تصویب شده است، در برخی از شهرها راه اندازی شود یا باید همچنان یک لباس را بر تن همه شهرها پوشاند؟پاسخ نویسنده روشن است. باید از مرکزگرایی به سمت محلی گرایی حرکت کنیم. با این وصف فارغ از اینکه موافق نظر امام جمعه مشهد باشیم یا خیر، اصل این موضوع که مناطق مختلف کشور اختیار برخی تصمیم گیری های محلی را داشته باشند، دفاع کردنی است؛ اما روشن است که اگر آقای علم الهدی نظری درباره برگزارشدن یا نشدن کنسرت دارد، از طریق مراجع قانونی این موضوع را پیگیری کند.
                