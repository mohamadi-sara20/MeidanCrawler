شنبه ۸ آبان ۱۳۹۵
-----------------------------------------
سرمقاله
-----------------------------------------
دو قطب کابینه قوام
-----------------------------------------

                    بعدازظهر روز 14 خرداد 1300، ده روز پس از سقوط دولت نودروزه سیدضیا، قوام السلطنه هیات دولت خود را به قصر فرح آباد فرا خواند و به احمدشاه معرفی کرد. قوام السلطنه: رئیس الوزرا و وزیر داخله، محتشم السلطنه: وزیر امور خارجه، سردار سپه: وزیر جنگ، مستشارالدوله: وزیر مشاور، ممتاز الدوله: وزیر معارف و اوقاف، دکتر مصدق السلطنه: وزیر مالیه، مشار السلطنه: وزیر عدلیه، ادیب السلطنه: وزیر فواید عامه و فلاحت و تجارت، حکیم الدوله: وزیر صحیه و امور خیریه. کابینه قوام السلطنه بعد از فروپاشی دولت سیدضیا به شکلی نمادین، مخاطرات گذر به دموکراسی در ایران را به نمایش می گذارد. در این دوره کابینه قوام مرکب از چهره های متفاوتی است اما متفاوت تر از همه حضور مصدق السلطنه به عنوان وزیر مالیه و سردار سپه به عنوان وزیر جنگ است، دو چهره تاریخ ساز و درست در تقابل با هم، که بعدها هرکدام بخشی از سرنوشت تاریخی ما را رقم زدند. با نگاهی شاعرانه به موقعیت کابینه قوام می توان گفت، قوام دوقلوی سیاست ایران را در رحم کابینه خود جا داده است. دوقلوهایی که در تاریخ سرمنشا تحولات اساسی تاریخی شده اند؛ دیکتاتوری و آزادی خواهی. نمایندگان هر دو طرز تفکر، چنان آشنا یند که نام بردن از آنها اطاله کلام است. این هم نشینی دو تفکر در کابینه قوام، چه به ضرورت وضعیت سیاسی آن روزگار بوده باشد و چه براساس تصادف، بیانگر این نکته بدیهی است که این دو تفکر ناخودآگاه پرده از افکار قوام نیز برمی دارد.قوام، سیاست پیشه ای بود که معنای آزادی و حکومت قانون را درک کرده بود و بااینکه همواره در شرایط بحرانی او را به مصدر کار می نشاندند، قوام می دانست که سیاست منهای احترام به دموکراسی، چهره ای پلید از او خواهد ساخت. از این منظر حتا اگر در باور قوام به دموکراسی خللی باشد، در سیاست ورزی نشان می دهد که سیاست منهای دموکراسی را کارا نمی داند. از سوی دیگر قوام می دانست در دوره آشوب زده اواخر قاجار، بدون تسلط بر نیروهای نظامی قدرتمند نمی تواند کاری از پیش ببرد، ازاین رو حضور رضاخان در کابینه اش معنا پیدا می کند. قوام به دنبال همگون سازی دو قطب ناهمگون به نفع خودش بود. و اگر شرایط سیاسی اواخر دوره قاجار چنان متلاطم نبود که عمر کابینه ها ناپایدار باشد، شاید تفکر قوام می توانست راه به جایی ببرد. اما حضور نیروهای شوروی و انگلیس و نقش آفرینی آنها در سیاست، مجال ظهور و بروز این تفکر را به قوام نداد و حتا رضاخان خود، موجباتی برای بی ثباتی دولت فراهم آورد. «بعد از افتتاح مجلس، نخستین قدمی که سردار سپه برداشت این قدم بود: او می دانست که تا قوای مسلحه کشور یک کاسه و یکدست نشود و در زیر فرمان او متمرکز نشوند، مقاصد او انجام پذیر نخواهد بود.» اما قوام السلطنه که خود یکی از تقویت کنندگان ژاندارمری بود، بنای تقویت این اداره را گذاشت و این کار نیز هم چون دیگر کارهایی که قوام باید انجام می داد، به کندی پیش می رفت. برعکس، رضاخان در جلب نظر صاحب منصبان ژاندارمری حدت بسیار داشت و با جدیت بازی سیاسی- نظامی اش را پی می گرفت و دست آخر توانست نیروی ژاندارمری را -که در آن زمان نیروی ملی و سازمان یافته ای بود، تحلیل ببرد و این گونه فکر تشکیل سپاهی متحدالشکل و یکدست، جدی شد. با از هم پاشیدن ژاندارمری، یکی از دو بال کابینه برای اوج گیری قدرت بیشتری پیدا کرد، مصدق السلطنه نیز در مجلس چهارم دربند بود. اکثریت مجلس که در دست دموکرات ها و اصلاح طلبان بود، به کابینه قوام رای اعتماد داده بودند. مصدق بر آن بود که در وزارت مالیه برای بهبود امور، اختیارات بیشتری را از مجلس بگیرد، اما ماده واحده ای که او برای این منظور به مجلس برد با مخالفت شدید «سوسیالیست ها» مواجه شد. اگرچه مصدق اولین و آخرین وزیری بود که در برابر سلیمان میرزا، رهبر سوسیالیست ها ایستاد و از مواضع خود دفاع کرد و از فرط تاثر و فشار، به روایتی در پشت تریبون غش کرد. به هر تقدیر شرایط برای مصدق مهیا نبود. او شب ها در خانه ییلاقی اش با وکلای مجلس جلساتی ترتیب می داد و نخستین «چهاردیواری های اعتباری برای تطبیق دخل وخرج» را به مجلس برد که باز هم با هجوم اقلیتی روبه رو شد. اما فعالیت های سردار سپه و دسیسه برخی از وکلاکه بعدها عمال رضا خان شدند، نشان می دهد که علت ناکارایی مصدق در مجلس کسی جز سردار سپه نبوده است. اینک نتیجه این بازی سیاسی در تاریخ روشن است و در دسترس همگان قرار دارد و جزو اسناد خفیه نیست. دیگر، همه با چهره دوقلوهای سیاست ایران، دیکتاتور و آزادی خواه آشنایند و پدیده نامنتظره و مستور در پرده ابهامی در میان نیست. اگر تاریخ را با دور تند جلو ببریم تا برسیم به صحنه ای که شاه ناچار شد از قوام برای تشکیل کابینه کمک بخواهد، آن گاه گفته قوام به شاه که با لحنی گزنده او را خطاب می کند که «چقدر بزرگ شد ه ای!»، معنای دیگری می یابد. قوام سیاست پیشه استخوان خردکرده ای است که می خواهد جایگاه خود را به شاه جوان متذکر شود تا او فراموش نکند که پدرش، رضاخان فقط جزوی از کابینه اش بوده است و بس. اما چه سود، این طعنه و عتاب ها را راهی به رهایی از استبداد نیست و اگر قوام بیش از آنکه در فکر سیاست پیشگی بود اندکی به رهایی از طریق مردم می اندیشید نه رهایی از مسیر دولت ها یا قدرت ها، شاید در تاریخ ایران چهره ای دیگر داشت. در اینکه قوام، قابلیت های مصدق و اندیشه هایش را می شناخت، تردیدی نیست اما چه می شود که قوام با دیدن دو بال آزادی و دیکتاتوری، و با اینکه مخالف سرسخت دیکتاتوری است، رهایی از دیکتاتوری را در هم زیستی با دیکتاتوری می بیند. نه مدح و نه ذم قوام راه به جایی نمی برد و اینکه پافشاری بر رهایی و آزادی خواهی بدون مردم، جای ظن و پرسش بسیار دارد.
                