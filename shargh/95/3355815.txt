سه‌شنبه ۲۱ اردیبهشت ۱۳۹۵
-----------------------------------------
حرف اول
-----------------------------------------
مطالعه بنیادی برای زلزله های تاریخی فلات ایران
-----------------------------------------

                    در بیش از نیم قرن اخیر مطالعه منظم و پیگیرانه زلزله های ایران بر پایه روش های علمی و به صورت سیستماتیک با کوشش های استاد مهندس «علی اکبر معین فر» آغاز شد و با همراهی زنده یاد استاد «نیکلاس آمبرسیز» ادامه یافت.اولین اقدام در راه چنین نوع مطالعه ای در ایران، روی زمین، 10 شهریور 1341 پس از زلزله بوئین زهرا -که در دشت قزوین رخ داد و با 12 هزارو225 کشته همراه شد- از سوی استاد «معین فر» و استاد «آمبرسیز» و در قالب همکاری بین سازمان برنامه و دانشگاه امپریال کالج لندن و با کمک برنامه های علمی سازمان یونسکو اجرا شد.این مطالعات و همکاری ها در حدود دو دهه ادامه یافت و روی تمامی زلزله های مخرب در ایران (و کشورهای همجوار نظیر ترکیه و پاکستان و کشورهای شرق اروپا نظیر یوگسلاوی) بعد از زمین لرزه ها انجام می شد.مهم ترین زلزله هایی که به این شیوه مطالعه شده و گزارش های فنی آن منتشر شده و به خوبی از آن استفاده می شود و متخصصان بین المللی به آن استناد می کنند در ادامه می آید.زلزله 26 جولای 1963 (مرداد 1342) در اسکوپیه (پایتخت جمهوری مقدونیه که در آن هنگام بخشی از فدراسیون یوگسلاوی بود) با بزرگای 6،1 ریشتر و حدود هزار کشته، زلزله های 9 و 10 شهریور 1347 (1968م) دشت بیاض و فردوس در خراسان (به ترتیب با بزرگای های 7.2 و 6.8 ریشتر) که در زلزله اول 15 هزار و در زلزله دوم 900 نفر کشته شدند، زلزله 21 فروردین 1351 (1972م) قیر و کارزین ایران، با بزرگای 6.7 ریشتر و پنج هزارو 374 کشته، زلزله 28 مارس 1970 (فروردین 1349) گدیز ترکیه (صدکیلومتری جنوب استانبول)، با بزرگای6.9 ریشتر و حدود هزارو صد کشته و زلزله 28 دسامبر 1974 پاتان (شمال شرق پاکستان) با بزرگای 6.2 ریشتر و بیش از پنج هزار کشته. شیوه کار به این شکل بوده که بعد از رخداد زمین لرزه، برنامه مطالعات میدانی (به صورت انجام سفر به منطقه زلزله زده) در دفتری در سازمان برنامه و با همکاری دانشگاه امپریال کالج لندن و بعد (در دهه 50) با همکاری چند دانشگاه، موسسه و سازمان بین المللی دیگر اجرا می شد و در نهایت گزارش فنی و علمی در سازمان برنامه و یونسکو و در قالب مقالات علمی در ژورنال ها و نشریات معتبر بین المللی انتشار می یافت که خوشبختانه بیشتر این نشریات هم اکنون در اینترنت در دسترس همگان است. در بخشی از چنین مطالعاتی مهندسان فرانسوی (دپیر و لسکویه) و استاد یوگسلاو (مقدونیه ای) زنده یاد «آرسوفسکی» و بعدتر دکتر «جان چالنکو»، استاد امپریال کالج لندن و دیگران هم حاضر بودند. ناگفته نماند که از نیمه دهه 50 شمسی استاد دکتر «مانوئل بربریان»، این نوع مطالعات را در سازمان زمین شناسی کشور با دقت و کیفیت بالایی، به ویژه در زمینه بررسی های لرزه زمین ساخت و مطالعه گسل های فعال و بررسی زمین شناسی زمین لرزه ها پی گرفت که حاصل آن انتشارات باارزشی است که در حدود 40 سال (از سال 1355 و انتشار گزارش شماره 39 سازمان زمین شناسی کشور، درباره پژوهش در زمینه لرزه زمین ساخت ایران) جامعه علمی ایران و جامعه بین المللی را بهره مند کرده و از آخرین محصولات آن کتاب استاد «بربریان» با عنوان «زمین لرزه ها و گسلش سطحی زمین لرزه ای در فلات ایران، به زبان انگلیسی» است که در سال 2014 از سوی انتشارات معتبر الزویر و در 776 صفحه منتشر شده است. از ابتدای دهه 50 به زمین لرزه های قبلی (قبل از دهه 50 شمسی) هم به تدریج برای انجام چنین مطالعات سیستماتیکی توجه شد و به این ترتیب زمین لرزه 23 بهمن 1331 که در سال آخر دولت زنده یاد دکتر «محمد مصدق» در منطقه ترود در 140 کیلومتری جنوب شاهرود با بزرگای 6.7 ریشتر رخ داد نیز در دستور مطالعه (حدود 20 سال بعد از وقوع آن زلزله) قرار گرفت. زمین لرزه ترود موجب حدود 950 نفر کشته - از جمع حدود سه هزار نفر ساکنان آن روز در ترود در کنار دشت کویر بزرگ ایران- شد. همین جا لازم است یادآوری کنم اولین مطالعه علمی و مدرن روی یک زمین لرزه در ایران در سال 1332 از سوی زنده یاد دکتر «ستراگ آبدالیان» (استاد زمین شناسی دانشگاه تهران) روی همین زلزله ترود انجام شده و در سال1953 (1332ش) نتیجه مطالعه در مجله طبیعت (la Nature) در پاریس در مقاله ای به زبان فرانسه در پنج صفحه منتشر شد (احتمالااین اولین مطالعه و مقاله مدرن علمی درباره یک زمین لرزه در ایران است). بعد از زلزله، اهالی ترود در همان محل زلزله زده در 90 منزل مسکونی که در زمان دولت کودتا (حدود سال 1333) به زلزله زدگان تحویل شد، ساکن شدند (البته منزل هایی که فقط سقف و دیوار و حیاط داشت و از در و پنجره و سایر امکانات منزل در آن خبری نبود!). این 90 واحد مسکونی امروزه هم در ترود مورد استفاده اهالی هستند و نگارنده تقریبا هر سال دانشجویان را به بازدید از ترود و گسل زمین لرزه ای ترود و این بازسازی انجام شده در این روستا (که اخیرا به شهر تبدیل شده) می برد. استاد «معین فر» تعریف می کردند در راه مطالعه زلزله ترود در بهار 1354ش با خودرو جیپی در جاده خاکی راهی ترود، در کناره دشت کویر بودند که شب هنگام در شیبی گودال مانند گیر افتاده امکان بیرون آمدن از خودرو نبوده و مجبور شده اند تا روشن شدن هوا با استاد «آمبرسیز» و راننده، در همان حالت (در خودرو کج شده!) تا صبح منتظر بمانند! نتیجه این مطالعه در مجله ژئوفیزیک ایتالیا در سال 1977 (1356ش) منتشر شد. با درود به روان رفتگان و آرزوی طول عمر همراه با سلامتی و عزت برای استادان مان (به ویژه استاد معین فر و استاد بربریان) یادآور می شوم لازم است تا چنین مطالعاتی با همان کیفیت و با دقت و مشارکت و امکانات جدید، با بهره گیری از توان تخصصی نسل جدید متخصصان زلزله و همچنین بهره گیری از توان و مشارکت بین المللی دنبال شود. آموختن از زمین لرزه های امروزی را باید با مطالعه زمین لرزه های تاریخی و باستانی در فلات ایران همراه کرد. برای یادگیری مستقیم و شناخت زمین لرزه های ایران و برآوردی واقع بینانه از خطر و ریسک زلزله ها در ایران، هیچ راهی جز مطالعه مستقیم و رفتن به پهنه کانونی این زمین لرزه ها، برداشت مدرن و میدانی (و با بهره گیری از فناوری های نوین) و تلاش برای بازسازی نگاشت این زمین لرزه ها وجود ندارد؛ زمین لرزه هایی که در زمانی رخ داده اند که امکانات دستگاهی برای ثبت آنها وجود نداشته است.
                