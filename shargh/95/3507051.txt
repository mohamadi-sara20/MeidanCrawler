یک‌شنبه ۱۰ بهمن ۱۳۹۵
-----------------------------------------
حرف اول
-----------------------------------------
صدای پای فاشیسم...!
-----------------------------------------

                    روزی که دونالد ترامپ در سال 2016 میلادی بدون هیچ پیشینه یا منصب سیاسی و با داشتن پرونده ای سیاه از فعالیت های غیرقانونی تجارتی و با شعار بیرون ریختن رنگین پوست ها و مسلمانان و هر غیرسفیدپوست دیگری که شبیه خودش نباشد از ایالات متحده آمریکا و کشیدن دیوار بتنی بین مرزهای آمریکا و مکزیک و پاره کردن این یا آن قرارداد که همه قدرت های جهان آن را معتبر می دانند و زن ستیزی آشکار و بی ادبانه، ادعای گزینه شدن در مقام ریاست جمهوری آمریکا را کرد، ظاهرا به جز سازمان های اطلاعاتی جاسوسی روسیه کسی این ادعاها را باور نکرد. درست همانند وقتی که سال 1930 سرجوخه «آدولف هیتلر» کسی که به دلیل سوءرفتار از ارتش اتریش اخراج شده بود، در کشور متمدن آلمان که به دلیل بحران اقتصادی ناشی از شکست در جنگ جهانی اول 1917 و قرارداد ورسای تحقیر شده بود، به میدان آمد و در یکی از آبجوفروشی های شهر مونیخ چند نفر اوباش مست را به دور خود جمع کرد و با شلیک گلوله به سقف آبجوفروشی در حاضران ایجاد ترس کرد و یاوه های نژادپرستانه خود را با جنجال فراوان اعلام کرد، کسی باور نداشت این آدم یک لاقبا چنان آتشی در اروپا و جهان برپا کند که بیش از 50 میلیون انسان را به کشتن بدهد و اروپا و بخش هایی از جهان را به نابودی بکشاند. سهل است بدانیم در جهان کسانی بودند که این گستاخی بیمارگونه را تحسین می کردند که یادآوری آن موجب ملال خاطر است و همان شیوه برخورد را مجلسین آمریکا امروزه در برابر ترامپ اعمال می کنند. با این همه می بینیم و می دانیم بین رفتار هیتلر و ترامپ مشابهت های فراوان وجود دارد و از هر دو جریان وحشت صدای پای فاشیسم به گوش می رسید و می رسد. گفتنی است که هیتلر سرخورده از ناتوانی های شخصی بر بستر بحران و نارضایتی ملت آلمان، خود را از هیچ جا به همه جای حکومت و قدرت آلمان رساند و سرمایه داران آلمانی و جهان را به وجد آورد و مردم آلمان را زیرکانه فریب داد و چنان کرد که می دانیم و گفته شد؛ اما دونالد ترامپ یکی از بزرگ ترین سرمایه داران جهان است که با تکیه بر میراث بادآورده پدر به چنین سرمایه و موقعیتی دست یافته است که کمتر بازرگانی می تواند.او نماینده و سمبل سرمایه سالاری متجاوز و لجام گسیخته آمریکاست که توانسته است با ریاکاری، محروم ترین و رنجورترین مردم آمریکا را نردبان ترقی و تسلط خود و امپریالیسم آمریکا را طلبکار مردم جهان معرفی کند و هزینه ارتش آمریکا را در گوشه گوشه جهان از حساب کشورهای دیگر برداشت کند. دونالد ترامپ ترسی ندارد مدارک مالیات های پرداخت نشده ثروت خود را پنهان کند و آن را حق خود بداند، ادعای دخالت روسیه را در انتخابات آمریکا بپذیرد و آن را افتخار خود بداند درحالی که بدترین توهین ها را به زنان روا می دارد. همسران متعدد خود را در رسانه ها به نمایش بگذارد و لشکر فرزندان جورواجور خود را پیاده نظام انتخاباتی و داماد ظاهرا یهودی اش را همه کاره ریاست جمهوری اش معرفی کند و به این یا آن کشور بفرستد...! با وجود آنچه گفته شد، آمریکای 2016 آلمان 1917 نیست و در زمانه ما با وجود کثرت رسانه های عمومی و تاثیر شگرف دنیای مجازی بر سرنوشت حکومت ها ضریب افکار عمومی جهان و تحمیل اقتدار ظالمانه کار آسانی نیست که ترامپ بتواند از پس آن برآید و برای اینکه مردم جهان در این گروه یا آن دسته و جمعیت یا ملت و کشور دچار غفلت و خوش خیالی نشوند، تکرار این گفته پارتین تیمولر، 1892-1984 خالی از فایده نیست: «نازی ها اول سراغ کمونیست ها رفتند، سکوت کردم. چون من کمونیست نبودم. بعد سراغ سوسیالیست ها رفتند. سکوت کردم زیرا سوسیالیست نبودم. بعد سراغ یهودی ها رفتند، سکوت کردم چون یهودی نبودم؟ سراغ خودم که آمدند، دیگر کسی نبود که به او اعتراض کنم...!».
                