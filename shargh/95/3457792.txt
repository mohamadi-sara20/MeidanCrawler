چهار‌شنبه ۱۲ آبان ۱۳۹۵
-----------------------------------------
یادداشت
-----------------------------------------
از بیابان عسلویه تا پایتخت انرژی ایران
-----------------------------------------

                    عسلویه اکنون پایتخت اقتصادی ایران است. سالانه ده ها میلیارد دلار درآمد ارزی کشور از آن منطقه استراتژیک کشور تامین می شود؛ منطقه ای که در ابتدای دولت اصلاحات و وزارت بیژن زنگنه در نفت، در نزدیکی روستایی کوچک و بیابان برهوت قرار داشت، اکنون آوازه آن به عنوان پایتخت انرژی ایران و به تبع آن نام صنعت گاز و پتروشیمی ایران در جهان پیچیده است. درحال حاضر بیشتر فازهای 19گانه پارس جنوبی به بهره برداری رسیده و تولیدات آنها در رگ های حیات اقتصاد کشور، خون گرم و انرژی زای خود را جاری کرده است. گاز متان استخراج شده در آن، گرمابخش خانه های سرد در زمستان و روشنی بخش نیروگاه های برق و مایه حیات پتروشیمی های با پایه متان از جمله پتروشیمی های آمونیاک اوره و متانول و زیرشاخه های آنهاست. گاز اتان، محصولات ارزشمندی مانند الماس های سفید پلی اتیلن، پلی پروپیلن و مشتقات مختلف اتیلن و پروپیلن را بر سفره اقتصاد ملی آورده و کشور را در شرایط سخت تحریم، از توطئه و بحران کمبود ارز تا حدی رهانیده است. اگر تحولات عسلویه در حوزه گاز و پتروشیمی نبود، امکان تحقق بخشی از اغراض شیطانی دشمنان علیه نظام ارزشمند ایران اسلامی وجود داشت. اما تولیدات ارزشمند میادین گازی در عسلویه همچنان رویش های ارزشمند و رو به توسعه خویش را نصیب ملت شریف ایران می کند و با بهره برداری از ظرفیت های بالای کشور در تولید گاز بوتان و پروپان در آینده نزدیک، شاهد رویش و باردهی واحدهای بزرگ پتروشیمی با خوراک بوتان و پروپان خواهیم بود. ناگفته پیداست تعیین قیمت منطقی و رقابتی خوراک های یادشده نسبت به رقبای منطقه ای و جهانی است که می تواند بستر چنین تحول بزرگی را فراهم کند. در روزهای اخیر بار دیگر بحثی در خصوص آزادسازی خوراک مایع پتروشیمی ها مطرح شده که این موضوع روی برخی از پتروشیمی ها اثرات منفی زیادی خواهد داشت که از آن جمله می توان به پتروشیمی های اراک و تبریز اشاره کرد. این اتفاق روی برخی از پتروشیمی ها مانند پتروشیمی جم که خوراک مایع و گاز مصرف کرده، اما بخشی از محصولات خود را به شرکت های دیگری می فروشند تاثیر منفی کمتری خواهد داشت که دلیل آن، بالاتربودن قیمت محصول نسبت به قیمت خوراک است. درحال حاضر تصمیم گیرندگان بزرگ اقتصاد انرژی ازجمله وزارت نفت و کمیسیون های تخصصی مجلس، نشست های مشترک با حضور صاحب نظران این حوزه برگزار می کنند و این امید وجود دارد که یک تصمیم جامع بلندمدت و فرمول منعطف و عالمانه ای برای قیمت خوراک پتروشیمی ها تصویب شود که نتیجه آن جذابیت برای سرمایه گذاری خارجی و رشد روزافزون صنعت مهم و بنیادی پتروشیمی در کشور باشد.با وجود نقدهای منتقدان، معدل عملکرد ایشان در حوزه بالادستی نفت و گاز و توسعه میادین مشترک بسیار ستودنی است. می دانیم اگر عسلویه و میادین مشترک توسعه نمی یافت، اکنون صنعت پتروشیمی در عسلویه وجود نداشت که روی نرخ خوراک آن بحث شود. با توجه به این مسئله، در کنار نقدها و انتقادهایی که مطرح می شود باید تقدیر از اقدامات ارزشمند و ماندگار وزیر نفت باسابقه کشورمان نیز فراموش نشود چراکه بجاآوردن رسم ادب و بیان حق، تقدیر از خدمت و فداکاری مدیران در راه کشور و مردم عزیزمان است که دین ما نیز درباره آن توصیه اکید دارد.
                