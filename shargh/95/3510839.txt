شنبه ۱۶ بهمن ۱۳۹۵
-----------------------------------------
سرمقاله
-----------------------------------------
احمدی نژاد، افیون جامعه
-----------------------------------------

                    دولت روحانی چندان نتوانسته است قدرت تخیلی را که بر سازنده دولت تدبیر و امید بود به کار گیرد. واقعیت ها چنان به دولت فشار می آورند که دیگر قادر نیست از طریق تخیل کنش سیاسی خلق کند. اصلاح طلبان نیز از این قاعده مستثنا نیستند. آنان نیز بیشتر درگیر واقعیت های عینی قدرت هستند و تولید نظریه هایی برای کسب قدرت یا ماندگاری در آن. دولت روحانی با تخیل سیاسی رنگ بنفش روی کار آمد، رنگی نیابتی از تخیل سیاسی نه چندان دور. سیاست با تخیل ساخته و روایت می شود. دولت ها، گروه های سیاسی، جنبش های انقلابی همه و همه اگر قادر به روایت خلاقانه ای از سیاست نباشند نمی توانند کنش سیاسی خلق کنند. اما جامعه در شرایطی بسیار واقعی به سر می برد. شرایط پیچیده ای از معضلات اجتماعی و اقتصادی که قدرت تخیل و روایت سازی را از دست دولت و همه گروه های سیاسی گرفته است. اینک نقشه کلی سیاست درون قدرت ایران این گونه است: «دولت روحانی، اصلاح طلبان و اصولگرایان». دولت روحانی دولتی است اعتدالی، نه گرم نه سرد، عقل گرا و استوار بر پایه عقل سرد. اگر نبود روایت های داستانی برساخته از سوی اصلاح طلبان که موجب خلق کنش های سیاسی شود، دولت یازدهم به این شورمندی دوره اول خود را پشت سر نمی گذاشت. اگر شرایط به همین منوال بماند و تغییر چشمگیری نکند، دولت روحانی چهار سال دیگر را نیز با پتانسیل به جامانده از کنش های سیاسی قبل پشت سر خواهد گذاشت.​خوش اقبالی دولت روحانی و اصلاح طلبان این است که در جامعه کنونی آلترناتیوی که راوی تخیل سیاسی باشد، وجود ندارد. از سوی دیگر در سابقه سیاسی جناح های رقیب دولت (اصولگرایان) چیزی به نام تخیل سیاسی معنا ندارد. آنها چنان دلبسته دستیابی و حفظ قدرت اند که بعید است بتوانند انگیزشی در مردم ایجاد کنند. از این منظر احمدی نژاد در میان اصولگرایان جایگاه منحصربه فردی داشت. او نه بهتر از دیگر اصولگرایان سیاست را می فهمید و نه توانایی و سابقه ای بیشتر از آنان داشت، بلکه فقط و فقط توانست سیاست را تخیل و روایت کند و خودش چنان از این تخیل سرشار شد که با خیالبافی همه را در این خیالبافی های هزارویک شبی شریک و هم داستان کرد. آدمی چون احمدی نژاد افیون توده هاست. اگر او نبود مرز بین تخیل سیاسی و خیالبافی در سیاست این گونه عیان نمی شد. اگر دولت اصلاحات داستانش بر مبنای قهرمان سازی سیاسی شکل گرفت، دولت احمدی نژاد داستانی فانتزی و گاه ماوراءالطبیعه بود. دولت روحانی نیز مستندی است از شرایط کنونی ما، داستانی که هرچه می گذرد عینی تر می شود و فاقد تخیل. اصلاح طلبان نیز در همین مسیر گام برمی دارند. آنان دو گروه اند: گروهی در پی تغییرهای اجتماعی اند و گروهی دیگر تکنیسین های قدرت اند. تکنیسین هایی در کار حفظ و تداوم قدرت. آنان به تغییرهای اجتماعی بدون واسطه حضور در قدرت باور ندارند، حتا اگر خودشان در قدرت نباشند. برعکس اصولگرایان که صرفا تکنیسین های دولت اند. تصویر اصولگرایان آچاربه دست که همواره به جان پیچ و مهره های دولت ها افتاده تا با دستکاری شان منفعت بیشتری عایدشان شود، چندان اغراق آمیز و دور از ذهن نیست. گروه اول اصلاح طلبان که در اندیشه تغییرهای اجتماعی اند راه دشواری پیش رو دارند. آنان بیش از تغییر در جامعه باید به تغییردادن روش های تغییر فکر کنند. «هنگامی که در هشتم آوریل 1989 خانه الیزای آرژانتینی، انقلابی حرفه ای را سیل برد، صدها خانواده به همراه او زمین های شهرداری را به زور تصرف کردند. پس از یک سال ونیم بیشترشان با امید بازگشت به زندگی عادی با سرخوردگی به خانه های خود بازگشتند. الیزا وقتی می بیند که همه دارند پراکنده می شوند، می گوید: انسان ها را نمی توان عوض کرد یا به آنها گفت جور دیگری غیر از آن چیزی که هستند باشند. اگر چیزی ارزش تغییر داشته باشد همانا مناسبات میان ماست.» تلاش برای تغییر مناسبات بیش از هر چیز به فهم این نکته نیاز دارد که دیگر همچون گذشته الگویی از پیش طراحی شده برای تغییر وجود ندارد. به قول «گلوکسمان»، فیلسوف فرانسوی، هر «ایسمی» فاشیسمی نهفته در دل خود دارد. این گفته همه ایدئولوژی ها را محکوم کرده و به سرخوردگی جنبش های اجتماعی می انجامد. با این تلقی که الگوها ورشکسته شده اند، چگونه می توان یک جامعه را به کنش سیاسی واداشت. از طرفی دیگر نباید به رغم نداشتن الگو به هر جان کندنی به مبارزه برای تغییر ادامه داد. تلاش برای دگرگونی به برکت فهم همین فقدان ممکن است. فقدانی که نباید با کنش های جعلی سیاسی آن را پر کرد. همان کاری که تکنیسین های قدرت برآن اند انجام دهند. در میان اصلاح طلبان تکنیسین قدرت رایج است که برخی از مردم در هر نظام سیاسی مایل اند «چیزها» جور دیگری باشند و آنان گمان می کنند که می دانند آن چیزها چگونه باید باشند یا درباره آن چیزها نظراتی دارند و در این میان اقلیتی دانا می کوشند با سازماندهی دولت، حزب و گروه های سیاسی چشم و گوش کسانی را که هنوز دانا نیستند باز کنند و مطالب را به آنان بفهمانند. اما این روزها کنشگران سیاسی و مردمی این گونه فکر نمی کنند. آنان نه کسب قدرت را هدف خود قرار داده اند و نه در پی پرش به راس قدرت اند. آنان می دانند الگوی از پیش تعیین شده وجود ندارد. هرچه هست قدرت تخیل و روایت آن است. تخیلی که مردم می سازند، مردمی که تخیل خود را باور دارند و برای آن روایت می سازند. روایت تخیل دولت ها را بر سر کار می آورد و دولت های سرکار را ناگزیر می کند به آموزه های عدالت طلبانه تن بدهند. زیرا دولت ها با تخیل مردمی روبه رو هستند که به معنای کلاسیک آن، نه سرکرده دارند و نه الگو، بلکه تخیل محض اند. از سوی دیگر این مردمان، مردمانی نیستند که از پایین فشار بیاورند تا در بالافرصتی برای چانه زنی فراهم کنند. آنان خود با قدرت تخیل و روایت زیرپوستی اش می خواهند شرایط را متحول کنند. مسئله اینجاست که آیا گروه اول اصلاح طلبان هنوز قدرت تخیل سیاسی دارند، تخیلی که مردم را وادارد تا داستان تازه را روایت کنند. اظهارات تکنیسین های دولتی درباره رقیبان دولت روحانی را باید جدی گرفت. اما جدی ترین تهدید، سیاست بدون تخیل است. سیاستی صلب و مستند که تن به هیچ روایت تازه ای نمی دهد.* برای نوشتن این مقاله از کتاب «مقاومت آفرینش است» نوشته میشن بن سابق و فلورانس اوبنا، ترجمه حمید نوحی، نشر چشمه استفاده شده است.
                