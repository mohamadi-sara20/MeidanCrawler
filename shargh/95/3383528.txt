یک‌شنبه ۶ تیر ۱۳۹۵
-----------------------------------------
سرمقاله
-----------------------------------------
حقوق انسان در آموزه های امام علی(ع)
-----------------------------------------

                    ای علی که جمله عقل و دیده ای/ شمه ای واگو از آنچه دیده ای/ تیغ حلمت جان ما را چاک کرد/ آب علمت خاک ما را پاک کرد/ باز گو دانم که این اسرار هوست/ ز آنکه بی شمشیر کشتن کار اوست (مولوی، دفتر اول).در جهان امروز توجه به حقوق آدمیان از مباحث مهم و کلیدی در عرصه های سیاسی و اجتماعی به شمار می رود.اعلامیه 30 ماده ای «حقوق بشر» از دستاوردهای این موضوع مهم در دوران جدید است. اصطلاح حقوق بشر «human rights» در میان فیلسوفان غرب سابقه کهن تاریخی ندارد و عالمان عصر روشنگری مانند کانت که منظومه فکری و فلسفه عملی خود را بر کرامت انسان گذاشته اند؛ مسئله حقوق انسان را چندان کلیدی تلقی نکرده اند یا چندان مرسوم نبوده است. با توجه به آموزه های اسلامی، به ویژه در تعالیم امام علی (ع) مسئله حقوق مردم از اهم مسائل به شمار آمده و هر انسانی منهای عقیده و آیین از حقوق طبیعی و الهی برخوردار است و باید این حقوق پاس داشته شود. حقوقی از قبیل: حق آزادی، حق حیات، حق ازدواج و حق انتخاب عقیده را کسی برای انسان وضع نکرده؛ بلکه اینها از حقوق خدادادی است و از ناحیه کسی سلب کردنی نیست. از دغدغه های امیرالمومنین (ع) در دوران حکومتش این بود که این حقوق ضایع نشود و حتی مخالفانش از حقوق طبیعی خود بهره مند شوند. امروز صاحبان حقوق بشر می گویند نخستین حق طبیعی انسان آزادی است و کسی نمی تواند این حق را از انسان سلب کند و کرامت انسان اقتضا می کند که بشر صاحب چنین حقی باشد. زیرا خداوند انسان را آزاد آفریده است.امام علی(ع) در خطبه ای فرمود:ایها الناس إن آدم لم یلد عبدا و لا امة و إن الناس کلهم  احرار (الکافی 869ج8 ص 69) مردم بدانید که انسان برده و کنیز آفریده نشده؛ بلکه تمام انسان ها آزاد آفریده شده اند. این جمله در روزگاری ایراد شد که در فلسفه های یونان از قول برخی فیلسوفان می گفتند که بردگان از نخست برده آفریده شده اند. در دولت شهر های یونان بردگان به لحاظ طبقاتی از بقیه ساکنان شهر کاملاجدا بودند. آنها نه تنها آزاد نبودند؛ بلکه در اندیشه سیاسی یونانیان به مثابه موجوداتی تلقی می شدند که ارزشی کمتر از انسان دارند. برخی آنها را هم تراز زن و عده ای مانند وحشیان فاقد عقل می پنداشتند. جامعه یونان اغلب چنین توصیف شده است که در آن بردگان کلیه کارهای یدی را انجام می دادند. افلاطون ارزشی برای تعیین جایگاه بردگان در جامعه قائل نبود؛ اما در تعالیم امام علی (ع) مسئله به گونه ای دیگر است. انسان به عنوان انسان دارای ارزش وکرامت ذاتی است و کسی حق ندارد این ارزش را زیر پا بگذارد یا انسان ها را با ارزش های ذاتی متفاوت ببیند. در تاریخ حاکمیت امام علی مواردی را می بینیم که حضرت با کسانی که می خواستند کرامت و آزادی خود را زیر پا گذارند، برخوردی پندآموز داشته است؛ از جمله هنگامی که حضرت در راه رفتن به شام به محلی به نام «انبار» رسید، دهقانان آن شهر پیشاپیش امام می دویدند. ایشان فرمود: ما هذا الذی صنعتموه، این چه کاری است که شما می کنید؟ فقالوا خلق منا نعظم به امراءنا: عادتی است که داریم و با این روش به حاکمان خود احترام می گذاریم. امام با این جملات مردم را از این کار منع کرد: و... ما ینتفع بهذا امراءکم و انکم لتشقون علی انفسکم و تشقون به فی آخرتکم: امیران شما با این کار سودی نبردند، شما با این کار در دنیای تان به رنج می افتید و در آخرت بدبخت می شوید و چه زیان بار است رنجی که کیفر در پی داشته باشد و چه سودمند است آسودگی همراه با ایمنی از عذاب خدا. (نهج البلاغه حکمت 37) یعنی اگر انسان کرامت و آزادگی خود را به پای قدرتی قربانی کند، هم رنج دنیا و هم عذاب آخرت در پی دارد. در موردی دیگر، هنگامی که امام (ع) از صفین به کوفه باز می گشت، به شبامیان که تیره ای از قبیله همدان بودند، برخورد کرد؛ یکی از بزرگان این قوم به نام حرب بن شرحبیل در رکاب حضرت دوید؛ در حالی که حضرت سواره بود و او پیاده. امام فرمود: ارجع فان مشی مثلک مع مثلی فتنة للوالی و مذلة للمئومن: بازگرد، پیاده رفتن کسی مانند تو در رکاب کسی مانند من موجب فریب والی و مذلت و خواری مومنان است. (حکمت 322) این سخنان زمانی گفته می شود که حضرت در اوج قدرت و حکومت قرار دارد و به تمام بشریت پیام می دهد که کرامت و آزادی خود را به پای هیچ قدرتی مخدوش و لکه دار نکند و به حاکمان تاریخ می آموزد که کرامت آدمی نباید در هیچ شرایطی به پای قدرت حاکمان آسیب ببیند و در جمله ای دیگر می فرماید: اکرم نفسک عن کل دنیة و ان ساقتک الی الرغایب..، خود را گران مایه تر از آن شمار که در زندگی به فرومایگی و حقارت تن در دهی؛ گرچه آن ذلت پذیری، تو را به خواسته های دلت برساند؛ چراکه تو هرگز نخواهی توانست در برابر آنچه در این راه از دست داده ای، بهایی به دست آوری و هرگز برده دیگری مباش که خدا تو را آزاد و آزادی خواه آفریده است. (نهج البلاغه نامه 31). ای کاش فقیهان و متکلمان اسلام روی این سخنان، کاوش های بیشتری می کردند و حقوق آدمیان را در این راستا احیا می کردند و براساس آموزه های امام علی (ع) کرامت آدمی را در برابر فلسفه های امروزی روشن می کردند. اما در نگاه امام علی (ع) به موضوع مساوات نیز توجه شده است. انسان ها در اصل آفرینش هیچ گونه تمایزی با یکدیگر ندارند. در عهدنامه خود به مالک می گوید «ولاتکونن علیهم سبعا ضاریا فانهم صنفان؛ اما اخ لک فی الدین او نظیر لک فی الخلق»: با مردم مانند درندگان برخورد مکن، افراد جامعه از دو صنف خارج نیستند؛ یا برادر دینی تو هستند و یا در خلقت مانند تو و با تو مساوی هستند. برابری آفرینش آدمیان ایجاب می کند که افراد بشر ذاتا دارای منزلتی برابر باشند و تفاوت آنان در آیین و نژاد و مذهب باعث تمایز آنان در حقوق اجتماعی نشود. امام درباره تساوی حقوق، در نامه ای به اسود بن قطبه، فرمانده سپاه حلوان، چنین یادآور می شود: «فلیکن امر الناس عندک فی الحق سواء»؛ (نامه 59) همه در برابر حق باید یکسان و برابر باشند و هیچ کس را بر دیگری امتیازی نیست. در جای دیگر خطاب به فرماندهانش می گوید: حق شما بر من این است که درباره «حق» تمامتان را به یک چشم بنگرم.» (نامه 50) و یا خطاب به مالک اشتر می فرماید: هرگز شرافت و شخصیت کسی وادارت نکند که کار کوچکش را بزرگ بشماری و گمنامی انسانی سبب شود که کار بزرگ او را کوچک پنداری؛ اما گویاتر از همه این فرمان است: و الزم الحق من لزمه من القریب و البعید: حق را درباره هر کسی که بایسته است، دور یا نزدیک، اجرا کن. مصونیت از تجسس در احوال شخصی آنان نیز از جمله حقوق پذیرفته شده امروز است. افشا نکردن اسرار و رازهای خصوصی مردم یکی از حقوقی است که هم برای افراد و هم برای حکومت ایجاد تکلیف می کند. اسلام تجسس را صریحا ممنوع کرده است. امیر مومنان در عهدنامه مالک اشتر به این حق مردم نیز تاکید فرموده است:ولیکن ابعد رعیتک منک و اشنوهم عندک اطلبهم لمعایب الناس، فان فی الناس عیوبا، الوالی احق من سترها، فلاتکشفن عما غاب عنک منها فانما علیک تطهیر ما ظهر لک و الله یحکم علی ما غاب عنک فاستر العورة ما استطعت: (نامه 5) دورترین و زننده ترین افراد در نزد تو باید کسانی باشند که بیشتر در جست وجوی عیوب مردم اند. در همه مردم کاستی هایی است که زمامدار شایسته ترین فرد در پوشاندن و مخفی کردن آن است. هرگز مباد که از عیبی که بر تو پنهان است، پرده برگیری که مسئولیت تو پاک سازی زشتی های نمایان است. خداوند درباره آنچه از چشم تو پنهان است، حکم می کند؛ پس تو، هرچه می توانی زشتی های افراد را پنهان دار (نامه 53). همان طور که امام علی شهید شمشیر جهالت خارجی مسلکان شد، پاره ای از مسلمانان امروز قربانی جهل دین دارانی می شوند که هیچ آشنایی ای با روح اسلام و فرهنگ قرآن ندارند و خشم را بر حلم حاکم کرده اند.تیغ حلمم گردن خشمم زده است/ خشم حق بر من چو رحمت آمده استغرق نورم؛ گرچه سقفم شد خراب/ روضه گشتم؛ گرچه هستم بوتراب (مولوی، دفتر اول).
                