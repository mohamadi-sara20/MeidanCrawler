پنج‌شنبه ۵ اسفند ۱۳۹۵
-----------------------------------------
یادداشت
-----------------------------------------
شهرداران زن و سهمی 20 درصدی
-----------------------------------------

                    شهرداری سازمانی غیردولتی، عمومی و غیرانتفاعی است که به موجب قانون تشکیل شده تا عهده دار مدیریت امور محلی، اداره امور شهری، تامین نیازمندی های مشترک شهروندان و وضع و اجرای نظامات شهری شود. به بیانی دیگر، مسئولیت اداره امور محلی و توزیع خدمات میان سکنه شهری به این نهاد واگذار شده است و به عنوان عنصری پیشگام در مدیریت تغییرات و نیازها قلمداد می شود.شاکله اصلی مباحث در حوزه شهری، حوزه های اجتماعی، فرهنگی، توسعه ای و برنامه ریزی است که به دنبال بهبود فضای زندگی شهری بوده و شهرداری ها به عنوان سازمان های کلان در عرصه محلی، بخش اعظم موضوعات فوق را پوشش می دهند و این سازمان یا نهاد می تواند به بستری برای بلوغ و توانمندی شهرنشینان تبدیل شود. لازمه تحقق و حرکت در مسیر شهری پایدار، مشارکت دادن همه شهروندان در عرصه های موثر ازجمله تصمیم گیری در حوزه های برنامه ریزی شهری و مدیریت شهری است. با بررسی اجمالی آمارهای رسمی نهادهایی مانند وزارت کشور، سهم ناچیز بانوان در اداره امور شهرها به وضوح روشن است و شاید تعداد بانوان شهردار در کل ایران به 20 نفر هم نرسد. مسئله اصلی آن است که چطور می شود زنان به عنوان بیشترین بهره برداران از خدمات شهری، در برنامه ریزی ها، سیاست گذاری ها و تصمیم گیری های شهری نقشی نداشته باشند! ترسیم نقش منفعلانه برای زنان در راه رسیدن به توسعه پایدار شهری، پیامدهای منفی برای جامعه زنان دارد و مانعی در راستای تحقق آن محسوب می شود. رشد شهر، شهرنشینی و گسترش مسائل زندگی شهری، نگاه جامع و حضور فعالانه و تاثیرگذار زنان را طلب می کند تا در جایگاه مدیریت امور شهری به تزریق روح نشاط در زندگی شهری کمک کنند و این مشارکت می تواند گامی موثر برای هویت بخشی به فضاهای شهری باشد.تجارب برنامه ریزی های موفق جهانی در حوزه شهری حکایت از آن دارد که برای برون رفت از ناکارآمدی برنامه ریزی شهری مردسالارانه و سیاست گذاری های بالابه پایین اتخاذشده از سوی مردان، نیاز به مشارکت موثر زنان به عنوان قشری که نیمی از جامعه را شامل می شود، احساس شده و از مفهوم مشارکت شهروندی، حضور موثر و داشتن حق تصمیم گیری در عرصه های برنامه ریزی و مدیریت شهری استنباط می شود. در حقیقت مشارکت زنان به مفهوم به رسمیت شناختن آنان به عنوان یک نیروی بالفعل و نه بالقوه و مداخله آنان در حوزه های مختلف تصمیم گیری در ابعاد مختلف یک شهر است. در سال های پس از پیروزی انقلاب اسلامی، سطح کیفی مشارکت زنان ارتقا پیدا کرد و مشارکت آنان به همراه خودباوری درونی، تبدیل به مطالبه اجتماعی شد؛ اما همان گونه که پیش تر اشاره شد، باوجود آنکه زنان در شهرهای مختلف کشور از لحاظ علمی و سطح دانش آموختگی، از ظرفیت های غنی برخوردارند، سهمی بسیار اندک در مناصب مدیریت شهری ازجمله شهرداری های کشور دارند. همچنین در سایر مناصب مدیریتی ازجمله معاونت ها، شهرداری های مناطق، ناحیه و همچنین در عرصه مدیریت ارشد شهری، کمتر زنی دیده می شود. اولین تجربه حضور بانوان شهردار در مناطق پایتخت، به سال 1375 برمی گردد که با حکم شهردار وقت منصوب شد و درحال حاضر نیز مسئولیت شهرداری یکی از مناطق 22گانه تهران به این قشر تعلق گرفته است. متاسفانه حضور نامتناسب زنان در پست های مدیریتی و فقدان نگرش و رویکرد زنانه در تصمیم گیری های کلان، سبب نقصان در جهت گیری اصلی شده و در بیشتر موارد به جای مشکل گشایی، سبب مشکل سازی برای زنان شده است که پیامد این روند آن است که شهرها، نقش ونگارهای مردانه به خود گرفته و نگاه ها و ظرافت های زنان را در خود جای نداده اند.حضور در سطوح عالی مدیریت شهری به منظور اتخاذ رویکرد، مهم ترین معیار مشارکت سیاسی زنان در سطح نخبگان به حساب می آید و نیز این حضور موثر، به عنوان نیمی از جمعیت فعال در همه سطوح، یک نیاز و حق اجتماعی است. برجسته سازی نقش های جنسیتی، محدودیت های فرهنگی و روحیه مردسالارانه موجب بروز محدودیت برای زنان و تداوم این روند، سبب به حاشیه راندن این قشر و سرخوردگی آنان می شود و تبعات این نگاه تک بعدی، زمینه ساز نقش حاشیه ای برای زنان و بهره نگرفتن از تخصص و توان نیمی از نیروی جامعه می شود که این امر مانع اصلی تحقق توسعه پایدار است. دیگر پیامد این حضورنداشتن، آن است که موجب کاهش سرمایه اجتماعی می شود.به منظور مشارکت فعال زنان، ابتدا باید بستر مناسب ایمنی و امنیتی فراهم شود؛ اما متاسفانه فضاهای عمومی شهرها براساس تقسیم کار سنتی میان زنان و مردان طراحی شده است و تغییر رویکردهای کلان برنامه ریزی شهری ضرورت دارد و به منظور حضور فعالانه زنان در پست های اثرگذار در سطح محلی ازجمله شهرداری و شوراهای اسلامی شهر تهران، باید درصدی از این پست ها را به زنان اختصاص داد که این امر می تواند موجب تسهیل حضور زنان در این عرصه ها شود. لازم به ذکر است بحث حضور زنان در عرصه های موثر ازجمله شهرداری های کشور، دفاع صرف از توانمندی و قابلیت های جامعه زنان نیست؛ بلکه دفاع و پشتیبانی از مشارکت تکثرگرایانه و شایسته سالارانه به عنوان رویکردی دموکراتیک برای دستیابی به هدفی جمعی است.
                