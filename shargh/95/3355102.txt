دو‌شنبه ۲۰ اردیبهشت ۱۳۹۵
-----------------------------------------
یادداشت
-----------------------------------------
وزارت اطلاعات علیه تخریب محیط زیست
-----------------------------------------

                    بحران تخریب و تغییر کاربری زمین های کشاورزی کشور در 50 سال گذشته در حدود یک میلیون هکتار برآورد شده است. این آمار بدون تردید نسل ما را دربرابر آیندگان شرمسار خواهد کرد. آنها با شگفتی از پدران و مادرانی یاد خواهند کرد که آنانی را که از درون کشور تیشه بر بنیان حیات پایدار این سرزمین زدند نه تنها از یاد برده که خود نیز چه بسا همپایشان رکاب زدند. آنچه برعمق آسیب ها می افزاید آن است که بدانیم این سطح اراضی که از چرخه تولید خارج شده اتفاقا از بهترین منابع تولید کشاورزی (ازجمله اراضی تغییر کاربری یافته در خطه شمال کشور) به شمار آمده است. اگر در یک بهره وری علمی درآمد خالص از هر هکتار از سطح تخریب شده مورد اشاره را فقط پنج هزار دلار برآورد کنیم سالانه تنها پنج میلیارد دلار از درآمد ملی کشور را برای همیشه از دست داده ایم (اگر فرض کنیم روند تخریب از این به بعد متوقف خواهد شد). البته که برآوردهای کمی و کیفی دیگر از قبیل افزایش نرخ بی کاری، کاهش تولید و درآمد ناخالص ملی و نیز اعتمادبه نفس ملی در مناسبات بین المللی و... از دیگر ارزیابی های این خسران ملی است. پایگاه اطلاع رسانی سازمان حفاظت محیط زیست گزارشی از اقدامات وزارت اطلاعات درزمینه مبارزه با زمین خواری در حوزه محیط زیست را منتشر کرد. ورود وزارت اطلاعات به حوزه مبارزه با زمین خواری و مقابله با این پدیده شوم که در راستای ابلاغ سیاست های کلی محیط زیست از سوی بالاترین ارکان نظام، در دستور کار این وزارتخانه قرار گرفته، نقطه عطفی در حفاظت از محیط زیست است. این رویداد مبارک و تداوم آن می تواند در صورت اجرای درست، تجاوز به ثروت ملی را به حداقل برساند. ورود دیرهنگام اما اجتناب ناپذیر این دستگاه امنیتی به این حوزه می تواند به کاهش نگرانی آگاهان حوزه تولید کشاورزی و محیط زیست منجر شود و بیش از هر چیز برای مدیریت اجرائی بخش کشاورزی، امیدوارکننده باشد. مدیریتی که ازیک سو مورد مطالبه برای دستیابی به امنیت غذایی و از سویی دیگر در انتظار جمعیت بیشتر آینده و البته نظاره گری نگران در ازدست رفتن منابع تولید، در بین دو لبه قیچی قرار دارد. این اقدام از سوی دستگاهی که بیش از همیشه قرار است به آسیب شناسی امنیت ملی و از پنجره منابع در حال زوال تولید بپردازد را باید بسیار قدر شناخت. ازجمله مواردی که این وزارت و در این جهت می تواند مورد توجه بیشتر قرار دهد حراست از زمین هایی است که قابلیت تولید کشاورزی بیشتر و نه الزاما ارزش تجاری بالاتر (به خصوص در شمال کشور) را دارد. به خاطر داشته باشیم که متاسفانه هنوز بهترین اراضی کشاورزی از نظر ارزش گذاری قابل رقابت با زمین های تجاری نیستند. گرچه در دو، سه دهه آینده این اراضی کشاورزی و منابع تولید هستند که بیشترین نقش را در امنیت پایدار ایفا می کنند.ازجمله کاستی های این حوزه به خصوص در حومه شهرها، اختیارات و وظایف شهرداری ها در تمامی نقاط کشور است. از آنجا که یکی از منابع درآمدی شهرداری ها جریمه های ناشی از خلاف در ساخت وسازهاست سالیان متمادی است که چرخه ای بین ساخت وسازهای بی جواز و شهرداری ها شکل گرفته است. بازنگری در این روابط نهادینه شده زیان بار و تعیین سرنوشت این منابع حیاتی در بالاترین ارکان اجرائی و قضائی کشور از حداقل انتظارات حضور فعال وزارت اطلاعات برای بازدارندگی این چرخه تخریب است. منابع حیاتی که از این پس بر تارک ثبات امنیت ملی کشور بیش از پیش نقش می آفرینند و مدیریت های امنیتی را متقاعد خواهند کرد که برای حراست از این مرزوبوم، تنها تحرکات آن سوی مرزها را نباید دید؛ چراکه سوداگران داخلی، خطراتی درخور تامل برای کشاورزی و محیط زیست ایران پدید آورده اند.
                