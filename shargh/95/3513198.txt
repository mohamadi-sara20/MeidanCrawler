چهار‌شنبه ۲۰ بهمن ۱۳۹۵
-----------------------------------------
سرمقاله
-----------------------------------------
طاعت از دست نیاید
-----------------------------------------

                    گاهی در توضیح مسائل سیاسی، نیازی به تحلیل های پیچیده به شیوه علمی نیست. می توان از الگوهای مرسوم توضیح عرفی استفاده کرد؛ یعنی گاهی شیوه عمل برخی سیاست مداران (یا سیاست نداران) چنان است که تحلیل علمی ممکن است مصداق «ای کمان و تیرها برساخته/ صید نزدیک و تو دور انداخته» باشد. حداقلی از منش و قاعده مندی لازم است تا رفتارهای یک صاحب منصب سیاسی بتواند موضوع یک بررسی علمی باشد. بسا ضرب المثل های عامیانه که ما را به خنده می اندازد و ظاهرا بیشتر برای مزاح و مسخرگی به کار می آید، اما چنین نیست و اگر نیک بنگریم، درمی یابیم واقعیت گاه از آن قول عامیانه، مسخره تر و مضحک تر است. ضرب المثلی هست که می گوید «طاعت از دست نیاید گنهی باید کرد»؛ بعید است هنگامی که چنین جمله ای را می شنویم آن را جدی بگیریم، زیرا بیشتر به طرح موضوعی شوخی مانند و خنده دار برای تفنن و ایجاد تعجب شبیه است؛ اما، مع الاسف، چنین نیست. در اغلب نظام های سیاسی (لااقل در نظام های لیبرال) انجام کاری و به کاربستن سیاست و طرح و برنامه ای که اوضاع را یک مرتبه و به صورتی جدی و پایدار به سمت بهبود و تغییر مثبت متحول کند، نادر است، نه اینکه کسی نیت انجام آن را نداشته باشد، بلکه به سادگی به این دلیل (اغلب موجه) که اگر می شد، دلیلی نداشت قبلی ها انجام نداده باشند.برای همین هم، سیاست مداران در دنیای معاصر، حتی اگر برای غلبه بر رقیب در تبلیغات انتخاباتی خود وعده های بزرگ داده باشند، پس از پیروزی، کمابیش شیوه های مرسوم حل یا مدیریت مشکلات را در پیش می گیرند. اما گاهی هم می شود که اوتوریته ای، وعده های غریب خود را جدی می گیرد یا به سادگی برای راضی کردن حامیان خود تصمیم می گیرد دست به اقداماتی بزند؛ تا نشان دهد وعده و وعیدهای عجیبش همه هم از سر یاوه بافی و به کمر «بستن» اسلحه «خالی» نبوده است و واقعا قصد دارد کاری انجام دهد؛ خیلی مهم نیست چه کاری و با چه نتیجه ای. مشکلات مهم و شایع دنیای ما، مانند ضعف نسبی امکانات، انواع توزیع های کژکارکرد، کمبود شغل، ناامنی و... به راحتی تن به راه حل هایی با نتایج مثبت فوری و فراوان نمی دهد. اغلب (لااقل در قالب دموکراسی های پایدار)، راهی جز «ادامه و اصلاح» سیاست های مرسوم و امید به ترمیم ها و تعمیرهای حداقلی نیست. باوجود این، گاهی، به ویژه در میان نودولتانی که آموزش و تجربه سیاسی نداشته اند یا مایل اند متفاوت جلوه کنند، کردارهای شالوده شکنانه و شوالیه مآبانه بروز می کند. باری، با سنت شکنی های بی دروپیکر کاری درست نمی شود، اما خراب کاری می شود و چون گاه در نگاه عوام، هر کاری بهتر از هیچ کاری است و تخریب اوضاع دیگران، وقتی قرار نیست اوضاع خودشان بهتر شود، اقلی از تشفی را دارد، زمینه برای رفتارهایی فراهم می شود که دیروز در اینجا و امروز در آنجا شاهد بوده ایم. (هرچند من از مقایسه و برابرنهاد آسان اینجا و آنجا عموما پرهیز داشته ام و بهترین دلیل هم همین نقض شدن فرمان قدرتمندترین صاحب منصب جهان با حکم یک قاضی است، ولی گویا، با وجود تفاوت های بسیار، مقادیری تشابه درباره برخی سیاست مداران معرکه گیر اینجا و آنجا قطعی است). آیا نوع کارهایی که در آن دولت خاص و این روایت غریب غربی آن دیدیم و می بینیم مصداق تام ضرب المثل پیش گفته نیست؟ البته هست و علتش هم، لااقل یک قسم، بناکردن رفتار اصالتا عقلانی بر غریزه و سواری گرفتن از موج خوشامدهای عوام است. ظهور چهره های سیاسی آفت ناک و خسارت خیز اغلب مولود ترکیب نارضایتی های ورز داده شده عوام از موقعیت و امکانات خود و ماجراجویی و مخاطرات برخی خواص (اعم از سیاست مردان و روشنفکران) در پیش نهادن و کاربست ساده انگارانه شیوه های نامعمول و ناکارآمد و بلکه کژکارکرد (همان «گناه» در ضرب المثل) بوده است: در دل دوست (عوام و عوام رای دهندگان) به هر حیله رهی باید کرد!
                