پنج‌شنبه ۱۹ اسفند ۱۳۹۵
-----------------------------------------
سرمقاله
-----------------------------------------
ارتباط ایرانی با اعراب
-----------------------------------------

                    ارتباط موثر ایران با کشورهای مختلف جهان، در سه سال ونیم گذشته به شکل جدی تری در دستور کار دولت یازدهم و وزارت خارجه قرار داشته است. تردیدی نیست که روابط حسنه با تکیه بر منافع مشترک با کشورهای دنیا به ویژه همسایگان ما در خلیج فارس دارای ارزش بالایی است و نتایج مثبت اقتصادی، فرهنگی و سیاسی به دنبال دارد. سفر جناب دکتر ظریف به کشور قطر به عنوان یکی از کشورهای تاثیرگذار عربی نیز در همین راستا، دارای اهمیت است. قطر درزمینه اقتصادی دارای ظرفیت های مشخصی است.میادین مشترک نفتی ایران با این کشور، لزوم رایزنی های مداوم میان دو کشور را افزایش داده است. در موضوع سوریه نیز رایزنی هایی از قبل وجود داشته و احتمالایکی از محورهای گفت وگوی وزیر امور خارجه با امیر قطر بوده است. درباره کشورهای عربی نمی توان در شرایط فعلی، نسخه واحدی تجویز کرد. در مصر، ژنرال هایی که قدرت را در دست دارند، باقی مانده حکومت دوران مبارک هستند؛ البته در زمان حضور کوتاه مدت اخوان المسلمین در قدرت بعد از انقلاب مصر نیز، اتفاق خاصی در حوزه روابط رخ نداد.نبود رابطه در حد سفیر در بیش از سه دهه گذشته، موضوعی نیست که بتوان یک شبه آن را حل کرد. کویت، قطر و عمان به تازگی میزبان رئیس جمهور جناب آقای دکتر روحانی یا وزیر امور خارجه بوده اند و تقویت رایزنی ها و روابط با آنان و تداوم رفت و آمدها، حتما می تواند مشکلات موجود در سطح منطقه را کاهش داده و توطئه ها را خنثی کند.آنانی که در داخل کشور، بی توجه به این ظرفیت ها و غافل از برنامه صهیونیست ها برای ایجاد یک جبهه عربی علیه ایران، سفرهای مقامات ایران به کشورهای عربی را بی دلیل ارزیابی می کنند، احتمالاشناختی از فضای منطقه و جهان نداشته و صرفا مواضع رادیکال و بی ضابطه ای اتخاذ می کنند.رژیم جعلی اسرائیل با افزایش درخور توجه سطح روابط تجاری و سیاسی با اعراب، به دنبال دامن زدن به «ایران هراسی» است؛ البته هم آنها و هم غربی ها می دانند کشورهای حوزه خلیج فارس توان جنگ نظامی علیه ایران را ندارند اما هم بازارهای خوب اسلحه به شمار می روند و هم می توانند برای ناامن سازی خاورمیانه، عراق، سوریه و یمن را به دامن جنگ های درونی و بیرونی سوق دهند.به نظر می رسد بهبود سطح روابط با کشورهای عربی، در نهایت سعودی ها را نیز به این جمع بندی خواهد رساند که برای منافع خودشان هم شده، منطقه ای امن، آرام با تعاملات معمول اقتصادی و سیاسی با ایران امری ضروری است.اگر تعداد کشورهایی که به صورت دوجانبه با ایران توافق دارند افزایش یابد اخلال و نکوهش عربستان تاثیری نخواهد داشت. کشورهای عربی منطقه هم خواهی نخواهی در سیاست کلی عربستان می توانند نقش ایفا کنند.سعودی ها در برخی موارد می توانند اعمال نفوذ کنند اما در همه جا امکان آن را ندارند. امروز در جنگ یمن هم وضعیت عربستان به مراتب بدتر از دو سال قبل است و حتی دست نیاز به سوی کشورهایی مانند مالزی و اندونزی دراز کرده است. اگر برخی اخلال گری های داخلی علیه اقدامات دولت محترم در سیاست خارجی و منطقه ای صورت نگیرد و از جایی ضربه ای زده نشود، می توان به تدریج، سعودی ها را وادار به گفت وگو بر سر مسائل منطقه و جهان اسلام کرد. در سیاست خارجی جمهوری اسلامی، جز رژیم هایی که دشمن محض ما هستند و حاضر به گفت وگو از موضع برابر نیستند یا ازسوی ایران به رسمیت شناخته نمی شوند، با سایر کشورها می توان به گفت وگو نشست. ایران هیچ گاه شروع کننده جنگ نیست و تعامل از موضع عزت می تواند نقش و سهم بسزایی در کاهش تنش ها و البته حل مسائل در مذاکرات رودررو به جای تنش های لفظی و تریبونی داشته باشد. اگرچه وضعیت سوریه و عراق نسبت به گذشته، تفاوت بسیاری کرده و نیروهای حامی مقاومت، دست بالارا دارند اما همچنان به زمان نیاز است تا کشورهایی مانند عربستان، خود را با تحولات جدید وفق دهند. رسیدن به این مرحله تکاملی درباره منطقه و تلاش برای ایجاد تفاهم و رفع سوء تفاهم ها، هنوز نیازمند زمان است. در عربستان، چهره های منطق محور حاکم نیستند؛ کم تجربه هایی هستند که فکر می کنند با سلاح های خریداری شده و تجهیز تروریست های تکفیری می توانند در منطقه به مانور خود ادامه دهند. ازسوی دیگر فردی در جایگاه وزیر خارجه نشسته که اگرچه منویات آل سعود را تکرار می کند اما تنش آفرینی کلامی و ایراد اتهام به ایران، به نظر یک ماموریت برای او -شاید از طرف برخی کشورهای غربی یا اسرائیل- باشد. سناریوپردازی دروغ ترور وی در زمان سفارت در ایالات متحده، هنوز از خاطرمان نرفته است درحالی که اساسا ایران به دنبال چنین اقداماتی نیست و افراد کوچک در سیاست خارجی را نادیده می گیرد. نگارنده، وزیر خارجه قبلی عربستان، سعود الفصیل را ملاقات کرده بودم و هر چه بود، عقلانیتی در عملکرد خود داشت؛ بنابراین تا زمان درک درست سعودی ها و مصر از لزوم تعامل بر پایه احترام متقابل با ایران، ارتباط با سایر کشورهای عربی حتما می تواند در راستای منافع ایران و جهان اسلام باشد.
                