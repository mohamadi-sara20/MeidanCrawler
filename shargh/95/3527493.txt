دو‌شنبه ۱۶ اسفند ۱۳۹۵
-----------------------------------------
type_unknown
-----------------------------------------
گزارش موسوی لاری از دیدار با روحانی
-----------------------------------------

                    شرق: جلسه شورای عالی سیاست گذاری اصلاح طلبان با حضور اکثریت اعضا برگزار شد. در ابتدای این جلسه حجت الاسلام والمسلمین موسوی لاری، نایب رئیس شورا، گزارشی از نشست هیئت رئیسه با آقای دکتر روحانی ارائه کرد.نایب رئیس شورای عالی سیاست گذاری اصلاح طلبان در ارتباط با این دیدار گفت: در این نشست دغدغه های خود را با عنوان حامیان اصلی دولت با توجه به کمبودها و نقایص موجود در عملکرد اجزای بدنه دولت و مدیران سایر دستگاه ها و ضرورت تعامل کلیه حامیان دولت جهت برگزاری انتخابات سالم و موثر اعلام کردیم. وی تصریح کرد در این دیدار همچنین ضرورت رویکرد آقای روحانی به شورای عالی به عنوان مرجع اصلی تصمیم گیر اصلاح طلبان در روند انتخابات را تشریح کردیم و ایشان نیز ضرورت تعامل همه احزاب و اشخاص حامی دولت با این شورا را در برگزاری انتخابات گوشزد کردند. پس از گزارش دیدار هیئت رئیسه شورای عالی با دکتر روحانی، کلیه اعضای شورا درباره ضرورت رعایت اصول اصلاح طلبی در روند فعالیت های دولت که سبد رای آن از این گفتمان تامین می شود، نظرات خود را ارائه کردند و مقرر شد پس از بررسی و برقراری تعامل های مکرر توجه به ضروریات مورد تاکید اعضا به اطلاع آقای دکتر روحانی برسد و در جلسات بعدی شورا، درباره کاندیدای ریاست جمهوری تصمیم گیری شود. در ادامه جلسه، شورای عالی سیاست گذاری اصلاح طلبان دبیران کارگروه تدوین برنامه ها و سیاست ها گزارش برنامه های مدون درخصوص شوراها و مدیریت شهری را ارائه کردند. با توجه به اینکه کلیات برنامه ها برای کلیه اعضا ارسال شده بود، کلیات برنامه ها مصوب شد.
                