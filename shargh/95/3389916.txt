یک‌شنبه ۲۰ تیر ۱۳۹۵
-----------------------------------------
type_unknown
-----------------------------------------
هشدار نمایندگان به دولت
-----------------------------------------

                    شرق: نمایندگان مجلس، از لزوم پرداخت مالیات توسط آستان قدس و ستاد اجرائی فرمان امام و همچنین بنگاه های اقتصادی وابسته به نیروهای مسلح می گویند. روز گذشته محمود صادقی، نماینده مردم تهران و از اعضای فراکسیون امید مجلس دهم، در گفت وگو با ایلنا روی این موضوع تاکید کرد و گفت: «بنابر ماده 78 قانون الحاق برخی مواد به قانون تنظیم بخشی از مقررات مالی دولت، به منظور برقراری عدالت آموزشی و اجرای اصل 30 قانون اساسی و تجهیز کلیه آموزشگاه های آموزش وپرورش با اولویت مناطق محروم و روستا ها، آستان قدس رضوی و آن دسته از موسسه ها و بنگاه های اقتصادی زیرمجموعه نیروهای مسلح و ستاد اجرائی فرمان امام(ره) و سایر دستگاه های اجرائی که تا زمان تصویب این قانون مالیات پرداخت نکرده اند، به استثنای مواردی که اذن ولی فقیه وجود دارد، موظف به پرداخت مالیات مستقیم و مالیات بر ارزش افزوده هستند». سازمان امور مالیاتی پاسخ گو باشدصادقی که عضو کمیسیون آموزش و تحقیقات مجلس است، با اشاره به تنگناهای مالی وزارت آموزش وپرورش و فشاری که از سوی معلمان به این وزارتخانه وارد می کنند، اضافه کرد: «منابع حاصله از دریافت این مالیات ها، باید صرفا جهت توسعه عدالت آموزشی در اختیار وزارت آموزش وپرورش قرار گیرد تا براساس آیین نامه ای که به این منظور تهیه و به تصویب هیات وزیران می رسد، هزینه شود». او همچنین در پاسخ به سوالی درباره علت اجرانشدن ماده 78 قانون الحاق برخی مواد به قانون تنظیم بخشی از مقررات مالی دولت، تصریح کرد: «در این مورد، وزارت امور اقتصادی و دارایی و به ویژه سازمان امور مالیاتی باید پاسخ گو باشند. باید ببینیم با توجه به اینکه مهلت اظهارنامه های مالیاتی آخر تیرماه تعیین شده است، آیا دستگاه های مذکور در قانون به تکلیف خود عمل کرده اند یا مانند سال گذشته از اجرای تکلیف قانونی خود استنکاف ورزیده اند». چرا دولت منفعل است؟این نماینده مردم تهران در مجلس با بیان اینکه در هفته آینده این موضوع را در کمیسیون پیگیری خواهد کرد، یادآور شد: «اولاباید مشخص شود آیا سازمان امور مالیاتی آیین نامه مورد اشاره در قانون را تصویب کرده یا خیر و ثانیا در صورت تصویب آیین نامه، چرا این قانون در سال 94 به اجرا درنیامده است». عضو هیات رئیسه فراکسیون امید مجلس همچنین با انتقاد از برخورد منفعلانه دولت در این رابطه، گفت: «دولت باید توضیح دهد که چه مانع یا مشکلی در راه اجرای این قانون وجود دارد. انتظار مجلس این است که دولت با اقتدار و جسارت در راستای دریافت مالیات از آستان قدس رضوی و دیگر دستگاه های یادشده در قانون اقدام کند که متاسفانه تاکنون این انتظار برآورده نشده است». او همچنین تصریح کرد: «از آقای رئیسی، تولیت جدید آستان قدس رضوی نیز انتظار می رود این تکلیف قانونی را که قطعا مورد رضایت حضرت ثامن الحجج امام رضا(ع) خواهد بود، مورد اهتمام قرار دهند». دولت فقط نظاره گر نباشددر همین پیوند علیرضا رحیمی، دیگر عضو فراکسیون امید و از اعضای کمیسیون امنیت ملی و سیاست خارجی مجلس، به «شرق» گفت: «آنچه مهم است این است که دولت فضای رقابتی سالم را در حوزه اقتصاد برای مردم و بخش خصوصی و همه فعالان اقتصادی تامین کند، به گونه ای که هرگونه تبعیض در هر سطح و به هرشکل برچیده شود. براساس نص بند 9 اصل سوم قانون اساسی، رفع تبعیض ناروا تکلیف روشن و قطعی دولت است و این مهم یکی از الزامات و مقدمات اقتصاد مقاومتی نیز به شمار می آید». رحیمی با تاکید بر اینکه حضور انحصارگرایانه بخش های عمومی غیردولتی در اقتصاد و تجارت که بلاقید برای خود وظایف توسعه ای تعریف می کنند با اصول اولیه رقابت در تعارض است، افزود: «این مشکل در شرایطی نابرابر که دولت نیز معافیت مالیاتی این بنگاه های کلان را بدون هیچ گونه اقدامی فقط نظاره می کند، تشدید می شود و ازاین رو لازم است تا هرچه سریع تر، نسبت به اصلاح این روند، اقدام عملی صورت گیرد». وقتی نهاد نظامی وارد کار اقتصادی می شود باید مالیات بدهدالیاس حضرتی از اعضای باسابقه کمیسیون اقتصادی مجلس، نیز در این باره به «شرق» گفت: «در دنیا رسم بر این است که گردش اقتصادی شفاف باشد. این شفافیت درخصوص مالیات خیلی پررنگ تر اعمال می شود. یعنی همه باید مالیات بدهند به جز مواردی که استراتژی نظام این است که برخی از انواع فعالیت ها مثل فعالیت های فرهنگی معاف از مالیات باشند». حضرتی با بیان اینکه نهادهایی مثل آستان قدس، ستاد اجرائی فرمان امام، بنیاد شهید، بنیاد مستضعفان و حتی ارتش و سپاه و ناجا و سایر نهادهای این چنینی که فعالیت اقتصادی دارند، همه باید مالیات بدهند، تصریح کرد: «نهادهای نظامی در حوزه کار نظامی خودشان مالیاتی نمی پردازند و نباید هم بپردازند، اما وقتی وارد فعالیت اقتصادی می شوند باید برای این فعالیت های خود مالیات بپردازند. در مقابل هم همه این نهادها در بودجه های سالانه کمک می گیرند و باید، هم این کمک های بودجه ای، هم فعالیت های اقتصادی و هم مالیات پرداختی آنها شفاف باشد». ستاد اجرائی می گوید مالیاتش را پرداخت کردهاین عضو فراکسیون امید مجلس با بیان اینکه جنبه درآمدی مالیات برای دولت ها، اولویت دوم است، تاکید کرد: «آنچه از جنبه درآمدی مهم تر است، جنبه شفاف سازی و جهت دهی به نوع فعالیت های اقتصادی است. اینکه دولت ها اعلام می کنند فلان فعالیت اقتصادی این قدر مالیات دارد و فعالیت دیگر مالیات دیگری دارد، به نوع فعالیت های اقتصادی یک کشور جهت می دهد و عوارض گمرکی و سایر عوارض هایی که دولت می گیرد هم در همین راستا هستند. بعد از ایجاد شفافیت و تعیین مسیر اقتصاد، ایجاد درآمد برای دولت، هدف بعدی است. اگر نهادهای نظامی و نهادهایی مانند بنیاد شهید و بنیاد مستضعفان نیاز به کمک داشته باشند، این باید از راه ردیف های بودجه تامین شود، نه اینکه در پوشش کمک به این نهادها، از آنها مالیات اخذ نشود و شفافیت و توان جهت دهی به اقتصاد و همچنین توان رقابت در اقتصاد از بین برود». حضرتی همچنین با اشاره به اینکه برخی از این نهادها می گویند ما قبل از این قانون هم مالیات خود را پرداخت می کردیم، تصریح کرد: «مثلاستاد اجرائی فرمان امام مدعی است که قبل از تصویب این قانون مالیات را پرداخت می کرده و آمار آن وجود دارد. اما چه مالیات می داده اند و چه نمی داده اند، الان با وجود قانون صریح، همه این نهادها بدون استثنا باید مالیات بدهند و امسال باید ببینیم نتیجه اجرای این قانون در عمل چه خواهد بود». بخش سنگین اقتصاد در اختیار این نهادهاستحضرتی درباره سهم این نهادها از اقتصاد ایران نیز گفت: «اینها بخش سنگین اقتصاد کشور را در اختیار دارند. ستاد اجرائی فرمان امام و آستان قدس نهادهای قدری هستند. بنیادها و موسساتی که وابسته به ناجا و ارتش و سپاه و ارگان های دیگر هستند و شرکت های سرمایه گذاری که توسط برخی از بانک ها ایجاد شده و فعالیت هایی که در حاشیه برخی از وزارتخانه ها انجام می شود متاسفانه اقتصاد ما را دچار نوعی به هم ریختگی کرده است». این عضو کمیسیون اقتصادی مجلس همچنین به موضوع دیگری نیز اشاره کرد و گفت: «در این داستان تازه بخش خوب ماجرا جاهایی مثل ستاد اجرائی فرمان امام و آستان قدس است که حدود آنها در اقتصاد مشخص است. اما درباره بانک ها و جاهایی مثل شستا که برخی وابسته به دولت و صندوق های بازنشستگی هستند هم مشکلات زیادی داریم و در برخی جاها هنوز ما ابهامات جدی داریم. بنابراین شفاف سازی اقتصاد همچنان جزء موضوعات اولویت دار کشور است و دولت به معنای عام آن یعنی حاکمیت باید در این راستا با عزم جدی اقدام و تا حد امکان خودش را سبک کند. ما باید به سمت تشکیل بخش خصوصی واقعی برویم و نهادهایی مثل آستان قدس و ستاد اجرائی فرمان امام فعالیت های اقتصادی خودشان را سبک کنند». قرار نبود بنگاه داری کنندحضرتی درباره ماهیت این نهادها نیز با بیان اینکه بسیاری از این نهادها برای کارهای موقتی تشکیل شدند که به قول معروف از این دست بگیرند و از آن دست رد کنند، تصریح کرد: «مثلاسازمان اموال تملیکی باید کالاهای بدون صاحب یا مرجوعی یا دارای بدهی در گمرکات را در اختیار بگیرد و بفروشد، نه اینکه خودش تبدیل به یک بنگاه دار اقتصادی شود. ستاد اجرائی فرمان امام هم وضعیتی مشابه این دارد و باید سرمایه گذاری های آن به مرور به بخش خصوصی واقعی واگذار شود. این نهاد نباید خودش تبدیل به یک رقیب برای بخش خصوصی شود». مجلس می تواند از وزارت اقتصاد گزارش بخواهداما اینکه مجلس برنامه ای برای پیگیری این موضوع دارد یا نه، هنوز در هاله ای از ابهام است. محمود صادقی گفته در جلسات آتی مجلس این موضوع را پیگیری می کند و وزارت اقتصاد باید درباره اینکه کدام نهادها مالیات نداده اند، به مجلس پاسخ بدهد. حضرتی نیز روز گذشته در گفت وگو با «شرق»، ضمن تاکید بر اینکه مجلس اختیار این کار را دارد، گفت: «الان قانون همه این نهادها را ملزم کرده که مالیاتشان را بدهند و مجلس می تواند از وزارت اقتصاد بخواهد که نحوه عمل کردن این نهادها به قانون را به مجلس گزارش دهد».
                