پنج‌شنبه ۱۹ فروردین ۱۳۹۵
-----------------------------------------
یادداشت
-----------------------------------------
دهه بی ثباتی مکان های جغرافیایی
-----------------------------------------

                    برای ارائه تصویر صحیح از سیر حرکت جهان در دهه آینده و شکل وشمایل آتی ساختار ژئوپلیتیکی آن، نمی توان کمیت و کیفیت ارتباط سمت وسوی تحولات جامعه بشری، عمق رویدادهای سیاسی، اجتماعی و میزان و سرعت تغییرات ایجادشده را با موقعیت مکانی و فضایی آنها نادیده گرفت. از سوی دیگر با توجه به روند کاهش منابع اصلی زیستی بشر، ازدیاد جمعیت و نیاز به زمین و فضا برای تامین مایحتاج زندگی، دوران تفوق ژئوپلیتیک بر سیاست آغاز شده است. از زمانی که علمای ژئوپلیتیک، سیاست ارسطویی را از آسمان به زمین کشاندند تا همه پدیده های سیاسی، اجتماعی از حالت ماوراء الطبیعی خارج و قابل تجزیه و تحلیل و تبیین شوند، تحلیلگران سیاسی، اجتماعی، سیاست مداران، مدیران و رهبران جوامع بشری نیز مسئولیت پذیر و نسبت به نظرات، پیشنهادها، پیش بینی ها و اقدامات و اعمال خود در مقابل مردم پاسخ گو شده اند.در این دوران بود که بشر به تجربه دریافته است که نه تنها برای درک و تحلیل درست و واقع بینانه از موقعیت خود در جهان، بلکه برای تامین مایحتاج و نیازها و تثبیت جایگاه خود باید همه تحولات و وقایع را متاثر از سه عامل 1- تلاش روزافزون انسان ها برای دستیابی به منابع، 2- ویژگی های فضا و مکان جغرافیایی و3- توجه و همراهی و هماهنگی با سرعت و شتاب تغییرات، بداند و نه دخیل دانستن نیروهای فرضی. شدت گرفتن مشکلات و مسائل زیست محیطی بشر و سیر حرکت جهان به سمت کمبود یا فقر منابع در سال های آینده، از عواملی هستند که باعث می شوند مکان جغرافیایی فی نفسه دارای یک سازه قدرت شود که در نتیجه تلاش بازیگران سیاسی علاقه مند به آن مکان شکل می گیرند.این سازه قدرت ژئوپلیتیکی حاصل 1- منابع موجود در آن مکان، 2- فناوری شکل گرفته یا مورد بهره برداری و 3- سازمان و تشکیلات فعالیت هاست که در رئوس یک مثلث به عنوان قاعده زیرین هرم قدرت قرار می گیرند که در راس آن، تلاش سازمان یافته نیروی انسانی آموزش دیده و با مهارت واقع شده است.از آنجا که سه عامل آخری دارای قدرت تحرک و انتقال پذیری هستند، تنها عامل اول یعنی مکان های جغرافیایی مخصوصا در مناطقی که دارای منابع انرژی هستند، در کانون رقابت و درگیری های سیاسی واقع شده و مورد توجه ویژه قرار می گیرند. در چنین حالتی، سیستم های قدرت سیاسی برای کنترل این گونه فضاهای جغرافیایی که تشکیل سازه قدرت داده اند و غلبه بر هم و استفاده از مزیت های نسبی آن سازه با یکدیگر به رقابت، درگیری محدود (سرد) و نهایتا جنگ می پردازند. با چنین تبیینی، سرچشمه منابع و عوامل و متغیرهای مهم قدرت اعم از سیاسی یا ژئوپلیتیکی در فضا و مکان جغرافیایی واقع شده اند. اما این سازه های قدرت در هیچ مکانی ابدی نیستند و آمادگی دارند با وقوع حوادثی و تحقق عللی از درون یا بیرون، از هم پاشیده شوند. در این صورت دیگر ایستایی آن سازه قدرت از بین رفته و قدرت ژئوپلیتیکی به گذار یا سیالیت ژئوپلیتیکی تبدیل می شود. در گذار ژئوپلیتیکی، امکان کنترل ها و نظارت ها کم و رقابت ها تشدید می شود و در چنین شرایطی امنیت دچار آسیب شده و ناامنی، درگیری و گسترش خشونت و تروریسم در مقیاس های محلی تا جهانی دور از ذهن نیست.در میان کشورهای جهان، خاورمیانه از جهات عدیده ای مستعد ترین منطقه برای سرایت این بیماری مهلک است. در چنین وضعیتی کرامت انسانی و حقوق شهروندی بی معنا می شود، جامعه مدنی به «ملوک الطوایفی» تبدیل می شود و گروه های محلی، قومی و طایفه ای هم در مرحله بعدی داعیه دار قدرت خرد می شوند. در این صورت سیستم های امنیتی نمی توانند به درستی به ایفای نقش بپردازند و در مقابل مردم قرار گرفته، مشروعیت خود را از دست می دهند؛ بنابراین مهم ترین شاخصه دوران گذار ژئوپلیتیکی، بروز بی اعتمادی نسبت به سازمان های اصلی جامعه و وقوع ناامنی گسترده در واحد جغرافیایی، منطقه درگیری و سپس در جهان است. در این شرایط نهادهای منطقه ای و بین المللی نیز کارایی خود را برای ایفای نقش و وظایف خویش از دست می دهند.تنها راه خروج از چنین وضعیتی به پایان رسیدن دوره بی ثباتی ژئوپلیتیکی و برقراری امنیت پایدار برای رسیدن به ثبات سیاسی - ژئوپلیتیکی و ایجاد امنیت است.با این نگرش و تبیین اگر به حوادثی که به دنبال بهار عربی شکل گرفته نگاه کنیم تحولاتی که در عراق، لیبی، سوریه و یمن به وقوع پیوسته است معنا و مفهوم دیگری پیدا می کنند. ایستایی سازه قدرت در این کشورها به طور خاص و منطقه به طور عام از بین رفته و قدرت سیاسی و ژئوپلیتیکی تغییر وضعیت داده و گذار یا سیالیت ژئوپلیتیکی بر سیر تحولات حاکم شده است. در این کشورها هم اکنون و برای مدت ها دیگر امکان کنترل ها و نظارت ها کم و رقابت ها و عوامل تشدید این وضعیت افزوده خواهد شد که به نوبه خود باعث آسیب دیدن امنیت و شیوع ناامنی از طریق افزایش تنش ها و تقویت درگیری و ازبین رفتن مصالحه در مقیاس های محلی، ملی، منطقه ای و جهانی خواهد شد. در این صورت تنظیم سیاست ها و راهبردها از سوی کشورهای درگیر با توجه به ازبین رفتن سازه قدرت و شکل گیری سیالیت ژئوپلیتیکی از ضروری ترین اقدامات است. درگیرشدن بیش ازحد در مناطقی که دچار گذار ژئوپلیتیکی می شوند و طولانی شدن مدت دوران سیالیت ژئوپلیتیکی باعث هدردادن منابع و غفلت از توجه به نیازهای ضروری مادی و معنوی هر یک از جوامع چنین کشورهایی شده، آنان را از همراهی با روند تغییرات بازمی دارد و با ایجاد گسل های سیاسی- اجتماعی، تنش ها را در سطح ملی، منطقه ای و بین المللی افزایش می دهد.
                