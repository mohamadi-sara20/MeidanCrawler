سه‌شنبه ۴ آبان ۱۳۹۵
-----------------------------------------
سرمقاله
-----------------------------------------
سرمایه فرهنگ و هنر
-----------------------------------------

                    اهالی فرهنگ و هنر پیش از روی کارآمدن دولت یازدهم، دوران بسیار سختی را گذرانده بودند. با توجه به شعارها و برنامه های دکتر روحانی در ایام انتخابات، امیدواری بازگشت به فضای فرهنگی دوران اصلاحات تقویت شد؛ اما دشواری آن نیز واقعیتی محسوس بود. فداکاری درخور توجهی در مجموعه وزارت فرهنگ و ارشاد در سه سال گذشته صورت گرفت و این فرصت را به وجود آورد که اطمینان سازی و اعتمادسازی دوباره بین اهالی فرهنگ و هنر و دولت ایجاد شود و فرهیختگان این بخش، امکان ظهور و بروز اندیشه ها و دیدگاه های خود را بیابند. سینمای ایران از آن جو ملتهب سال های دولت احمدی نژاد، فاصله گرفت و با آرامشی نسبی که ایجاد شد، باز هم درخشش داخلی و بین المللی را تجربه کرد. در حوزه چاپ و نشر، موفقیت هایی نسبی به دست آمد. در حوزه موسیقی و هنرهای نمایشی و تجسمی، کار معاونت هنری و دفاتر موسیقی و هنرهای نمایشی دشوار بود و باید از تنگناهای بسیاری عبور می کردند که در دو سال اول، تاکید بر قانون مداری و دفاع از حقوق اهالی هنر، دیده شد؛ اما در اواخر این دوران، فضا تغییر کرد. در حوزه مطبوعات هم محدودیت ها کاهش یافت. در مجموع باید از وزیر پیشین و مجموعه همکاران ایشان قدردانی کرد. اکنون که دکتر سیدرضا صالحی امیری برای تصدی وزارت فرهنگ و ارشاد اسلامی معرفی شده است، مطالبات این حوزه در شرایط خاصی قرار دارد. وزیر پیشنهادی فرهنگ و ارشاد اسلامی در حوزه های پژوهشی و تحقیقات در بخش امنیت کشور و اقوام، دارای سوابق موفقی است و در دانشگاه، چهره شناخته شده ای به شمار می رود. در مرکز تحقیقات استراتژیک مجمع تشخیص، حدود هشت سال معاون فرهنگی بوده؛ اما فعالان حوزه فرهنگ شناخت کافی از ایشان ندارند. ایجاد اعتماد و شناخت متقابل میان فعالان این حوزه و وزیر پیشنهادی، از ملزوماتی است که به هم افزایی کمک کرده و توفیقات بیشتر را در پی دارد. در صورت اعتماد نمایندگان مجلس به گزینه پیشنهادی، ایشان می تواند با شتاب بخشی به برنامه های دولت تدبیروامید و البته جلب حمایت قاطع تر دولت، مسیر درست را طی کند. دسترسی دکتر صالحی امیری به اطلاعات بیشتر و شناخت کافی از گذرگاه ها و موانعی که بر سر راه پیشرفت و توسعه فرهنگ وجود دارد، یک امتیاز محسوب می شود. گستردگی کم نظیر حوزه فرهنگ از موسیقی و تجسمی گرفته تا مطبوعات و رسانه ها و کتاب و انتشارات و نشر و سینما و تئاتر، شناخت سریع این حوزه ها و شناخت اهالی فرهنگ و هنر برای ایجاد یک ارتباط دوجانبه را اجتناب ناپذیر می کند که نیازمند اولویت بخشی است. درعین حال، اگر اهل فرهنگ و هنر به میدان نیایند و در همه این حوزه ها به تولید آثار فاخر نپردازند، یک مدیر، هرچقدر هم برجسته باشد، نمی تواند به تنهایی به نتیجه مدنظر برسد. درعین حال، به باور نگارنده، بزرگ ترین ماموریت صالحی امیری در وزارتخانه فرهنگ و ارشاد، گسترش نهادسازی فرهنگی غیردولتی است که بنای فرهنگ بر آن استوار می شود. اگر تولیت نهادهای فرهنگی به اهل آن سپرده شده و تولیدات فرهنگی فاخر در پیشخوان فرهنگی کشور قرار بگیرد، می تواند دوره موفقی برای ایشان و حوزه فرهنگی کشور باشد. بارها گفته شده از مجموع بودجه فرهنگی، کمتر از 15 درصد آن در اختیار این وزارتخانه است و این مسئله، فعال کردن ظرفیت های نهادهای غیردولتی را در بخش فرهنگ و هنر اجتناب ناپذیر می کند.سرمایه اصلاح طلبان، فرهنگ است و همین سرمایه، آنان را در جامعه ایران مورد حمایت مردم قرار داده است. نزدیکی وزیر پیشنهادی به تبار اصلاح طلبی، این فرصت را فراهم می آورد تا با بهره گیری صحیح از این سرمایه، شوق و ذوق را در میان اهالی فرهنگ و هنر ایجاد کند. تعامل سازنده، ارتباطات را شتاب می دهد و اگر دکتر صالحی امیری به این صفت نزد فرهنگیان و هنرمندان شناخته شود، کار دشوار او در این وزارتخانه پرمسئولیت، آسان تر خواهد شد.
                