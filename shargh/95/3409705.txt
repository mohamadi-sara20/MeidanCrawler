پنج‌شنبه ۲۱ مرداد ۱۳۹۵
-----------------------------------------
حرف اول
-----------------------------------------
تداوم مدیریت فرهنگی پنهان
-----------------------------------------

                    کتاب «نگاهی به دروازه غار» روان و دقیق است و یک تحقیق میدانی با نظریه معین و اهداف کاربردی دارد. این کار میدانی بیشتر در حوزه انسان شناسی شهری با جست وجوی باززنده سازی مدنی و یک نمونه درست کاربردی است، اما این کاربرد فقط در باب اصلاح امور یک محله نیست که البته این بوده و یافتن سنت ها یا آن چهره ها که نماد سنت هاست که این هم البته هست، اما این فقط یک رویکرد منجر به انسان شناسی هم نیست. در جایی از این کتاب به نظریه بالاتری برمی خوریم که می خواهم در این باب سخنی داشته باشم.اگر بخواهم از فضای، این کتاب بگویم، از فضا و رفتارها و توجهات؛ یک شب زمستانی می خواهد و یک پای کرسی، اما من می خواهم از یک جریان مدیریت فرهنگی سخن بگویم. مدیریت های فرهنگی جریان ساز الگوشونده ای در مقاطع مختلف تاریخ ایران داشتیم که هوشمندانه در بحران ها به خصوص فضای خلاق و زنده سازی را در حکم ناجی ساختند. درواقع این مدیریت فرهنگی یک سلسله انساب طولانی درخشانی در ایران دارد. من به گذشته دور بازنمی گردم؛ از مرگ سقراط تا امروز که به جریان سازی فرهنگی خواجه توس و شاگرد بلافصلش، خواجه رشیدالدین فضل الله، اشاره می کنم و حقی جهانی که او ایجاد کرده بود، ساختن شهر آرمانی فارابی و از بعدی ها می گذرم؛ برای اینکه از این مقاطع خیلی وجود دارد و متاسفانه گمنام مانده و تاریخ نگاران ما از این اصل مدیریت فرهنگی غفلت کردند.یکباره به دوران معاصر می آیم و فروغی را نام می برم و بازنگری او در حوزه زبان فلسفه و دانشگاه و خواست سیاسی و فرهنگی و پریدن به دهه 70. البته غفلت نکنیم از مدیریت های فرهنگی در دهه 40 که الگوهای مهمی هستند و در تداوم بودند. در دهه 70 اگر چند نفری هستند، من می گویم که با حضور آقای مسجدجامعی در وزارت فرهنگ و ارشاد اسلامی، از معاونت فرهنگی تا وزارت، یک مدیریت فرهنگی پویا و فعلیت پذیری شکل گرفت که می شود آن را در سلسله انساب مدیریت فرهنگی در تاریخ ایران دید. مدیریت پذیرش آرا با استقرار نقاد خود، ایجاد حوزه رشد فلسفی فرهنگ نقد و مکالمه در این باب، باید گفت در سال های دهه 70، یک گردش دیگر به بازاندیشی به خود در جامعه اندیشگی ما پدید آمد.چه اندیشگی دینی، چه عرفی. فرسوده از جنگ و تنش سرد و گرم و دوقطبی بودن های فرساینده، به بازپردازی منش ها پرداختند. در جهان دوقطبی یک قطب فروپاشید. در این وقت است که یورگن هابرماس برخاسته از شک و عقلانیت انتقادی مکتب فرانکفورت، وجه ارتباطی عقلانیت را طرح می کند. در عقلانیت ارتباطی زبان به مثابه وسیله تفاهم و دستیابی به تفاهم برای قدرتمندشدن نهاد انسانی، نه از برای اهداف شخصی بلکه در درون وضعیت جمعی در فرایند مدرن سازی. این وجه دیالوگ، مشخصه جهان صنعتی است و حالاازسوی هابرماس به یک ابزار گفت وگوی نقاد با جهان عرضه می شود؛ خود بودن در حوزه یک گفت وگوی فعال، نه نفی و کنارگذاشتن و دیواربستن. مسئله چگونگی گشودگی نظری و رویارویی مخالفان، اما در ضمن این گفت وگوی یافتن خود از درون جهان است که ما باید خود را ببینیم. این بود که بگویند پیوند میان سنت و مدرنیته مسئله ماست، نه مسئله هابرماس و از دل این ایمان به خودیابی بدون هراسی، شعار گفت وگوی تمدن ها برآمد. گرچه پیش از آن با دیدگاه فرانکفورتی آقای پهلوان با گروهش طرح کرده بودند.این جریان فکری منشی، چه در میدان های دانشگاهی، چه در نهادهای تحقیقات نظریه دولتی موج هوشمندی را با توجه به آرای هابرماس برآورد که از میان آنها می شود از جریان مرکز تحقیقات استراتژیک نام برد. از سوی دیگر آزادتر و شاید هوشمندتر در وزارت ارشاد با تعامل مدیریت فرهنگی یک هسته کوچک دیگر به راه افتاد؛ مجله ای به نام «ارغنون» شکل گرفت که فقط یک مجله نبود. می توان گفت یک جریان هابرماسی بود که مطالب نمی آمد که چاپ شود جلسات ارغنون بود یک چالش نظریه اجتماعی سیاسی بود درباره جامعه مدنی. اینکه گرفتاری های تاریخی ما با دموکراسی از کجاست و جامعه شناسی انتقادی با توجه گاه شیفته وار به نسبت پنهان به هابرماس، هابرماس بود. نسبت به ادبیات، فرهنگ روزمره، فرهنگ عمومی و عامه پسند در شرایط عینی جامعه. این جمع به بررسی نظریه و آرای متفکران پرداخت و آخرین شماره آن، با عنوان مرگ بود که پایان دوره وزارت آقای مسجدجامعی هم بود. این عنوان دست برقضا یک نماد پایانی نبود که انتهای عقلانیت دووجهی هابرماسی بود در دیدن هستی در حضور و پرتو مرگ. مرگ اندیشی به مثابه کشف وجود و هستی. این گروه و این جریان با آزادی مثال زدنی شکفته نمی شد اگر مدیریت فرهنگی آن دوره در ارشاد، این دوراندیشی و هوشمندی را در تشخیص توانایی یک گروه جوان و نه چندان مورد وثوق نهادهای رسمی، نمی داشت. آقای مسجدجامعی نه در این مورد خاص که در سطوح دیگری نیز خاصه در مورد سینما و جنجال های اکران، این خطر را کردند و جریان ساز هم شدند.البته بگویم اکنون جهان از هابرماس هم گذشته و وارد یک مرحله کائوس شده است. با حضور داعشیسم و پشتیبانی قدرت های مرتجع و رابطه مستقیم با پول شویی و قاچاق، حضور کاندیداهای عجیب در آمریکا، فاصله وقاحت آمیز طبقاتی در جهان و نگفته های دیگر، نیاز به یک بازنگری بنیادین در مدیریت فرهنگی داریم؛ وگرنه این رهایی در اندیشه انتقادی هابرماسی، به پذیرش دلقکی خلاصه خواهد شد و این پایان ملیت ماست.مدیریت فرهنگی در این ملک یک ضرورت نایاب است. الگوی این مدیریت خلاق در آخرین نمونه هایش در حضور این مرد است که هنوز هم قدم زنان در کوچه های این شهر، این مدیریت به ظاهر پنهان و صبور را پیگیری می کند و نمونه اش کتاب «نگاهی به دروازه غار» است. تحقیق میدانی برای اینکه مدیریت کند تا ما با نهادهای گمشده در تحقیق، سپرده به دست فساد و فرسودگی چگونه نگاه کنیم، چگونه راهکار بجوییم، چگونه باززنده سازی کنیم و چگونه توانایی هایش را بازیابیم. این کتاب فقط یک تحقیق میدانی نیست، بلکه تداوم یک مدیریت فرهنگی پنهان است.
                