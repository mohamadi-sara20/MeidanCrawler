شنبه ۸ خرداد ۱۳۹۵
-----------------------------------------
حرف اول
-----------------------------------------
تناقضی معنادار در نامه توکلی
-----------------------------------------

                    «برخلاف مصالح ملی است و باید متوقف شود». این جمله عصاره نامه اخیر آقای توکلی به معاون اول رئیس جمهور است. توقف. ایست. برای چه؟ و چه کار؟ موضوع، قراردادهای تازه نفتی است. در پس انتقادهایی که مخالفان و منتقدان دولت به متن قراردادهای تازه نفتی داشتند، معاون اول رئیس جمهور جلساتی را ترتیب می دهد که منتقدان با مسئولان نفتی به بحث گروهی بنشینند و اگر ایراداتی به این متن تازه است، رفع شود. حاصل کار از نظر منتقدان، گویا همین نامه آقای توکلی است که در آخرین روزهای عمر مجلس نهم منتشر شد. نامه 12 صفحه است و همه آن را نمی توان در یک مقاله گنجاند، اما نکات جالبی در آن آمده است که گذر و نظر بر آن خالی از فایده و هوده نخواهد بود. در اولین بند از انتقادهایی که به متن تازه وارد شده است، جمله ای آمده که شکافتن آن ما را به چگونگی و چرایی دستور توقفی هدایت می کند که احمد توکلی می دهد. در بند اول از «مهم ترین نقایص» از نظر آقای توکلی آمده چرا اصرار بر الگوی منفرد برای کل حوزه انرژی است و جای استفاده از «سبد متنوع قراردادی» خالی است. طبق آنچه در عرف و ادبیات نفتی از قرارداد شناخته شده است، قالب این قراردادها به سه دسته عمده تقسیم می شود؛ قراردادهای امتیازی، مشارکت در تولید و خرید خدمت.در دو مدل اول یعنی قراردادهای امتیازی و مشارکت در تولید، حق مالکیت میدان و مخزن نفتی برای دوره ای بلندمدت به شرکت و سرمایه گذار واگذار می شود و در قبال برداشت از میدان، یک حق الامتیاز یا بهره مالکانه به دولت میزبان داده می شود. این دو مدل در قبل از انقلاب در صنعت نفت کشور پیاده و دنبال شد که تبعات و نتایج خاص خود را به دنبال داشت. یکی از مهم ترین نتایج این دو مدل، ازدست رفتن حق حاکمیت ملی بر میادین نفتی بود. بنابر موج استقلال خواهی ای که از بعد از تشکیل اوپک در کشورهای نفتی ایجاد شد و دامنه پیدا کرد، مدل تازه ای از قراردادهای نفتی شکل گرفت که کشور پذیرنده فقط خدمات شرکت های خارجی را می خرد ولی مالکیت مخزن و میدان را به آن شرکت واگذار نمی کند. مثلابرای توسعه یک میدان نفتی و رساندن به سطح بالایی از تولید، یک قراردادی بسته می شود و بعد از توسعه کامل از درآمد همان میدان با درصدی از سود مشخص، هزینه های صورت گرفته به شرکت توسعه دهنده بازگردانده می شود. این مدل هم موجب مشارکت شرکت های خارجی در توسعه میادین نفتی می شد که صاحب سرمایه و فناوری هستند و هم اینکه حاکمیت و استقلال ملی کشور پذیرنده نیز حفظ می شد. درواقع بین سه مدل شناخته شده و جاافتاده قراردادهای نفتی، خرید خدمت از همه به آنچه ما بعد از انقلاب می پسندیم که خود بنیادی است و استقلال ما را به عرصه و سکویی بالابرساند، نزدیک تر است. دو مدل قراردادهای بیع متقابل و IPC هر دو از قالب قراردادهای خرید خدمت تبعیت می کنند. بیع متقابل بعد از جذب نزدیک به 25 میلیارد دلار سرمایه دچار افت شد. افت هم ازآن رو بود که شرکت های خارجی معتقد بودند میزان ریسکی که بر آنها تحمیل می شود، بالاست و برای آنها آنچنان، مشارکت در این قالب موقعیت مناسبی نیست. قالب های تازه با بهره گیری از مدل قراردادهای عراق و رفع ایرادات بیع متقابل، به شکل پیشرفته ای از قراردادهای خرید خدمت بدل شده که مسئله بهره برداری از میادین نفتی را که چالش اصلی «بای بک» بود، حل کرده است. اکنون به «سبد متنوع قراردادی» برگردیم. با این توضیحات، مشخص نیست منظور آقای توکلی این بوده که ما در قالب های تازه قراردادی مشارکت در تولید یا حق الامتیازی را هم لحاظ و برخی میادین را به این شکل واگذار کنیم؟ چیزی که در ادبیات حقوقی- قراردادی نفت عرف و سنت شده، همین سه مدل است و رقبای این مدل تازه که تدوین شده است، قالب های مشارکت در تولید و امتیازی هستند. البته آقای توکلی می تواند به آن دو مدل نگاه داشته باشد، این نگاه نه گناه کبیره است و نه خیانت به منافع ملی. اما چنین نظرگاهی با انتقادی که در بند دوم همین نامه آمده، در تناقض شدید است که گفته قالب های تازه موجب تسلط شرکت های خارجی بر منابع نفتی و گازی می شود. اگر IPC موجب تسلط شرکت های خارجی بر منابع نفتی می شود، تئوری استفاده از سبد متنوع قراردادی پا را فراتر از تسلط می گذارد و حتما به تسخیر می انجامد. درواقع بین بند اول انتقاد با بند دوم آن یک دره یا شاید بهتر بگوییم یک جهان بینی فاصله است. در بند اول جهان بینی ای حاکم است که با استفاده از تنوع قراردادی هر نوع سلوکی در متن قراردادهای نفتی را مجاز می داند اما در بند دوم در پی حفظ حاکمیت و استقلال ملی است. اما این از هنرهای نویسنده است که هر دو این جهان بینی ها را در یک نامه انتقادی عرضه کرده است. البته با توجه به رخدادهایی که در دولت پیش در نفت رخ داد و با سکوت جناب توکلی همراه بود، نوشتن بند اول نامه توجیه می شود؛ آنجا که در دولت قبل میدان نفتی فرزاد را در قالب قرارداد مشارکت در تولید به هندی ها عرضه کردند اما به جایی نرسید، ولی بند دوم این نامه که دغدغه تسلط شرکت های خارجی را دارد، چه؟ یعنی آن موقع که قرارداد مشارکت در تولید به خارجی ها عرضه می شد، این دغدغه با آقای توکلی و مشاوران نفتی شان همراه نبود؟ یا شرایط برای انتقاد آزاد به دولت فراهم نبود مانند آنچه امروز علیه دولت رقم می خورد؟ در بند سوم نامه هم از تضعیف شرکت ملی نفت سخن به میان رفته است که از قبل قراردادهای تازه رقم می خورد. این تضعیف مشخص نیست چگونه قرار است رخ دهد؟ اما حداقل یک تجربه سنگین تضعیف شرکت ملی نفت و صنعت نفت کشور، در دولت پیشین با خروج بسیاری از نخبگان و متخصصان نفتی رقم خورد که باز سکوت آقای توکلی همراه این تحول دردناک بود. از تضعیف شرکت ملی نفت وقتی کسی سخن می گوید، حتما روزی که یک شرکت صد هزارتومانی ثبت و فردایش پروژه ای پنج میلیارددلاری به آن واگذار شد (خرداد 89)، باید انتقاد و مخالفت کرده باشد اما وقتی آنجا سکوت و اینجا این مخالفت شنیده می شود، مخاطب باید چه نتیجه ای بگیرد؟ البته قرار نیست از سکوت دیروز و مخالفت امروز این نتیجه را بگیریم که پس قراردادهای نفتی بی اشکال است و مسئله آن چیز دیگر است. قطعا قراردادهای تازه دارای مشکلات است، اما بهتر بود از جناب توکلی نامه ای یکدست می دیدیم نه اینکه بند اول و دوم آن یک دره شکاف داشته باشد و مشخص نشود وقتی قرار است در قالب های تازه شرکت هایی دانش بنیان در حوزه نفت شکل بگیرد و فناوری های به روز وارد کشور شود، چطور شرکت نفت و صنعت نفت تضعیف می شوند؟ انتقاد های آقای توکلی غیر از تناقض، دارای کلی گویی است و این سبک نامه مشخص است تخصصی نیست و از زاویه و ناحیه ای دیگر نوشته شده که بهتر است خود ایشان درباره آن توضیح دهند.
                