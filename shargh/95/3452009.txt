دو‌شنبه ۳ آبان ۱۳۹۵
-----------------------------------------
حرف اول
-----------------------------------------
لزوم بررسی جواز موسسات آموزش عالی
-----------------------------------------

                    یکی از اصول بحث شده در قانون اساسی اصل 141 آن است؛ اصلی که داشتن بیش از یک شغل دولتی را برای رئیس جمهوری، وزیران و کارمندان دولت ممنوع دانسته است. سمت های آموزشی دانشگاه ها و موسسات تحقیقاتی از شمول این اصل مستثنا هستند. اکنون پرسش این است که عضویت در موسسات غیرانتفاعی یا بهتر بگویم جزء موسسان موسسات غیرانتفاعی بودن آیا اولاشغل محسوب می شود؟ ثانیا داشتن سمت اعم از آموزشی یا عضو هیات موسس و هیات مدیره یا هر نوع عضویتی که در نهایت منجر به سودآوری برای صاحبان موسسات غیرانتفاعی شود، مشمول اصل 141 قانون اساسی است یا خیر؟ به تازگی اطلاعیه هایی به صورت گسترده منتشر شده که فلان موسسه آموزش عالی پیرو بخش نامه شماره فلان وزارت علوم و تحقیقات و فناوری در رشته های مختلف بدون کنکور دانشجو می گیرد.کافی است به یکی از این آگهی ها و به ریز رشته های کارشناسی ارشد بدون کنکور نیم نگاهی انداخته شود.– مهندسی برق – مدارهای مجتمع الکترونیک – مهندسی پزشکی - بیوالکتریک– مهندسی برق – سیستم های الکترونیک دیجیتال– مهندسی صنایع – بهینه سازی سیستم هامهندسی سیستم های انرژی و ده ها رشته دیگر با اسامی ای که دست کم نگارنده فکر می کردم جزء رشته های مهمی هستند که در مهم ترین دانشگاه های فنی تدریس می شود، اکنون می بینم که بهمان موسسه آموزش عالی در فلان استان دورافتاده مبادرت به انتشار آگهی یادشده کرده است.تا اینجای مطلب را می توان نوعی دلسوزی برای جوانان کشور دانست که مشتاق علم آموزی هستند و از قدیم ایرانیان به این صفت متصف بوده اند که اگر علم در آسمان ها باشد، پیدا می شوند ایرانیانی که خوشه چین خرمن دانش خواهند بود.اکنون عده ای دلسوز پیدا شده اند که در همین نزدیکی مثلادر شرق یا غرب تهران بزرگ ترین و معتبرترین دانشگاه غیرانتفاعی را تاسیس کرده و از معاونت محترم آموزشی وزارت علوم، تحقیقات و فناوری نامه ای با تاریخ و ردیف معین اخذ کرده اند که برای سال تحصیلی پیش رو در همه مقاطع تحصیلی اعم از کاردانی، کارشناسی پیوسته، ناپیوسته و کارشناسی ارشد در همه رشته ها دانشجو بپذیرند و در اسرع وقت هم به صورت حضوری مراجعان را ثبت نام کنند، شاید بازهم ایرادی نباشد مگر اشکال دارد؟ اگر موسسان و اعضای فعلی موسسه غیرانتفاعی با گذراندن مراحل قانونی مجوز تاسیس دانشگاه غیرانتفاعی را اخذ کرده و ساختمانی را نیز اجاره کرده باشند، تعدادی عضو هیات علمی هم مطابق با آیین نامه های مربوط به استخدام اعضای هیات علمی وزارت علوم، تحقیقات و فناوری استخدام یا از اعضای هیات علمی دیگر دانشگاه ها استفاده کنند، چرا باید به کار این نوع موسسات به اصطلاح آموزشی غیرانتفاعی اشکال و ایراد وارد کرد؟ به هرحال این مجموعه ها حتی اگر مجوز خود را در سال جاری اخذ کرده و صراحتا در اطلاعیه پذیرش دانشجوی بدون کنکور خود بنویسند – پیرو بخش نامه شماره 2/137353 مورخ 29/6/1395 در همه رشته های فنی در مقطع کارشناسی ارشد دانشجو می پذیرند و به صراحت اعلام کنند – ازآنجایی که بخش نامه وزارت علوم و فناوری درباره پذیرش بدون کنکور ابهامات زیادی دارد و در تماس با وزارت علوم مشخص شد در روزهای آینده بخش نامه نهایی آن به موسسات غیرانتفاعی ابلاغ می شود – اکنون این روزهای آینده کی و چه زمانی است، مهم نیست.مهم این است که موسسات غیرانتفاعی از معاونت آموزشی وزارت علوم مجوز گرفته باشند، وقتی صورت مسئله مطابق با آنچه در بالانوشتم، است، نمی توان به عملکرد موسسات آموزشی غیرانتفاعی ظاهرا ایراد و اشکال وارد کرد؛ هرچند عقلای قوم بر این باورند که دولت سابق ابایی نداشت که به صراحت اعلام کند موافق دانشگاه آزاد اسلامی نیست و رشد موسسات آموزشی غیرانتفاعی و دانشگاه پیام نور و جامع علمی کاربردی و رواج پذیرش دانشجوی بدون کنکور و صرف هزینه های گزاف تبلیغی فقط و فقط به قصد مقابله با دانشگاه آزاد اسلامی است؛ دانشگاهی که دارای هیات امنا و قواعد و مقررات داخلی مربوط به خود و نحوه اداره آن با تکیه بر اساسنامه ای که به تصویب مراجع قانونی رسیده است؛اما با تاسف نه اینکه مدیریت دانشگاه آزاد اسلامی را دولت سابق در دست گرفت و چون می دانستند که این تصرف غیرقانونی روزی روزگاری از دست آنان خارج خواهد شد، به این فکر افتادند که دایره موسسات غیرانتفاعی را به همراه دانشگاه پیام نور و جامع علمی کاربردی گسترش داده و شرایط پذیرش دانشجو حتی اگر بدون کنکور را آن قدر تسهیل کنند تا به شیوه دیگر، دانشگاه آزاد را به نظر خود زمین گیر کنند؛ موضوعی که نوشته دیگری را می طلبد. اکنون این سوال از مسئولان وزارت علوم، تحقیقات و فناوری پرسیده می شود که... چه کسانی توانستند در این مدت جواز موسسات غیرانتفاعی و جامع علمی کاربردی را حتی اگر به قصد کمک به آموزش عالی بدون کنکور را از آن وزارتخانه اخذ کنند؟اگر مسئولان وزارت علوم، حتی کارمندان عادی آن جزء کسانی باشند که مجوز دانشگاه غیرانتفاعی یا جامع علمی کاربردی اخذ کرده اند، مشمول ذیل اصل 141 قانون اساسی می باشند و علاوه بر اینکه عضویت در مجموعه موسسه یا دانشگاه غیرانتفاغی شغل تلقی می شود، هر نوع سود به دست آمده در این سال ها اعم از حقوق و سهام موسسه و دانشگاه، تحصیل مال نامشروع تلقی و طبیعی است که قوه قضائیه باید به جد وارد موضوع شده و حتی نمایندگان مجلس به باور من باید با یک تحقیق و تفحص قانونی همه مجوزهای صادره از طرف وزارت علوم را بررسی کنند که خدای ناکرده اعضا وزارت علوم، تحقیقات و فناوری از موقعیت شغلی و جایگاه اداری خود سوءاستفاده نکرده و صاحب دانشگاهی نشده باشند که اگر چنین باشد، مجوزهای صادره باید اصلاح شود و به واجدان شرایط واگذار شود.
                