چهار‌شنبه ۹ تیر ۱۳۹۵
-----------------------------------------
حرف اول
-----------------------------------------
ما و برکات شب های قدر
-----------------------------------------

                    ماه مبارک رمضان آن طور که آیات محکم قرآن توصیف می کند؛ ماه ضیافت الهی و زمینه ساز خودسازی و ایجاد تحول در نفوس انسان هاست. قرآن (بقره: 183) هدف و آثار روزه داری رمضان را تقویت ملکه تقوا در انسان معرفی می کند (لعلکم تتقون). واژه تقوا در فرهنگ قرآنی راز و رمز مهارکردن هوای نفس، خودخواهی ها و منیت ها و در نتیجه تعالی و کمال روح و روان انسان است.در فضای معنوی رمضان است که انسان با تزکیه خود می تواند قابلیت روحی دریافت رحمت الهی را، برای کسب کمال، تعالی و دانایی خود، پیدا کند (زمر 9). این فرایند در ماه رمضان به طور نمادین در شب های قدر معرفی شده است. انسان های وارسته ای که با خویشتن داری و دعا و نیایش به درگاه پروردگار خویش و اعمال صالح، این ظرفیت و قابلیت را با تحول درونی خود پدید آورده باشند؛ به «قدر»، منزلت و شایستگی می رسند که بتوانند به تعالی روحی که همان فضیلت های انسانی و دانایی است نائل شوند.قرآن مبین، اوج چنین فرایندی را که جهان شمول است، به طور ویژه و با مشیت الهی، در تجربه حضرت محمد مصطفی، پیامبر اسلام (ص) که در فرایند بندگی خدا و پالایش درونی خود (پدیده اصطفاء) این قابلیت را کسب کرده بود، نشان می دهد. ما قرآن را در شب قدر نازل کردیم (إنا انزلناه فی لیلة القدر)، شب قدری که برای خود پیامبر(ص) نیز شناخته شده نبود (و ما ادراک ما لیلة القدر). شب قدر اگر رخ دهد و انسان به درجه کمال، آگاهی و دانایی (تشخیص حق از باطل) برسد به تعبیر قرآن آن شب از هزار ماه (حدود 80سال)، زندگی توام با جهالت و نادانی برتر است (لیلة القدر خیر من الف شهر).نزول فرشتگان حامل ربوبیت الهی در شب های قدر منوط و مشروط به احراز قابلیت انسان برای بهره مندی از این رحمت الهی شده و این قابلیت در گرو تحول احوال درونی و ملکه تقوی در انسان است.با این مقدمه می توان به طرح این سوال پرداخت؛ جامعه اسلامی ما بعد از انقلاب، چه نسبتی با ارزش های یک جامعه ایمانی دارد که بر آنها حدود 40رمضان و شب های قدر آنها گذشته است؟ حاصل روزه داری و خودسازی شهروندان در این دوران چگونه قابل ارزیابی است؟ جامعه ما تا چه میزان توانسته است از برکات ماه رمضان و شب های قدر بهره مند شود؟بدون تردید انسان هایی در جامعه ما این توفیق را داشته اند که با ممارست خود از برکات این ماه در زندگی شخصی بهره مند شوند؛ اما آیا برآیند این تحول انسانی در جامعه امروز ما کارنامه قابل قبولی را نشان می دهد؟ اگر شاخص های یک جامعه ایمانی را، صرف نظر از برخی ظواهر امر، به طور اختصار، آن طور که قرآن و سنت پیامبر توصیف می کنند، در ارزش هایی چون ارتقای مکارم اخلاق (انی بعثت لاتمم مکارم الاخلاق)، اقامه قسط و عدالت (حدید 25) و تامین کرامت و حقوق انسانی (لقد کرمنا بنی آدم)، بدانیم، متاسفانه واقعیت های جامعه با ارزش های این شاخص ها فاصله زیادی پیدا کرده است. موضوع افت اخلاق در فرهنگ عمومی، گسترش فساد اخلاقی و مالی و آسیب های اجتماعی گسترده که عناوین و آمار آنها تیتر رسانه ها را به خود اختصاص داده است، امروز بر کسی پوشیده نیست. فاصله طبقانی و نابرابری در جامعه، که انتشار فیش های حقوقی اخیر برخی مدیران دولتی، نمونه کوچک آن است، به مراتب از گذشته بیشتر شده است. و همچنین مبحث حقوق اساسی ملت که در اصول فصل سوم و پنجم قانون اساسی تصریح شده است، نشان می دهند که جامعه ما از ارزش های بنیادین اسلامی تاحدودی فاصله دارد. در اینجا از نقل آمار گزارش موسسات جهانی که جایگاه رعایت ارزش های اسلامی ازجمله شفافیت را در جمهوری اسلامی ایران نسبت به سایر کشورهای جهانی ارائه و منتشر کرده اند، صرف نظر می شود و فقط به سخن مولای متقیان علی (ع) که در ایام سالگرد شهادت او قرار داریم اشاره می کنم؛ نکند بی توجهی شما به قرآن موجب شود دیگران نسبت به عمل به معارف قرآنی از شما پیشی گیرند!
                