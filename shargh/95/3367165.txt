دو‌شنبه ۱۰ خرداد ۱۳۹۵
-----------------------------------------
حرف اول
-----------------------------------------
خدمات داروسازان حلقه مفقوده نظام سلامت
-----------------------------------------

                    در سال های بعد از انقلاب اسلامی، فراز و نشیب هایی در نظام سلامت کشور رخ داده است. یکی از حرکت های خوب دراین زمینه در دولت یازدهم با طرحی با عنوان «طرح تحول نظام سلامت»، رخ داده است. ولی با بررسی همه جانبه ابعاد این طرح، شاهد نقاط ضعفی در آن هستیم که شاید ناشی از قصور مدیران اجرائی مربوطه بوده است. یکی از این نقاط ضعف این است که خدمات داروسازان در آن به صورت تک بعدی و تنها درزمینه تامین و توزیع دارو و تجهیزات پزشکی در نظر گرفته شده و سایر ابعاد آن که اتفاقا در رابطه با ارتقای کیفیت دارودرمانی و کاهش هزینه های مستقیم و غیرمستقیم بیماران بوده به فراموشی سپرده شده است. تقریبا هیچ گونه بسترسازی در این رابطه انجام نشده و در برخی از موارد نیز که شاهد استفاده از دانش و تجربه تخصصی داروسازان دراین زمینه بوده ایم، به صورت خودجوش و فقط از روی دلسوزی، توسط برخی از دانشگاه ها در سطح کشور انجام شده است. درحال حاضر با بررسی گردش مالی بیمارستان ها، تقریبا بر حسب نوع بیمارستان و خدمات عمومی و تخصصی ارائه شده توسط آنها، گردش مالی دارو و تجهیزات پزشکی در مراکز درمانی بین 22 تا 40 درصد را...به خود اختصاص داده که با محاسبه هزینه انجام شده در طرح تحول نظام سلامت درصورتی که از ابتدا به طور متعالی تری به جز تامین و توزیع دارو و تجهیزات پزشکی از دانش تخصصی داروسازان استفاده بهینه انجام می شد به طور حتم شاهد افزایش رضایت مندی بیماران و کاهش هزینه های این طرح بودیم؛ بنابراین بر خود واجب می دانم به عنوان رئیس هفتمین همایش داروسازی بالینی مجددا به دست اندرکاران نظام سلامت تذکر دهم با توجه به گردش مالی بالای دارو و تجهیزات پزشکی در بیمارستان ها و لزوم ارتقای خدمات داروسازان در مراکز درمانی نسبت به بازبینی و بازتعریف نقش داروسازان در این طرح اقدام لازم را انجام دهند.
                