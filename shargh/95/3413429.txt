چهار‌شنبه ۲۷ مرداد ۱۳۹۵
-----------------------------------------
یادداشت
-----------------------------------------
این گوی و این میدان
-----------------------------------------

                    سال آخر دولت و موعد عمل به وعده هاست. از مهم ترین تمایزهای رئیس جمهور حقوق دان این بود که ایده «دولت شهروندمدار» را مطرح کرد و وعده انتشار منشور حقوق شهروندی داد. توقع مردم از «منشور حقوق شهروندی» فقط دادن یک اعلامیه چندسطری نیست؛ جامه عمل پوشاندن صرف به یک وعده انتخاباتی گمشده در کنار صدها وعده دیگر هم نیست. در نگاه بخش کثیری از شهروندان که رنجور کاستی های اقتصادی هستند، گفتن از حقوق شهروندی چیزی جز یک ژستی فانتزی که نمکی بر زخم نداشته هایشان می زند، نیست. برخی هم می گویند هرچه که قانون بوده مگر تا حالااجرا شده که یک چیز جدید هم به آن اضافه شود؟ در میان تراکمی فرساینده از هنجارها و انبوهی از سلیقه ها، منشور هم سر برآورد، خبری نمی شود. برخی هم از یک خاستگاه علمی، نشر این دست اعلامیه ها را متعلق به دوران ماضی دانسته و عزم اجرا شدن آنچه موجود است را طلب دارند. با درک و حتی تایید نسبی همه نگاه ها از یک زاویه می توان چنین تحلیل کرد که منشور مثل هر فرصت اصلاحی، یک فرصت است؛ همین. یک رخصت برای تغییر گفتمان. اینکه بگوید حکمران به جای سیطره و اقتدار، خدمت و اعتماد را وجهه همت دارد. گفتمان منشور، شهروندسالاری همه ارکان رسمی و انقیاد بر حکومت قانون است. می خواهد بگوید انقلاب اسلامی در دهه پیشرفت و عدالت و برای رسیدن به الگوی اسلامی -ایرانی پیشرفت و مدل زیست مسلمانی و چشم انداز شایسته، باید اولویت خود را اصلاح و بازخوانی مقدرات و امور بر مدار حقوق شهروندان بداند. پیام منشور اتخاذ یک مشی جبران ساز در قبال حقوق مردم است. یعنی در گذشته خلاهایی بوده که الان نیاز به فرمول جبرانی و نسخه درمانی با فوریت های اورژانسی است؛ یعنی انقلاب نسبت خود با ولی نعمتان واقعی اش را از یاد نمی برد...یعنی مردم صاحب اصلی به شمار می روند. یعنی یک حکمرانی در دوران تثبیت فراموش نمی کند که قیم مردم نیست. اصل مردمند و زمامداران خدمتگزار ایشان هستند. نباید فساد موردی یا سیستماتیک در شریان های جامعه رسوخ کند. همه باید نسبت به تضییع بیت المال حساس باشند. منشور حقوق شهروندی یعنی یک کلام، دولت از آزادی بیان همچون ناموس خود دفاع می کند. دولت غم نان و آبروی مردم را دارد. دولت حاضر نمی شود دست ناپاکی در جیب بیت المال، حقوق بیوه زنان، یتیمان و محرومان را بالابکشد. دولت از عذرخواهی در قبال حقوق نجومی ها در شرایط عسرت بخش عظیمی از مردم ابا ندارد و با تواضع و کرنش در برابر مردم، رویکردی جبرانی و نه گردن کشانه اتخاذ می کند. یعنی حکمرانی در همه سطوح، خود را پاسخ گو و مسئول می داند و به جای سیاه نمایی دوران گذشته و مشغول شدن در عیب جویی قدما، به فکر کار ایجابی و بازکردن گره ها و به جلو هدایت کردن کشتی توفان زده در دوران متلاطم است. پیام آن این است که دولت بی طاقت غم بی کاری سرپرست عائله و تاخیر ازدواج جوانان است. مصائب زیرپوستی را به دقت رصد می کند و بی رودربایستی به فکر اتخاذ راه حل موثر است. تبعیض، ناشایسته سالاری، رانت طلبی و نابرابری را سم مهلک خجستگی عمومی می داند و احتراز بی قیدوشرط از آن دارد. مردم را از هر ایده، عقیده، قوم و مذهب، صاحب ایران و نه اسیر و ابیر خود می داند. یعنی حق انتخاب مردم محفوظ است و فرصت تغییر و چرخش زمامداران را فراهم می کند و از امکانات عمومی نه در خدمت حزب و قبیله مدافع خود که در راستای تمشیت زیست شایسته همگانی بهره می گیرد. از سیاست خارجی خود برای بهترشدن وضعیت مردم و ارتقا و بازیابی اعتبار و حیثیت مردمش بهره می برد و فرصت های بین المللی را ضایع نمی کند. یعنی از خبرنگار، روزنامه نگار و ناشر حمایت می کند تا آگاهی افزایی، گردش آزاد اطلاعات و شفافیت را در کشور نهادینه کند. یعنی مدیریت پشت دیوار شیشه ای به شیوه ای که مردم محرم تلقی شوند و نامحرمان در شمار بدخواهان ملت باشند. همین چرخش، کم دستاوردی است؟ اینکه دولت تکلیف شرکت های شبه دولتی را که موجد انحصار و مفسده هستند یکسره کند، کم اتفاقی است؟ اینکه مناسبات رانت جویانه و ناشفاف و خلوت کده های ذی نفعان سوداگری که منافع ملی را قربانی مقاصد فردی و مفسدانه می کنند را جمع کند، کم موهبتی است؟ بازکردن فضای رقابت برای بخش خصوصی و حذف رقیبان ناهمدل و دلالان مخل تولید ملی و شکوفایی و رونق اقتصادی که با واردات بی مبنا، چرخ تولید کشور را فشل کردند، کم است؟ کوتاه کردن سایه آنها که با تکاثر و زیاده خواهی و ثروت های رانتی یک شبه، وضعیت اشتغال را زمین گیر و به ازای پرکردن جیب خود، موجب خالی شدن سفره کارگران شدند، کم دستاوردی است؟ منشور حقوق شهروندی یعنی این و اگر دولت چنین عزمی دارد، بسم الله. حقوق کارگر، محیط زیست، ناقد و کنشگر مدنی را پاس دارد. بازار سرمایه و بانک و اعتبار بانکی را نه برای کلفت شدن گردن سوداگر، که برای آبادانی، تولید، ارزش افزوده، رشد ناخالص ملی و تزاید نرخ اشتغال جوانان، به کار گیرد. به حق بر آگاهی و مبارزه با فساد و حتی اعتراض به شیوه زمامداری، حرمت گذارد و امین کرامت شهروندان و پاسدار قانون اساسی باشد. انحصارشکن و تمامیت خواه ستیز باشد؛ هم بستگی و الفت عمومی را مغتنم شمرده و موانع را برطرف کند و گره های بازنشده سال های اخیر را به دست تدبیر و امید، اصلاح و بازگشایی کند که برکت خدا همراه دولت صداقت پیشه و مشفق همه ایرانیان خواهد بود و تاریخ آینه سنت های نکویی است که رجال مومن و وطن دوست بنا نهاده اند. این گوی و این میدان استیفای حقوق شهروندان.
                