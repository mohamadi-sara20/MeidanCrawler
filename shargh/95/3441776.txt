سه‌شنبه ۱۳ مهر ۱۳۹۵
-----------------------------------------
یادداشت
-----------------------------------------
پژوهش و برنامه ریزی مکمل هم هستند
-----------------------------------------

                    توسعه یافتگی پیوند وثیقی با پژوهش و سیاست گذاری پژوهشی دارد. جامعه ای که در عرصه های مختلف آن پژوهش نقش محوری دارد، قابلیت ها و ظرفیت ها به درستی شناسایی شده و به بهترین نحو از آنها بهره برداری می شود. از سوی دیگر، کم اعتنایی به جایگاه و اهمیت پژوهش و نبود اصول و موازین مشخص برای پیشبرد برنامه های پژوهشی، سبب رکود و ضعف در ارکان جامعه خواهد بود. برهمین اساس، دانستن زمینه ها و ضرورت های علمی و پژوهشی در حوزه های مختلف اداره جوامع کمک شایان توجهی به توسعه یافتگی و ارتقای سطوح مدیریتی خواهد کرد. ترسیم مختصات علمی و پژوهشی جامعه ایران یکی از موارد ضروری است که نهادها و سازمان های متعددی بدان توجه کرده اند و در راس آنها وزارت علوم، تحقیقات و فناوری عهده دار راهبری آن است. در سال های گذشته پژوهش در کشور با چالش ها و کاستی های بسیاری مواجه بوده است. با وجود تلاش های صورت گرفته و رشد نسبی به دست آمده همچنان سرانه پژوهشی کشور در قیاس با کشورهای توسعه یافته اندک و مسائل و مصائب آن در دانشگاه ها و مراکز علمی بسیار است. بنابر تجربیات و بررسی های صورت گرفته در سال های اخیر در اینجا به موارد قابل توجهی از چالش های پژوهشی کشور اشاره می شود:1- گرایش های هیجانی به سوی یک موضوع در پژوهش های دانشگاهی متاثر از جو غالب در رشته های علمی مختلف و نه الزاما مبتنی بر نیازسنجی پژوهشی است.2- برخی موضوعات پژوهشی بر حسب سهولت پرداختن به آن موضوع و قابلیت تسریع در اتمام و نهایی شدن انتخاب می شوند و عمدتا کمتر با پژوهش های جدی و طولی که به زمان بیشتر و تناوب زمانی نیاز دارند، مواجه هستیم.3- غلبه کمی گرایی بر کیفی گرایی در پژوهش های علوم انسانی و اجتماعی، آفت جدی پژوهش های دانشگاهی ماست. باید دانست پژوهش های کیفی در علوم انسانی و اجتماعی امروزه در دنیا جایگاه برجسته ای دارد و متاسفانه فضای غالب دانشگاهی ما این پژوهش ها را جدی نمی گیرد.4- شخصیت محوری در پژوهش های دانشگاهی جای محتوامحوری را گرفته است، به این معنا که ملاک نظر قرارگرفتن این مسئله که پژوهش از سوی چه افرادی انجام شده است تا اینکه موضوع، روند و نتایج پژوهش در نوع خود، چه دستاوردها و نوآوری هایی را ارائه می دهد.5- منتشرنشدن گزارش و نتایج پژوهش های دانشگاهی در سطوح ملی و منطقه ای برای حوزه عمومی و حتی به نحو مناسب برای جامعه علمی کشور. حوزه عمومی جامعه به طور عمده از پژوهش های انجام شده آگاهی نمی یابند (به منظور عمومی سازی و ترویج علم) بدتر اینکه جامعه علمی کشور نیز کمتر از نتایج به دست آمده آگاهی می یابد، مگر اینکه بر حسب ضرورت نیاز به ارجاع به آن پژوهش داشته باشد.6- نبود برنامه منظمی بر امکان سنجی بازتولید یا تکرارپذیری پژوهش های انجام شده مبنی بر اینکه آیا این پژوهش در دوره زمانی یا مکانی دیگر قابلیت تکرارشوندگی دارد تا بتوان صحت آن را تایید کرد، در ایران به این موضوع کمتر توجه می شود.7- اجرای ضعیف پژوهش ها در دانشگاه های کشور و متکی بودن بر یک یا چند مد یا متد مشخص به ویژه درک نامناسب از موضوع و مقتضیات پژوهش ها و بنابراین شکل گرفتن قشری گرایی و روند مکانیستی در انجام پژوهش های دانشگاهی و به ویژه دانشجویی.8- نبود روحیه مشارکتی در انجام پژوهش های دانشگاهی و متکی بودن فعالیت های پژوهش بر فرد یا افراد معدود به دلیل آنچه تک محوری بودن فعالیت ها به جای تیمی بودن آن خوانده می شود که البته در رشته های مختلف علمی میزان این مشارکت بالاوپایین دارد.9- پایین بودن انگیزه جدی برای فعالیت های پژوهشی به عنوان یک حرفه در میان فارغ التحصیلان دانشگاهی و عمدتا تمایل به کسب جایگاه های اداری و آموزشی.10- بعضا نوعی هراس از دسترسی به نتایج پژوهش های علمی در دستگاه های دولتی کشور و سازوکارهای محدودکننده برای دسترسی عمومی به پژوهش های دانشگاهی وجود دارد.11- تبدیل شدن پژوهش های دانشگاهی به ابزاری برای ارتقای استادان و کسب امتیازهای دانشجویی به جای ایجاد روحیه و رویه پژوهشگری در میان دانشجویان و متخصصان دانشگاهی کشور و متعاقب آن باندگرایی نشریات علمی و بده بستان های ناشی از آن و استثمار دانشجویان از سوی استادان و ایجاد تلقی های غلط در فعالیت های علمی و پژوهشی.با شناخت، واکاوی و رفع چالش های اشاره شده، امکان بهره برداری حداکثری از ظرفیت های علمی فراهم شده، شاهد هموارشدن بسترهای فعالیت علمی و پژوهشی در مسیر توسعه ملی خواهیم بود. سیاست گذاری، فعالیت های علمی و پژوهشی و برنامه ریزی و اقدام مکمل هم هستند. هرگاه بخشی از این جریان بدون درنظرگرفتن موانع و کاستی ها سرگرم امور معمول شود، چرخه های توسعه و تعالی جامعه با خلل مواجه می شود. متاسفانه نابهنجاری های سیستمی در نظام آموزشی و پژوهشی کشور، بنابر آنچه برشمرده شد، مشاهده می شود. رفع این نابهنجاری و مدیریت اصولی برنامه های آموزشی و پژوهشی، ضرورتی است که در دوره ها و مراحل مختلف سیاست گذاری پژوهشی نباید از آن غافل ماند. 
                