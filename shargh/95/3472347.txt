یک‌شنبه ۷ آذر ۱۳۹۵
-----------------------------------------
type_unknown
-----------------------------------------
شایعه لغو اعدام بابک زنجانی
-----------------------------------------

                    شرق: «دیوان عالی کشور حکم اعدام بابک زنجانی متهم ردیف اول پرونده فساد نفتی را لغو کرده است»؛ خبری که صبح دیروز، خیلی زود در خبرگزاری ها پیچید اما به طور رسمی تایید نشد.با انتشار این خبر، روز گذشته وکیل بابک زنجانی به ایلنا گفت که منشا خبر، یکی از خبرگزاری ها بود که من هم بلافاصله پس از مشاهده خبر این رسانه به دیوان عالی کشور مراجعه کردم و موضوع را از چند مرجع قضائی پرس و جو کردم.رسول کوهپایه افزود: «دیوان عالی کشور خبر لغو حکم اعدام بابک زنجانی را تایید نکرد و بهتر است فعلانفیا یا اثباتا در این مورد صحبتی نشود. از لحاظ قانونی هم تا وقتی حکم تایپ و رسما اعلام نشده نمی توان آن را رسانه ای کرد. طبق آنچه مسئولان دیوان عالی کشور به من اعلام کردند، در چند روز آینده حکم بابک زنجانی انشا و ابلاغ خواهد شد».وکیل بابک زنجانی با اشاره به اینکه «انتشار این خبر را به فال نیک می گیریم و امیدواریم این خبر قرین به صحت باشد»، گفت: «با انتشار خبر، انرژی مثبتی گرفته ایم البته پیش از این نیز از حکم اعدام آقای زنجانی افراد زیادی استقبال نکردند. بدون شک لغو اعدام موکلم در صورتی که قرین به صحت باشد، حمایت افکار عمومی را نیز در پی خواهد داشت».غلامرضا انصاری، معاون نظارت و بازرسی دیوان عالی کشور، هم با اشاره به اینکه پرونده بابک زنجانی هنوز در دیوان عالی کشور به صدور رای منتهی نشده است، به ایسنا گفت: «تا هفته پیش که در این خصوص سوال کردم، پرونده به صدور حکم نرسیده بود، ولی دوستان می گویند به صدور حکم رسیده؛ بنده اطلاع جدیدی ندارم. باید موضوع را بررسی کنم و بعد دقیقا بگویم حکم این پرونده صادر شده یا خیر».رکوردزنی در فساد مالیاردیبهشت سال 93 بود که دادستان تهران از بزرگ ترین پرونده فساد مالی بعد از انقلاب به نام «بابک زنجانی» خبر داد. فسادی ده ها هزار میلیاردی که به گفته ترکان معاون رئیس جمهوری، بدهی 9هزارمیلیاردی به وزارت نفت، بخش کوچکی از این فساد است. براساس محاسبه بیژن نامدارزنگنه، وزیر نفت، بابک زنجانی به هر ایرانی 110 هزار تومان بدهکار است.عباس جعفری دولت آبادی دادستان تهران هم در جلسه ای در توضیح اتهامات بابک زنجانی به سه حوزه فعالیت او اشاره کرده و گفته بود: «حوزه اول کارگزاری ارز بود که وی در این بخش نفوذ کرده و تحقیقات جامعی در این خصوص انجام شد و یکی از مدیران بانکی نیز در این بخش دستگیر شده است. بخش دوم اقدامات در حوزه نفت بود. او در معاملات نفتی که انجام شده، خودش ال سی باز کرده و آن را تایید می کرد. بررسی ها نشان می دهد صادرکننده و تایید کننده ال سی ها یک نفر بوده است. متهم برای پیشبرد کارهایش در کشورهای امارات، مالزی، ترکیه و تاجیکستان موسسات مالی تاسیس کرده بود. امیرمنصور آریا در تاسیس بانک ناکام ماند اما بابک زنجانی در خارج از کشور بانک تاسیس کرده بود. در ایران خودش ال سی صادر و در بانک هایش آن را تایید می کرد. سومین حوزه فعالیت بابک زنجانی در حوزه تجارت است که او از سال 88 به بعد فعالیت تجاری خود را در کیش و دوبی انجام داد». او همچنین اتهامات بابک زنجانی را واریزنکردن پول از طریق سوییفت عنوان کرد که چنین پرونده ای را درباره تامین اجتماعی و بانک مسکن هم دارد. گزارش تحقیق وتفحص مجلس نیز نشان می داد او در اختلاس سازمان تامین اجتماعی هم دست داشته است. با به جریان افتادن پرونده بابک زنجانی، رئیس جمهوری نیز در دستوری به اسحاق جهانگیری، معاون اول خود، از او خواست در ستاد مبارزه با مفاسد اقتصادی پرونده بابک زنجانی را مبنی بر «شناسایی و مجازات کسانی که با تبانی و سوء استفاده از شرایط تحریم امتیازات خاص، زمینه ویژه خواری و درآمدهای غیرموجه را فراهم کرده اند»، پیگیری کند.بابک زنجانی، «ب. ز» می شودبابک زنجانی متولد 1353 در تهران است که تا قبل از دوره ریاست محمود احمدی نژاد بر دولت، نامی از او شنیده نشده بود و پس از فعالیت هایش در دوران تحریم ایران، نام او بر زبان ها افتاد. او از نهم دی ماه سال 92 تاکنون در زندان اوین به سر می برد.11 مهر سال 94 اولین دادگاه بابک زنجانی به ریاست قاضی ابوالقاسم صلواتی به صورت علنی برگزار شد و در 25 جلسه علنی و یک جلسه غیرعلنی در شعبه 15 دادگاه انقلاب اسلامی به اتهام افساد فی الارض از طریق اخلال در نظام اقتصادی کشور با تشکیل و رهبری سازمان یافته به منظور ارتکاب جرائمی مانند جعل سند، پول شویی با علم به موثربودن در ضرر به کشور، کلاهبرداری در سطح گسترده از شرکت نفت، سازمان تامین اجتماعی و بانک مسکن، جعل 24 فقره اسناد و صورت حساب بانکی، استفاده از اسناد مجعول و پول شویی به مبلغ 1967 میلیون یورو، محاکمه شد.البته بابک زنجانی همیشه این اتهامات را رد کرده است. او در چهارمین جلسه دادگاه گفته بود: «با توکل به خدا و علم و دانش اقتصادی و انسانیتی که داشتم، نه رشوه دادم و نه به شخصی متوسل شدم و تاجری حرفه ای هستم و عملکردم بسیار شفاف است. می گویند زنجانی 30 هزار میلیارد تومان کلاهبرداری کرده و همه باور می کنند، اما وقتی می گویند این مبلغ را پرداخت کرده، باور ندارند. چرا فکر می کنید من فردی کوچک و بی عقل هستم؟ من اگر کلاهبردار بودم، چرا در کشور خودم سرمایه گذاری کردم که در آخر هم 240 صفحه کیفرخواست برای خدماتم نوشته شود. دو میلیارد یورو بدهی من به شرکت نفت، پول خرد من هم نیست و این یک طنز است». او همچنین در جلسه بیست وپنجم دادگاه هم به قاضی صلواتی گفت: «من نه تنها اخلال نکردم، بلکه نهایت خدمت را به کشور کردم. به وجودآمدن ثبات و آرامش ارزی از جمله خدماتی بود که من توانستم انجام دهم. اکنون من یک سوال دارم و می خواهم بدانم چرا بعد از دو سال، من هنوز در انفرادی به سر می برم؛ مگر نباید قرار بازداشت موقت من به قرار وثیقه تبدیل شود» او یک بار هم در مهر 94 به رئیس جمهوری نامه نوشت: «من به کشورم بدون هیچ منتی خدمت کرده ام و به واسطه خدماتم مورد تحریم آمریکا و اروپا قرار گرفته ام و از سوی آنان به عنوان مهره کلیدی معرفی شده ام».در این مدت بابک زنجانی بارها و بارها به طور غیرمستقیم با بیژن نامدارزنگنه وزیر نفت وارد جدال لفظی شده است. به عنوان مثال می توان به مهر ماه سال گذشته اشاره کرد که وزیر نفت با بیان اینکه متاسفانه پدیده «حرام خواری» زیاد شده است، به بابک زنجانی اشاره کرد و گفت: «برخی اموال مردم را می‎خورند و به روی خود نمی‎آورند. چرا باید یک عده میلیاردها تومان پول بادآورده داشته باشند و عده‎ دیگری چیزی نداشته باشند، این آقا 10 هزار میلیارد تومان پول مردم را خورده و حالاگردنش را بالامی‎گیرد و می‎خندد و یک کلمه نمی‎گوید که این پول ها کجاست!» بابک زنجانی هم در ملاقاتی که با خانواده خود داشت، در واکنش به این سخنان گفته بود: «در دادگاه با استناد به اسناد و مدارک، مشخص خواهد شد چه کسی خدمت و چه کسی خیانت کرده و مال حرام خورده است».بالاخره در 16 اسفند 94 حجت الاسلام محسنی اژه ای سخنگوی قوه قضائیه، اعلام کرد بابک زنجانی و دو متهم دیگر پرونده فساد نفتی در دادگاه بدوی به اعدام محکوم شده اند. همچنین این سه متهم به رد مال مربوط به شرکت ملی نفت ایران و جزای نقدی معادل یک چهارم پول شویی نیز محکوم شده اند. 16 فروردین 1395 هم حکم اعدام بابک زنجانی ابلاغ شد. وکیل مدافع بابک زنجانی نیز، اول خرداد امسال لایحه فرجام خواهی و اعتراض موکلش را به شعبه 15 دادگاه انقلاب ارائه داد. حال باید منتظر ماند تا به زودی شاهد حکم دیوان عالی کشور برای بزرگ ترین پرونده فساد مالی بعد از انقلاب باشیم و ببینم آیا شایعه لغو اعدام به واقعیت خواهد پیوست؟
                