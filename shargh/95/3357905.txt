شنبه ۲۵ اردیبهشت ۱۳۹۵
-----------------------------------------
type_unknown
-----------------------------------------
پاسخ مطهری به جنتی
-----------------------------------------

                    گروه سیاست: ماجرای عجیب منتخب سوم اصفهان همچنان ادامه دارد. اگرچه بنابر گفته یک نماینده مجلس، شورای حل اختلاف بین قوا با تایید نظر شورای نگهبان درباره ابطال آرای مینو خالقی، منتخب سوم اصفهان، به نوعی نتیجه انتخابات اصفهان را به میان دوره ای سال 96 موکول کرد اما حواشی مربوط به آن گویی تمامی ندارد. شایان ذکر است هنوز خبر رسمی از هیات حل اختلاف قوا منتشر نشده است اما پوشش وسیع نقل قول یک نماینده دراین باره توسط رسانه های اصولگرا سمت وسویی تازه به ماجرا داده است. روز گذشته علی مطهری نماینده مردم تهران در مجلس، نامه دوم خود به دبیر شورای نگهبان را نگاشت و در واکنش به سخنان او مطالبی را یادآور شد.مطهری در این نامه نوشته است: «درخصوص ابطال آرای منتخب سوم اصفهان فرموده اید: نظارت استصوابی شورای نگهبان عام و در تمام مراحل است و این اقدام سابقه هم داشته است؛ درباره فردی که بعد از رای آوردن معلوم شد مدرک تحصیلی اش بی اعتبار است و انتخابات را شورای نگهبان ابطال کرد، به عرض می رسانم: اولادر موضوع موردبحث، شورای نگهبان انتخابات اصفهان را ابطال نکرده بلکه بعد از رای سالم مردم صلاحیت یک منتخب را رد کرده است. ثانیا اینکه نظارت استصوابی عام و در تمام مراحل انتخابات است که مضمون ماده سوم قانون انتخابات است، نمی تواند ناقض سایر مواد قانون انتخابات باشد. در تبصره سه ماده 52 این قانون تصریح شده است که پس از تسلیم اعتراض داوطلب به شورای نگهبان، این شورا 20 روز پس از اظهارنظر هیات مرکزی نظارت، نظر قطعی و نهایی خود را درباره تایید یا رد صلاحیت وی اعلام خواهد کرد. بنابراین شورای نگهبان پس از تایید اولیه صلاحیت یک کاندیدا حق تغییر آن را ندارد و اگر در گذشته همچنین کاری کرده خلاف قانون بوده است. ثالثا طبق ماده 73 قانون انتخابات، شورای نگهبان صرفا در جایی که انتخابات یک حوزه انتخاباتی ابطال شده است، می تواند اعتبارنامه یک منتخب را امضا نکند. در موضوع موردبحث، شورای نگهبان انتخابات حوزه انتخابیه اصفهان را تایید کرده و این به منزله امضای اعتبارنامه تمام منتخبان اصفهان است و وزیر کشور باید اعتبارنامه خانم خالقی را نیز امضا و به مجلس ارسال کند. رابعا ماده 30 قانون آیین نامه داخلی مجلس می گوید اسنادی که توسط شورای نگهبان بررسی نشده یا بعد از رای مردم ارائه شده است، باید به مجلس ارائه شود تا در بررسی اعتبارنامه منتخب لحاظ شود و نمایندگان ملت درباره تایید یا رد اعتبارنامه وی تصمیم بگیرند. بنابراین شورای نگهبان حق دخالت در این موضوع را نداشته و نظارت استصوابی نمی تواند ناقض موادی از قانون انتخابات یا سایر قوانین عادی باشد. خامسا به فرض محال شورای نگهبان این حق را داشته که پس از رای سالم مردم صلاحیت یک منتخب را رد کند. شما به استناد کدام ماده از قانون انتخابات صلاحیت نامبرده را رد کرده اید؟ حتما می گویید به استناد بند یک ماده 28 این قانون یعنی شرط اعتقاد و التزام عملی به اسلام و نظام جمهوری اسلامی. آیا با چند عکس مشکوک می توان عدم اعتقاد و التزام عملی یک فرد به اسلام و نظام جمهوری اسلامی را احراز کرد؟» مطهری در ادامه باز هم به بخشی از سخنان چند روز گذشته آیت الله جنتی اشاره کرد و نوشت: «فرموده اید: بعضی ادعا می کنند بعد از رای گیری فقط مجلس است که می تواند اعتبارنامه فرد فاقد صلاحیت را تایید نکند. اولااین یک ادعا نیست بلکه صریح و مر قانون انتخابات و آیین نامه داخلی مجلس است. ثانیا اینکه می گویید فرد فاقد صلاحیت ادعای شماست و صلاحیت یا عدم صلاحیت او باید توسط مجلس در بررسی اعتبارنامه وی معلوم شود. در پایان گفته اید: تاریخ هم نشان نمی دهد که در مجلس اعتبارنامه ای را به جز یک مورد رد کرده باشند و به شهادت تاریخ، این جای معامله و بده بستان است. اینکه تاریخ نشان می دهد یا نمی دهد که در مجلس اعتبارنامه ای را رد کرده یا نکرده باشند، دلیل نمی شود که شورای نگهبان بتواند در این موضوع ورود کند. معنی سخن شما این است که چون می دانیم مجلس اعتبارنامه وی را رد نمی کند ما زودتر صلاحیت او را رد می کنیم و این یعنی نادیده گرفتن قانون». نماینده منتخب مردم تهران در مجلس دهم در پایان یادآور شد: «همچنین همه مجالس جمهوری اسلامی را جای معامله و بده بستان دانسته اید. این علاوه بر توهین به مجلس، حاکی از ضعف شورای نگهبان است که کسانی را تایید صلاحیت کرده است که اهل معامله و بده بستان هستند. بدیهی است که پیگیری این موضوع توسط اینجانب، پیگیری یک موضوع فردی نیست بلکه با هدف جلوگیری از یک رویه غلط در جمهوری اسلامی انجام می شود. از خدای متعال برای جنابعالی توفیق الهی خواستارم». هاشمی: ردکردن صلاحیت افراد تایید صلاحیت شده صحیح نیستالبته این همه ماجرای مربوط به مینو خالقی در چند روز اخیر نبود. روز پنجشنبه رئیس مجمع تشخیص مصلحت نظام هم در شهر قزوین به این موضوع واکنش نشان داد. به گزارش «مهر» آیت الله هاشمی رفسنجانی گفته بود: «ردکردن صلاحیت افراد تاییدصلاحیت شده صحیح نیست و باید وحدت خود را تقویت کنیم». پیش از رئیس مجمع تشخیص مصلحت نظام هم حسن روحانی که در استان کرمان به سر می برد، واکنش صریح تری نشان داده و گفته بود: «هنوز ناامید نیستم و وزارت کشور در حال انجام اقدامات لازم است. نباید بگذاریم بدعتی گذاشته و قانون نقض شود که اگر چنین شود امید به آینده از دست می رود». یک دستگیری در ماجرای عکس هاواژه «بدعت» در ماجرای مینو خالقی را نخستین بار علی مطهری مطرح کرد، در نامه اولی که خطاب به دبیر شورای نگهبان نوشت و از این ماجرا با عنوان بدعتی خطرناک نام برد. البته حواشی این موضوع با بازداشت مدیر کانالی که عکس های منتسب به خالقی را منتشر کرده بود، جنبه تازه ای یافت. «ح. ط» که گفته می شود پیش از این خبرنگار چند رسانه اصولگرا بوده و به محمود احمدی نژاد هم نزدیک است، مدیر کانال تلگرامی قیچی بود.بازداشت او هم واکنش های متفاوتی در پی داشت. از جمله سخنان دیروز احمد علم الهدی، امام جمعه مشهد بود که گفت: «من از برخی مسئولان اجرائی نظام گله مندم. اگر امنیت اخلاقی کشور اقتضا می کند – که حتما هم اقتضا می کند- آقایی که یک عکس نا هنجار از یک کاندیدای مجلس را در فضای مجازی و شبکه های اجتماعی منتشر کرده بود شناسایی و به عقوبت برسانند، آن وقت چرا با کسانی که به یک عالم دینی نه تنها در فضای مجازی که در فضای حقیقی و در یکی از دانشگاه های کشور فحش دادند و تخریب کردند، برخورد نمی شود؟». پیش از این محمدرضا عارف، منتخب اول مردم تهران، در واکنش به موضوع مینو خالقی و انتشار آن تصاویر گفته بود: «برخی به اسم دین دست به انجام کارهای خلاف شرع زده اند و با انتشار عکسی و انتساب آن به خانواده ای دین دار به دنبال حذف رقیب هستند. کاش این کار را به اسم دین و ارزش ها انجام نمی دادند و می گفتند اکنون که قدرت در اختیار ماست، از هر سند جعلی استفاده می کنیم تا رقیب خود را حذف کنیم».
                