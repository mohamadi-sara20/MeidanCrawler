دو‌شنبه ۱۶ فروردین ۱۳۹۵
-----------------------------------------
type_unknown
-----------------------------------------
آغاز با اعتراض
-----------------------------------------

                    شرق: جلسه علنی روز گذشته مجلس، مجالی بود برای ادامه نطق های انتقادی نمایندگانی که نسبت به روند نظارت بر انتخابات مجلس دهم معترض هستند. دیروز علاوه بر انتقاد پیرموذن از ماجرای پیش آمده در مسیر راهیابی مینو خالقی به مجلس و همچنین انتقاد قادرمرزی از رد صلاحیتش، حجت الاسلام باقری نماینده بناب نیز در نطقی کم سابقه، از دخالت برخی نهادها و خرید و فروش علنی رای در حوزه انتخابیه اش سخن گفت. سوگند نماینده ردصلاحیت شده به قرآنحامد قادرمرزی نماینده اهل تسنن مردم قروه و دهگلان در مجلس نهم، دیروز در نطق میان دستورش با اشاره به روند رد صلاحیت خود در مجلس دهم گفت: «بنده به عنوان یک روحانی زاده، حافظ چند جزء از قرآن و نفر اول حفظ قرآن در استان کردستان در انتخابات مجلس نهم بدون هیچ شبهه ای در تمام مراحل تایید صلاحیت شدم، اما قبل از ورود به مجلس عده ای از مخالفان من چهار فایل صوتی تقلید صدای بنده را تهیه کردند و دو هفته مانع تایید اعتبارنامه من شدند تا اینکه وزارت اطلاعات و شورای نگهبان نامه مکتوب دادند که فایل ها جعلی است. این جانب خودم فرد جاعل را که یک معتاد بود، پیدا و از وی شکایت کردم و او به سه سال حبس و 74 ضربه شلاق محکوم شد». او با انتقاد از اینکه همان فایل های جعلی بدون درنظرگرفتن نظر چهار سال قبل وزارت اطلاعات و شورای نگهبان، ملاک رد صلاحیتش در این دوره شده، خواستار اصلاح قانون انتخابات مجلس در مجلس دهم شد و گفت: «من به اتهام عدم اعتقاد به اسلام و نظام جمهوری اسلامی ایران در انتخابات مجلس دهم رد صلاحیت شدم. به من فرصت دفاع از خود را ندادند اما لازم است گلایه مردم کردستان را از تریبون مجلس شورای اسلامی بیان کنم. چرا از پنج نفر از اعضای هیات نظارت کردستان، چهار نفر کرمانشاهی هستند که غیربومی بوده و شناختی از مردم ندارند». این عضو کمیسیون عمران مجلس، در پایان نطق خود درحالی که قرآن را در دست خود گرفته بود، گفت: «در محضر خدای متعال، ملت شریف ایران و قرآن قسم می خورم که به اسلام و نظام جمهوری اسلامی ایران اعتقاد و التزام عملی داشته و دارم و اگر ده ها بار هم رد صلاحیت شوم، به عنوان جوان مولود انقلاب می گویم که جانم و اندک آبرویم فدای اسلام و نظام جمهوری اسلامی ایران». انتقاد از سلب حق نمایندگی مینو خالقیدر ادامه نطق های دیروز هم کمال الدین پیرموذن، دیگر نماینده ای که صلاحیتش برای شرکت در انتخابات مجلس دهم رد شده، پس از تقدیر از سیاست های داخلی و خارجی دولت، گفت: «امروز زنان ایرانی بیش از پیش آشنا به حقوق، دارای تحصیلات عالی و دارای تجربه مشارکت وسیع اجتماعی هستند، با بی توجهی و بی مهری به حق انتخاب شهروندان اصفهانی، با روش غیرقانونی حق نمایندگی خانم مینو خالقی را از وی سلب نکنید». او با تاکید بر اینکه حاکمیت قانون، شعار و خواست مردم کشورمان در سال های اخیر بوده است، ادامه داد: «از قوا و نهادهای حاکم انتظار می رود در پاسخ گویی به این خواسته بحق آحاد ملت خاصه زنان باکفایت ایران جز بر مدار قانون عمل نکنند. ما از ابتدای انقلاب عهد بستیم که پاسدار حقوق مشروع خود و ملت باشیم که به گفته امام خمینی(ره) «میزان رای ملت است و بس». هر اقدامی که به شکاف میان نظام و مردم بینجامد، ضربه ای به انقلاب اسلامی است. پایمال کردن حقوق ملت و زنان و بی اعتنایی نسبت به خواست و مطالبات واقعی آنان به سرمایه ارزشمند اجتماعی کشور لطمه وارد می کند». برخی جریان ها جلوی انتخابات الکترونیکی را گرفتنداما نقطه اوج نطق های دیروز نمایندگان در مجلس، نطق حجت الاسلام باقری نماینده بناب در مجلس نهم بود. به گزارش خانه ملت، باقری در نطق دیروز خود با یادآوری انتخابات اسفند 94، گفت: «انتخابات در هر کشوری به عنوان نماد مردم سالاری است که می تواند فرصتی برای توسعه متوازن هر کشوری قلمداد شود ولی متاسفانه در ایران اسلامی انتخابات حداقل در برخی از حوزه های انتخابیه به تهدیدی برای کشور تبدیل می شود که موجب سلب اعتماد مردم نسبت به نظام اسلامی می شود». او ادامه داد: «با توجه به وجودنداشتن احزاب قوی در کشور، تطمیع و پول و ایجاد رعب و وحشت و دروغ به جای احزاب نقش ایفا می کند، خصوصا در شهرهای کوچک حرف اول و آخر را پول می زند! متاسفانه هرچه بر عمر این انقلاب افزوده می شود، کیفیت انتخابات ارزش خود را از دست می دهد و عملاانتخابات در شهرهای کوچک تبدیل به بنگاه های خرید و فروش آرا شده است». باقری بنابی راهکار رفع تخلفات انتخاباتی را وضع قوانین جدید و پویا، اصلاح قانون انتخابات و برگزاری انتخابات به صورت حزبی و نظام پارلمانی دانست».این عضو کمیسیون اقتصادی مجلس نهم، ضمن تذکری به وزیر کشور و اعضای شورای نگهبان یادآور شد: «از وزیر کشور می خواهم به طور صریح و قاطعانه درباره علت عدم برگزاری انتخابات الکترونیکی در کشور، به صورت مناظره از رسانه ملی جواب گو باشند». نماینده مردم بناب در مجلس، ادامه داد: «همان طور که می دانید 170 میلیارد تومان برای برگزاری انتخابات الکترونیکی هزینه شده بود که متاسفانه با دخالت برخی افراد و جریان ها برای اعمال نفوذ در مقابل انتخابات الکترونیکی ایستادگی و حق ملت ایران را ضایع کردند». این نماینده مردم در مجلس نهم، با یادآوری عدم تایید اصلاح قانون انتخابات از سوی شورای نگهبان، ادامه داد: «با توجه به اینکه در مجالس مختلف خصوصا در مجلس نهم قانون انتخابات اصلاح شد و استانی و حزبی شدن انتخابات موردتصویب مجلس قرار گرفت ولی متاسفانه شورای نگهبان آن را تایید نکرد؛ از مقام معظم رهبری استدعا دارم که ایشان به هر نحو ممکن، استانی و انتخاباتی شدن انتخابات را عملیاتی کنند که به نظر می رسد حلقه مفقوده حل مشکلات کشور در حزبی و استانی شدن انتخابات است؛ در غیر این صورت بدون وجود احزاب و برنامه مشخص، اقتصاد مقاومتی مدنظر مقام معظم رهبری فقط در شعار خلاصه خواهد شد». 30 هزار نفر برای فروش رای خود به بناب آمدندباقری بنابی، در مورد وضعیت انتخابات مجلس در حوزه انتخابیه خود، گفت: «انتخابات در بناب، «افتضاحات» بود و مردم در هفتم اسفند ماه مظلوم واقع شدند و نتوانستند از حق مسلم خود دفاع کنند؛ شهرستان بناب در روز انتخابات خالی از اعمال حاکمیت بود و هر کسی هر کاری دلش می خواست انجام می داد». این نماینده مردم در مجلس نهم، ادامه داد: «از وزرای کشور و اطلاعات می خواهم به صورت مستند افرادی که از شهرهای هم جوار برای فروش رای به بناب آمده بودند را استخراج کرده و به اطلاع مسئولان مربوطه و مردم برسانند و طبق بررسی های انجام شده حدود 30 هزار نفر از شهرهای هم جوار برای فروش رای خود به شهرستان بناب آمده بودند». عضو کمیسیون اقتصادی مجلس نهم، افزود: «همکاران گرامی و ملت شریف ایران اسلامی، مردم شهرستان بناب مظلوم واقع شدند و حق آنها را شهرهای دیگر، پول و تطمیع رقم زد؛ مردم این شهرستان خصوصا نخبگان نسبت به آینده خود نگران هستند که اگر انتخابات این گونه برگزار شود هر کسی می تواند با سه میلیارد تومان در کرسی مجلس جلوس کند؛ پیش بینی می شود در مجلس یازدهم با توجه به تورم این امتیاز به چهار میلیارد تومان از الان پیش فروش شود!» او ادامه داد: «همکاران گرامی و اعضای محترم شورای نگهبان همه می دانیم که پول های کثیف در انتخابات وجود دارد ولی مردم شهرستان بناب در این انتخابات با چشم دیدند که پول های بابک زنجانی ها چگونه نتیجه انتخابات را توسط برخی از کاندیداها رقم زد که لازم است دستگاه های نظارتی منابع مالی کاندیداها را رصد کرده و به اطلاع مسئولان مربوطه و مردم شریف بناب برسانند». چرا جرم مشهود را دیدند و سکوت کردند؟نماینده مردم بناب در مجلس نهم، یادآور شد: «در انتخابات هفت اسفند 94 شهرستان بناب، نزدیک به 30 هزار رای توسط برخی کاندیداها خریداری شد که با این عمل ناشایست به مردم شهرستان توهین شد؛ عزت، شرف و غیرت بنابیان در هفتم اسفند به تاراج رفت». این نماینده مردم در مجلس نهم، ادامه داد: «از مسئولان صدا و سیما می خواهم موضوع خرید و فروش آرا را در برخی شهرستان ها خصوصا شهرستان بناب مستندسازی کنند قبل از اینکه رسانه های بیگانه به ویژه بی بی سی به این کار اقدام کنند». باقری بناب افزود: «ریاست محترم قوه قضائیه از مسئولان قضائی شهرستان بناب بخواهید آیا جرم مشهودی در شهرستان بناب در هفتم اسفند ماه ندیدند؟ چرا سکوت کرده اند؟ آیا خرید و فروش رای قبیح تر است یا شراب خواری؟ آیا خرید و فروش رای جرم و قبیح تر است یا حمل مواد مخدر؟ به نظر می رسد شراب خواری و حمل مواد مخدر به مراتب قبح کمتری از خرید رای دارد». او با بیان اینکه نماینده ای که با خرید رای به مجلس می آید از مشروب خواری و قاچاقچیان مواد مخدر بدتر و خیانتش بیشتر است، تصریح کرد: «اعضای شورای نگهبان، نتیجه انتخابات بناب غلبه زر، زور، تزویر و پول بود که از شورای نگهبان می خواهم با توجه به وظایف ذاتی خود یک گروه حقیقت یاب به شهرستان بناب اعزام کند تا حقیقت برای اعضا مشهود شود؛ در غیر این صورت برخی از مسئولان اجرائی و نظارتی شهرستان حق و حقانیت را ذبح کردند و نمی خواهند تسلیم حق شوند». نماینده مردم بناب در مجلس شورای اسلامی، ادامه داد: «اگر می خواهید اعتماد مردم در آینده نسبت به مجریان و ناظران انتخابات سلب نشود، لازم است هر چه سریع تر نسبت به اعزام گروه حقیقت یاب به شهرستان بناب اقدام کنید؛ هر چند تایید انتخابات توسط شورای نگهبان را قبول داریم ولی با توجه به نظارت استصوابی اقداماتی را می توانند انجام دهند».
                