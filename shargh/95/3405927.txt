شنبه ۱۶ مرداد ۱۳۹۵
-----------------------------------------
یادداشت
-----------------------------------------
قصه برجام به کجا خواهد رسید؟
-----------------------------------------

                    چند روز پیش و در سالگرد دستیابی به توافق برجام، نیویورک تایمز در گزارشی اعلام کرد «ایران با وجود انجام همه تعهداتش، به خاطر تداوم تحریم های آمریکا، هنوز طعم مزایای برجام را نچشیده و اثر مثبت اقتصادی آن را لمس نکرده است». انتظارات درباره اثرات مثبت برجام حتی قبل از اجرائی شدن این توافق شکل گرفته بود، این انتظارات اغلب برمبنای این دیدگاه بود که آثار مثبت برجام به سرعت قابل مشاهده است. البته شواهدی نیز این دیدگاه را تایید می کرد. اگر نوسانات اقتصادی سال های 90 و 91 نتیجه شدت گرفتن تحریم ها قلمداد می شود، دور از ذهن نیست که این انتظار وجود داشته باشد که با اجرای برجام این مشکلات حل شود. با دستیابی به توافق ژنو، فصلی جدید گشایش یافت و در پی توافق ایران و 1+5 درباره برجام به صفحات پایانی خود نزدیک شد و با اجرائی شدن برجام به پایان آمده بی آنکه حکایت هایش به فرجام رسیده باشد. همین چند ماه پیش بود که صحبت از رونق اقتصادی در پسابرجام بود و این روزها کم نیستند منتقدانی که می گویند هیچ نشانه ای از رونق دیده نمی شود. تحریم صادرات نفت لغو شده و ایران زودتر از تصورات، بازارهای ازدست رفته اش را پس گرفته اما هنوز هیچ تحرک واقعی در حوزه توسعه میدان های نفتی و گازی و طرح های توسعه ای پتروشیمی و پالایشگاهی دیده نمی شود. بازار سرمایه که خیلی زود به خبر توافق هسته ای واکنش مثبت نشان داده بود، همچنان اسیر اماواگرهاست. تقریبا هر روز شاهدیم که کارشناسان از موانع و مشکلات جدیدی در مسیر برقراری مبادلات بانکی کشورمان با سیستم بانکی دنیا می گویند. در کنار همه اینها پس از لغو تحریم ها بخشی از دلارهای بلوکه شده به کشورمان بازگشته و این امید را همچنان زنده نگه می دارد که شاید وعده های قبل از توافق ژنو روزی عملی شوند. برای دانستن اینکه آیا وعده های برجام به سرانجام خواهد رسید یا نه، بهتر این است که به واقعیت و محتوای آن جدی تر نگاه کنیم. نباید فراموش کنیم «این توافق کاری را خواهد کرد که از آن خواسته شده است».برجام نه به آن اندازه که مخالفانش مدعی بودند وحشتناک بوده و نه توانسته بلندپروازی های موافقان را جواب گو باشد. واقعیت این است که برجام «یک مبادله و نه یک تحول» بوده است. همان طور که اوباما نیز گفته هدف از برجام فقط رسیدگی به یک مشکل بوده است و از این نظر می توان آن را موفقیتی نسبی خواند و ارزش آن نیز نباید دست کم گرفته شود. اما متاسفانه در اغلب موارد در ایران، آمریکا و حتی خاورمیانه نگاه گسترده تری به برجام وجود دارد. به طور مثال برخی آن را حاکی از بهبود روابط میان ایران و آمریکا یا ابزاری برای مقابله با خشونت های قومی در منطقه می بینند. آنچه امروز عده ای را درباره اصل تحقق وعده های برجام و ابقای تحریم ها در ایران به تردید انداخته، به این خاطر است که دامنه انتظارات از برجام را گسترش داده اند. گزارش 41صفحه ای که چندی پیش وزارت امور خارجه به مجلس داد، به وضوح نشان داد مشکل نه در دستاوردهای برجامی که در محدودیت های غیربرجامی است. باید بپذیریم مذاکرات ما تنها محدود به موضوع هسته ای بوده و تحریم های اولیه که مربوط به روابط دوجانبه میان ایران و آمریکا و حمایت ما از جنبش های مقاومت است پابرجاست. سفر نزدیک به 20 رئیس جمهور، 17 نخست وزیر و بیش از 350 هیات اقتصادی به کشورمان در چند ماه اخیر چیزی به جز دستاورد برجام نبوده است حساب های بانک مرکزی ایران نزد دیگر بانک های مرکزی به خصوص در حوزه اروپا در حال بازگشایی و فعالیت مجدد هستند. بعد از اجرائی شدن برجام، صادرات محصولات پتروشیمی رشد بیش از 30درصدی داشته است. قرارداد خرید 118 هواپیما از ایرباس و همچنین تفاهم نامه خرید 80 هواپیما از بویینگ در حال طی شدن است. از مهم ترین نقاط تمرکز دولت، مردم و بخش خصوصی در زمینه برجام، تحریم های بانکی و نقل و انتقال پول بود. این موضوع البته صرفا به تحریم های هسته ای مرتبط نمی شد و در نتیجه بخشی از تحریم های وضع شده توسط آمریکا، بعد از برجام نیز به قوت خود باقی ماند. در ماده 19 متن برجام به لغو تحریم های اتحادیه اروپا در حوزه های مختلف اشاره شده که بسیاری از آنها به مسائل مالی و بانکی مربوط هستند؛ از جمله نقل و انتقالات مالی بین اشخاص و نهادهای اروپایی و موسسات مالی و اشخاص و نهادهای ایرانی، فعالیت های بانکی شامل ایجاد روابط کارگزاری بانکی جدید و افتتاح شعب و بانک های تابعه بانک های ایرانی در قلمرو کشورهای عضو اتحادیه اروپا و ارائه خدمات پیام رسانی مخصوص مالی، از جمله سوییفت برای افراد و نهادهای نام برده شده، وام های ترجیحی به دولت ایران و اوراق تضمین شده توسط دولت. بخشی از وعده های برجامی در حوزه نظام مالی و بانکی محقق نشده است. برخی آن را به وعده شکنی آمریکا و اتحادیه اروپا ربط می دهند، اما در نگاهی دیگر نظام بانکی کشور از پیشرفت های کمتر از یک دهه اخیر جهان در این حوزه بازمانده و برای اتصال دوباره به آن به یک تحول جدی نیاز دارد. تحولی که ضرورت آن حتی پیش از اجرای برجام نیز احساس می شد اما کمتر کسی به آن توجه می کرد. وقتی تعاریف نظام بانکی مان از پول شویی با تعاریف بین المللی متفاوت است، چگونه می توانیم در تحقق اهداف مقررات بین المللی بانکی حرکت کنیم؟ مگر می توان با دو استراتژی متفاوت به یک هدف رسید؟ در یک جمع بندی کلی به نظر می رسد گسترش همه جانبه همکاری ایران با نظام بانکی جهانی، هم زمان با رایزنی های خارجی نیازمند تحولات اساسی داخلی است و راه حل آن را نباید صرفا در برجام جست و جو کرد. در یک نگاه خوش بینانه، باید به اجرائی شدن برجام زمان لازم را بدهیم.اگر کاهش شدید سطح روابط ایران با جهان به پشتوانه تصمیم های سازمان ملل متحد، آمریکا و اروپا، چند سال به طول انجامید احتمالابازگشت روابط به سطح پیش از آن قدری بیشتر زمان خواهد برد. در نتیجه می توان انتظار داشت که آثار برجام قدری بیشتر زمان خواهد برد و برای مردم عادی نیز چندان محسوس نباشد. همین قدر که دیگر هر روز شاهد خبرهای بدی مانند سقوط ارزش پول ملی، افت شدید صادرات نفتی و تورم شدید نیستیم، خود می تواند نوید روزهای بهتری برای آینده باشد.
                