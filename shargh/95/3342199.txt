شنبه ۲۸ فروردین ۱۳۹۵
-----------------------------------------
type_unknown
-----------------------------------------
رئیس جمهوری در اجلاس سران کشورهای اسلامی: مشکل اصلی تعصب است
-----------------------------------------

                    شرق: اجلاس سران سازمان همکاری اسلامی دیروز در استانبول با صدور بیانیه ای به کار خود پایان داد؛ بیانیه ای که برخلاف آنچه مرسوم بود قرائت نشد. نشست اختتامیه این اجلاس نیز در حالی برگزار شد که حسن روحانی، رئیس جمهوری و محمدجواد ظریف وزیر امورخارجه کشورمان، در اعتراض به بیانیه ای از پیش تعیین شده و اعمال نفوذ عربستان سعودی و رژیم صهیونیستی در مواضع این اجلاس، استانبول را ترک کرده بودند؛ اگرچه خاک ترکیه را ترک نکرده و راهی آنکارا شدند تا دیدارهای دوجانبه ای با میزبانان ترک خود داشته باشند. در بیانیه پایانی سازمان کشورهای اسلامی براساس پیش نویسی که قبلادر عربستان و بدون حضور ایران نوشته بودند بر چهار بند ضدایرانی و یک بند ضدحزب الله تاکید شده بود و اعتراض های ظریف در نشست مقدماتی وزرای خارجه نیز نتوانست موجب منتشرنشدن این بیانیه شود. این طور که مشخص است، تلاش های عربستان در راستای همراه کردن کشورهای منطقه با سیاست های خود ثمربخش بوده است. تلاشی که بعضا با کمک های مالی نیز همراه می شود. یکی از نمونه های این رویه عربستان شایعه ای بود که درباره پرداخت پول به نخست وزیر مالزی مطرح و دیروز از سوی وزیر خارجه این کشور تایید شد. توضیح عادل الجبیر که در گفت وگو با روزنامه نگاران مالزیایی بیان شد، این بود که پرداخت 681 میلیون دلار به نجیب رزاق، نخست وزیر مالزی «هدیه محض» بوده و در مقابل آن، توقعی هم نداشته است! دولت مالزی نیز گفته است این پول برای کمک به مبارزه نخست وزیر این کشور علیه افراط گرایی در اختیار او قرار گرفت. به هرترتیب، اگر این پول ها برای همسوکردن دیگر کشورها با سیاست های عربستان پرداخت شده باشد یا خیر، در اصل ماجرا تاثیر چندانی ندارد. این کشور اکنون موفق شده است که از فرصت های مختلف مانند موجی که بعد از حمله خودسرها به سفارت عربستان در تهران ایجاد شد و... استفاده کند و در اجلاس های این چنینی ضدایران جوسازی کند. چه آنکه تدوین پیش نویس این بیانیه نیز به زمانی بازمی گردد که در تهران گروهی به سفارت عربستان و کنسولگری این کشور در مشهد حمله کردند. حاشیه ها پررنگ تر از متنسفر رئیس جمهوری به ترکیه و اجلاس سران سازمان همکاری اسلامی با حاشیه های بسیاری، ازجمله انتقاد به عدم اثرگذاری آنها در بیانیه پایانی، عکسی که از دیدار روحانی و اردوغان منتشر شد و موضوع قطع پخش سخنان روحانی از رسانه های ترکیه همراه بود. حاشیه هایی که موجب شد بعضی مقامات مطلع درباره آن توضیحاتی ارائه کنند؛ برای مثال حمید بعیدی نژاد، مدیرکل سیاسی وزارت امور خارجه در پست اینستاگرامی خود درباره موضوع پخش نشدن سخنرانی روحانی در رسانه های کشور میزبان توضیح داد و نوشت: «در نادرست بودن این خبر البته همین بس که پخش نشدن برنامه از چند سخنران قبل از آقای دکتر روحانی آغاز شد و اصلاارتباطی به سخنرانی ایشان نداشت». او در ادامه با طرح این سوال که چرا برنامه بعد از سخنرانی وزیر امور خارجه مصر، رئیس جمهور ترکیه و دبیر کل قطع شده است، نوشت: «برای توضیح این امر نیاز است که به رویه برگزاری اجلاس ها و کنفرانس های رسمی بین المللی، ازجمله برنامه اجلاس سران کشورهای اسلامی دقت کنیم. برنامه روز اول این اجلاس ها از دو قسمت تشکیل می شود که در قسمت اول که برنامه افتتاحیه نام دارد رئیس قبلی اجلاس رسما ریاست اجلاس را به رئیس فعلی تحویل می دهد و هر دو کشور سخنرانی رسمی انجام می دهند و سپس دبیرکل سازمان نیز سخنرانی می کند. برنامه افتتاحیه برنامه ای عمومی و باز است و نمایندگان رسانه ها می توانند در جلسه حاضر باشند، اما در قسمت دوم نمایندگان رسانه ها دعوت به ترک سالن اجلاس می شوند و سخنرانی نمایندگان کشورها در جلسه بسته آغاز می شود». این مقام مسئول در وزارت امورخارجه کشورمان در ادامه برنامه کار اجلاس در روز اول را از روی سند مصوب اجلاس ترجمه و منتشر کرده تا روشن شود پخش نشدن سخنان روحانی با نیت خاصی همراه نبوده و طبق برنامه صورت گرفته است. موضوع حاشیه ساز دیگر بالابودن انگشت اشاره روحانی هنگام دست دادن با اردوغان بود که کاربران فضای مجازی را سرگرم افزودن متن هایی با مضمون شوخی به این تصویر کرد. خالی از لطف نیست این موضوع حاشیه ای را کنار یک حاشیه دیگر مربوط به اردوغان و ایران نگاه کنیم. او در سخنرانی خود باوجود تمایل آشکار به سمت اعراب سخن صریحی علیه ایران نگفت و همین موضوع سبب شد خبرنگاران سعودی حاضر در محل او را ترسو خطاب کنند. یکی دیگر از حاشیه های این اجلاس شایعه دیدار حسن روحانی با ملک سلمان پادشاه عربستان بود که عباس عراقچی، معاون وزیر امورخارجه کشورمان صحت اخبار منتشرشده درباره این مسئله را رد کرد و گفت: «هیچ ملاقاتی بین ما و هیات سعودی در هیچ سطحی صورت نگرفته، نه در سطح کارشناسی، نه در سطح وزرا و نه در سطح رئیس جمهوری و قراری برای این کار نداشتیم و تمام ملاقات های رئیس جمهور اخبارش مطرح شده و هیچ ملاقاتی غیر از اینها وجود نداشته است. اخبار سی ان ان و خبرسازی آن جای تعجب دارد. مشکل ما و عربستان ملاقات کردن و نکردن نیست، بحث سیاست های غلطی است که باید دولت سعودی آنها را اصلاح کند تا زمینه ارتباط دو کشور ایجاد شود».گفتنی است این اجلاس حاشیه های دیگری نیز داشت که خیلی به ایران مربوط نمی شد؛ برای مثال شاهد بودیم سامح شکری، وزیر خارجه مصر در زمان تحویل ریاست دوره ای نشست از مصر به ترکیه با همتای ترکیه ای خود دست نداد و به عبارتی تنش های میان ترکیه و مصر را یادآور شد. اینکه السیسی، رئیس جمهوری مصر برخلاف تمام ادوار گذشته در نشست شرکت نکرد و حاضر نشد به ترکیه برود نشان داد که تلاش های عربستان در این راستا بی ثمر بوده است. حضورنداشتن او برای ملک سلمان، که به تازگی به قاهره رفته و از السیسی خواسته بود در نشست سیزدهم حضور یابد، شکست بزرگی به حساب می آید اما به نظر می رسد عربستان تلاش می کند این شکست های خود را به طرق دیگری در منطقه جبران کند و با اختلاف افکنی هایی که بیانیه پایانی این اجلاس مصداق بارز آن است، منافع خود را تامین کرده و جایگاه موردنظرش را به دست آورد. نه ایران مشکل عربستان است، نه عربستان مشکل ایرانحسن روحانی رئیس جمهوری، روز پنجشنبه در سخنانی در اجلاس مذکور تاکید کرد رژیم صهیونیستی همواره منبع اصلی تولید خشونت و افراطی گری است. به گفته او، جهان اسلام سزاوار آن نیست که در موج ناامنی، خشونت و تروریسم سازمان یافته درغلتیده و مبتلابه عقب ماندگی و توسعه نیافتگی همه جانبه شود، بلکه سزاوار آن است که بر جایگاهی برتر بنشیند و این ممکن نیست مگر آنکه با دغدغه بیشتر به وضعیت کنونی و دنیای پیرامونی خویش بیندیشیم. او تاکید کرد «نه ایران مشکل عربستان است، نه عربستان مشکل ایران، مشکل اصلی تعصب است». او در سخنرانی خود تاکید کرد حضور در اجلاسی با شعار «وحدت و هم بستگی برای عدالت و صلح» فرصت مناسبی است تا به سرنوشت مشترک تمامی مسلمانان در جهان، اندیشیده شود اما آنچه در جریان این نشست روی داد و او را ناگزیر کرد تا در اعتراض به بیانیه پایانی در نشست اختتامیه شرکت نکند، نشان داد که حضور در اجلاس های این چنین به تنهایی کافی نیست و تا اراده ای مبنی بر برقراری صلح و ثبات در کشورهای اسلامی در کنار نباشد و روابط دیپلماتیک این کشورها رو به بهبود نرود، کاری از پیش نخواهد رفت. روحانی در میان سخنرانی خود گفت: «واقعیت آن است که افول تمدن اسلامی از زمانی آغاز شد که قدرت های بزرگ اسلامی به جای هم افزایی، به درگیری بی حاصل با یکدیگر پرداختند و زمینه را برای تهاجم های خارجی فراهم کردند». همین جمله روحانی کافی است تا تصور کنیم که روابط تیره وتار ایران و عربستان ما را به جایی رسانده است که سازمان همکاری های اسلامی چهار بند ضدایرانی در بیانیه خود بگنجاند. به گفته روحانی «جمهوری اسلامی ایران، از همان روزی که عهده دار ریاست هشتمین اجلاس سران سازمان همکاری اسلامی در تهران شد تا زمانی که ایده «جهان علیه خشونت و افراطی گری» (WAVE) را در مجمع عمومی سازمان ملل متحد مطرح کرد، بر یک سخن محوری تکیه داشت؛ و آن اینکه گفت وگو و تعامل سرآغاز درک دردها و مسائل اساسی زمانه و درمان موثر آنهاست». این تاکیدات تهران در حالی است که دیگر اعضای سازمان کشورهای اسلامی باور چندانی بر این موضوع ندارند و شاهدیم یورش عده ای خودسر در تهران به سفارت عربستان آن قدر هزینه ساز می شود که مواضع رسمی ما در جهت برقراری صلح و ثبات نادیده گرفته می شود.گفتنی است عباس عراقچی، معاون وزیر خارجه، نیز پنجشنبه شب فضای نشست استانبول را تشریح کرد و گفت: «متاسفانه این سازمان هیچ گاه نتوانسته نسبت به مسائل داخلی جهان اسلام موضعی بی طرفانه بگیرد و در جهت حل وفصل واقعی آنها تلاش کند. در زمان جنگ ایران و عراق شاهد بودیم تلاش معدودی از کشورهای عضو سازمان همواره موضع یک جانبه ای را در حمایت از عراق داشت. در جنگ عراق و کویت برعکس آن شد. در شرایط فعلی هم تقریبا به همان شکل است». او افزود: «به حافظه ام که رجوع می کنم دو، سه مورد بیشتر نیست که این سازمان آن هم در مقابله با خطرات و تهدیدات خارجی توانسته موضع متحدی را اتخاذ کند و آن هم عمدتا به تلاش جمهوری اسلامی بوده که نمونه آن موضوع بوسنی و بحث سلمان رشدی است که سازمان مواضع خوبی داشت. ولی واقعا زمانی که به مسائل داخلی جهان اسلام می رسد، به خاطر تسلط چند کشوری که با استفاده از منابع مادی و تهدیدات و تطمیع هایی که انجام می دهند، سعی می کنند منافع خودشان را به اسم سازمان و در قالب سازمان به پیش ببرند و این متاسفانه جو فعلی سازمان همکاری اسلامی هم هست». معاون وزیر امورخارجه کشورمان در ادامه به روند تهیه بیانیه 200 بندی این اجلاس اشاره کرد و گفت: «این گونه نیست که در یکی، دو روز اخیر تهیه شده باشد. حدود دو ماه پیش در جده که اجلاس کارشناسی برگزار شد، متن اولیه سند را آماده کردند که در آن اجلاس دولت عربستان به هیات جمهوری اسلامی ایران روادید نداد و ما موفق به شرکت در آنجا نشدیم». «یک سری اسناد را آنجا در غیاب کارشناسی ما تهیه کردند و در جلسه کارشناسی استانبول آوردند. به تلاشی که دولت عربستان صورت داد چهار بند ضدایرانی نیز در بیانیه وارد شده است. ریشه این چهار بند نیز به اجلاس اضطراری وزرای خارجه برمی گردد که بعد از حادثه حمله به سفارت عربستان در تهران و متاسفانه فضای مسمومی که در اثر آن حمله ایجاد شد؛ عربستان جلسه فوق العاده وزرای خارجه کشورهای اسلامی را تشکیل و در آنجا باوجود مخالفت تعدادی از کشورهای بزرگ اسلامی، با تهدیدات و تطمیع هایی که صورت دادند چند بندی را در آن فضای مسموم علیه ایران تصویب کردند». به این ترتیب آن طور که عراقچی توضیح داد در این جلسه اجازه بحث محتوایی درباره آنچه جده در غیاب کارشناسان ایرانی نوشته شده بود، داده نشد و پاراگراف دیگری نیز علیه حزب الله به آن اضافه شده است. مخالفت ایران نیز به جایی نرسیده و برخلاف همیشه که تصمیمات این سازمان با اجماع گرفته می شد این بار با رای اکثریت کشورهای این سازمان مصوب تلقی شد. دیدارهای جانبیبا همه این اوصاف فرصت دیدار با روسای کشورهای حاضر در اجلاس های مذکور موضوعی نبود که مقامات کشورمان از کنار آن بگذرند؛ بنابراین حسن روحانی چندین دیدار دوجانبه داشت و پیرامون مسائل مختلف صحبت کرد. دیدار با عبدالله عبدالله رئیس اجرائی دولت وحدت ملی افغانستان یکی از این جلسات بود که در آن درباره ارتقای روابط بخش خصوصی و گسترش همکاری آفرینان و سرمایه گذاران دو کشور صحبت شد. روحانی دیدار دیگری نیز با علی اف، همتای آذربایجانی خود داشت. دیداری که در آن بر توسعه پرشتاب همکاری های دوجانبه تاکید کردند. رئیس جمهور در جلسه دیگری با محمد یوسف کلا، معاون رئیس جمهوری اندونزی نیز به موضوع جهش در همکاری های اقتصادی این دو کشور پرداخت. یکی دیگر از جلسات جنبی روحانی ملاقات با یحیی بن محفوظ المنذری رئیس مجلس عمان بود. روحانی همچنین با همتای سنگالی خود دیدار و بر توسعه مناسبات با کشورهای آفریقایی تاکید کرد. او گسترش تروریسم و خشونت در دنیای اسلام را تاسف بار دانست و گفت: «جمهوری اسلامی ایران همواره در مسیر مبارزه با تروریسم به کشورهای درخواست کننده کمک کرده است و این در حالی است که باید برای شکست تروریست ها برخوردی جدی و همگانی داشته باشیم». حسن روحانی در دیداری دوجانبه با سیدسلطان حسن البولکیا پادشاه برونئی دارالسلام نیز بر ضرورت اقدامات فرهنگی مشترک برای معرفی و گسترش چهره واقعی اسلام تاکید کرد و گفت: همکاری های دو کشور درزمینه مسائل دوجانبه، منطقه ای و در سطح جهان اسلام ارتقا پیدا کند. لازم به ذکر است که رئیس جمهور کشورمان در ترکیه با ایرانیان مقیم این کشور نیز دیدار کرد و آنان را سفرای ایران دانست. او با بیان اینکه دولت یازدهم از ابتدای فعالیت خود به مردم قول داده بود در راستای حل وفصل مسئله هسته ای تلاش کند و در این راستا توانست در یک مذاکرات بسیار پیچیده با ابعاد گوناگون حقوقی، سیاسی، فنی و اقتصادی، این مسئله را با موفقیت به سرانجام برساند، گفت: «احقاق حق ملت ایران و لغو قطع نامه هایی که به ناروا علیه ایران صادر شده بود، کار سخت و پیچیده ای بود که هنوز ابعاد و پیچیدگی این مسئله به طور کامل برای مردم تبیین نشده است».او همچنین با بیان اینکه جمهوری اسلامی ایران همواره خواستار ثبات، آرامش و صلح در همه کشورها به ویژه کشورهای منطقه و همسایگان خود است، گفت: «امروز ایران کشوری با ثبات و امن در منطقه است و شرایط و بسترهای مناسبی برای سرمایه گذاری در آن وجود دارد که می توانیم به بهترین شکل از آنها استفاده کنیم».
                