دو‌شنبه ۱۸ مرداد ۱۳۹۵
-----------------------------------------
حرف اول
-----------------------------------------
ریشه یابی توهین به هنرمندان
-----------------------------------------

                    توهین های مکرری که از سوی نویسندگان یک نشریه با الفاظ رکیک و البته کیفردار علیه شرکت کنندگان در جشن حافظ انجام شد، مربوط به یک عصبانیت زودگذر به دلیل پوشش تعدادی از بانوان همراه شوهرانشان نیست، بلکه ریشه در تفکراتی دارد که این جماعت فعال در عرصه های سیاسی، فرهنگی و اجتماعی دارند. هرجا لازم باشد بر مبنای تفکرشان سخن می گویند، هرجا لازم باشد، حمله می کنند. هرجا لازم باشد تظاهرات می کنند و بالاخره هرجا لازم ببینند از اجتماعات و تجمعات رسمی جلوگیری می کنند. در موضوع اخیر که از نشریه شان برای تخریب هنرمندان سینما استفاده کردند، زمینه فکری دیگری وجود دارد. این احتمال وجود دارد که در عملیات های ایذایی آنها علیه اصلاح طلبان و نیروهای خدوم دلسوز و جدیدا علیه دولت یازدهم، روح قدرت طلبی آنان و مقابله با رقیب، نیروی محرکه آنها بوده باشد، اما در اهانت به سینماگران و خانواده شان، ریشه فکری آنها مطرح است. البته مخالفت این آقایان براساس آنچه خواهم نوشت، تنها به هنر هفتم ختم نمی شود؛ موسیقی و تئاتر و حتی بعضی از هنرهای تجسمی نیز در حوزه تهدید آنهاست. فعلافرض می کنیم که این افراد، فقط با هنرمندان سینما مخالف اند. روزی با عباس کیارستمی چنان درمی افتند که وقتی با جایزه بین المللی در دست، به میهنش برمی گردد...مجبور می شود که از در پشتی سالن فرودگاه، مخفیانه خارج شود. روزی با فیلم های درحال نمایش برخورد می کنند؛ حتی اگر منجر به آتش زدن سینما شود. روزی با چاپ کتاب هایی که نمی پسندند به مخالفت می پردازند؛ حتی اگر کتاب فروشی مرغ آمین را تخریب کنند. روزی هم از زبان بعضی لیدرهای آنان می شنویم که یک سره با عبارات ویژه و فحش های آن چنانی به پایین تا بالای سینما و سینماگران افترا می بندند یادآوری سخنان مشهور یکی از هنرمندان مرحوم کافی است تا عمق فاجعه روشن شود. اما ریشه یابی این نوع سخنان و رفتارها که به احتمال زیاد در آینده نیز بروز خواهد کرد، البته اگر دولتی باب میل حضرات سر کار نباشد: 1- می دانیم اهانتی که به بهانه پوشش بانوان شرکت کننده در جشن حافظ از قلم نویسندگان «یالثارات الحسین» شده، متوجه مردان سینماگری بوده که زنان بدحجاب خود را همراه داشتند. خطاب آنان با آن عبارت عمیقا زشت و نفرت انگیز، مردان بوده اند. معنی اش این است که این جماعت قلم به دست اصولازن ها را به رسمیت – به عنوان یک انسان مستقل- نمی شناسند. اگر از نظر فکری قبول می داشتند که بانوان، انسان هایی هستند در تراز مردان و انسان درجه دو نیستند، خطاب به زنان مطلب می نوشتند نه مردان. همین تفکر می گوید چون زنان بدون شوهرانشان کسی نیستند و این مردان هستند که به همسرانشان می گویند: بدحجاب باش یا خوش حجاب! کلااز نظر این نوع فکر و اندیشه و اعتقاد، مرد ارباب زنی است که همه رفتار فردی و اجتماعی اش به خواست و دستور مردان، اعم از شوهر یا پدر یا برادر، شکل می گیرد.بدیهی است چون زن و شوهر خانواده ای را تشکیل می دهند، به ازدیاد نسل کمک می کنند، برای حفظ بنیاد مقدس و ارزشمند خانواده، زن و مرد موظف اند رفتار، کردار و فعالیتشان را با هم هماهنگ کنند و برخلاف باورها و تفکرات یکدیگر گام برندارند. زن ها حقوقی به اندازه مردان دارند که لازم الرعایت است و مردان نیز حقوقی بر گردن زنان دارند که سرپیچی از رعایت این حقوق نه تنها گناه است بلکه زندگی را برای یکدیگر تلخ می کنند. پس از این بدیهیات و توضیح واضحات، بنده معتقدم اگر افراد اهانت کننده به مردان سینماگر به خاطر پوشش زنانشان، تفکر خود را نسبت به موقعیت انسانی زنان، آن گونه که خدا به انسان نگاه می کند اصلاح می کردند، آن کلمه زشت را به قلم جاری نمی کردند. 2- به باور نگارنده برخی که دیدگاه فرهنگی خاصی دارند، از اساس با سینما مسئله دارند و معتقدند که چون سینما از غرب آمده، آداب و رسوم و به اصطلاح فرهنگ به کارگیری آن را نیز بر ما تحمیل کرده اند. بد نیست خاطره ای را که مربوط به تولید مجموعه تلویزیونی «مسلمانان» در اروپا می شود، برای روشن شدن موضوع نقل کنم. حدود 20 سال پیش برای تولید برنامه تلویزیونی «مسلمانان» به چند کشور اروپایی سفر کردیم. در بعضی از شهرهای مهم اروپا، ازجمله آمستردام پایتخت هلند و لیون فرانسه، به گروه های تندرویی برخورد کردیم که نمی گذاشتند از مساجد آنان و نماز جماعتشان تصویربرداری کنیم، چراکه آن جوانان متعصب معتقد بودند فیلم جنبه و ظرفیت نشان دادن ارزش های اسلامی، ازجمله نماز جماعت و بناهای مذهبی را ندارد. این ابزار، یعنی فیلم و سینما به وجود آمده است که فساد را نشان دهد و به گسترش فساد دامن بزند. همین نگرش، اکیپ فیلم برداری ما را با مشکل روبه رو کرده بود. اگر اندکی تامل می کردیم که با آنها بحث کنیم، یا کتک می خوردیم یا اسیر پلیس می شدیم. در برادفورد انگلیس دچار گرفتاری شدیم، زیرا از دختران محجبه دبیرستانی- بدون اینکه خبر داشته باشیم این کار خلاف است- فیلم برداری کرده بودیم. این تفکر می گوید که سینما و فیلم، در بیشتر مناطق دنیا وقتی در دست نااهلان قرار می گیرد، می تواند مروج ابتذال باشد، پس افراد سالم نمی توانند آن را در خدمت ارزش ها قرار دهند. با چنین نگرشی، سینما و سینماگران باید کوبیده شوند و چنین است عده ای خود را محق می دانند که بدترین اهانت ها را نثار آنان کنند و اگر بتوانند مصداق آن را ثابت کنند، باید حد درباره مفتری و اهانت کننده جاری شود. 3- برخی حمایت هایی که از نشریات و افراد مفتری و اهانت کنندگان می شود، خارج از نوع تفکری که دارند، باعث جری شدن آنان می شود. مگر می توان پذیرفت که عکس چند هنرمند را در نشریه ای چاپ کرد و صاحبان عکس را مورد اهانت هایی سخت قرار داد؟ پس از اقدام تاسف برانگیز نشریه «یالثارات»، مقام رسمی مربوط به مطبوعات – یعنی هیات نظارت بر مطبوعات که عده ای افراد متدین اعم از چپ و راست در آن عضو هستند- رای به لغو امتیاز آن داد. حمایت های اثرگذار از اقدامات اینچنینی، این نگاه را تقویت می کند که برخی هر کاری می خواهند می کنند. آیا این حمایت ها زمینه ساز تداوم ضدارزش ها نیست؟
                