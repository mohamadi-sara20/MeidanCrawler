یک‌شنبه ۱۶ خرداد ۱۳۹۵
-----------------------------------------
type_unknown
-----------------------------------------
پاسخ به یک اتهام
-----------------------------------------

                    گروه سیاست: دو روز مانده به بیست وهفتمین سالگرد ارتحال امام، شبکه بی بی سی فارسی در برنامه خبری خود در گزارشی با عنوان «پیام محرمانه آیت الله خمینی به دولت کندی، رئیس جمهور دموکرات آمریکا، چه بود؟» ادعا کرد «به اسنادی دست یافته که از تماس های سری آیت الله خمینی، با دولت های جان اف کندی و جیمی کارتر حکایت دارد». به گزارش جماران، شبکه متعلق به دولت انگلیس مدعی شده بود که «بنیان گذار جمهوری اسلامی ایران آمریکا را شیطان بزرگ می خواند و می گفت تمام گرفتاری ها از آمریکاست.اما آیت الله خمینی دست کم دوبار با روسای جمهوری آمریکا تماس مستقیم برقرار کرده بود».بی بی سی فارسی در گزارش خود مدعی شده است که فردی به نام حجت الاسلام کمره ای پیام رسان امام خمینی به سفارت آمریکا بوده است. این ادعای بی بی سی اگرچه در عالی ترین سطوح مقامات نظام، یعنی مقام معظم رهبری، طی سخنرانی در حرم امام تکذیب شد و البته سیدحسن خمینی هم در برنامه زنده تلویزیونی خود این ادعا را رد کرد، اما برخی تاریخ نگاران و تاریخ پژوهان هم به این ادعا بر اساس مستندات تاریخی پاسخ دادند و البته آن را تکذیب کردند؛ اگرچه در این تکذیبیه ها تفاوت نگاه به آقای کمره ای دیده می شود. چه، عبدالله شهبازی او را فردی نزدیک به رژیم پهلوی می داند و عبدالله مهاجرانی نگاه دیگری دارد. در راس همه این تکذیبیه ها اما شاید بتوان به دلایل دکتر ابراهیم یزدی اشاره کرد که تاکید دارد امام خمینی پیامی برای کارتر ارسال نکرده بود بلکه این کارتر بود که پیام هایی را ارسال کرده بود و عدد آن هم به پنج می رسد. پاسخ دکتر ابراهیم یزدیبر این اساس، دکتر ابراهیم یزدی وزیر خارجه دولت موقت و از مبارزان قبل ار انقلاب و همراهان امام در نوفل لوشاتو، در پاسخ به این پرسش مبنی بر اینکه  «بنا بر اسنادی که به تازگی در آمریکا از حالت طبقه بندی خارج شده است، رهبر انقلاب چند روز پیش از آنکه از نوفل لوشاتو به تهران برگردد – در روز 27 ژانویه 1979 (هفتم بهمن1357) – به دولت کار تر پیام شخصی محرمانه ای می فرستد که در آن از یک طرف به طور تلویحی تهدید به اعلان جهاد می کند و از طرف دیگر دست دوستی و همکاری به سوی کار تر دراز می کند». چنین پاسخ داد: این سخن نادرستی است.او ادامه داد: اولاآقای [امام] خمینی پیام شخصی برای کارتر نفرستاد بلکه این کارتر بود که پیام فرستاد و آقای خمینی به پیام او جواب داد. ثانیا مبادله این پیام ها را اولین بار گاری سیک، عضو شورای امنیت ملی آمریکا در دولت کارتر، در کتابش  منتشر کرد. گزارش گاری سیک از تماس های دیپلماتیک در پاریس و مبادله پیام ها ناقص و بعضا یک جانبه با مقاصد خاص بود.دکتر یزدی ادامه داد: بنابراین با درخواست شادروان سرهنگ نجاتی، متن کامل پیام های کارتر و دولت آمریکا به آقای [امام] خمینی و پاسخ های ایشان را که در اختیار آقای نجاتی گذاشتم به طور کامل در دفتر روزانه ام در دوران فعالیت در نوفل لوشاتو و هم زمان با دیدار ها و مبادله پیام ها، نوشته بودم که در همین جلد از کتاب ایشان(ص288) آمده است. متن کامل تماس های دیپلماتیک در نوفل لوشاتو در جلد سوم خاطراتم: «شصت سال صبوری و شکوری- 118 روز در نوفل لوشاتو» آمده است.دکتر یزدی ادامه داد: دوم، آنچه  در گزارش خبری بی بی سی آمده است خلاصه ناقصی از پنجمین و آخرین پیام مبادله شده است. در این خبر به نقل از آقای [امام] خمینی آمده است که: «... ما با آمریکایی ها هیچ دشمنی خاصی نداریم...».. در حالی که در متن اصلی پیام آمده است: «ما با مردم آمریکا هیچ دشمنی خاصی نداریم...».  یزدی اضافه کرد: سوم، در  آخرین هفته های قبل از پیروزی انقلاب، رهبران انقلاب، نه از دو کانال، که در گزارش خبری آمده است، بلکه از سه طریق با مقامات آمریکا مذاکره می کرده اند، در ایران از جانب شورای انقلاب آقایان مهندس بازرگان، دکتر سحابی و آیت الله موسوی اردبیلی با سولیوان و استمپل، کارمند سفارت؛ آقای دکتر بهشتی مستقیما با سولیوان در تهران و سوم از طریق زیمرمن در پاریس با آقای [امام]خمینی. یزدی ادامه داد: چهارم، برخلاف  آنچه در این گزارش خبری آمده است، من هیچ گونه تماسی با وزارت امور خارجه آمریکا در دوران قبل از انقلاب نداشته ام. فقط پس از انقلاب بنا بر وظیفه ام به عنوان وزیر امور خارجه با مسئولان سفارت آمریکا در تماس بوده ایم.  او همچنین گفت: پنجم، بر  خلاف این گزارش خبری، در جریان اشغال ستاد مشترک ارتش ایران در غروب روز 22 بهمن و پیروزی انقلاب، مرحوم دکتر بهشتی همراه تیمی که ازجانب امام برای نجات امیران ارشد ارتش و مستشاران نظامی آمریکا (از جمله ژنرال فیلیپ گست) رفته بود، حضور نداشت. آیت الله مهدوی کرمانی همراه ما بودند و مقامات آمریکا به اشتباه ایشان را دکتر بهشتی تصور کرده اند.  یزدی در آخر گفت: ششم، آقای شهریار روحانی نماینده و سخنگوی آقای [امام] خمینی نبود. کارمندان سفارت ایران در واشنگتن پس از اخراج اردشیر زاهدی، سفیر شاه، با ما در پاریس تماس گرفتند و ضمن گزارش کارشان در خواست رهنمود کردند. آقای [امام] خمینی طی حکمی به آقای دکتر جلیل ضرابی، از پزشکان برجسته ایرانی در آمریکا، ماموریت دادند تا با کمک هیاتی سفارت را اداره کنند. این هیات پس از انتصاب دکتر سنجابی به سمت وزیر امور خارجه اداره سفارت را به کاردار جدید تحویل داد و استعفا کرد. پاسخ مهاجرانی به ادعای بی بی سیسیدعطاءالله مهاجرانی وزیر فرهنگ و ارشاد اسلامی در دولت اصلاحات هم ساعاتی پس از انتشار ادعای بی بی سی درباره امام خمینی، به رد بخشی از آن ادعاها پرداخت. به گزارش جماران، او در یادداشتی در وبلاگ خود با عنوان «امام خمینی، سیاست و کیاست» اول به رد صحت اسناد اعلام شده در بی بی سی فارسی پرداخت و نوشت: یکم، در گزارش بی بی سی سندی منتشر نشده است. متن انگلیسی که درج شده است، هیچ گونه نشانی از اسناد کلاسه شده سازمان سیا را ندارد. دوم: سند می گوید، حاج میرزا خلیل کمره ای پیام آیت الله خمینی را به سفارت آمریکا رسانده است. به فرض درستی روایت سیا، این پیام اگر مکتوب بود، حتما نشانی از آن در دست بود و در طول این سال ها حتما سازمان سیا به طریقی این سند را افشا می کرد. اینکه تا به حال چنین سندی افشا نشده است، دلیل روشنی است که امام خمینی به شکل مکتوب پیامی نفرستاده است.سوم: در گزارش بی بی سی، که مدعی است برای نخستین بار این سند یا آن پاراگراف مهم را منتشر می کند، بی دقتی های قابل تاملی دیده می شود. می توان به روشنی تفاوت متن انگلیسی و برداشت آزاد بی بی سی فارسی را از یکدیگر تفکیک کرد.در ادامه این یادداشت آمده است: بی بی سی، آیت الله حاج میرزا خلیل کمره ای را «به ظاهر فردی غیرسیاسی» معرفی کرده است. درحالی که در پاراگراف مستند بی بی سی، حاج میرزا خلیل کمره ای فردی نزدیک به گروه های معارض دینی معرفی شده است. زندگانی آیت الله کمره ای که در سال 1314 توسط نیروهای امنیتی زمان رضاشاه در شهرستان اراک بازداشت شده بود، حاکی از فعالیت های سنجیده سیاسی ایشان است. از ایشان رونوشت نامه آیت الله حائری یزدی به رضاشاه را کشف کرده بودند و به همین دلیل ایشان به زندان تهران منتقل شد و مدتی در زندان بود.در ادامه این یادداشت آمده است: در متن انگلیسی آمده است که آیت الله خمینی توضیح داده اند که ایشان مخالف منافع آمریکا در ایران نیستند. اما در برداشت آزاد بی بی سی فارسی آمده است: «در نیمه آبان 1342 بی سروصدا به دولت جان اف کندی پیام می دهد تا حملات لفظی اش سوءتعبیر نشود زیرا او از منافع آمریکا در ایران حمایت می کند».بخش نخست این عبارت، تا حملات لفظی اش... در متن انگلیسی وجود ندارد و در واقع جعلی است. بخش دوم هم در متن انگلیسی به وجه سلبی مطرح شده است و نه اثباتی. تفاوت این دو وجه بر اهل دقت پوشیده نیست. معرفی کمره ای از زبان مهاجرانیمهاجرانی در ادامه یادداشت خود به معرفی آقای کمره ای پرداخته و نوشت: می دانیم که حاج میرزا خلیل کمره ای فقیهی زمان شناس و نوآور بود. او بود که پس از فرودآمدن آپولو بر کره ماه، نامه ای به نیکسون رئیس جمهور وقت آمریکا در سال 1348 نوشت. آن موفقیت بزرگ را به نیکسون و ملت آمریکا تبریک گفت و از نیکسون خواست که اکنون نگاهی به زمین و دو میلیون آواره فلسطینی بیندازد که در شرایطی سخت به سر می برند. او بود که اعلام کرد، هر شیعه ای سنی و هر سنی ای شیعه است! و نامه ای برای ملک فیصل پادشاه سعودی در سال 1343 نوشت و نگرانی خود را از تفرقه در جهان اسلام تبیین کرد. در یک کلام، آیا پیام به سفارت آمریکا بر فرض صحت ابتکاری از سوی حاج میرزا خلیل کمره ای برای حفظ جان آیت الله خمینی نبوده است؟ خنثی کردن کودتا از سوی امام خمینیاو در ادامه یادداشت خود به سخنان عباس میلانی از تاریخ پژوهان خارج از کشور در برنامه شبکه بی بی سی فارسی اشاره کرده و نوشته است: دکتر عباس میلانی که در برنامه بی بی سی شرکت داشت، نکته مهمی را بیان کرد – دیگر شرکت کنندگان سخن قابل توجه و تاملی نداشتند. حرف دکتر میلانی این بود که پیام نشان می دهد آیت الله خمینی برای تغییر رژیم برنامه داشته است. این سخن قابل توجه و تامل است. در حقیقت در صورت درستی گزارش سیا، پیام به کندی که مخالف شاه بود و اگر ریاست جمهوری اش ادامه پیدا می کرد، به احتمال بسیار ما شاهد تغییراتی در ایران و نحوه حکومت استبدادی شاه می بودیم؛ پیام به کندی برای ایجاد فرصت بوده است. اگر کرده باشد! چون کندی مدتی بعد ترور شد.مهاجرانی ادامه داده است: آیت الله خمینی در رهبری انقلاب به دو نکته بسیارمهم همواره توجه داشت. یکم: جداکردن آمریکا از شاه. دوم: جداکردن ارتش از شاه. به عنوان نمونه، وقتی ژنرال هایزر به ایران آمد و شاه از سفر او به ایران بی خبر بود! ماموریت واقعی هایزر سازماندهی یک کودتا توسط ارتش بود. تدبیر و درایت شگفت انگیز امام خمینی و تماس با هایزر توسط نمایندگان یا شخصیت های موردقبول امام با هایزر به منتفی شدن برنامه کودتا انجامید. کودتایی که هنوز هم حسرتش در دل برنارد لویس در کتاب یادداشت های یک قرن و دور گلد مشاور نتانیاهو مانده است. تکذیبیه عبدالله شهبازیدر همین سو، عبدالله شهبازی مورخ نیز به بررسی صحت ادعا و قابل اتکابودن اسناد منتشرشده توسط بی بی سی پرداخت و نوشت:بخش موردتاکید من ادعای «تماس سری» امام خمینی با دولت کندی است؛ یعنی سندی که مدعی است 10 روز قبل از سفر 17 نوامبر 1963/25 آبان 1342 لئونید برژنف رهبر شوروی به ایران، یعنی در 15 آبان 1342، امام خمینی از طریق فردی به نام حاج میرزا خلیل کمره ای پیامی شفاهی برای سفارت آمریکا در تهران ارسال کرده با این مضمون:«خمینی توضیح داد که او با منافع آمریکا در ایران مخالفتی ندارد. برعکس، او اعتقاد داشت حضور آمریکا در ایران برای ایجاد توازن در برابر شوروی و احتمالانفوذ بریتانیا ضرورت دارد». و «او همچنین اعتقادش را درباره همکاری نزدیک اسلام و سایر ادیان جهان به ویژه مسیحیت توضیح داد».شهبازی هم مثل مهاجرانی صحت اسناد بی بی سی را رد کرده و نوشته است: این «سند» نیز گزارش سیا درباره ملاقات با میرزا خلیل کمره ای نیست بلکه پاراگرافی است از بولتن تحلیلی 81 صفحه ای سیا، مورخ مارس 1980 که در آن مشخصات اصل گزارش سفارت آمریکا در تهران دیده نمی شود. بولتن 81 صفحه ای مارس 1980 سیا، مانند همین گزارش 12 خرداد 95 بی بی سی فارسی، تحلیلی است درباره تاریخچه تعارض علما با رژیم شاه و علل وقوع انقلاب ایران. کمره ای از نگاه شهبازیاو در ادامه یادداشت خود نوشته است: حتی اگر اصل ادعا را بپذیریم، یعنی قبول کنیم در 15 آبان 1342 میرزا خلیل کمره ای به سفارت آمریکا مراجعه کرده و مطالبی را از قول امام خمینی عنوان کرده، پرسش مهم دیگری مطرح می شود: آیا رابطه میرزا خلیل کمره ای با امام خمینی در این حد از صمیمیت بود که وی واسطه پیام «سری» ایشان برای رئیس جمهوری آمریکا شود؟او سپس ادامه داده است: من اسناد کافی در اختیار ندارم و این پرسشی است که دفتر نشر آثار امام خمینی(ره) و مرکز اسناد وزارت اطلاعات باید پاسخ دهند. آنچه اجمالامی دانم، بدون اینکه قصد بی احترامی به مرحوم حاج میرزا خلیل کمره ای را داشته باشم، روابط حسنه ایشان با حکومت پهلوی است. در خلاصه پرونده مرحوم کمره ای در ساواک مواضع سیاسی وی این گونه بیان شده است:«میرزا خلیل کمره ای فرزند ابوطالب در سال 1317 قمری مطابق با 1277 شمسی متولد شد. او برای تحصیل راهی اراک شد و سپس به همراه حاج شیخ عبدالکریم به قم منتقل شد. وی از مراجعی است که در دستجات سیاسی شرکت ندارد و دارای روحیه ای ملایم و افکار مترقی می باشد. مردم به علم و دانش او ایمان دارند اما وی را زاهد و متقی نمی دانند. به دنبال انجام رفراندوم در سال 1341 و دستگیری و زندانی شدن عده ای از مخالفین انقلاب سفید، نامه ای خطاب به شاه می نویسد و در آن تقاضای آزادی زندانیان را در آستانه عید نوروز می نماید. میرزا خلیل کمره ای صاحب تالیفات بسیاری از جمله «نسیم من روح الفرج بعد الشدة» می باشد که در سال 1346 از سوی وزارت امور خارجه منطبق با سیاست کلی دولت شاهنشاهی اعلام می گردد».شهبازی همچنین نوشته است: در بولتنی با عنوان «گزارش ویژه: بررسی حوادث اخیر»، که ساواک در 20 خرداد 1342 برای شاه ارسال کرده، درباره حادثه 15 خرداد 1342، در بخش پایانی با عنوان «درحال حاضر چه باید کرد؟» این گونه آمده است: «... ولی در عین حال برخی راه حل ها و طرق وجود دارد که می توان به وسیله آنها بدون دادن امتیاز موجبات اسکات مخالفین و برطرف ساختن بحران و جلب حمایت متدینین بی غرض را فراهم ساخت».او در ادامه یادداشت خود نوشته است: به فرض پذیرش مراجعه آقای کمره ای به سفارت آمریکا آیا واقعا ایشان حامل پیام شفاهی امام خمینی بوده یا نظرات شخصی خود را بیان کرده است؟ آنچه این قرینه را تقویت می کند علاقه مرحوم کمره ای به نگارش نامه به شاه و نیز به روسای جمهوری آمریکا است که نمونه آن نامه تابستان 1348 وی به ریچارد نیکسون است با عنوان «فتح بی غرور» و تبریک فتح کره ماه و تحقق وعده قرآن کریم.حسین دهباشی هم در پاسخ به این ادعا آورده است: نخست، در متن سند نامی از امام خمینی نیامده و انتساب آن به وی تنها یک گمانه زنی است. دو، تاریخ آن که مورخ 15 آبان 1342 است، با سخنرانی آتشین و ضدآمریکایی نامبرده در 4 آبان 1343 همخوانی ندارد و سوم، نه دربرگیرنده دست خط یا پیامی کتبی که روایت پیامی شفاهی از سوی فردی به نام «حاج میرزا خلیل کمره ای» است و چه کسی است که به فارسی سخن بگوید و مثل یک کلاغ، چهل کلاغ را نشنیده باشد؟ واکنش قائم مقام موسسه تنظیم و نشر آثار امام (ره)آنچه روشن است با وجود تفاوت دیدگاه درباره کمره ای، همه تاریخ پژوهان اصل چنین مراجعه ای از سوی کمره ای را تکذیب کرده اند. در همین حال حمید انصاری، قائم مقام موسسه تنظیم و نشر آثار امام خمینی(ره)، در گفت وگو با «تسنیم»، هم این ادعا را بی پاسخ نگذاشت و اعلام کرد این ادعا فاقد وجاهت قانونی است و سندیت ندارد. به گزارش سپاه نیوز؛ سردار «رمضان شریف» مسئول روابط عمومی سپاه پاسداران انقلاب اسلامی در مراسم سالگرد ارتحال امام راحل در مصلای بزرگ امام خمینی (ره) ایلام هم در این باره گفت: اینکه 27 سال بعد از ارتحال امام رسانه ای مانند بی بی سی علیه امام سند جعل می کند، نشانه دشمنی عمیق آنان با امام و انقلاب امام است تا جوانانی که ایام حیات امام را ندیده اند تحت تاثیر این القائات قرار گیرند و پرونده انقلاب خدشه دار شود.
                