پنج‌شنبه ۲۰ خرداد ۱۳۹۵
-----------------------------------------
حرف اول
-----------------------------------------
50 کیلو آلبالو به قیمت طلا!
-----------------------------------------

                    شاخص قیمت گذاری در کالاو اقلام خاص، غالبا براساس کیفیت و نوع آن محاسبه می شود و مخاطب یا مشتری آن بر همان اساس مرسوم کیفیت و کمیت، حاضر به پرداخت بهای آن است. حال چنانچه مشتری کالادر انتخاب خود درباره بهای آن دچار اشتباه شد، معمولاکالارا یا به صاحبش برمی گرداند یا با دلخوری و چشم پوشی، آن را مصرف کرده و برای خرید بعدی خود دقت بیشتری می کند. دراین بین اگر محصول خارج از عرف جامعه و با همان بهای گزاف به فروش رسد، باید در نظام طبقاتی آن جامعه از نگاه ساختاری در دو بعد فرهنگی و اقتصادی آن دقیق شد؛ ساختاری از آن جهت که زمینه اجتماع برای چنین محصولی تا چه حد آماده پذیرش و تهیه آن به هر بهایی است و از طرفی صاحبان کالایا محصول از چه درگاه یا مرزی موفق به ورود و اخذ مجوزهای قانونی شده اند.این دو پرسشی است که چالش اخیر فیلم سینمایی «50 کیلو آلبالو» را در قالب و قاعده پذیرش محصول و یا خرید و فروش کالااز سوی مخاطبان خویش به بحث می کشد. از این منظر اگر کالایی در جامعه کنونی ایران با استقبال فراوان روبه رو شود، ریشه آ ن یا در فرهنگ و یا در اقتصادش نهفته است. فرهنگ از آن رو که کالای مزبور با الگوهای فرهنگی جامعه همسانی و همخوانی دارد و اقتصادی از آن نظر که با سبد کالای خانواده هماهنگ است. اینکه فیلم مذکور با چنین رقمی در شرایط اقتصادی امروز جامعه با فروش سرسام آوری همراه می شود، انطباق فرهنگ و اقتصاد با محتوای این محصول سینمایی است و جای هرگونه شبهه در اکران آن را از بین می برد و بهانه های گوناگون از جانب دست اندرکاران وزارت و سیاست، محلی از اعراب ندارد. طبیعی است دراین میان اشتباه در محاسبات نظارتی، آن هم از سوی شورایی به نام «شورای صدور پروانه نمایش» در وزارتخانه متولی فرهنگ، دور از ذهن است و در آن شبهات دیگری نمایان است. و اینکه وزیر محترم فرهنگ و ارشاد اسلامی بعد از صدور مجوز و فروش نسبتا نجومی آن اظهار به این مضمون دارد کهدرباره توقیف فیلم 50 کیلو آلبالو به هرحال شورای صدور پروانه نمایش، مجوز اکران را داده و این فیلم اکران شد و بعد از اکران فیلم و انتشار بعضی اعتراضات در مطبوعات متوجه شدم این اعتراضات درست است! چون این فیلم از نظر محتوا اشکالاتی دارد و در آن روابط ناسالم و نامتعارف و مغایر ارزش های اخلاقی و اسلامی دیده می شود.این مطلب حاوی نکاتی است که یا نقد ادبی را به دنبال دارد و یا نقد سیاستی و نظارتی.آقای وزیر!اعتراض در نظام جمهوری اسلامی از جایگاه ویژه ای برخوردار است! و توجه جنابعالی به آن، و آن هم از چشم رسانه، خود نوعی نگرش جدیدی است که مقام «توجه» را ارتقا می دهد و کاش این توجهات در زمان خود و در سایر اعتراض های قانونی هم – نه فقط در سطح جامعه- که در بخش فرهنگ ایرانی و در بطن وزارتخانه ای که شما در راس آن هستید، بیشتر نمود بیرونی داشت و نظارت و سانسور کمتر در اوراق فرهنگی به جوهر قرمز قلمی، جوهری می شد!آقای وزیر!اشاره به اعتراض در مطبوعات کردید که این خود نشانه رشد و بالندگی مطبوعات در دوران شماست و جای بسی شایستگی است اما این اعتراض اگر در خارج از مطبوعات به شکل قانونی به وقوع پیوست، راه چاره چیست؟آقای وزیر!در محتوا اگر اشکالی هست، خارج از محتوای جامعه نیست، جامعه ای که به قولی مدینه فاضله است و آگاه به وظایف خویش! پس اگر محتوایی خارج از جامعه به درون آن تزریق شود و شورایتان آگاه به آن نیستید که پس از مجوز فیلمی را این چنین ناآگاهانه دستور به توقیفش می دهید؟!و سرانجام آقای وزیر!ابتدا در تعریف رابطه ها به الگوی مشخصی برسیم و سپس به دنبال چاره اندیشی و چاره جویی در رفع روابط ناسالم و نامتعارف در جامعه باشیم یا باشید که مبادا از لنز دوربینی این چنین با استقبال روبه رو شود!آقای وزیر!جدا از نقد ادبی بیشتر بر نقد سیاستی و نظارتی آن تکیه می زنیم شورا یعنی مرکب از چند نفر زبده و متخصص در حوزه های گوناگون که معمولابرای جلوگیری از خطا به تبادل نظر می پردازند و از درون آن به بهترین شیوه، روش «به گزینی» استخراج می شود و شک را به یقین تبدیل می کند، پس تایید از سوی چنین شورایی به منزله «مثبت نگاری» است.
                