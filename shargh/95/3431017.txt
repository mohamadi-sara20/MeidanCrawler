پنج‌شنبه ۲۵‌شهریور ۱۳۹۵
-----------------------------------------
سرمقاله
-----------------------------------------
عدالت جنسیتی چیست؟
-----------------------------------------

                    در چند هفته اخیر که لایحه برنامه ششم توسعه در مجلس شورای اسلامی در حال بررسی است، طرح موضوع «عدالت جنسیتی» در ماده 31 لایحه، موجب بحث و گفت وگوهایی میان نمایندگان محترم مجلس، دست اندرکاران قوه مجریه، گروهی از اندیشمندان و علاقه مندان به بحث عدالت اجتماعی و حقوق زنان و مردان شده است؛ اما در تمام این گفت وگو ها (تا آنجایی که من پیگیری کرده ام) کسی تعریف مشخصی از این مفهوم ارائه نکرده است؛ حتی احساس می شود از تعریف این مفهوم و بحث درباره شاخص های آن پرهیز و صحبت در این باره به آینده موکول می شود. گرچه دلیل چنین امری بر نگارنده مشخص نیست (شاید هم من اشتباه کرده ام)؛ اما به نظر می رسد ارائه تعریفی از این مفهوم، به جای بیان کلیات، ضمن اینکه زمینه را برای گفت وگوی بیشتر فراهم می کند، باعث می شود مخالفان برقراری عدالت میان زنان و مردان در خانواده و جامعه (عدالت جنسیتی) با نقد آن و روشن کردن دلایل مخالفت با این تعریف یا هر یک از کلمات به کار برده شده، در دستیابی به تعریفی بهتر و جامع تر پیشقدم شوند. با توجه به تاکید قانون اساسی کشور بر عدالت اجتماعی، «عدالت جنسیتی» را می توانیم چنین تعریف کنیم: «عدالت جنسیتی فرایند تدوین برنامه ها، تخصیص منابع و منافع به زنان و مردان به صورت منصفانه است؛ بدون هیچ گونه تبعیضی براساس جنس (یعنی زن یا مردبودن). عدالت جنسیتی به معنای برنامه های یکسان و مشابه برای زنان و مردان نیست، بلکه آنچه مدنظر است، رفتار منصفانه با زنان و مردان براساس نیاز ها و علایق آنان است. چنین فرایندی می تواند در مواردی به برنامه ها و اقدامات یکسان و در موارد دیگری به برنامه ها و برخوردهای متفاوت میان زنان و مردان بینجامد درهرحال حقوق انسانی، مسئولیت ها و فرصت های هر دو جنس هم رتبه خواهد بود؛ بنابراین عدالت جنسیتی مفهومی نسبی است که در پی برخورد منصفانه با مسائل زنان و مردان در خانواده و جامعه است. با این دیدگاه، هر یک از سازمان ها و دستگاه های کشور می توانند در حوزه مسئولیت ها و وظایف خود، تعیین کنند نیاز ها و علایق زنان و مردان (به عنوان برخوردارشوندگان از خدمات آنها) چگونه باید در برنامه ها و اقدامات آن سازمان در نظر گرفته شود تا در جامعه عدالت برقرار شود.
                