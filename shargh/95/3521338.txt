چهار‌شنبه ۴ اسفند ۱۳۹۵
-----------------------------------------
سرمقاله
-----------------------------------------
توطئه علیه ایران در غیاب اوباما
-----------------------------------------

                    کنفرانس امنیتی مونیخ از توطئه منطقه ای علیه ایران پرده برداشت و نشان داد چگونه عربستان و اسرائیل آشکارا متحد یکدیگرند و علیه ایران در حال طراحی بزرگ هستند و ترکیه به ظاهر دوست ایران هم در چه حدی از دشمنی و نفاق علیه ایران نقش فعال دارد و در سفر چند روز پیش آقای اردوغان به عربستان و بحرین اجزای این توطئه را با یکدیگر تنظیم کرده اند. این توطئه منطقه ای امری جدید نیست؛ ولی دشمنی ترامپ با ایران باعث شده رقبا و دشمنان منطقه ای ایران جرئت پیدا کرده و نیات خود را عجولانه برملاکنند.درواقع ترامپ تعادل و توازن قوا در منطقه خاورمیانه را برهم زده و افساری را که باراک اوباما بر گردن اسرائیل، عربستان و ترکیه در هشت سال گذشته انداخته بود و اجازه تجاوزطلبی، ابراز و اعمال خصومت این سه کشور علیه ایران نمی داد، اکنون از سوی او برداشته شده و حتی به تشویق و برنامه ریزی برای متحدکردن دشمنان منطقه ای ایران دست زده است. بی شک منصفانه نیست اگر تصور کنیم سیاست های آقای اوباما همچون سیاست های جورج بوش یا دونالد ترامپ، خصومت کامل علیه ایران بوده و اوباما چاره ای جز توافق هسته ای با ایران نداشته است. اوباما می توانست به جای مذاکرات و توافق هسته ای، مانند دو رئیس جمهور قبل و بعد خودش رفتار کند و فشارهای سیاسی، اقتصادی و تهدیدات نظامی را علیه ایران افزایش داده و انرژی ایران را به هدر دهد. او می توانست قطع نامه 2231 را در پشتیبانی توافق هسته ای قرار ندهد تا این توافق از نظر حقوقی شکننده باشد. او می توانست دست جمهوری خواهان تندرو را علیه ایران باز گذارد تا نه تنها تحریم های گوناگون لغو نشوند؛ بلکه تحریم های جدیدی علیه ایران تصویب شوند. آقای اوباما کافی بود افسار را از گردن عربستان، اسرائیل و ترکیه بردارد تا آنها مچ پای ایران را بگیرند و از تحرک ایران و نقش و نفوذ آن در خاورمیانه جلوگیری کنند. اوباما می توانست در قضیه به کارگیری سلاح های شیمیایی از سوی سوریه، به پیاده کردن نیرو در این کشور بپردازد و امروز وضعیت پس از صدام عراق، شامل سوریه هم می شد. شاید ایران متوجه نشد چه فرصت هایی در دوران آقای اوباما برای ایران وجود داشت که می توانست اتصالات خود را آن چنان مستحکم کند که در دوران ترامپ این قدر ضربه پذیر نباشد و از سوی منطقه مرکز تهاجم سیاسی قرار نگیرد. به هرحال مهار سه کشور عربستان، اسرائیل و ترکیه در دوران اوباما باعث شد اتحادی نامرئی مقابل ایران بین سه کشور فوق به وجود آید که به محض ابراز دشمنی ترامپ، خود را نشان داد. عربستان چندین دهه تلاش می کرد در رقابت با سایر رهبران عرب، رهبری مبارزات کشورهای اسلامی را علیه اسرائیل در دست گیرد؛ ولی هم زمان در قلب خود برای ایجاد رابطه با اسرائیل در تب وتاب به سر می برد و فقط حفظ ظاهر در نزد ملل مسلمان مانع این رژیم بود. البته زمانی سعود الفیصل، وزیر امور خارجه قبلی عربستان، در تهران اذعان کرد برای برداشتن دشمنان عربستان حاضرند با شیطان هم پیمان ببندند. از سوی دیگر ترکیه هم که در جریان به اصطلاح کودتای اخیر، دست به دامن ایران شد و از پشتیبانی ایران برخوردار شد و همین چاووش اوغلو در آن شب کودتا تا صبح با آقای دکتر ظریف در تماس تلفنی بود تا از کمک و مساعدت ایران بهره مند شود و شاید اگر کودتا موفق می شد آقای اوغلو راهی ایران می شد، اکنون در هم پیمانی با عربستان و اسرائیل چگونه وقیحانه به نقش ایران می تازد. این نشان می دهد چقدر دوستی ها در سیاست خارجی سیال هستند و به قول معروف «هر روز شان خودش را دارد». همین دو کشور که شش سال پیش برای تغییر حکومت عراق و سوریه دست به تجهیز القاعده، داعش و سایر تروریست ها زدند و تصور می کردند با آوردن آمریکا و اروپا می توانند به رویاهای خود در ایجاد حکومت های دست نشانده نایل آیند، اکنون این رویاها را بربادرفته می بینند. آنان با شیطان که امروز در لباس ترامپ و نتانیاهو ظاهر شده، هم پیمان شده اند تا ناکامی و شکست خود در آن صحنه ها را جبران کنند. ناگفته نماند عربستان که قرار بود به خاطر نتایج تحقیق 11سپتامبر، هدف اصلی برخورد جمهوری خواهان در دوران پس از اوباما باشد، به سرعت از وضعیت ترامپ استفاده و جای خود را با ایران عوض کرد. این دستاورد ملموس دیپلماسی پنهان عربستان به شمار می رود. اما سوال اصلی این است که چه باید کرد؟ بی شک ایران باید با چشم های باز بپذیرد آرایش منطقه و جهان عوض شده و شکلی جدید از ائتلاف دشمنان قدیمی علیه کشورمان به وجود آمده و ما یک تنه با یک ائتلاف جهانی مواجه شده ایم. از لابه لای گفتار و اظهارنظرهای تیم جدید ترامپ برمی آید که عربستان هزینه مالی «زدن سر مار» را تضمین کرده و این عین استراتژی ترامپ و قول های انتخاباتی اوست. در این شرایط ایران باید از ظهور و بروز نظامی خود کاسته و صحنه تبلیغاتی را به دیپلماسی پنهان و آشکار واگذار کند تا ائتلاف علیه خود را بشکند. می دانیم دکتر ظریف به خوبی از عهده این امر برمی آید. از سوی دیگر، سرتاسر عالم به اندازه کافی از ترامپ و از سیاست های نامعقول و عملکردهایش دلخور هستند. هر روز در جهان و به ویژه در آمریکا علیه ترامپ تظاهرات می شود و او را بیشتر مفتضح و منزوی می کند. حتی احتمال استیضاح ترامپ به دلیل نقض منافع و امنیت ملی آمریکا متحمل تر می شود؛ بنابراین بستر عمومی برای دیپلماسی فعال ایران کاملافراهم است و قدرت های جهانی هم از اینکه نظم به دست آمده بعد از جنگ سرد از سوی ترامپ به هم ریخته شده، به شدت نگران هستند. اتحادیه اروپا می تواند همکار طبیعی ایران در این مواجهه منطقه ای باشد؛ زیرا اروپا قویا به مبارزات ضدتروریستی ایران باور دارد، اهداف جبهه متشکل از عربستان، اسرائیل و ترکیه را هم می شناسد و سیاست های جهانی ترامپ را نیز قبول ندارد. در شرایط حاضر جهانی هم، اروپا بیشترین تاثیر را بر سیاست های آمریکا دارد و در مرحله بعد ژاپن، کانادا، استرالیا و آنگاه چین و روسیه قرار دارند. با نزدیکی سیاسی و اقتصادی به اتحادیه اروپا باید به سرعت به نبرد دیپلماتیک با جبهه ائتلاف علیه خود اقدام کنیم.
                