سه‌شنبه ۱۴ اردیبهشت ۱۳۹۵
-----------------------------------------
سرمقاله
-----------------------------------------
بارش های بهار و بحران آب
-----------------------------------------

                    بهار سال 1395 با بارش های فراوان خود قسمت اعظم سرزمین خشکیده میهن مان را سیراب کرد. هم از نظر فرهنگ ملی و هم از نظر آمار هواشناسی، بیشتر بارش سالانه ایران در فصل بهار، در اردیبهشت اتفاق می افتد و به بارش های نیسان، یعنی اردیبهشت، معروف است. اما امسال این بارش ها هم بی سابقه بودند و هم زودتر از موعد. شاید هم بتوان گفت ادامه بارش های زمستان بودند؛ چون در بعضی مناطق برف سنگین هم نشست. بارش برف در شهرهای تبریز و اردبیل در دهه دوم فروردین بسیار بی سابقه بود. در بیشتر مناطق، به ویژه مناطق هموار، مانند دشت و جلگه بارش به عمق خاک نفوذ و خاک را سیراب کرد و گیاهان یک ساله، رشد و شکوفایی پیدا کردند. سدهای اکثر رودخانه ها سرریز شدند. بحرانی ترین دریاچه کشور، یعنی دریاچه ارومیه حدود یک متر آب گرفت. با نگاهی خوشبینانه اگر این بارش ها ادامه یابند و در ماه اردیبهشت هم بارش های فراوانی داشته باشیم، معلوم می شود اقلیم برگشته است و ما وارد یک دوره تر شده ایم. در این حالت قسمت اعظم بحران ها و مشکلات آب کشور فروکش می کند و چشم انداز امیدبخشی ایجاد می شود، اما اگر از منظر منفی یا نگران کننده موضوع را بررسی کنیم، این بارش ها در عین داشتن منافع بیشتر، نکات منفی هم داشتند که باید به آنها توجه کرد. اول اینکه این بارش ها بی سابقه و بی نظم بودند. بی نظمی هوا نشانه گسترش شرایط گرمایش جهانی و تغییر اقلیم است.در شرایط تغییر اقلیم «فرین» ها زیاد می شوند. سرمای شدید سال 1386، آتش سوزی جنگل های منطقه مسکو و سیلاب شدید پاکستان در تابستان 1378 و تابستان بسیار گرم سال 1394، نشانه هایی از بی نظمی های اقلیم در منطقه ماست. اینها زنگ خطری است که ما بیدار شویم و به فکر چاره جویی خسارت های تغییر اقلیم باشیم. تغییر اقلیم ام المخاطرات نامیده می شود؛ چراکه در همه زمینه ها خسارت می زند. در شرایط عادی بیش از 40 درصد بارش های کشور رگباری و مخاطره آفرین است. شرایط تغییراقلیم هم بر این خطرآفرینی اضافه شده و مشکلات و خسارات بیشتری را ایجاد می کند؛ بنابراین مسئولیت مدیران سنگین تر می شود و باید با برنامه های درازمدت و منطقی جلو فرسایش خاک و تخریب پوشش گیاهی را بگیرند، چون این فرایندها با همدیگر بازخورد مثبت دارند و سبب تقویت همدیگر می شوند.نکته سوم و تامل برانگیز این است که سفره آب های زیرزمینی کشور خیلی تخلیه شده است و این بارش ها در صورت نفوذ کامل به خاک نمی توانند بیشتر از یک متر بر سفره زیرزمینی بیفزایند؛ بنابراین اگرچه به طور موقت لایه سطحی خاک سیراب شده و گیاهان سطحی رشد کرده اند، ولی سفره های زیرزمینی خالی هستند. باید در صورت تداوم این بارش ها و حتی برگشت دوره ترسالی، مدیران کشور در زمینه هدایت این آب های سطحی به سفره های زیرزمینی، از طریق اقدامات آبخوان داری و گسترش پوشش گیاهی و تثبیت دامنه ها تلاش کنند. با توجه به اینکه به دلیل گرمایش هوا بیشتر بارش ها به صورت باران هستند، باید این کار انجام شود.این مسائل وظایف خاصی را برعهده مردم و مدیران کشور می گذارد:1- مردم تصور نکنند آب مورد نیاز تامین شده و قنات ها و چاه ها و چشمه ها پر شده اند و می توانند فعالیت کشاورزی و مصرف آب را افزایش دهند. این کار خطرناک است. ما باید خیلی با احتیاط قدم برداریم و میزان مصرف خیلی دقیق مدیریت شود. یعنی مدیریت مصرف تمام و کمال در همه جای کشور اجرا شود.2- مهم ترین وظیفه مدیران کشور تغذیه و پرکردن سفره های زیرزمینی است. این کار فقط با اقداماتی مانند جلوگیری از تبخیر و هدررفت آب عملی است. باید تا جایی که ممکن است بارش ها را به طرف سفره های زیرزمینی هدایت و از هدررفت آنها به طرف اقیانوس و دریا جلوگیری کنند. برای این کار، لزوما نباید سد ساخت، بلکه می توان از طریق عملیات خیلی ساده ای هم به هدف رسید.3- در صورت تداوم تغییر اقلیم و گرمایش هوا، این نوع فرین ها افزایش خواهد یافت و در صورت نبود برنامه ریزی فضایی، کل کشور دچار بحران می شود (همان طور که در زمستان 1386 با قطع گاز کل کشور دچار مشکل شد)؛ بنابراین باید با برنامه ریزی درست جلو این بحران ها را گرفت.
                