یک‌شنبه ۲۳ آبان ۱۳۹۵
-----------------------------------------
حرف اول
-----------------------------------------
نمایندگان مجلس و واقعیت های نفت
-----------------------------------------

                    با وجود تلاش های پیگیر دولت ها و نیز تمایل مصرف کنندگان جهان به بهره گیری از گونه های نوین انرژی، اما چشم انداز آینده اقتصاد جهان، برخلاف این اراده و تمایل، نشانگر افزایش درخور توجه تقاضای انرژی و نقش مسلط نفت و گاز در افق آینده جامعه بشری است. هرچه کنوانسیون های محیط زیستی در تلاش برای محدودکردن مصرف سوخت های فسیلی هستند اما بااین حال عطش اقتصادهای روبه رشد، سیاست مدارانی که وعده رشد رفاه و شغل پایدار را می دهند و مردمی که در پی بهبود وضعیت معیشتی هستند، حتی مجال کاسته شدن از تقاضای جهان برای مصرف بیشتر نفت را نمی دهند. منصفانه ترین پیش بینی ها نشان می دهد تقاضای نفت در 20 سال آینده، بیش از دو برابر 20 سال گذشته افزایش می یابد و فقط در اتفاقی پیش بینی پذیر، گاز طبیعی به عنوان سوخت منتخب و محبوب قرن، از بیشترین رشد در مجموعه اقلام سبد انرژی برخوردار خواهد شد. از طرفی ایران با دارابودن بیش از 163میلیارد بشکه ذخایر نفتی قابل استحصال و 36 تریلیون مترمکعب ذخایر گازی، از نظر مجموع ذخایر هیدروکربوری جایگاهی بی رقیب را در بین دیگر کشورهای جهان به خود اختصاص داده است...و این اعداد در حقیقت امیدواری اصلی ایران به ایفای نقش تامین کننده برتر انرژی در فاصله 15 تا 40 سال آینده را ایجاد می کند. از طرفی اثبات این حجم از ذخایر انرژی در کشورمان، باعث شده است تا اجرای الگوی مناسبی از توسعه و پیشرفت در طرح ها و پروژه های تولید نفت و گاز کشور به یک اولویت و ضرورت تبدیل شود. تقریبا هیچ کارشناس منصفی بر اینکه نیروی انسانی صنعت نفت به عنوان مولفه بنیادین و اصلی در تحقق اهداف این صنعت در نیم قرن آینده موثر است مجادله ای ندارد به همین دلیل انتظار می رود در کنار تمام برنامه ریزی ها و تلاش های ملی و داخلی (در سطح وزارت نفت و شرکت های تابعه و مجموعه های غیردولتی مرتبط) برای توانمندسازی نیروی انسانی شاغل در صنعت نفت و ایجاد مفهوم واقعی «سرمایه انسانی» مورد نیاز پیشرفت، به ضرورت های معیشتی و تضمین معیشت این شاغلان نیز توجه خاص مبذول شود. بااین حال و به تازگی مصوبه ای در یکی از کمیسیون های مجلس تصویب شده است که با تسری و تعمیم آن به صنعت نفت، خطری پنهان، اساس توسعه آتی این صنعت را تهدید می کند. آن گونه که از خبرها برمی آید براساس مصوبه کمیسیون تلفیق مجلس شورای اسلامی، از سال آینده پرداختی دستگا‎ه‎های اجرائی برای پاداش بازنشستگی باید حداکثر پنج برابر حداقل آن باشد و پرداخت مازاد بر آن، با این عنوان یا به طریق دیگر، در حکم تصرف در اموال دولتی خواهد بود. ذکر عنوان دستگاه های اجرائی باعث تسری یافتن این مصوبه بر کارکنان صنعت نفت می شود هرچند که ذاتا ناقض مصوبات مجلس درباره مقررات اداری و استخدامی ویژه صنعت نفت است.همان گونه که در ابتدای این یادداشت آمده است، چشم انداز تقاضای نفت در سال های آتی همچنان رو به رشد خواهد بود و ایران با انبوهی از ذخایر باید بتواند از این فرصت بی بدیل برای رشد و توسعه مطلوب خود بهره لازم را ببرد اما اکنون این سوال پیش می آید که این توسعه مطلوب و شایسته را باید با اتکا به کدام افراد محقق کنیم؟ آیا قرار است از کشورهای دارای کارگر ارزان همچون کشورهای آسیای شرقی، کارگر وارد کنیم؟ آیا قرار است نیروی انسانی ایرانی را از چرخه توسعه این صنعت حذف کنیم؟ و اگر قرار نیست چنین کنیم از کدام کارگر و متخصص ایرانی انتظار می رود با چنین شرایط پرداخت مالی در پرریسک ترین صنعت جهان مشغول به کار شود؟ اساسا این مسئله که در تدوین قوانین و مقررات مرتبط با پرداخت پاداش و امور مالی، همه کارکنان دستگاه های اجرائی را در یک ردیف قرار دهیم و با یک چشم به آنها بنگریم مسیری نیست که بتوان از آن دفاع کرد. شاید تدوین کنندگان مصوبه کمیسیون تلفیق به روش معمول و مرسوم خواسته اند با «یکسان سازی» به دنبال برقراری عدالت باشند، اما برای درک بهتر آنچه تحت مفهوم عدالت در ذهن ما وجود دارد، بد نیست شمه ای از نوع کار در صنعت نفت را برای بزرگواران تدوین کننده این مصوبه بازگو کنیم. بد نیست اعضای کمیسیون تلفیق بدانند که بسیاری از کارکنانی که این مصوبه در صورت تصویب نهایی شامل حال آنها خواهد شد، در نیمی از عمر خود از خانواده شان دور هستند، پدری که نیمی از عمر فرزندش را نمی بیند و در محیطی کار می کند که حتی برای بازگشت سر موعد و در پایان دوره 14روزه کار اقماری اش باید مترصد شرایط هوایی مناسب باشد و بنا بر اعتراف بسیاری از کارکنان اقماری در سکوهای عملیاتی، بارها مجبور به اقامت ناگزیر تا بیست و چند روز در سکوهای حفاری و بهره برداری بوده اند. اعضای محترم کمیسیون تلفیق باید بدانند این مصوبه بر زندگی خانوادهایی اثر دارد که سرپرستش، مرد خانواده اش، روی یک بمب بدون زمان انفجار زندگی می کند، در محیطی کار می کند که استنشاق گازهای سمی مرگ آور کمترین مخاطره آن است و انفجاری به بزرگی صدها انبار مهمات یکی از اقلام خطرات در دسترس چنین شغلی است! اعضای محترم کمیسیون تلفیق مجلس، باید بدانند برای کارکنانی نسخه امور مالی و معیشتی می پیچند که هم نوعانشان در چند مایل دریایی آن سوتر در جنوب خلیج فارس، حقوق هایی می گیرند که با ادبیات مرسوم کشورمان قطعا «حقوق نجومی» لقب خواهد گرفت اما واقعیت اینجاست که حقوق های تا روزی سه هزار دلار برای مشاغل صنعت نفت یک اتفاق معمول در همه جای جهان است. وکلای محترمی که این مصوبه را تنظیم کرده اند خوب است بدانند که ضریب ریسک کار در محیط های عملیاتی صنعت نفت هم وزن یک عملیات نظامی است و با وجود مقررات سختگیرانه HSE اما هرروز در بسیاری از صنایع نفت جهان ازجمله ایران شاهد ظهور حوادث دردناک حین عملیات صنعتی هستیم؛ بااین حال کاستن از دریافتی مالی موعد بازنشستگی چنین شغلی چه نتیجه ای جز کاستن از انگیزه ایرانیان برای برعهده گرفتن مشاغل عملیاتی خواهد داشت؟ خلاصه کلام اینکه خوب است تدوین کنندگان این مصوبه فقط یک دوره زمانی اقماری یعنی 14 روز را با لباس کار و صرفا به عنوان بازدیدکننده در سکوهای بهره برداری یا حفاری یا در محیط های اصلی عملیات بالادستی در یونیت های تولید، پالایشگاه های گازی یا تاسیسات بارگیری و تخلیه نفت خام یا محیط های عملیاتی مشابه سپری کنند، شک ندارم که با سپری کردن این دوره، دیدگاه آنها نسبت به این صنعت و ذات کار در صنعت نفت تغییر خواهد یافت و به ابطال مصوبه پرحاشیه کمیسیون تلفیق منتهی خواهد شد.
                