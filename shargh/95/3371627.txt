سه‌شنبه ۱۸ خرداد ۱۳۹۵
-----------------------------------------
حرف اول
-----------------------------------------
هله برخیز که اندیشه دگر باید کرد
-----------------------------------------

                    چند روز قبل سازمان پزشکی قانونی کشور، آمار تلفات رانندگی در نوروز امسال را اعلام کرد و مشخص شد متاسفانه 967 نفر از هم وطنان ما در این مدت جان خود را از دست داده اند و این عدد تغییر محسوسی در مقایسه با نوروز سال قبل نداشته است. مطالعات معتبر بین المللی از اواخر قرن بیستم با هشدار درباره روند رو به رشد حوادث ترافیکی پیش بینی کردند چنانچه اقدام موثری برای کاهش حوادث ترافیکی در سطح دنیا صورت نگیرد تا سال 2030 این مشکل توسعه یافته و ده ها میلیون انسان کشته و صدها میلیون نفر دچار جراحات خواهند شد. متعاقب این اعلام، سازمان ملل متحد با بسیج کشورهای عضو، فعالیت های گسترده ای را آغاز کرد. با وجود این به نظر می رسد بنا به شواهد زیر ما اقدامات درخور توجهی دراین باره در مقایسه با سایرین انجام نداده ایم.الف- ایران هشتمین کشور دنیا از نظر بالابودن میزان مرگ ناشی از حوادث ترافیکی است. گزارش جهانی ایمنی راه ها که سال گذشته از سوی سازمان جهانی بهداشت منتشر شد، نشان می دهد ایران پس از شش کشور آفریقایی و یک کشور آسیایی در این جایگاه قرار دارد. علاوه براین، مطالعه بار جهانی بیماری ها نشان می دهد اگرچه حوادث ترافیکی در سال 1990، نهمین عامل بار بیماری در ایران و جهان بوده است.این عامل در ایران برخلاف روند جهانی با رشدی چشمگیر به سومین عامل بار بیماری در سال 2010 تبدیل شده است.به عبارت دیگر این موضوع پدیده شومی است که در سالیان اخیر گریبان گیر ما ایرانیان شده است.ب- سال گذشته با ابلاغیه رسمی وزیر محترم بهداشت، سند ملی پیشگیری و کنترل بیماری های غیرواگیر و عوامل خطر مرتبط منتشر شد. در این گزارش، مرگ ناشی از حوادث جاده ای در کشور ما با متوسط جهانی و پنج کشور آمریکا، مصر، ترکیه، پاکستان و عراق مقایسه شده است. این سند نشان می دهد درحالی که ما در شرایط بسیار نامساعدی در مقایسه با متوسط جهانی و هر یک از کشورهای فوق قرار داریم، برخی کشورهای همسایه، به ویژه ترکیه، روند کاهشی خوبی را سپری می کنند.ج- اقدامات برخی از کشورهای در حال توسعه قابل تامل است. برنامه «چشم انداز صفر» در کشور سوئد با هدف آنکه هیچ مرگ یا جراحت شدیدی به علت حوادث ترافیکی رخ ندهد و برنامه «ایمنی پایدار» در کشور هلند با هدف ایجاد یک سیستم ایمن و پایدار ترافیکی، دو نمونه موفق بین المللی هستند.درحال حاضر شاخص تعداد مرگ به ازای هر صد هزار نفر جمعیت در سال برای سوئد 2،8، برای هلند 3.4 و برای ما حدود 17 (با استناد به گزارش نیروی انتظامی) است؛ به عبارت دیگر اگر ما شاخص سوئد را دارا بودیم سال گذشته بیش از 10 هزار نفر تلفات کمتری داشتیم.د- سال قبل سران اجرائی 191 عضو سازمان ملل متحد، از جمله ایران، متعهد شدند تا سال 2020 میزان مرگ ناشی از حوادث ترافیکی را در کشورهای خود به میزان 50 درصد کاهش دهند. این موضوع در حالی است که طبق اسناد بالادستی مصوب در کشور (قانون برنامه پنجم توسعه کشور و راهبرد ملی 10ساله ایمنی راه های ایران)، لزوم کاهش سالانه 10 درصد در مرگ لحاظ شده است.با توجه به آنکه در سال های اخیر در دستیابی به هدف کاهش 10درصدی سالانه ناکام مانده ایم و با درنظرگرفتن تعداد 16،584 مرگ ناشی از حوادث ترافیکی در سال گذشته و یک حساب سرانگشتی، مشخص است هدف گذاری سازمان ملل برای ما ایرانیان دست یافتنی نخواهد بود.در مجموع، اگرچه تاکنون زحمات بسیار زیادی برای این مهم از سوی سازمان های مختلف کشیده شده است، اما با مقایسه روند تلفات جاده ای در سال های اخیر در کشورمان با میانگین جهانی، همسایه ها و کشورهای توسعه یافته باید گفت سایرین گوی سبقت را از ما ربوده و فعالیت های صورت گرفته به اندازه سایر کشورها موثر نبوده اند. دلایل توفیق نیافتن زیاد هستند و در این مختصر نمی گنجند.
                