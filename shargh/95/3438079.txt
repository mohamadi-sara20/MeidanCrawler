چهار‌شنبه ۷ مهر ۱۳۹۵
-----------------------------------------
سرمقاله
-----------------------------------------
انتظار آمریکایی از مناظره
-----------------------------------------

                    نخستین مناظره از سه مناظره نامزدهای انتخابات ریاست جمهوری ایالات متحده نشان داد رقابت هیلاری کلینتون و دونالد ترامپ بیش از آنچه تصور می شد به یکدیگر نزدیک شده است. در سراسر زمان مناظره، تقریبا وضعیت 50-50 میان هر دو نامزد برقرار بود. به عنوان یک ایرانی که تا حدی با دیپلماسی و رسانه آشناست، از روش ترامپ در مناظره تا حدی متعجب شدم. او به نسبت کلینتون، دارای تجربه سیاسی به مراتب کمتری است، اما در مناظره بامداد دیروز، انتظار نمی رفت تا این اندازه کم خطا ظاهر شود. او فردی تهاجمی است که معمولاسخنان مهیج و خارج از عرف بر زبان می آورد، اما تیم مشاوران وی توانسته بودند این روند را در اولین گام رسمی رقابت، تا حدی کنترل کنند. درباره آماری که شبکه ها و پایگاه های مختلف خبری درباره نظر مردم ایالات متحده منتشر کردند نیز باید خود را جای آمریکایی ها گذاشت و سپس قضاوت کرد. برخی مسائل در آن کشور ارزش به شمار می رود درحالی که در کشور ما چنین نیست و برعکس که علت های مختلفی دارد. به هرحال ترامپ حتی آنجا که با مسئله زیرسوال بردن تابعیت آمریکایی باراک اوباما مواجه شد، سعی کرد با شانه خالی کردن از آن، این مسئله را به مدیر کمپین کلینتون و حتی خود وی نسبت دهد و از هم حزبی بودن اوباما و کلینتون بهره برده و مشکلات فعلی آمریکا را به گردن کلینتون بیندازد. ترامپ کم اشتباه ظاهر شد، اما در زمینه جزئیات، تسلط لازم را نداشت. در مناظره های آینده ممکن است تجربه اولین مناظره به کار نامزد جمهوری خواهان بیاید و این ثروتمند آمریکایی بتواند چهره بهتری ارائه دهد. درعین حال این امکان نیز وجود دارد که کلینتون، کار را به جزئیات بکشاند و از کم تجربگی سیاسی و کم اطلاعی ترامپ، نهایت استفاده را برای شکست دادن او ببرد. اولیور استون، کارگردان سرشناس آمریکایی، گفته که آمریکایی ها بین یک دیوانه و یک دروغ گو، دیوانه را انتخاب می کنند چون دروغ در آنجا خط قرمز است. به نظر می رسد ماجرای ایمیل های دوران وزارت خارجه برای هیلاری کلینتون، همچنان دردسرساز باشد چه اینکه حرف هایی که وی در مقام وزیر خارجه دولت اول اوباما راجع به ایران و برخی کشورهای دیگر بیان کرده دروغ از آب درآمده است. به هرحال دو مناظره دیگر باقی مانده و باید دید نمایندگان دو حزب جمهوری خواه و دموکرات چگونه از آن بیرون می آیند. این مناظره نزدیک صدمیلیون بیننده در آمریکا و مخاطبانی میلیاردی در بیرون آمریکا داشت. به طورطبیعی در آن کشور، لابی اسرائیل بسیار سنگین و قوی عمل می کند و این دو کاندیدا برای اینکه دل این لابی را به دست آورند، ناچارند فضای ضدایرانی را تشدید کنند. واقعیت این است که شدت خصومت کلینتون و ترامپ با ایران، به مراتب بیش از اوباماست و به باور نگارنده، کلینتون ضدایرانی تر عمل خواهد کرد. اخیرا نتانیاهو با هردو نامزد ایالات متحده دیدار کرده و این نشان می دهد لابی رژیم صهیونیستی و عربستان سعودی تا روز انتخابات، بیش از پیش علیه ایران فعال خواهد بود و این بر مواضع دو نامزد هم اثر خواهد گذاشت، اما از فردای ورود یکی از این دو به کاخ سفید، آنان ناگزیر خواهند بود الزامات جایگاهی را که در آن قرار گرفته اند، لحاظ کنند، هرچند اشتباه است اگر تصور کنیم مواضع ضدایرانی آنان بیش از پیش تعدیل خواهد شد.اخیرا در برخی محافل رسانه ای، گمانه زنی هایی درباره تاثیر انتخاب گزینه دموکرات ها یا جمهوری خواهان آمریکا بر جهت گیری های سیاسی یا انتخابات ریاست جمهوری آینده ایران مطرح شده است که چندان به واقعیت نزدیک نیست. واقعیت این است که هردو جناح آمریکا در کلیت تخاصم با ایران، هم نظر هستند. گذشته از آن، انتخابات ایران به دلیل قواعد خاص و حساسیت های ویژه درونی آن با وجود اهمیتی که برای همه جهان دارد، از مباحث بیرون از ایران تاثیری نمی پذیرد.
                