چهار‌شنبه ۳‌شهریور ۱۳۹۵
-----------------------------------------
یادداشت
-----------------------------------------
سیاست هویت و کمپین انتخاباتی
-----------------------------------------

                    در هفته ای که گذشت، وزارت علوم به درج دو کد رشته زبان و ادبیات ترکی آذری در دفترچه انتخاب رشته کنکور دانشگاه دست زد. هم زمان حجت الاسلام علی یونسی، دستیار رئیس جمهور در امور اقوام و اقلیت های دینی، یادداشتی در روزنامه ایران پیرامون این قدم جدید درج کرد که درخور توجه است. این یادداشت حاکی از تصمیم دولت یازدهم برای ساماندهی برخی امور است. درهمین راستا و با توجه به اهمیت مسئله، جا دارد به برخی نکات مهم توجه شود:1- زبان های محلی ایران گنجینه ای زیبا از داشته ها و ذخایر فرهنگی کشور ند و هرکدام یک دارایی افزوده محسوب می شوند که حفظ و نگهداشت آنها مستلزم برنامه ریزی درست و اجتناب از سیاست زدگی است. از سوی دیگر گام برداشتن صحیح درباره زبان های محلی، مستلزم یک سیاست گذاری دقیق، همه جانبه و با حضور سلایق معقول و درنظرگرفتن همه جوانب سیاسی است. باوجوداین، هنوز ابهامات زیادی پیرامون نیت و کیفیت سیاست های جدید وجود دارد. از جمله اینکه به درستی برای همگان مشخص نیست که آیا این تصمیم بخشی از کمپین انتخاباتی جناب آقای روحانی است یا بخشی از سیاست های کلان کشور در حوزه سیاست گذاری هویتی. طبیعی است که اگر گزینه دوم مطرح باشد، لازم است اجماعی مشخص بین همه دستگاه های تصمیم ساز و تصمیم گیر در این باره به وجود آمده باشد، اما ظاهرا این تصمیم بخشی از کمپین انتخاباتی است که سعی شده ظاهری از «اجماع کشوری» به آن داده شود. زیرا نهادهای عالی پس از اعلام عمومی این رشته در جریان امر قرار گرفتند و طبیعی است که جلسات مشورتی در این وضعیت حالتی فرمالیته دارد. ضمن اینکه شورای عالی انقلاب فرهنگی و شورای عالی فرهنگ عمومی هنوز در جریان جزئیات قرار ندارند.2- روشن است که نظام سیاسی و تصمیم گیری کشور نمی تواند براساس «مسئله سازی ها» و بدون مشخص شدن وزن اصلی مطالبات مردم اقدام به سیاست گذاری کند. وزن اصلی مطالبات زمانی روشن می شود که یک مطالبه هیجان انگیز مانند «سیاست هویت» در حوزه نخبگی با یک مطالبه مردمی دیگر مانند «سیاست رفاه و تامین اجتماعی» مقایسه شود. برای مثال دولت می تواند نظرسنجی ها و آمایش های میدانی را در دستور کار قرار دهد که در آن مثلااز مردم تبریز و اردبیل پرسیده شود که بین دو انتخاب؛ یعنی سیاست تامین اجتماعی و رفاه و «سیاست هویت» از جمله آموزش زبان محلی در مدارس، کدام یک را ترجیح می دهید و دوست دارید بودجه استانی به کدام یک اختصاص داده شود؟ اهمیت مقایسه و انتخاب در این است که مردم به طور طبیعی در برابر «دولت» از هر نوع امتیازی استقبال می کنند، اما حقیقت این است که اولویت های توده در «مقایسه و سنجش» روشن می شود و ما نیز به درستی نمی دانیم که اولویت کنونی چیست. اگر به مردم «حق انتخاب» داده شود، آسان تر می توانند درباره نیازهایشان تصمیم بگیرند. بنابراین تصمیم بر مبنای ابهام نه صحیح است نه سیاست گذاری نام دارد. سیاست گذاری قومی نمی تواند از دل کمپین انتخاباتی بیرون بیاید. هر سیاست گذاری ای مراحلی دارد که شتابزدگی آفت اصلی آن محسوب می شود.3- جناب آقای یونسی در اظهارات خود از جمله یادداشت اخیر در «روزنامه ایران» بارها اعلام کرده اند که هدف از فعالیت های اخیر ایشان، تامین نیازی به نام «آموزش زبان مادری یا محلی اقوام ایران بزرگ» است و این هدف نیز در راستای «همبستگی» بوده و جزء «سیاست های ملی نظام» محسوب می شود. ایشان در همان یادداشت تاکید کرده اند وزارت علوم در نتیجه «مطالعات عمیق» و راهبردی به این برایند رسیده است. ولی مرور دقیق جزئیات دروس تحصیلی رشته «ترکی آذری» نشان می دهد که سرفصل ها و واحد درسی کوچک ترین ارتباطی با آذربایجان و ویژگی های فرهنگی و تاریخی آن ندارند و اتفاقا خالی از هرگونه مطالعه عمیق هستند. در آنچه که به عنوان «مشخصات کلی، برنامه و سرفصل دروس؛ دوره کارشناسی زبان و ادبیات ترکی آذری» در سال 1382 به تصویب شورای گسترش آموزش عالی رسید و امروز بعد از 13 سال مبنای کار وزارت علوم قرار گرفته است، بی دقتی و شتابزدگی موج می زند و نشان می دهد که نه کارشناسی دقیقی روی این رشته انجام شده و نه تیمی مجرب از کارشناسان به بررسی و بازبینی آن پرداخته اند. از 135 واحد درسی این رشته بیش از 90 واحد به دروس تخصصی و پایه اختصاص داده شده است. این دروس پایه و تخصصی منابع و سرفصل هایی که قرار است به نام آموزش متون کلاسیک زبان مادری آذربایجانی ها به دانشجویان تدریس شود و در صفحه 22 طرح مزبور 32 ساعت به آن اختصاص یافته، از این قرارند: دده قورقورد (قزاقستان)، کتبه های اورخون (مغولستان)، مثنوی قوتا دقو بیلیق (قرقیزستان)، دیوان اللغات الترک (ازبکستان)، دیوان حکمت احمد یسوی (قزاقستان)، کتبه یئنی سی (مغولستان)، دیوان فضولی (عراق)، دیوان نسیمی (سوریه) و دیوان برهان الدین قاضی احمد (ترکیه). آثار فوق به تناوب در سرفصل های مختلف از جمله تاریخ ادبیات، بررسی نظم و نثر و... تکرار شده اند و حجم وسیعی از محتوای درس ها را تشکیل می دهند. به راستی، چگونه می توان ادعا کرد آثاری که کوچک ترین ارتباطی با ناحیه آذربایجان و شمال غرب ایران ندارند، اولادر راستای همبستگی ملی اند و ثانیا برای تامین زبان مادری آذری ها تدریس خواهند شد؟ هیچ شهروند تبریزی یا اردبیلی حتی یک بار در عمر خود نام دده قورقورد یا مثنوی «قوتا دقو بیلیق» را نشنیده یا قادر به تلفظ نام آن هم نیست. این متون اگر به فرض، اصالت یا اهمیتی هم داشته باشند، ارتباطی با آذربایجان ما ندارند و هزاران کیلومتر با تبریز و اردبیل و خوی فاصله دارند. واقعا چه سنخیتی میان آثاری از کشورهای مغولستان و قرقیزستان با آذری ها وجود دارد؟ وزارت علوم در صفحه 26 این مصوبه شش واحد درسی و 96 ساعت را به شعر و ادبیات معاصر آذربایجان اختصاص داده است؛ در اینجا نام 22 شاعر و نویسنده ملاحظه می شود که لازم است دانشجو با آثار و افکار آنها آشنا شود.تنها چهار نفر از این افراد متعلق به ایران و شعرای معاصر آذری هستند و بقیه تماما در زمره نویسندگان و شاعران قفقاز در دوران روسیه تزاری یا جمهوری سوسیالیستی شوروی هستند. بیشتر این افراد مانند محمد قلی زاده، در زمره روزنامه نگاران ضد ایرانی و ضد شیعه قفقاز هستند که به تشویق عثمانی در روزنامه هایی مانند ملانصرالدین به تمسخر ایران، روحانیت شیعه و مبانی دینی می پرداختند. نشریه ملانصرالدین و طرز تفکر محمدجعفر قلی زاده در حقیقت بخشی از سیاست عثمانی در قفقاز برای نفوذ و تضعیف و تخریب تشیع و روحانیت شیعه بود، زیرا روحانیون شیعه قفقاز به ایران تمایل داشتند؛ ازاین رو بود که روشنفکران ترک گرا به سمت تخریب نهادهای سنتی مانند روحانیت حرکت کردند. «روحانیت» در روزنامه ملانصرالدین قلی زاده نماد جهل، ارتجاع، تزویر، مخالفت با علوم جدید و طرفداری از استبداد است. روزنامه ملانصرالدین پس از 1930 به الله سیز یا «بی خدا» تغییر نام داد. نریمان نریمان اف و صمد وروغون از وزرای فرهنگ در جمهوری سوسیالیستی آذربایجان شوروی بودند که مطالب موهنی علیه حجاب، ضدیت با عزاداری عاشورا، ارزش های دینی و روحانیت، هم از خود آنها به چاپ رسیده و هم در وزارتخانه تحت امرشان در قالب فیلم، نمایش نامه و شعر منتشر شده است. این طیف از نویسندگان، حجم وسیعی از ادبیات الحادی و اسلام ستیزانه را تولید کرده بودند. آثار این افراد به دلیل مطالب موهن علیه روحانیت و تشیع هنوز در ایران قابل چاپ نیست. با وجود این مشخص نیست که چگونه می توان انتظار داشت که چنین طرحی به گفته آقای یونسی به وحدت ملی ایران کمک کند یا در راستای فرهنگ ایران زمین باشد. اصولاهیچ یک از مفردات درسی مصوب در وزارت علوم برای رشته حاضر از آثار نویسندگان ایرانی نیست، چه رسد به اینکه در تداوم فرهنگ ایران باشد.3- بخش مهمی از منابع درسی مشخص شده برای این دانشجویان در صفحات 60-64 مصوبه وزارت علوم، اثر نویسندگان ضد ایرانی و تجزیه طلبی است که از بقایای فرقه دموکرات پیشه وری محسوب می شوند. از آن جمله سه اثر متعلق به محمدعلی فرزانه، یک اثر متعلق به محمدتقی زهتابی و یک اثر متعلق به سلام الله جاوید، وزیر کشور فرقه دموکرات و چند اثر دیگر متعلق به قوم گرایانی مانند هیات است. باید از جناب یونسی پرسید، چگونه می توان از بقایای فرقه دموکرات پیشه وری انتظار وحدت و همبستگی ملی داشت؟4-کاستی های حاضر در این زمینه قطعا محصول شتابزدگی و فقدان کارشناسی است وگرنه بعید به نظر می رسد که جناب آقای یونسی حداقل نسبت به این مطالب موهن نسبت به روحانیت و تشیع اطلاع داشته باشند و آگاهانه برای ترویج آن در دانشگاه ها گام بردارند.5- ترویج رسمی پان تورانیسم قطعا بخشی از سیاست های فرهنگی و سیاسی نظام نیست و ردیف بودجه کشور صرف تبلیغ علیه روحانیت شیعه و تبلیغ به نفع فرهنگ های بیگانه مغولی و قرقیزی از طریق دانشگاه دولتی نخواهد شد، اما دست های آلوده و ناپاک در گذشته از حسن اعتماد وزارت علوم سوءاستفاده کرده و موفق شده اند، چنین سرفصل هایی را در رشته مزبور بگنجانند. راه برون رفت از بن بست موجود، بازبینی مجدد این سرفصل ها و تعیین یک تیم کارشناسی خبره برای تعیین سرفصل های زبان محلی و واقعی آذربایجان است. پیشنهاد نگارنده دراین باره تغییر نام رشته مزبور از ترکی آذری به «زبان آذربایجانی» است تا دقیقا با جغرافیای استان های آذری نشین ایران تطبیق داشته باشد، بلکه بتواند گامی مثبت و موثر در راستای حفظ و نگهداشت این گنجینه زبانی که بخشی از فرهنگ ایران زمین است، تلقی شود. در غیراین صورت دانشکده هایی که رشته مزبور در آنها تاسیس می شود تبدیل به کارخانه تولید پان تورانیسم شده و این اژدهای کوچک در آینده گریبان دولت محترم را خواهد گرفت.نکته آخر اینکه؛ موضوعاتی از این دست که با مصالح عالیه کشور در ارتباط اند، موضوعاتی فراجناحی اند و نیازمند دلسوزی و همت همه جناح ها، دستگاه ها و احزاب سیاسی بوده و لازم است دولتمردان وطن خواه کشور از جناحی سازی و شخصی کردن موضوع بپرهیزند.
                