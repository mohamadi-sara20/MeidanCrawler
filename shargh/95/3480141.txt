سه‌شنبه ۲۳ آذر ۱۳۹۵
-----------------------------------------
سرمقاله
-----------------------------------------
پیام حمایت از رئیس جمهور
-----------------------------------------

                    تمرکز اصلی دولت و مجلس، این روزها روی استفاده حداکثری از فضای پسابرجام و مستحکم کردن زیربناهای اقتصادی برمبنای سیاست های کلی اقتصاد مقاومتی قرار گرفته است. خوشبختانه به تدریج، در حوزه هایی مانند نفت و انرژی و صنعت و خدمات، گشایش هایی حاصل شده و دولت و مجلس در بخش اقتصادی به دنبال تحقق رشد اقتصادی مدنظر برنامه ها، به ثمر رساندن هرچه بهتر برنامه ششم توسعه و بودجه شفاف و عملیاتی 96 هستند. انتخابات ریاست جمهوری دوازدهم و شوراهای پنجم موضوعاتی هستند که اهمیت بسیار بالایی برای تداوم روند توسعه و مردم سالاری در کشور دارند، بااین حال این اتفاق مهم مانع از فرایند خدمت رسانی دولت و مجلس نشده است. نیروهای سیاسی حامی دولت اما برنامه ریزی برای این دو انتخابات را آغاز کرده اند و فراکسیون امید نیز به طورحتم در زمان مقتضی تلاش خود را برای افزایش نشاط سیاسی در جامعه به کار خواهد گرفت. درحال حاضر گزینه جریانات اصلاح طلب و اعتدال گرا، برای انتخابات 96، دکتر روحانی است. عملکرد دولت یازدهم با درنظرداشتن شرایطی که دولت یازدهم، فعالیت خود را آغاز کرد و مقایسه آن با شرایط امروز، پذیرفتنی است. نقدهایی نیز به برخی حوزه های عملکردی دولت وارد است که امید به بهبود آن همچنان وجود دارد؛ اگر که برخی وزرای کابینه، اهمیت نقد و نظر را بیشتر مدنظر قرار دهند و امید است پاسخ نقدها و انتقادات به درستی داده شود. رئیس جمهور در عرصه بین المللی تلاش کرده است شعارها و برنامه های ارائه شده در انتخابات سال 92 را محقق کند و ایران هراسی را به تعامل با ایران تبدیل کند. در حوزه داخلی نیز اکثر اعضای دولت همه ظرفیت خود را برای بهبود شرایط اقتصادی، سیاسی، فرهنگی و اجتماعی به کار گرفته اند که بخش عمده آن با خواست اصلاح طلبان هم پوشانی دارد. رئیس جمهور در مقابل حملات غیرمنصفانه و پردامنه قرار دارد و شرط انصاف نیست دلسوزان کشور او را در این شرایط تنها بگذارند. برنامه های روزانه اتاق های تخریب دولت و امید مردم، موضوعی نیست که از نظرها دور مانده باشد. در چنین شرایطی، تلاش همه جریانات حامی توسعه در کشور این است که با نشان دادن حمایت از رئیس جمهور و برنامه ها و رساندن صدای مردم به گوش دکتر روحانی، پیام حمایت عمومی از برنامه ها و روش های رئیس جمهور را به ایشان منتقل کرده و برای ماه های آینده، فضای رقابتی سالم و امکان بیان محدودیت های روزافزون مقابل دولت را فراهم کنند.
                