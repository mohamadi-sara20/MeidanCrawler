پنج‌شنبه ۲۳ اردیبهشت ۱۳۹۵
-----------------------------------------
سرمقاله
-----------------------------------------
نمایشگاه کتاب و جایگاه جدید آن
-----------------------------------------

                    از کارهای سزاوار و ستودنی وزارت وزین فرهنگ و ارشاد اسلامی برپایی نمایشگاه بین المللی کتاب در تهران است. هر سال ده ها هزار نفر از اقصا نقاط کشور، به ویژه نخبگان و فرهیختگان، از این نمایشگاه فرح بخش و فاخر فرهنگی بازدید می کنند و کتاب های منتخب و مورد علاقه خود را از این باغ دلگشای فکری و فرهنگی ابتیاع می کنند. نگارنده که در برخی از نمایشگاه های بین المللی کتاب در برخی از کشورها شرکت کرده، معتقد است نمایشگاه کتاب تهران را از نظر تنوع ناشر و تنوع و تعدد عناوین و تازه علمی به زبان های مختلف در فضای مناسب می توان ترجیح داد. امسال نیز توفیق یار شد و از این نمایشگاه در محل جدید بازدید کردم. نخست باید به شهردار معزز و شورای محترم شهر تهران دست مریزاد گفت که این بنای ماندنی و زیبای فرهنگی را در یکی از بهترین جاهای تهران بنیان نهادند. با اینکه بیشتر از یک فاز از سه فاز این نمایشگاه دلگشا بهره برداری نمی شود، زیبایی سالن ها و نزدیک بودن غرفه ها و پیش بینی فضاهای سبز و خرم و جایگاه استراحت و تسهیلات رفت وآمد و آماده بودن اتوبوس ها در میادین و ایستگاه های مختلف تهران و از آن مهم تر ایستگاه مترو و رفت وآمد راحت شهروندان و مدیریت و برخورد خوب ماموران بر جذابیت جایگاه و نمایشگاه افزوده است. بودن کتاب ها در کنار فضای سبزی که در محل نمایشگاه طراحی شده است مرا به یاد شعر حافظ انداخت:دو یار زیرک و از باده کهن دو منی / فراغتی و کتابی و گوشه چمنیآنچه در میان همه اینها از شگفتی و جذابیت خاصی برخوردار بود، غرفه های کتاب کودک و نوجوان بود. با اینکه هوای داخل سالن گرم به نظر می رسید، بازدیدکننده زیادی داشت و با بودن وسایل بازی و سرگرمی و کتاب های مورد علاقه بچه ها در زمینه های مختلف چندان هوای گرم آزاردهنده به نظر نمی رسید. تصور می شد که تعداد بازدیدکنندگان به دلیل انتقال جایگاه نمایشگاه برای تهرانی ها کمتر باشد؛ اما برحسب روایت ریاست محترم نمایشگاه آقای دکتر سیدعباس صالحی، معاونت فرهنگی وزارت ارشاد، امسال تعداد بازدیدکننده ها بیش از سال پیش بوده و خرید کتاب نیز افزایش چشمگیر داشته است. از زبان برخی از ناشران شرکت کننده داخلی گلایه هایی درباره صدور مجوز و موانعی که در راه نشر وجود داشته و دارد، به گوش می رسید؛ با اینکه صنعت چاپ در ایران رشد چشمگیری داشته، تیراژ کتاب پایین آمده و مجوز برخی کتاب ها در زمان موعود و معین صادر نمی شود. برخی ناشران دل خوشی از کار خود ندارند. هزینه های چاپ و نشر بالاست. انتظار کمک بیشتری، چه از لحاظ مادی و چه معنوی، از وزارت ارشاد می رود. همان طور که رئیس جمهور محترم در نطق افتتاحیه نمایشگاه گفتند، در ممیزی کتاب باید تجدیدنظر شود و برخی تنگ نظری ها از میان برود، تا مولفان و مترجمان با انگیزه بیشتر قلم به دست بگیرند.هراسی که برخی از آقایان از آزادی فکر و اندیشه و بیان و قلم و گرمی بازار نشر دارند، چندان بجا و مطلوب نیست. تضارب افکار و آرا باعث اعتلای فرهنگ است. نمایشگاه کتاب همگان را بر سر سفره فکرهای گوناگون دعوت می کند. «استماع قول و انتخاب احسن» که قرآن می گوید در بازار نشر و نمایشگاه باید خود را نشان دهد. از زیباترین سخنان پیامبر(ص) این است: اطلبو العلم ولو باالصین. دانش را فرا گیرید هرچند در کشور چین باشد. در روزگار پیامبر، مهد فکرها، فلسفه ها و آیین های مختلف چین بود. پیامبر مرزهای دانش را از حوزه جغرافیای مکه و مدینه فراخ تر می بیند و آن را تا فراسوی چین می کشاند، یعنی دانش مرز مکانی و زمانی معین ندارد. فراگیری دانش را از گهواره تا گور واجب و لازم می داند. ما اگر باور داریم که نگاه اسلام به حوزه های فرهنگ تا این اندازه وسیع است، باید همان طور که به کم وکیف نمایشگاه زیبای کتاب اهتمام می ورزیم، به سهولت نشر و تسهیلات برای ناشر و نویسنده نگاه بلندی داشته باشیم. نمایشگاه کتاب بخشی از کارهای فرهنگی است که وزارت محترم ارشاد سالی چندبار در تهران و شهرهای دیگر در انجام آن می کوشد و باید به آنها خسته نباشید گفت. «شکرالله سعیهم» اما باید موانعی که بر سر راه نشر وجود دارد و چیزی که نویسندگان و ناشران و مترجمان را، احیانا، دلسرد می کند از سر راه برداشت تا بر بالندگی بیشتر فرهنگ ایران و اسلام مباهات کنیم.
                