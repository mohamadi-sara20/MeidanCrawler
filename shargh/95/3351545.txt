دو‌شنبه ۱۳ اردیبهشت ۱۳۹۵
-----------------------------------------
حرف اول
-----------------------------------------
بلعیدن دوباره دلارهای عرب ها
-----------------------------------------

                    19 سال قبل در جنگ دوم خلیج فارس، وقتی که کویت از زمین و هوا مورد حمله برق آسای هواپیماها و توپ های عراق قرار گرفت فرصتی طلایی به دست آمریکایی ها افتاد تا خیلی آرام و بی سروصدا حدود 400 میلیارد دلار سپرده های نفتی عرب ها را در بانک های خود ببلعند! وقتی لشکر مسلح صدام در حال گسترش سیطره خود بر ماورای کویت بود، آمریکا به عنوان ناجی عرب ها، وارد میدان شد و با بمباران گسترده و وحشتناک هوایی و زمینی، البته با حمایت هم پیمانان اروپایی اش، هم ملت عراق را 50 سال به عقب برد و هم رژیم جنایت کار عراق را از صفحه روزگار محو کرد. براساس گزارش ها، ازجمله گزارش روزنامه کریستین ساینس مانیتور که از سوی سازمان های اطلاعاتی آمریکا حمایت می شود، آمریکا به عرب های نفتی تفهیم کرد که چنانچه هزینه های لشکرکشی غربی ها را نپردازند، عن قریب است که در زیر چکمه های سربازان و ژنرال های بعثی له شوند. به این ترتیب فرصتی طلایی به دست آمد تا صدها میلیون دلار بی زبان نفتی عرب های بیچاره را در بانک های آمریکایی تصرف و تصاحب کند. طبق برآورد برخی محافل آگاه، کل مبلغ سپرده های نفتی عرب ها نزد بانک های آمریکا و اروپا از سه تریلیون و 500 میلیارد دلار فراتر رفته و گمان نمی رود آمریکایی ها به خاطر تصاحب 750 میلیارد دلار عربستان در بانک های آمریکا، از تصاحب هفت برابر آن چشم پوشی کنند.تمامی شواهد دال بر آن است که شیرینی حاصل از آن بلعیدن 400 میلیارد دلاری برای غربی ها به یادماندنی باشد و باید تکرار شود، اما این بار لقمه بسیار گنده تر است و شکم های بلعندگان فراخ تر!بازی جدید آمریکا و عربستان مبنی بر ایجاد تنش و چالش در رابطه واشنگتن و ریاض، نشان دهنده تکرار تاریخ است. تهدید عربستان در مقابل احتمال محکومیت این کشور در دست داشتن در حمله به برج های دوقلوی منهتن و سپس اعلام موضع گیری اوباما در وتوی مصوبه کنگره، همه نشان از همان بازی جدید است.مسئله این است که آمریکا هرگز به خاطر «یک مشت دلار»، یک چمدان دلار را به دریا نمی اندازد. پیش بینی می شود، در ماه آینده، قرارداد پشت قرارداد با عرب ها منعقد شود و به این ترتیب سیل کاروان های حامل تجهیزات و تسلیحات نظامی برای بازگرداندن دلارهای نفتی به سرزمین های عربی سرازیر شود.
                