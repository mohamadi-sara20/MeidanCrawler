یک‌شنبه ۲۲ اسفند ۱۳۹۵
-----------------------------------------
یادداشت
-----------------------------------------
تحریم سیاسی و انزوای منطقه ای
-----------------------------------------

                    آرایش جدیدی در منطقه در حال شکل گیری است؛ توافق های مخفیانه و نقشه های پشت پرده اسرائیل و آمریکا و تبانی موذیانه شان با برخی کشورهای منطقه، حاکی از جریان های نه چندان خوب در خاورمیانه است. کشورهای حاشیه خلیج فارس با اتحاد و نظم بیشتری در مقابل ایران صف کشیده اند. سیاست های دوگانه اغلب کشورهای منطقه به ویژه کشورهای دوست که انتظار بیشتری از آنها می رفت، نشان از تلاش بیش ازپیش اسرائیل و عربستان در منطقه برای تحریم سیاسی و انزوای منطقه ای ایران دارد. سیاست «یک بام و دو هوا» این روزها زیاد به چشم می خورد. خطری جدید و بالقوه که می تواند آثار زیان باری را به دنبال داشته باشد. اظهار نظر وزیر امور خارجه ترکیه در اجلاس امنیتی مونیخ، استقبال بی نظیر سلطان قابوس از شیخ صباح احمد الجابر الصباح، امیر کویت، آن هم دو روز پس از استقبال از جناب آقای روحانی و به کارگیری چندباره نام مجعول برای خلیج فارس از سوی مجری تلویزیون عمان را در همین راستا می توان بررسی کرد. شکی نیست که میانه روها در ایران با رحلت آیت الله هاشمی، قدری تضعیف شده اند و این فرصت بسیار خوبی برای دشمنان ایران است که در منطقه چهره ای خشن و مورد تنفر از ایران در منطقه به نمایش بگذارند. چهره ای که شایسته تحریم است و باید از آن واهمه داشت. از طرفی صحنه گردانی شگرف، تسامح و سعه صدر مرحوم رفسنجانی در تعامل منطقه ای که تا حدود زیادی در تدوین سیاست خارجی کشورمان و اتخاذ تصمیمات کشورهای منطقه خلیج فارس تاثیر گذار بود، اکنون رنگ باخته است. برخی جریان های داخلی در کشورمان که جهت گیری های خاصی را در منطقه دنبال می کنند، پس از فوت آیت الله هاشمی بر مواضع خود اصرار بیشتری ورزیده و صحنه را برای اجرای سیاست های ناهماهنگ خود مهیا کرده اند.دولت تدبیر وامید خیلی جدی و فوری باید برای این دوگانگی و تشتت سیاسی، فکری اساسی کند. مسئولان ما باید بیش از گذشته با هماهنگی و اتحاد داخلی به حل معضلات سیاسی و اقتصادی کشور و یکپارچگی در تصمیم گیری ها و سیاست گذاری ها همت گمارند. همه باید بدانند خطر تحریم سیاسی و انزوای منطقه ای به مراتب بیشتر از خطر تحریم های اقتصادی خواهد بود. در دنیای کنونی اجماع جهانی برای انزوای سیاسی یک کشور با واردآوردن اتهامات مکرر هرچند بی اساس قابل تحقق است. در اینجا این سوال مطرح است چرا باید بیشترین انرژی وزیر امور خارجه کشور ما در ماه های اخیر صرف دفاع از سیاست های دولت در قبال اتهامات گوناگونی باشد که در محافل مختلف از او سوال می شود؟ بهتر نیست مسئولان بلندپایه قدری تمرکز خود را صرف اصلاح و رفع مشکلات داخلی و هماهنگی بین دستگاه های تصمیم گیر کنند؟ بی تردید امروز توجه به داخل کشور از اولویت های اصلی است. اتحاد داخلی و تعامل و دوستی بین المللی تنها سلاح پرقدرت و نیاز بسیار فوری و ضروری ایران در منطقه خلیج فارس است. منطقه ای که همیشه در طول تاریخ، مورد طمع قدرت های بزرگ دنیا برای ایجاد تفرقه بوده تا بتوانند به قلب دنیا دسترسی داشته باشند. شریان اصلی این قلب توازن قدرت در منطقه و برقراری امنیت پایدار است. عربستان به دنبال ایفای نقش پدرسالار در منطقه است هرچند در خفا ممکن است برخی با این کشور هم عقیده نباشند ولی به دلیل ملاحظاتی که دارند سیاست های همسویی اتخاذ می کنند. آمریکا حضور خود را در عراق تثبیت کرده و به اصطلاح فرماندهی مبارزه با تروریست های داعش را بر عهده گرفته است. ترکیه در حال تقویت روابط بیش ازپیش با آمریکاست. عربستان برخلاف پیش بینی ها و شعارهای انتخاباتی با چرخش یکباره ترامپ مواجه شده و مورد تفقد وی قرار گرفته است؛ همچنین تحرکاتی در برداشتن موانع رابطه بین آمریکا و روسیه در حال انجام است. هرچند ایران و روسیه منافع مشترکی در منطقه دارند ولی در دنیایی که قانون بازی، «برد - باخت» یا نهایتا «برد –برد» است و منافع ملی به عنوان هدف، هر وسیله ای را توجیه می کند بنابراین ممکن است در آینده ای نه چندان دور، اولویت روسیه، همراهی بیشتر با آمریکا شود. 
                