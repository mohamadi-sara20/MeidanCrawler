پنج‌شنبه ۲۳ اردیبهشت ۱۳۹۵
-----------------------------------------
type_unknown
-----------------------------------------
پای احمدی نژاد به دادگاه باز می شود؟
-----------------------------------------

                    شرق: موضوع بلوکه شدن دو میلیارد دلار ایران توسط آمریکا از دو جهت در حال پیگیری است؛ جهت اول، در سطح مجامع بین المللی از طریق شکایت از آمریکا و دادگاه؛ جهت دوم در سطح داخلی از طریق تشکیل کمیته پیگیری و تهیه گزارش برای شناسایی مقصران در بی احتیاطی صورت گرفته. در دو روز گذشته هم این پیگیری ها در سخنان «حسن روحانی» رئیس جمهوری آشکار بود؛ پیگیری هایی که به گفته رئیس جمهوری به اطلاع عموم خواهد رسید تا مردم ایران از «اهمال گذشتگان» باخبر شوند؛ اما این پایان ماجرا نخواهد بود، چراکه به گفته رئیس جمهوری گزارش به قوه قضائیه هم خواهد رفت. «اهمال گذشتگان» و «فرصت طلایی» دو کلیدواژه سخنان رئیس جمهوری در سفر استانی به کرمان بود؛ «اهمال» در استفاده از «فرصت طلایی» برای نجات دو میلیارد دلار بلوکه شده. گذشتگانی که طبق سخنان روحانی به دولت احمدی نژاد مربوط می شود.اوایل اردیبهشت بود که به رای دیوان عالی آمریکا دو میلیارد دلار از اموال ایران با ادعای مشارکت ایران در انفجار پایگاه تفنگداران دریایی آن کشور در بیروت بلوکه شد.روز سه شنبه هم «غلامرضا مصباحی مقدم» نماینده مجلس شورای اسلامی، در گفت وگو با «انتخاب» روایتی از برخوردهای احمدی نژاد گفته بود: «با توجه به اقدامات ستاد تدابیر ویژه اقتصادی که می خواستند تحریم ها را دور بزنند، احمدی نژاد گزارشی به رهبری داد که ما به آخر خط رسیدیم و با توجه به قطع نامه های شورای امنیت درباره انرژی هسته ای، باید آن را امضا کنیم، ولی رهبری با این گزارش مخالفت کردند که بعد از این مخالفت، احمدی نژاد با رهبری دیدار کردند و گفت اگر شما این دیدگاه را قبول ندارید، من دیگر مسئول این پرونده نیستم و رهبری با صراحت و قاطعانه فرمودند خودم این مسئولیت را قبول می کنم». باز هم تاکید بر عدم استفاده از فرصترئیس جمهوری در همین مورد در نشست خبری خود در پایان سفر استانی به کرمان در پاسخ به پرسشی درباره توقیف دو میلیارد دلار از دارایی های ایران توسط آمریکا، به اقدامات دولت در این عرصه اشاره کرد و گفت: «ما دو کار باید انجام دهیم. کمیته ای را تشکیل دادیم که موضوع را بررسی کند و به رئیس جمهوری گزارش دهد. گزارش کمیته بررسی فرایند توقیف دو میلیارد دلار اموال ملت ایران منتشر و پرونده نیز به قوه قضائیه ارائه می شود».به گزارش «ایسنا» روحانی گفته: «پس از آنکه آمریکایی ها درباره مصونیت کشورهایی همانند ایران تصمیماتی داخلی اتخاذ کردند، به بانک مرکزی هشدار داده شد اموال ما در بانک های آمریکا قرار نگیرد یا اوراقی دلاری خریداری نشود».رئیس جمهوری با اشاره به تشدید این موضوع پس از رای دادگاهی در آمریکا علیه اتباع ایرانی، گفت: «در همان سال ها آشکار شده بود که دادگاه های آمریکایی با استناد به آن موضوع و البته نامشروع، می خواهند به اموال ما دست اندازی کنند، اما متاسفانه در فرصت چندین ماهه ای که بانک مرکزی داشته و می توانسته همه پول را از بانک های آمریکایی خارج کند و اوراق را به فروش برساند، اما بخش بزرگی از این اوراق باقی مانده تا زمانی که در سال 87 که دادگاه استیناف رای می دهد و این پول مسدود می شود».روز قبل از آن هم، روحانی در سخنرانی اش در جمع مردم کرمان گفته بود: «در سال 86 تا 87، 10 ماه فرصت طلایی وجود داشت. در وضعیتی که احتمال خطر بسیار بالایی برای این پول وجود داشته است، 10 ماه فرصت طلایی وجود داشته که این پول را از دست آمریکایی ها برهانند؛ چرا چنین کاری نکردند؟». سابقه ماجرااین ماجرا به نوعی در سخنان «طهماسب مظاهری» رئیس کل پیشین بانک مرکزی که با برنامه «پایش» گفت وگو کرده، اشاره شده است. او گفته بود: «آن زمان احمدی نژاد اعتقاد داشت این تحریم ها کاغذپاره ای بیش نیستند و به همین دلیل نیز در زمینه تبدیل ذخایر ارزی به سایر واحدهای ارزی آن طورکه باید همکاری نکرد».یک منبع آگاه درباره بی احتیاطی صورت گرفته درباره پول های بلوکه شده، به «شرق» گفته بود: «در سال هایی در این بین، بانک های واسط اروپایی به مقامات ایرانی علائم و سیگنال هایی را مبنی بر اینکه احتمال دارد آمریکا پول ها را بلوکه کند، داده بودند؛ ولی از سوی دولت وقت ایران نادیده گرفته شد و به آنها توجهی نشد. حال سوال اینجاست که نهادهای نظارتی، مانند مجلس و نهادهای نظارتی بانکی در این سال ها چرا به این مسئله بی توجهی کرده بودند».به غیر از اینها «حمید بعیدی نژاد» عضو تیم مذاکره کننده هسته ای ایران، پس از اعلام خبر بلوکه شدن دو میلیارد دلار از اموال ایران گفته بود: «خارج نکردن این اموال با شروع روند تحریم های شدید مالی و بانکی آمریکا از سال 2006 میلادی که کاملامتصور بود به تحریم بانک مرکزی می انجامید، یک بی احتیاطی روشن بوده است. خارج نکردن این اموال از آمریکا از سوی مسئولان وقت قبل از سال 1387 با توجه به تلاش بی شمار «اصحاب پرونده پترسون» که به شدت دنبال یافتن منابع مالی ایران در آمریکا برای توقیف بودند، بی خبری و بی احتیاطی دیگری محسوب می شود». به گزارش «ایرنا» اسناد موجود در دادگاه عالی آمریکا درباره «تاریخچه دارایی ها و دیگر اسناد در ارتباط با دارایی های بانک مرکزی ایران» هم این مسئله را تایید می کند؛ براساس گزارش 44صفحه ای این نهاد قضائی، دست کم از ابتدای سال 2008، دارایی ها و اوراق قرضه ای از بانک مرکزی ایران در سیتی بانک نیویورک موجود است. این سرمایه ها به طور مستقیم با کارگزاری شرکت «کلیر استریم» (Clearstream) که در لوکزامبورگ مستقر است کنترل می شد. این شرکت به عنوان واسطه موسسه های مالی در سرتاسر جهان عمل می کند. ابتدا کلیر استریم دارایی های بانک مرکزی و سود های به دست آمده از اوراق قرضه را وارد حساب بانک مرکزی در شرکت خود می کرد. در سال 2008 بانک مرکزی به شرکت دستور داد تا حساب دیگری را در یک بانک ایتالیایی ایجاد کند. این شرکت سودها را در حساب UBAE این بانک واریز می کرد که سپس به بانک مرکزی پرداخت می شد. دادگاه آمریکا صلاحیت نداردرئیس جمهوری در ادامه سخنانش در نشست خبری گفت: «دولت ها و علاوه برآن، بانک های مرکزی مصونیت دارند؛ به این معنا که راجع به دولت، دادگاه یک کشور نمی تواند دولت یک کشور دیگری را محاکمه و محکوم کند یا بانک مرکزی کشور دیگر را محاکمه کند و راجع به اموال بانک مرکزی و اموال دولت، تصمیماتی را اتخاذ کند». او افزود: «البته این مراحل دیگری هم داشته که بانک مرکزی دنبال می کرده و البته متاسفانه کنگره آمریکا در این مسئله دخالت می کند که برخلاف قانون آمریکا هم هست. این پول در نهایت توسط آمریکایی ها با حکمی که دیوان می دهد، مصادره می شود».روحانی با تاکید بر اینکه «دادگاه یک کشور نمی تواند دولت کشور دیگری را محکوم کند»، گفت: «از سوی دیگر، لوایح ضروری را برای اینکه کار غلط و خلاف دادگاه آمریکایی را به محاکم بین المللی بکشانیم آماده خواهیم کرد. به اعتقاد ما کار نادرستی از سوی آمریکا شکل گرفته است. مصونیت دولت ها و بانک مرکزی جزء مواردی است که قوانین بین المللی بر آن تاکید دارد. همچنین عهدنامه ای که بین ما و آمریکا از سال 1334 وجود دارد، می تواند جزء مبنای کار ما در دادگاه بین المللی باشد». منتظر جواب رئیس جمهوریدرهمین حال «محسن محبی»، رئیس امور حقوق بین الملل ریاست جمهوری طرح دعوا علیه آمریکا را سخت، اما به نفع ایران دانست و گفت: «منتظر جواب رئیس جمهوری هستیم تا مراحل شکایت آغاز شود».او که در یک برنامه تلویزیونی صحبت می کرد، با بیان اینکه برای رسیدگی به این پرونده صلاحیت کامل داریم، افزود: «اقدام آمریکا از نظر حقوق عامه و خاصه محکوم است». محبی با اشاره به دو بار حضور ایران در دیوان حقوق بین الملل و رسیدگی به سه هزار و 900 پرونده افزود: «برای رسیدگی و طرح دعوای ایران علیه اقدام آمریکا از تجربه و توانایی کاملی برخوردار هستیم. البته کار ما در این پرونده کمی مشکل است؛ زیرا حقوق بین الملل که وظیفه اش دفاع از حقوق همه کشورهاست، این بار در حال دفاع از حقوق آمریکاست».گرچه در این مرحله ایران قصد طرح دعوا دارد، ولی در همان سال ها یک بی احتیاطی بزر گ تر هم رخ داده بود. «عباس عراقچی»، عضو تیم مذاکره کننده هسته ای درباره بی احتیاطی بزرگ تر دولت قبل گفته بود:«بی احتیاطی بزرگ تر آن است که در مقطع صدور چنین حکمی در گذشته ما وکیل گرفتیم و به نوعی دادگاه مذکور را به رسمیت شناختیم و در این دادگاه از خود دفاع کردیم و در روند رسیدگی و تجدیدنظر تا مراحل عالی همچنان رای علیه ما صادر شد...طبق مصوبه شورای عالی امنیت ملی حضور ما در دادگاه های آمریکایی ممنوع است». او ادامه داد: «شاید در این موضوع مجوز خاصی گرفتند که من اطلاعی ندارم، اما همین را می دانم که با وزارت خارجه در زمان خود هیچ مشورتی صورت نگرفته است». این سخنان عراقچی باز هم به نوعی بر سلسله بی احتیاطی های دولت قبل، صحه گذاشته بود.این سخنان و اظهارنظرها در حالی رخ می دهد که به گفته رئیس جمهوری گزارش در حال آماده شدن است و پس از آن راهی قوه قضائیه خواهد شد تا مردم «اهمال گذشتگان» در استفاده از «فرصت طلایی» را بشناسند؛ گذشتگانی که فرصت طلایی در سال های 1386 تا 1387 را از دست دادند.
                