یک‌شنبه ۸ اسفند ۱۳۹۵
-----------------------------------------
type_unknown
-----------------------------------------
اتهامات ناروایی زدند
-----------------------------------------

                    گروه اقتصاد: «آن قدر از این اتهامات ناروا به ما زده اند که دیگر گوشمان پر است. فکر می کنیم این اتهام ها بعضا درخور کسانی است که این اتهام ها را از قول دیگران به ما متوجه می کنند. خودشان این کاره هستند نه ما». دلش خیلی پر است. از وقتی دوباره معاون وزیر شده و ریاست سازمان خصوصی سازی را برعهده گرفته، مدام مورد هجمه بوده که تخلف کرده و به گروهی رانت داده، البته این چیزی نیست که میرعلی اشرف عبداله پوری حسینی، معاون طیب نیا آن را بپذیرد. می گوید هروقت هجمه ها علیه مان بیشتر شد، فهمیدیم کارمان را درست انجام داده ایم. او در این گفت وگو پرده از موضوع دیگری هم برمی دارد. می گوید: «سهام عدالت در انتهای دولت هشتم شروع شد که بنده رئیس سازمان خصوصی سازی بودم و از شکل گیری سهام عدالت مطلع بودم...اساسا کنارگذاشته شدن من از سازمان خصوصی سازی در سال 84 بی ربط به این موضوع نبود که آقایان آن بحث را یک جور اداره می کردند و ما هم معترض بودیم...آن زمان نامه هایی به آقایان مسئولان امر نوشتم و سوالاتی مطرح کردم که باید پاسخ داده شود، منتها به جای پاسخ گویی به سوالات صورت مسئله را پاک کردند و گفتند هرکس این سوالات را می پرسد، بیرون برود و ما خودمان بلد هستیم، هرچه می گوییم اجرا شود و سوال بی سوال». وقتی از پوری حسینی درباره علت کوتاه آمدن در مقابل فسخ قرارداد مخابرات می پرسم هم پاسخ می دهد: «ما هستیم و یک قرارداد که سازمان خصوصی سازی با خریداری به نام شرکت توسعه اعتماد مبین منعقد کرده. من به عنوان سازمان خصوصی سازی می توانم بگویم اشتباه کرده ام که این قرارداد را با شما بسته ام؟ نمی توانم. چون قرارداد دوطرفه است... بعضی ها می گویند اصل واگذاری از ریشه خراب بود. نزد محکمه برود و بگوید من به استناد شواهد و ادله اثبات می کنم که واگذاری مخابرات خلاف قانون بوده و این معامله باید به این دلایل باطل شود. اتفاقا می گویم اگر کسی اطلاعات و شواهدی دارد، در دادگاه شکایت کند».بحث بر سر آزادسازی سهام عدالت است و اینکه قرار است لایحه ای دراین زمینه به مجلس فرستاده شود. با توجه به اینکه از سال 88 تاکنون فقط یک سال پرداخت سود داشته ایم و در این مدت یک سری افراد به دنیا آمده و یک سری هم متوفی شده اند، سرنوشت آنها چه می شود؟اگر سودی بین مردم توزیع شده کاملاغلط است. دولت سهمی را از شرکتی -مثلااز شرکت های ملی مس، فولاد مبارکه، هلدینگ خلیج فارس یا بانک ملت- برای مشمولان سهام عدالت تعیین کرد که قیمت این سهم صد تومان است. این صد تومان مال دولت است و دولت می خواهد این صد تومان را به مردم بفروشد. خب مردم پول ندارند، این سهم را هم نمی خواهند و اصلاسهام داری بلد نیستند. طرح سهام عدالت می گوید سهام را علی الحساب به نام مشمولان بنویس،10 سال هم وقت بده که این 100 تومان را از محل سود سهم به تو برگردانند، اگر در این 10 سال یا زودتر تمام شد الحمدالله، اگر نشد می توانند الباقی را پول بدهند و شما این سهم را برایشان آزاد کنید؛ بنابراین سهمی که هنوز مردم پولش را نداده اند و به نامشان نشده و قرار است اگر آن سهم، سودی داشته باشد، از طرف خریداران به خزانه بابت خرید همان سهم ریخته شود، ما چه حقی داریم آن سود را بین مردم توزیع کنیم؟ این سهام هنوز مال مردم نشده که سودش را تقسیم کنیم. فعلاقرار است سودش را از طرف مردم بدهند که این سهم مال مردم شود.یعنی اگر سودی پرداخت شده غیرقانونی بوده؟قطعا غیرقانونی بوده. هر سودی قبل از 10 سال و آزادسازی بین مردم توزیع شده غیرقانونی بوده و به همین دلیل مجلس وقت در برنامه پنجم به صراحت گفت هر نوع تقسیم سودی قبل از آزادسازی ممنوع است اما چون بعضی ها به این توضیح واضحات توجه نمی کردند مجلس این توضیح را در قانون ذکر کرد.منظورتان از بعضی ها، رئیس دولت وقت است؟همه متوجه می شوند منظورم چیست. یک عده توجه نکردند و سود را بین مردم غیرقانونی توزیع کردند. مجلس وقت هم این مطلب واضح را قانون کرد که آقایان متوجه شوند وگرنه از اول هم معلوم بود که نباید این کار انجام شود. بدیهی بود که تا پایان 94 هم نباید سودی توزیع می شد، آن کار اشتباه بود. الان که انتهای 10 سال هستیم، مقدار پولی که حدودا هزارو 350 میلیارد تومان بود و بین مردم توزیع شده، در صورت حساب از کسانی که دریافت کرده اند کسر می شود؛ یعنی عدالت را برقرار می کنیم. اجازه نمی دهیم کسانی که به غلط پولی گرفته باشند و کسانی که پولی نگرفته اند مساوی باشند؛ اما اینکه الان کجای کار هستیم و تکلیف چیست، 10 سال تمام شده است. الان باید بگوییم هر سال چه مقدار این سهام، سود تولید کرده که این سود را به خزانه واریز کرده ایم، چون گاهی سودهایی که تولید می شد به خزانه نمی رفت و بابت افزایش سرمایه منظور می شد یا تقسیم نمی شد. علنا اینها را حساب کردیم و متوجه شدیم از 47 هزار میلیارد تومانی که باید از مردم پول می گرفتیم و به خزانه می ریختیم تا در ازای آن 47 هزار میلیارد تومان سهم آزاد می شد و به مردم می دادیم، تا امروز حدود 20 هزار میلیارد تومان سهم به خزانه واریز شده و برآوردمان تا پایان سال این است که جمعا حدود 24 هزار میلیارد تومان سود به خزانه واریز خواهد شد؛ بنابراین به همین اندازه هم سهم آزاد خواهد شد؛ یعنی برای هر فرد، حدود 530 هزار تومان سود به خزانه داده ایم و معادل همین را هم برایشان سهم آزاد خواهیم کرد، مگر اینکه عده ای باقی مانده پول شان را که چهارصد و خرده ای هزار تومان خواهد بود، بخواهند نقدی بپردازند که وقتی پرداخت کردند به همان اندازه سهم بیشتری دریافت خواهند کرد. کسانی که از نظر ما ثبت نام شده اند، کسانی هستند که بعد از اعلام ما فرم ثبت نامی که برایشان فرستاده شده، پر کرده اند و به سازمان خصوصی سازی فرستاده اند. سازمان این فرم را بررسی کرده، بعضی ها تکراری بودند که حذف شدند و تعدادی را که مورد قبول بود برایشان دعوت نامه فرستاد. دعوت نامه به دست مشمول رسید و مشمول، اطلاعات را در فرم دعوت نامه تکمیل کرد و به شرکت تعاونی شهرستان مربوطه اش با مدارک مراجعه کرد، شرکت تعاونی شهرستانی این مدارک را تایید و فرم را ذخیره کرد و کاغذی به دست فرد داد که به ازای یک میلیون تومان است. هرکس این مراحل را طی کرده، مشمول سهام عدالت است، وگرنه مشمول نیست؛ بنابراین اگر کسی که این مراحل را طی کرده فوت کرده باشد، این سهم به وراثش خواهد رسید؛ اما وراث باید شناسایی شوند. اگر کسی بعد از ثبت نام به دنیا آمد هم مشمول نیست؛ بنابراین برای ما ملاک کسانی هستند که این مراحل را طی کرده اند. اگر رسید برگه سهام عدالت را گم کرده باشند هم اشکالی ندارد؛ بنابراین هم حق متوفیان محفوظ است و هم حقی برای کسانی که بعد به دنیا آمده اند در نظر گرفته نشده است.از ابتدای این طرح، دهک های جمعیتی مد نظر قرار گرفت، نه دهک های درآمدی؛ برای نمونه، به خیلی از کارمندان دولت این سهام تعلق گرفته و کارگران ساختمانی در این قضیه وارد نشده اند. در واقع خیلی از کسانی که محق بودند، در این طرح نیستند و البته عکس آن هم جاری است. گویا اکنون ثبت نام ها باز گذاشته شده اند تا کمی این ماجرا تعدیل شود. کمی در این رابطه توضیح دهید.دو وجه وجود دارد. یک وجه اینکه شما می گویید از کسانی ثبت نام شده که از آنها در جامعه مستحق تر هم بوده است؛ حق اینها نبود که ثبت نام شوند، در آن زمان عده ای که تصمیم گیر بودند درست یا غلط این تصمیم را گرفتند و حقی برای عده ای ایجاد شد.آیا نمی توانند مانند یارانه، حق این افراد را حذف کنند؟خیر. کسانی که تصمیم گیر بودند، گفتند کسانی را که ثبت نام کرده اند، ولو اینکه می دانیم مستحق تر از او در جامعه هم هست و ثبت نام نکرده، کنار نمی گذاریم مگر اینکه فرد خودش منصرف شود و بگوید این حق من نبوده و سهام نمی گیرم. قاطعانه عرض می کنم به دفعات در جلسه های مختلف در شورای عالی اصل 44 بحث شد و آقایان تاکید کردند هرکس ثبت نامش قطعی شد، مشمول سهام عدالت بدانید. ما قصد بیرون گذاشتن کسی را نداریم. حتی اگر این ابهام درباره برخی ثبت نام شده ها وجود داشته باشد. اما عده ای هستند که استحقاقشان از این افراد بیشتر است، اگر نمی توانید به این افراد بگویید سهمت را پس بده، لااقل آنها را هم مشمول کنید و سهم بدهید. بله این مسیر باز است. آقایان شورای عالی اصل 44 هم گفتند دست دولت باز است و باز هم می تواند اگر سهمی دارد به عده ای دیگر که مستحق هستند، بدهد، آنها را هم شناسایی کند و به آنها هم سهم دهد. منتها با روشی شبیه سهام عدالت. سهم در سهام عدالت، به فرد اختصاص پیدا می کند و به فرد مدتی وقت می دهند که از محل سود سهم، پولش را بدهد یا از جیب خودش. برای این عده 10 سال منظور شد. شاید برای افراد جدید اگر دولت خواست تصمیم بگیرد و به ما دستور دهد که ثبت نام کنیم، بگوید این کار پنج ساله انجام شود. اینها مفروضات است. برای سهام عدالتی ها دو دهک اول تخفیف دارند اما احتمالابرای افراد جدید تخفیف قائل نمی شوند چون به قانون نیاز است؛ بنابراین راه برای شناسایی افراد جدید و اعطای سهام شبیه مکانیسم سهام عدالت بسته نیست، اما حرفم به این معنی نیست که حتما یک تا 10 میلیون افراد جدید را ثبت نام خواهیم کرد. فعلاهمه منتظرند که 49 میلیون نفر ثبت نام شده را اصطلاحا تر و خشک کرده و سهامشان را به دستشان برسانیم؛ بلد باشیم، این کار را خوب پیش ببریم؛ بعد از اتمام این کار، به عده ای که مستحق تر هستند، با تصمیم دولت خدمات می دهیم.اغلب شرکت های مشمول سهام عدالت زیان ده هستند. با این اوصاف، از چه محلی برای افراد جدید سود در نظر گرفته خواهد شد؟مگر سهام عدالت الان چطور عمل می کند؟ شما سهامی را از شرکتی برمی دارید و می گویید 40 درصد از سهامت را در این کاسه بریز. از امروز هم این 40 درصد به این عده داده می شود اما به نامشان نمی شود. هرچه سود از این سهام به دست می آید، برای خرید سهام منظور کنید. بعضی از شرکت ها هستند که مثلاهر واحد از سهم آنها، با نرخ صد تومان به مشمولان سهام عدالت واگذار شده و در این 10 سال تا امروز 300 واحد از آنها سود گرفته ایم. برخی از شرکت ها در این 10 سال یک ریال سود نیز تولید نکرده اند. بعضی ها هم کل سودی که تولید کرده اند به 10 درصد قیمتشان هم نمی رسد. یک سبد است که در آن خیلی عالی و خیلی بد است. به طور میانگین از این سبد در 10 سال گذشته حدود 24 هزار میلیارد تومان سهم به دست آمده. قیمت روز 67 هزار میلیارد تومان است. قیمت روزی که به اینها سهام دادیم 42 هزار میلیارد تومان است. سهام عدالت یعنی همین. منتها اول گفتیم یک میلیون تومان سهمی که به تو داده ایم حدود 530 هزار تومانش از محل سود پاس شد، اگر بقیه اش را می توانی شخصا پرداخت کن که سهام را به نامت کنیم. اگر نداری، به اندازه همین رقم تقریبی 530 هزار تومان، سهم به نامت می کنیم. بعد از این هم با افراد جدید که جا مانده اند، همین طور رفتار خواهد شد.چه شرکت هایی برای افراد جدید در نظر گرفته خواهد شد؟نگران نباشید؛ شرکت هست.شرکت سودده است؟مثل همین سبد سهام عدالت است؛ نمی گوییم بهتر یا بدتر، همچنان هست و اگر دولت بخواهد می تواند تصمیم بگیرد.در قیاس یارانه و سهام مشکل دارم. بحثی در دولت شکل گرفته که یارانه افراد غیرنیازمند را حذف می کنیم، اما چرا این سهام باید برای افرادی باشد که نیازی ندارند؟یارانه مثل سهام عدالت قانونمند نیست. برای سهام عدالت قانون نوشته شده است. مجلس در سال 87 در سیاست های اصل 44، شش ماده نوشته و این جزء قانون است. در اجرای قانون مسئولان وقت ولو به اشتباه، افرادی را شناسایی کرده اند. اما گاهی اختیار مطلقی برای دولت برای هدفمندی یارانه ها در نظر گرفته می شود و دولت می تواند راحت تصمیم بگیرد. حقی قانونی در یارانه ها برای کسی ایجاد نشد که نتوان از او پس گرفت. درباره سهام عدالت این گونه نیست. دولت می گوید نمی خواهم دست رد به سینه کسانی که شناسایی شده اند، بزنم و اگر کسانی را دیدیم که آنها هم مستحق هستند، قبول خواهیم کرد. هنر این نیست که افراد قبلی را بیرون کنم، هنر این است که افراد دیگری را اضافه کنم.عده ای در شهرستان ها نسبت به خرید و فروش سهام عدلت اقدام کردند و شما راسا اعلام کردید غیرقانونی است. برای این افراد که به نظر می آید گروهی عمل می کنند و از اتفاقاتی که قرار است رخ دهد، آگاهی دارند، برنامه ای دارید؟ چون افراد عادی آگاهی کاملی نسبت به سهام عدالت ندارند.سوال شما خیلی عمیق است و اگر بخواهم خیلی دقیق جواب دهم، زمان زیادی نیاز است. در اینجا می توانیم دو نقش کلیدی بازی کنیم؛ اول اینکه تا امروز برگه سهام تولید نشده و آنچه دست مردم است، رسید مدارکشان است نه برگه سهام. وقتی برگه سهام در اختیار مشمولان قرار گیرد، اگر خوب مدیریت نشود، عده ای محتاج هستند و به ثمن بخس به یک دهم قیمت می فروشند و عده ای رند هم در بازار خواهند بود که این ورقه ها را خریداری کرده، با 200، 300 هزار تومان، سهم دو میلیون تومانی را خریداری می کنند و مالک یک میلیون و 700 هزار تومان باقی مانده می شوند. یک کار کلیدی این است که طوری ساماندهی کنیم که این اتفاق به لحاظ طبیعی نیفتد. یعنی کسی نتواند سر دیگری را کلاه بگذارد و بگوید برگه سهمت را بده به من به قیمت 300 هزار تومان وگرنه کسی خریدار نیست و او هم مجبور به این کار شود. از طریق صندوق های قابل معامله در بورس می خواهیم این کار انجام نشود. یکی از فلسفه های وجودی پیشنهاد سازمان خصوصی سازی که به جای شرکت های سرمایه گذاری استانی، صندوق های قابل معامله در بورس ایجاد شود، آن است که این صندوق ها به ارزش واقعی شان معامله می شوند. این کار به لحاظ تکنیکی انجام می شود و از ارزش سهام مراقبت می کند تا اگر سهامی خرید و فروش شد، به قیمت واقعی باشد، نه فروشنده متضرر باشد و نه رانت به جیب خریدار برود.هیچ مشکلی پیش نخواهد آمد؟مشکلمان این است که باید دستور ایجاد صندوق های قابل معامله در بورس را به ما بدهند که سهم سرمایه پذیرها در آن در نظر گرفته شود و یونیت ها (واحدها در هر صندوق قابل معامله در بورس) به دست مردم برسد؛ اما این دستور به ما هنوز داده نشده است.دستور از جانب چه کسی بوده است؟خارج از سازمان باید دستور دهند، باید مرجعی پیدا شود که به ما دستور دهد. این بحث پیچیده است. یکی از کسانی که به ما دستور می دهد، مجلس شورای اسلامی است: «قانون»؛ اما راه حل های موازی دیگری هم وجود دارد. آقایان قانون گذار در مجلس می توانند طرح تهیه کنند. نکته دیگری در سوال شما وجود دارد و آن هم این است که همین کاغذها که هیچ اعتباری ندارند، خرید و فروش می شود. ما هم به مردم اطلاع رسانی می کنیم که این برگه ها هیچ ارزشی ندارد. شما به سازمانی دولتی یک نامه داده اید و رسید دریافت کرده اید. شما رسید نامه را که فاقد ارزش است، خرید و فروش می کنید. به مردم هم توضیح می دهیم که اصلابا این کاغذ کاری نداریم و نمی گوییم کاغذ را بیاورید که سود تعلق بگیرد. شما ثبت نام شده اید و در اطلاعات الکترونیکی محفوظ هستید. مشخص است که 49 میلیون نفر ثبت نام شده چه کسانی هستند. حالاهرچه بگویند من حقم را به فلانی داده ام، بی معنی است؛ زیرا چیزی معامله نشده است. اگر کسی پولی برای این معامله پرداخت کند، پولش از بین رفته است.پیش بینی می کنید چه زمانی سهام عدالت به دست مردم خواهد رسید؟تلاش می کنیم صورت حساب را تا پایان امسال به دست همه 49 میلیون نفر برسانیم و شاید 80 درصد کار انجام شده باشد. اگر آقایان به ما ابلاغ کنند به اندازه ای که از ما انتظار می رود، تلاش خواهیم کرد سهام شرکت های سرمایه پذیر را در صندوق های قابل معامله در بورس که تاسیس خواهد شد، بریزیم. در تاسیس صندوق های قابل معامله در بورس شاید از طرف کسانی که دستور می دهند، نقشی برای ما قائل نشوند. باید منتظر شویم صندوق های قابل معامله در بورس درست شود و سهام را به آنجا منتقل کنیم و آنها هم یونیت ها را به دست مردم بدهند. همه این کارها از نظر ما از اول فروردین سال 96 تا پایان سال 96 شدنی است؛ یعنی امکان این را که به همه 49 میلیون نفر یونیت های صندوق های قابل معامله در بورس را بدهیم، وجود دارد. منتها مشروط به اینکه مصوبه های لازم به موقع ابلاغ شود؛ والااگر مرجع مربوطه مصوبه ای را تولید نکند، این چرخه متوقف خواهد شد.علت انتخاب شرکت هایی که یک ریال سود هم نداشتند، چه بود؟بنده در دولت نهم و دهم نبودم. در هیچ جلسه تصمیم گیری شان هم نبودم. البته سهام عدالت در انتهای دولت هشتم شروع شد که بنده رئیس سازمان خصوصی سازی بودم و از شکل گیری سهام عدالت مطلع بودم و اولین آیین نامه اش را هم ما در نیمه اول سال 84 نوشتیم و در روزهای پایانی دولت اصلاحات، هیئت وزیران اولین مصوبه را درباره آن صادر کرد که آن زمان نامش آیین نامه افزایش ثروت خانوارهای ایرانی بود. من هم در آنجا نقش داشتم و نکاتی را می دانستم. اساسا کنار گذاشته شدن من از سازمان خصوصی سازی در سال84 بی ربط به این موضوع نبود که آقایان آن بحث را یک جور اداره می کردند و ما هم معترض بودیم.به شما چیزی ابلاغ شد؟در سال84 تا دی ماه که رئیس سازمان خصوصی سازی بودم، از همه ابهامات و ایرادات سهام عدالت مطلع بودم. آن زمان نامه هایی به آقایان مسئولان امر نوشتم و سوالاتی مطرح کردم که باید پاسخ داده شود؛ اما به جای پاسخ گویی به سوالات صورت مسئله را پاک کردند و گفتند هرکس این سوالات را می پرسد، بیرون برود و ما خودمان بلد هستیم، هرچه می گوییم اجرا شود و سوال بی سوال. بعد از آن، آقایان در آن زمان تصمیماتی گرفته اند و ما هم باید تبعات این تصمیمات را به هر حال قبول کنیم. شرکت هایی را آورده اند که نباید می آوردند. طبق قانون فقط شرکت های بورسی گروه 2 باید در سهام عدالت قرار می گرفت؛ اما حالاهم شرکت های غیربورسی و هم غیر گروه 2 را در این سبد داریم. صراحتا خلاف قانون عمل شد؛ اما شد. نمی توانستیم از نو صورت های مالی شرکت ها را اصلاح کنیم و به عقب برگردیم. از مراجع ذی ربط اجازه گرفتیم که هر آنچه اتفاق افتاده فرض کنیم درست بوده و همین طور جلو برویم.سوالم این بود که ملاک انتخاب این شرکت ها نادانی بود یا بحث دیگری مطرح بود؟نمی توانم دلیلی بیاورم؛ ولی وقتی می فهمم برخلاف صراحت قانون شرکتی غیربورسی و شرکتی که جزء گروه 2 هم نبود، در فهرست سهام عدالت قرار گرفته، چه توجیهی می توانم داشته باشم؟ به هر حال شده.به هرحال بعضی از شرکت ها سودده نیستند و عده ای متضرر خواهند شد. برای این افراد چه فکری دارید؟ایده ای که ما تعقیب کرده و پیش نویس لایحه را بر آن اساس تهیه کرده و به دولت محترم تقدیم کرده ایم، این بود که کل 60 شرکت سرمایه پذیر از نظر تخصصی در چند صندوق قابل معامله در بورس ساماندهی شوند. مثلاشرکت های نفتی، معدنی، صنعتی و خدماتی به صورت جداگانه. برای اینکه صندوق های قابل معامله در بورس، سهام را حرفه ای در شرکت های سهام پذیر مدیریت می کند تا حفره ای ایجاد نشود. مورد دوم که شما سوال می کنید، برای آن هم چاره سازی کرده ایم. گفته ایم همه 49 میلیون نفر از همه یونیت ها به اندازه مساوی سهام دار می شوند؛ یعنی پنج صندوق قابل معامله در بورس مجموعا صد واحد هستند که هر کدام عددی دارند. صد را بین 49 میلیون نفر که تقسیم کنیم، از هر صندوق قابل معامله در بورس به اندازه ای به مردم یونیت داده می شود؛ بنابراین هر اتفاقی برای صندوق های قابل معامله در بورس بیفتد، به همان اندازه همه زمین می خورند یا رشد می کنند؛ بنابراین رشد و تنزل به یک نسبت کاملامنطقی بین همه 49 میلیون نفر توزیع می شود و همه با هم آسیب می بینند یا منتفع می شوند.درباره تعاونی های استانی برایمان بگویید که آقای پورابراهیمی، رئیس کمیسیون اقتصادی مجلس، به عنوان مافیا از آن یاد کردند. چه اتفاقی افتاده بود؟بنده مطلع نیستم. سازمان خصوصی سازی در انتخاب اعضای هیئت مدیره شرکت های تعاونی شهرستانی و شرکت های سرمایه گذاری استانی و نمایندگان شرکت های سرمایه گذاری استانی در شرکت های سرمایه پذیر هیچ (با تاکید فراوان) نقشی نداشته است. بنابراین باید مسئول مربوطه پاسخ گو باشد. اطلاع من کمی بیشتر از یک شهروند است. بعضا نمایندگان مجلس به ما نامه می نویسند که فلان عضو هیئت مدیره در فلان شرکت سرمایه گذاری استانی تخلف کرده است و شما رسیدگی کنید. می گوییم مگر ما دادگاه هستیم و حق رسیدگی داریم یا او زیرمجموعه ماست که توبیخش کنیم؟ شرکتی است که با قانون تجارت اداره می شود. شما ذی نفع هستی؟ می توانی از هیئت مدیره شکایت کنی. به دادگاه بگو این آقا رانت استفاده کرده. به ما می گویند این آقایان برای خودشان چند صد میلیون تومان سود برداشته اند. مگر ما سود را تقسیم کرده ایم؟ مجمع غلط تصمیم گرفت، از دست مجمع خودتان شکایت کنید. اینکه آیا حرف و حدیثی پشت سر نمایندگان سهام عدالت در شرکت های سرمایه پذیر یا اعضای هیئت مدیره شرکت های سرمایه گذاری استانی وجود دارد یا نه، بله، حرف و حدیث وجود دارد اما اینکه کدام درست است یا غلط، نمی دانم. بعضا تصادفا یکی، دو مورد پرونده را برای ما فرستاده اند و ما هم برای اینکه بدانیم باید به کجا ارجاع کنیم، پرونده را خوانده ایم. بحث رانت و مافیا هم مطرح می کنند. گفته می شود حدود 150 عضو هیئت مدیره در شرکت های سرمایه پذیر از سوی شرکت های سرمایه گذاری استانی معرفی می شوند. طرف دیگر قضیه این است که شرکت های سرمایه پذیر خودشان هلدینگ هستند و شرکت های زیرمجموعه دارند و در این شرکت های زیرمجموعه هم عضو هیئت مدیره انتخاب می کنند و همه آقایانی که اینجا عضو هیئت مدیره هستند، در انتخاب هیئت مدیره در شرکت های زیرمجموعه شان دخالت می کنند. بنابراین این 150 نفر به 250 یا 350 نفر می رسد. ادعا می شود این مدیریت150نفره به علاوه تعدادی دیگر مثلا250 نفر، در دستان عده خاصی است، من اطلاع ندارم. شاید این طور باشد اما از این حیث قابل مطالعه است. ما از روزی که دولت تدبیر و امید سر کار آمد، این وضع نابسامان را دیدیم و گفتیم چرا این طور است؟ کسی یواشکی در گوش ما گفت همه کسانی که از طرف شرکت های سرمایه گذاری استانی در شرکت های سرمایه پذیر معرفی شده اند، غیرقانونی هستند. گفتند هیئت دولت سال 89 تصویب کرد تا زمان آزادسازی سهام عدالت، نمایندگی سهام عدالت در شرکت های سرمایه پذیر شود و مصوبه را هم به ما نشان دادند. به دولت گفتیم شما این مصوبه را ابطال کردید؟ گفتند نه. گفتیم پس چرا اجرا نمی شود؟ دولت یازدهم متوجه شد مصوبه دولتی از دولت دهم هست که مغفول مانده و اجرا نشده. چرا؟ چرایی اش را باید از مسئولان وقت بپرسید که با وجود این مصوبه چرا از طرف شرکت های سرمایه گذار استانی افرادی را برای هیئت مدیره معرفی کرده اند؟ این «چرا» یک چرای بزرگ است. اگر کسی می گوید مافیا، شاید دلیلش این علامت سوال است که از آبان سال 89 که این مصوبه تولید شد تا 92 که تحویل دولت بعدی داده شده، در این سه سال، عده ای می دانستند نباید افرادی را معرفی کنند که در شرکت های سرمایه پذیر عضو هیئت مدیره شوند اما عمل نمی کردند. خب این علامت سوال است. هرچه هست در آن قصه است. به محض اینکه از این اتفاق مطلع شدیم، به دولت تذکر دادیم. دولت هم بخشنامه کرد و تا جایی که زورمان می رسید، با ابلاغ این بخشنامه، دولت را جایگزین شرکت های سرمایه گذاری استانی کردیم تا نمایندگی سهام عدالت را برعهده بگیرند. جسته و گریخته شنیده ایم بعضی جاها از چشم دور مانده و همچنان شرکت های سرمایه گذاری استانی افرادی را معرفی می کنند که از نظر ما همه اینها اشتباه است.یک سری پرونده های خصوصی سازی که انجام شد موفق بودند و کارکردن با تعدادی هم سخت بود. مثلاواگذاری آلومینیوم المهدی که بسیار سروصدا کرد. شما که در این کرسی هستید بگویید چقدر زورگویی های گروه فشار در روند خصوصی سازی ها تاثیر داشت؟اوایل که کار خصوصی سازی را شروع کردیم به این نتیجه رسیدیم که سر کار هستیم. یعنی شرکت های عمده بزرگ دولتی که اقتصاد و بخش خصوصی را تکان می دهد، همچنان در اختیار دولت است. اصل 44 گفته نیروگاه ها و چه و چه در اختیار دولت است. تا می خواستیم وارد واگذاری ها شویم، می گفتند خلاف اصل 44 است و اینها به صراحت باید در اختیار دولت باشد. اصل 44 دیوار بلندی جلوی خصوصی سازی کشیده بود که فقط با شرکت های کوچک می توانستیم بازی کنیم، یعنی نمی توانستیم شرکت های اثرگذار را خصوصی کنیم. آن زمان سیاست های اصل 44 مطرح شد. مجمع تشخیص مصلحت نظام سیاست های کلی اصل 44 را نوشت که تا زمانی که رئیس سازمان خصوصی سازی بودم بخشی از آن سیاست ها ابلاغ شد. الف، ب، د، ه ابلاغ شد و «ج» ابلاغ نشد. اینها در تیر 84 اتفاق افتاد. «ج» دستور به واگذاری شرکت های صدر اصل 44 بود که تیر سال 85 در دولت نهم ابلاغ شد. متوجه بودیم باید دیوار اصل 44 فرو بریزد که خصوصی سازی جلو برود. این دیوار در سال 85 در دولت نهم فرو ریخت و بنا بر تعابیری که از این فروریختن دیوار اصل 44 می شود، باید در کشور انقلاب می شد، اما سال 92 اتفاقی که افتاد این بود که سازمان خصوصی سازی درگیر رد دیون و سهام عدالت بود و چند شرکت بزرگ از جمله مخابرات هم که واگذار شده بود، خریدارانشان شبه دولتی و غیرخصوصی بودند. بنابراین در کشور سروصدایی ایجاد نشده بود. عملاهیچ خصوصی سازی ای به آن مفهوم که تیر 85 ابلاغ شد، اتفاق نیفتاده بود. بنابراین سازمان خصوصی سازی هم تحت فشاری قرار نگرفته بود چون کاری نکرده بود. به همین خاطر است که ابتدای دولت یازدهم وقتی 12 سال اول را رصد می کنیم، به قول بعضی ها می بینیم فقط چهار درصد آنچه فروخته ایم، نصیب بخش خصوصی شده بود یا به قول خودمان که خیلی موثق تفسیر کردیم، 17 درصد خصوصی سازی ها گیر بخش خصوصی واقعی افتاده بود، بقیه اش نه. گفتیم اینکه خصوصی سازی نیست. رد دیون که خصوصی سازی نیست؛ سهام عدالت هم در مقطعی انجام می شود و در مقطعی نه. همت خود را بر خصوصی سازی واقعی گذاشتیم و اینکه از دولت بکنیم و به دست بخش خصوصی واقعی بدهیم.اینجا بود که صداها درآمد؟همه سروصداها از اینجا شروع شد. واقعا اگر خریدار مخابرات بخش خصوصی واقعی بود، این مزایده به انتهای سال 88 می رسید؟ از من بشنوید که نمی رسید تا چه رسد به سال 95، ولی چون خصولتی بود، ادامه پیدا کرد. احیانا اگر علامت سوالی هم بود در طول تاریخ رنگ باخت، اما ما که خواستیم خصوصی سازی واقعی را اجرا کنیم می دانستیم این هجمه علیه ما صورت خواهد گرفت. بزرگ ترین خصوصی سازی ای که انجام دادیم آلومینیوم المهدی بود که بخش خصوصی واقعی هم خرید. البته من از شخصیت خریدار نه شناختی دارم و نه دفاعی می کنم. شاید جایی کاری کرده باشد که خیلی منطبق با قانون نباشد. من می گویم بخش خصوصی واقعی این را از ما خرید و در این ارتباط که از ما سهم خرید و کاملاتحت نظارت ماست، قطره ای از تعهداتش تخلف نکرد. درباره آلومینیوم المهدی یک سال و نیم جنگیدیم، یک سال و نیم جواب دادیم و دادگاه رفتیم. سازمان خصوصی سازی بیش از 300 گزارش برای توجیه مقامات و ارکان مختلف نظام برای واگذاری المهدی تولید کرد. از مناظرات تلویزیونی که بگذریم، برای واگذاری یک پمپ بنزین و جایگاه سوخت دو، سه میلیاردتومانی هم همین هجمه ها علیه خصوصی سازی واقعی هست. خیلی درددل داریم و اگر بخواهیم صحبت کنیم به چندین ساعت زمان نیاز داریم. یک عده از مزایده عقب می مانند یا عمدا شرکت نمی کنند و می گویند کسی در خصوصی سازی خرید نمی کند که بعد قیمت را پایین می آوریم و می خریم. تصادفا یک نفر خریدار پیدا می شود یا یک نفر در مزایده توجه و دقت نکرده و نمی دانسته و بعد از مزایده متوجه می شود که چه سهمی از دستش در رفته. کوتاه ترین راه این است که از جاهایی به ما فشار می آورند که این مزایده را باطل کنند. کلیشه ای ترین عبارتی که به ما می نویسند این است که می گویند به ثمن بخس فروخته اید، مفت فروشی کرده اید یا چوب حراج زده اید. آن قدر از این اتهامات ناروا به ما زده اند که دیگر گوشمان پر است. فکر می کنیم این اتهام ها بعضا درخور کسانی است که این اتهام ها را از قول دیگران به ما متوجه می کنند. خودشان این کاره هستند، نه ما. برایشان هم اثبات شد. این دستاویز همه شان است. مزاحم نمایندگان محترم می شوند و آقایان محترم نمایندگان مجلس هم از سر دلسوزی به صورت تکی، دسته جمعی، گروهی یا استانی نامه می نویسند. چون گزارش های فساد از جاهای مختلف به دستشان می رسد، گزارش سازمان خصوصی سازی را هم که می بینند می گویند لابد این هم جایی است مثل بقیه جاها. حتما اینجا هم فساد انجام شده. ما هم توضیح می دهیم و خیلی از مشکلات حل می شود، اما چندبار با چند نفر باید صحبت کنیم و چقدر باید از خصوصی سازی و عملکرد خودمان دفاع کنیم؟ پرسپولیس و استقلال که یادتان هست. کار تمام شده و در مزایده چهارم در حال بسته شدن بود. وقتی دیدند کار تمام شد، شاهد بودید همین آقایان خدمت نمایندگان محترم مجلس رفتند که چه نشسته اید که کشور در حال ازدست رفتن است و 135نفر از آقایان از سر دلسوزی نامه امضا کردند و خواستار توقف مزایده شدند. هرچه فشار روی سازمان خصوصی سازی بیشتر می شود متوجه می شویم که کارمان را درست انجام می دهیم. اگر کار درست انجام شود انتظار داریم هجمه علیه ما هم زیاد باشد. این را یاد گرفته ایم که هجمه می تواند نشانه صحت کار هم باشد. البته خوشبختانه با استقامتی که مجموعه نظام، هیئت محترم دولت، هیئت محترم واگذاری، وزیر محترم اقتصاد و دارایی، هیئت عامل سازمان خصوصی سازی و مدیران سازمان خصوصی سازی انجام دادند، بخش اعظمی از این هجمه ها فروکش کرده است. حتی دستگاه های نظارتی مانند سازمان بازرسی کل کشور و دیوان محاسبات با ما درگیر نشده و کارهای ما را ندیده بودند. یک بار محکم درگیر شدند و دیدند بیشتر از این با دقت، کار انجام شدنی نیست. اطمینان برای بعضی از این عزیزان حاصل شد و اکنون گرفتاری ما با این نهادها بسیار کمتر شده است.بیشترین فشار از طرف همین نهادها بود؟بله، چون مجلس دهم تازه شکل گرفته، نمایندگان قبلی اعتراض کردند و توضیح دادیم. نمایندگان محترم جدید که تشریف آوردند، استان به استان، بستگی به واگذاری ها با خصوصی سازی درگیر می شوند و این مسئله برایشان عنوان می شود. ما هم توضیح می دهیم و اینها هم به مرور وقتی توضیحات را می شنوند و اقدامات صددرصد قانونی ما را می بینند با ما همراه می شوند یا لااقل در مقابل ما قرار نمی گیرند، ولی همه این کارها انرژی بر است.و سوال آخر، چرا سازمان خصوصی سازی در قضیه مخابرات کوتاه آمد؟ اصلاچرا آن گروه باید بتواند نزد رئیس جمهور برود و مهلت بگیرد؟اجازه دهید درباره مخابرات شفاف صحبت کنم چون ما صحبت نمی کنیم و عده ای صحبت می کنند، ما مظلوم واقع می شویم. ببینید ما هستیم و یک قرارداد که سازمان خصوصی سازی با خریداری به نام شرکت توسعه اعتماد مبین منعقد کرده است. من به عنوان سازمان خصوصی سازی می توانم بگویم اشتباه کرده ام که این قرارداد را با شما بسته ام؟ نمی توانم. چون قرارداد دوطرفه است.
                