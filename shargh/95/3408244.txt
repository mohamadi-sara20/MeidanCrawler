سه‌شنبه ۱۹ مرداد ۱۳۹۵
-----------------------------------------
سرمقاله
-----------------------------------------
چرا انتخابات الکترونیکی؟
-----------------------------------------

                    با انتخاب دوباره دکتر کدخدایی در قامت عضو حقوق دان شورای نگهبان و برعهده گرفتن سخنگویی این شورا توسط ایشان، دوباره اطلاع رسانی در شورای نگهبان رونق گرفته است. پس از آنکه دبیر شورا از «خریدوفروش» آرا سخن گفت، سخنگوی شورا نیز با پذیرش تلویحی خریدوفروش رای، به دو روش ثبت نام رای دهندگان قبل از روز رای گیری و دیگری الکترونیکی شدن انتخابات اشاره کرد و این روش ها را بخشی از راه حل مشکل خریدوفروش رای دانست. در روش اول؛ یعنی ثبت نام قبل از روز رای گیری که در بسیاری از کشورها خصوصا آمریکا رواج دارد، رای دهندگان مدت ها قبل از روز اخذ رای با مراجعه به اماکنی که برای نام نویسی تعیین می شود، اوراق رای به نامزد موردنظر را اخذ می کنند. البته نام نویسی قبل از روز رای گیری مانع رای دادن کسانی که قبلانام نویسی نکرده اند نمی شود، اما کسانی که اوراق رای را به نام کاندیدای موردنظر قبل از رای گیری اخذ کرده اند نمی توانند نام نامزد موردنظر خود را تغییر دهند. به همین اعتبار است که کاندیداها همه انرژی خود را صرف جلب آرای بخش به اصطلاح خاموش یا خاکستری رای دهندگان می کنند تا با ایجاد فضای شوروشوق انتخاباتی این گروه را به میدان بکشانند. البته عده ای بر این باورند که روش ثبت نام قبل از روز رای گیری و نبود امکان تغییر نام کاندیدای موردنظر به نوعی ایجاد محدودیت برای رای دهندگان است که نتوانند با بررسی بیشتر نام کاندیدای موردنظر را تغییر دهند. البته در بسیاری از کشورها، نام نویسی تنها اعلان آمادگی رای دهندگان است که قبلاحضور خود را در روز اخذ رای با ثبت نام مسجل کرده اند و می توانند در روز رای گیری به هرکسی که شناخت بیشتری از او پیدا کردند رای دهند. ثبت نام قبل از روز رای گیری درواقع ایجاد نوعی شوروشوق انتخاباتی است که می تواند تحرکی باشد برای دیگرانی که نام نویسی نکرده اند؛ بدون ایجاد محدودیت از نظر تغییر نظر نام نویسی کنندگان و اما در مورد الکترونیکی شدن انتخابات خصوصا در کلان شهرها، این روش که در اکثر کشورهای توسعه یافته اجرا می شود به تجربه ثابت کرده است که عوامل خارجی نمی توانند حداقل در نتیجه انتخابات که ناشی از نحوه شمارش آراست تاثیر بگذارند. سابقه شمارش آرا در انتخابات گذشته ایران و برخی نارضایتی ها در انتخابات مختلف و همچنین تغییر نتیجه انتخابات بعد از بازشماری مجدد آرا در برخی مقاطع، می تواند عواقبی به همراه داشته باشد. بی تعارف این بازشماری آرا و تغییر نتایج آن بر روحیه مردم و ذهنیت آنان تاثیر گذاشته است. در مجلس ششم با بازشماری آرا، علیرضا رجائی، منتخب مردم، از ورود به مجلس بازماند و آقای حدادعادل که در شمارش اولیه آرا جزء منتخبان نبود به جمع نمایندگان اضافه شد. در همین انتخابات با اختلافی که بین وزارت کشور و شورای نگهبان به وجود آمد، بیش از 700 هزار رای محل اختلاف بود که با ورود مقام معظم رهبری، موضوع فیصله پیدا کرد. تشتت آرا را در ترکیب اشخاص و جایگاه آنان در رای گیری های مختلف به عینه می بینیم؛ مثلامحمود احمدی نژاد قبل از تصدی پست شهرداری تهران و متعاقب آن به دست آوردن کرسی ریاست جمهوری، در انتخابات مجلس شورای اسلامی دوره ششم از حوزه انتخابیه تهران نامزد شد و در ردیف بالاتر از 80 قرار گرفت.یا افراد شناخته شده ای مانند احمد توکلی، اسماعیل کوثری و حدادعادل که از رفتن به مجلس محروم شدند، نمونه دیگری از نوع رویکرد رای دهندگان به افراد و اشخاص هستند. امروزه در جهان، انتخابات به اصطلاح- آنلاین- است.لحظه به لحظه نتیجه انتخابات را می توان از طریق اینترنت دنبال کرد. فاصله زمانی پایان یافتن رای گیری و اعلام نتایج، چنددقیقه ای بیش نیست و اشتباه انسانی نمی تواند و نباید جایی در اعلام نتایج داشته باشد.در انتخابات خبرگان رهبری دوره قبل که همانند دوره جدید، آیت الله هاشمی رفسنجانی نفر اول تهران با اختلاف آرایی یک میلیونی از نفر آخر تهران به مجلس خبرگان راه یافتند، نمایندگان ایشان در پای صندوق های رای از نوعی نرم افزار تجمیع استفاده کردند و دقیق ترین نتیجه قبل از اعلان نتایج به دست آمد. همین نتیجه و اختلاف میلیونی آن با نفرات بعدی هم مورد تایید شورای نگهبان قرار گرفت زیرا به صورت علمی و واقعی نتایج صندوق ها با هم جمع شده بودند.انتخابات سال 96 را پیش رو داریم؛ سالی که روز 29 اردیبهشت آن در تقویم تاریخی جمهوری اسلامی، روزی ماندگار خواهد شد. بعد از بازنگری در قانون اساسی جمهوری اسلامی و حذف پست نخست وزیری و تجمیع اختیارات و وظایف نخست وزیر در ریاست جمهوری، چهار رئیس جمهور با رای مستقیم مردم انتخاب شدند و آیت الله هاشمی رفسنجانی در هر دو انتخابات نوبت اول و دوم رقیب غیرجناحی نداشت.در انتخابات دوم خرداد سال 76 مردم بین علی اکبر ناطق نوری اصولگرا و اینکه ظاهر امر نشان از انتخاب قطعی ایشان داشت، در حماسه ای به یادماندنی رقیب کمترشناخته شده اصلاح طلب او را بر کرسی ریاست جمهوری نشاندند.در انتخابات ریاست جمهوری هشتم نیز رئیس جمهور دوران اصلاحات رقیبی جدی نداشت و اتفاقا با آرای بیشتری از دور اول، مجددا انتخابات را برد.انتخابات سال 84 در نوع خود بی نظیر یا کم نظیر بود. تشتت در اردوگاه اصلاح طلبان و حضور چندین اصلاح طلب در کنار هم بر نتیجه نهایی انتخابات اثر گذاشت و آرای معتدلین و اصلاح طلب ها را ناباورانه تقسیم کرد و در سبد متشتت اصولگرایان ریخت و آیت الله هاشمی رفسنجانی که می توانست تداوم بخش برنامه اصلاح طلبانه خاتمی باشد را در مصاف با رقیبی از جناح اصولگرا اما گمنام به نام محمود احمدی نژاد ناکام کرد. چهارسال اول دوره ریاست جمهوری محمود احمدی نژاد تلنگری بود به خواب کسانی که باور و اعتقادی به صندوق های رای نداشتند و در انتخابات سال 88 بعد از مناظرات بحث انگیز کاندیداها که شوروشوقی میان مردم به وجود آورد، اما نتایج آن انتخابات با مسائل به وجود آمده همراه شد. اگر در آن سال شیوه رای گیری الکترونیکی بود، شاید شاهد آن حوادث نبودیم.انتخابات ریاست جمهوری سال 92 را نمی توان با انتخابات سال 76 و 84 و 88 محک زد بلکه انتخاباتی است خاص خود که آن را از دیگر انتخابات متمایز می کند. سال 96 هم ادامه آن است؛ رئیس جمهوری در معرض انتخاب مردم است که هم اصلاح طلبان او را می خواهند و هم بخشی از اصولگرایان به جز گرایش معروف به دلواپس این جناح. انتخابات سال 96 هنوز همه مردان حاضر در خود را نمی شناسد، معتقدم که وزارت کشور باید همه هم وغم خود را صرف این موضوع کند تا حداقل در کلان شهرهایی مانند تهران، تبریز و اصفهان شمارش آرا به طریق الکترونیکی انجام شود تا با شفافیت، اعتمادبه نفس در مقابل رقبا و اطمینان بخشی به مردم در مورد آرای خود را نشان داده و افتخاری دیگر برای دولت اعتدال در راستای منسوخ کردن روش های قدیمی و استفاده از ابزارهای جدید و روزآمد را به ثبت برساند.
                