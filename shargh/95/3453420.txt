چهار‌شنبه ۵ آبان ۱۳۹۵
-----------------------------------------
حرف اول
-----------------------------------------
دست بوسی کریمانه
-----------------------------------------

                    در فرهنگ ما دست بوسی ارزش و کاربرد های متفاوتی را در خود دارد. آنگاه که پیامبر رحمت، بر دستان پینه بسته کارگری بوسه می زند جلوه ای از شکوه و عظمت را به نمایش می گذارد؛ اما زمانی که برای دستیابی به امتیازی بر دستان برون آمده از کرسی قدرتی، بوسه ای زده می شود چه بسا با چندش و نفرت می آمیزد. وزیر جهاد کشاورزی در خلال سفر کاری خود به استان مرکزی نیز فروتنانه بر دست چهره ای کارآفرین از این دیار که به احداث 95 هکتار گلخانه مبادرت کرده است بوسه زد. آقای حجتی با این رفتار ثابت کرد تکریم چهره هایی که چشم به بهبود منافع ملی دارند گام در سیره انبیا و سر بر آستان جانان نهادن است. خبرها در بخش کشاورزی در این دو، سه سال از بیم و امید های فراوان حکایت دارد. جمعی به درستی از طنین پرشتاب گام های بحران خشکی هشدار می دهند؛ گروهی نیز در این آشفته بازار در جست وجوی گشودن دروازه واردات بیشتر، بر طبل حمایت از مصرف کننده می کوبند تا شاید در برگ ریزان تولید به رونق بهاری خود برسند. از این سو وزیر بخش کشاورزی نوید دستیابی به خودکفایی گندم می دهد تا شاید اندکی از دلهره ها بکاهد. مجلس به وزیر کارت زرد می دهد و امید را نشانه می رود. در این شرایط محمود حجتی در مراسم کلنگ زنی در مجتمع گلخانه ای (اول آبان ماه 1395) در اراک با تاکید بر ضرورت حمایت از تولیدکنندگان و سرمایه گذاران بخش کشاورزی می گوید: «دربرابر کسانی که برای تولید در کشور سرمایه گذاری و زمینه اشتغال مردم را فراهم می کنند، باید سر تعظیم فرود آوریم». پوزش چندی قبل حجتی از تاخیر در پرداخت مطالبات گندم کاران و بوسه نمادین و کریمانه او بر دست سرمایه گذارانی که جز به منافع ملی نمی اندیشند، وظایف هریک از ما را یادآوری می کند؛ وظایفی که در نهایت حجم سنگین بدنه وزارت جهاد کشاورزی باید در آینده جای خود را به نیروی لایزال مردم بدهد. بخش کشاورزی تاکنون و در گستره سایه نفت و در مقایسه با بخش های دیگر و ازجمله خدمات مورد بی مهری سرمایه گذاران ملی بوده است. آنان که در برآورد های رقمی و سود و زیان کوتاه مدت خود کمتر به توسعه پایدار و منافع ملی عنایت داشته اند.وزیر جهاد کشاورزی با این حرکت نمادین و بوسه بر دست این سرمایه گذار ملی چه بسا هم برای مدیریت کلان و هم برای سرمایه داران ملی پیام داشت. پیام برای فراخوان سرمایه های سرگردانی که بدون هیچ افزایش پایدار ملی ای جز تورم و انباشت های مخرب، نقشی نداشته اند. تاکید دیگر ایشان بر همراهی تمامی ارکان نظام با راهبرد جذب و حمایت سرمایه گذاری ملی در بخش کشاورزی بود. سرمایه هایی که به جای تلاش برای گشودن بیشتر دروازه های واردات خود به قفلی محکم تر تبدیل شده و در تحقق توسعه پایدار نقش بیافرینند.
                