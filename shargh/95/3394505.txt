یک‌شنبه ۲۷ تیر ۱۳۹۵
-----------------------------------------
سرمقاله
-----------------------------------------
دفاع از حق حاکمیت مردم
-----------------------------------------

                    رخداد بامداد شنبه در ترکیه و پس لرزه های آن، فارغ از تحلیل های داخلی و مسائل مرتبط با سیاست خارجی رجب طیب اردوغان و حزب عدالت و توسعه، این پیام را با خود داشت که اگرچه استفاده از عبارت پایان دوران کودتا ممکن نیست؛ اما این ابزار دست کم محبوبیت گذشته خود را از دست داده است. مسئله دخالت ارتش کشورهایی مانند ترکیه، پاکستان و مصر که امروز نیز همچنان درگیر مسئله نظامیان حاکم در آن هستند، پدیده ای دیرپا در منطقه ماست که در ناپسند بودن آن تردید وجود ندارد. خوشبختانه این حرکت در ترکیه که بیشترین سابقه را در کودتاهای نظامی در منطقه ما دارد و جدال میان دموکراسی و ارتش در آن از سابقه ای دیرینه برخوردار است، با حضور بموقع مردم و هوشیاری مسئولان رسمی و رهبران سیاسی آن، کارآمدی گذشته را از دست داده است. اتفاق بامداد شنبه نه برای ترکیه، بلکه برای کل منطقه و جهان، حاوی گزاره های با اهمیتی است. یک سوی ماجرا، جریان نظامی قرار دارد که در موارد پیشین، معمولابه سرعت به نتیجه می رسید و با سرکوب و استفاده از فرار و ترس مردم به منویات خود – دست کم برای یک مدت زمان کوتاه- می رسید. سوی دیگر اتفاق اخیر در ترکیه، حضور بموقع مردم در صحنه بود که از روند دموکراتیک در این کشور حمایت کردند.نگارنده قصد ورود به تحلیل سیاست های سال های گذشته اردوغان را ندارم؛ چون درباره آن، دیدگاه های متفاوتی وجود دارد. موضع اصلی این یادداشت، مقابله مردم با تعطیلی مردم سالاری است. ممکن است بسیاری از آنان که تاکید کردند جای ارتش در خیابان ها و مقابله با اراده مردم نیست و با حمایت از نیروی انتظامی سعی کردند آنها را به مقر های خود بازگردانند و با سیاست های اردوغان هم مخالف باشند. مهم ترین مسئله این بود که منهای اینکه اردوغان در منطقه با همسایگان چه رفتاری دارد؛ در سطح بین المللی موفق است یا نیست؛ توانسته اقتصاد را سامان بدهد یا خیر و مشکلات با کرد ها و اپوزیسیون ترکیه را چگونه مدیریت می کند؛ باید از حاکمیت قانون و روند دموکراتیک صیانت کرد و این یک پدیده بسیار جالب توجه در دوران کنونی ماست.
                