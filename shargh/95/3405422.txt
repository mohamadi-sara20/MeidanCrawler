پنج‌شنبه ۱۴ مرداد ۱۳۹۵
-----------------------------------------
سرمقاله
-----------------------------------------
تشویش اذهان عمومی در حوزه امنیت غذایی
-----------------------------------------

                    پس از اعلام صریح دکتر ملک زاده، معاون پژوهشی وزارت بهداشت، مبنی بر تایید سلامتی کامل محصولات تراریخته موجود در بازار مصرف داخلی و تاکید بر اینکه وزارت بهداشت تنها متولی اعلام سلامتی محصولات غذایی است، وزیر بهداشت نیز با بیان اینکه «نباید مردم را ترساند و حاشیه سازی کرد»، افزود: «از 10 سال پیش تاکنون هیچ موضوع جدیدی در حوزه واردات و کشت محصولات تراریخته رخ نداده و نخواهد داد و کارشناسان نظرات شخصی خود را وارد رسانه ها نکنند». دکتر هاشمی تاکید کرد: «رسانه ها در انعکاس اخبار مربوط به محصولات تراریخته دقت کنند و باعث نگرانی مردم نشوند و در حوزه برنج نیز هرچه عنوان می شود، شایعه است».آمار رسمی کشور نشان می دهد که از حدود 20 سال پیش واردات سالانه تا بیش از سه میلیارد دلار محصولات تراریخته برای رفع نیازهای استراتژیک کشور رقم خورده است. اگرچه واردات بیش از حد نیاز محصولات کشاورزی در دهه گذشته مورد انتقاد کارشناسان از جمله نگارنده بوده و هست، اما واقعیاتی را هم نمی توان چشم پوشی کرد؛ واقعیاتی تلخ که تلاشی سخت را برای تغییر آن می طلبد. نمونه هایی از این واقعیات که باید با لحاظ آن در مورد واردات محصولات کشاورزی از جمله محصولات تراریخته به آن توجه داشت، برای آغاز بحثی سازنده به شرح زیر در معرض نقد کارشناسان و دانشمندان قرار می گیرد.1- کشور ایران در منطقه ای خشک قرار گرفته و بحران آب تا حدی جدی است که برخی از غربیان را به این صرافت انداخته است که گویا قرار است تا 20سال دیگر ایرانی روی نقشه وجود نداشته باشد چون همه چیز تبدیل به بیابان خواهد شد و مردم ناگزیر از مهاجرت! اگرچه این آرزو را نیز باید در ردیف آرزوی برخی برای ایجاد ناامنی در ایران تلقی کرد، اما واقعیت این است که جایی برای فشار بیشتر به آب های زیرزمینی و استفاده از آب های موجود برای کشاورزی سنتی باقی نمانده و باید در نحوه استفاده از آب های موجود به ویژه تامین حقابه زیست محیطی تجدیدنظر جدی به عمل آید که بحث درباره آن مجال مستقلی می طلبد.2- به دلایل مختلف از جمله دلیل پیش گفته، ایران از سه دهه قبل بیش از 90 درصد از روغن خوراکی (سویا، ذرت و کلزا) و خوراک دام (ذرت، کنجاله سویا و کنجاله کلزا) خود را از خارج تامین می کرده است. سرمایه گذاری های به عمل آمده در دوره قبل مدیریت تیم مهندس حجتی برای کاهش ضریب وابستگی در این دو گروه محصول استراتژیک نیز در هشت سال مدیریت در دولت احمدی نژاد بر باد رفت و در انتهای دولت دهم بیش از 16 میلیارد دلار محصول کشاورزی وارد کشور شد.3- بیش از 82 درصد سطح زیر کشت جهانی، سویا، بیش از 40 درصد ذرت و بیش از 30 درصد کلزای تراریخته است و سهم تراریخته ها در سبد تبادل جهانی به مراتب بیشتر است.4- به این ترتیب برای کشوری که بیش از 90 درصد سویا و ذرت و کلزای مورد نیاز خوراک دام و روغن نباتی خود را از خارج وارد می کند چاره ای جز الف) استمرار واردات تراریخته ها و ب) تحقیق و توسعه تولید ملی تراریخته ها باقی نمی ماند. با تولید تراریخته ها می توان محصولات بیشتری که متحمل به خشکی و کم آبیاری هستند و محصولات بی نیاز از مصرف سموم حشره کش شیمیایی و علف کش های خطرناک تولید کرد.5- تراریخته ها 20 سال است که رسما در سبد غذایی 193 کشور از 200 کشور جهان قرار دارند. این محصولات در 180 میلیون هکتار از اراضی 28 کشور جهان کشت و در اغلب قریب به اتفاق کشورهای دنیا مصرف می شوند. اتحادیه اروپایی، اف دی ای آمریکا، روسیه، ژاپن و... و سازمان های بین المللی مانند سازمان بهداشت جهانی و سازمان خواروبار جهانی مصرف این نوع محصولات را مجاز اعلام کرده و بر زیان آور نبودن آن تاکید کرده اند. ماده 2 قانون ایمنی زیستی جمهوری اسلامی ایران نیز کشت، واردات، صادرات و مصرف محصولات تراریخته را مجاز دانسته و دولت را مکلف به فراهم آوردن تمهیدات لازم برای این امور کرده است. مراجع تقلید عظام ازجمله مقام معظم رهبری نیز مصرف این نوع محصولات را جایز اعلام کرده اند.6- با وجود همه این شواهد، بلافاصله پس از اعلام عزم دولت مبنی بر تلاش برای تولید ملی برخی از محصولات تراریخته، هجمه سازمان یافته ای در فضای مجازی با حمایت دو خبرگزاری دلواپس و در صداوسیما علیه دولت و به ویژه برترین و بالنده ترین پژوهشگران و واحدهای پژوهشی ملی کشور مانند پژوهشگاه ملی مهندسی ژنتیک، پژوهشگاه رویان و پژوهشکده بیوتکنولوژی کشاورزی شکل گرفت. ترجیع بند این تهاجم که همچنان ادامه دارد، ادعاهای گزاف بدون مبنا و سراسر کذب «تراریخته بودن 48 درصد برنج های کشور» و «سرطان زایی، نازایی، اتیسم و درنده خویی کوسه ها و صفات رذیله خوک ها در نتیجه مصرف تراریخته ها» است! تنها استناد دلواپسانی که 20 سال در مقابل واردات میلیاردی تراریخته های خارجی سکوت پیشه کرده بودند، پایان نامه دانشجویی بود که استاد راهنما و معاون پژوهشی دانشگاه ذی ربط هم بر محدودیت های تحقیق وی تاکید و نتایج آن پژوهش را فاقد قابلیت استناد اعلام کرده اند. تکذیب مرجع ملی ایمنی زیستی، وزیر علوم، وزارت جهاد کشاورزی و وزارت بهداشت مانع از آن نشد تا این مدعیان دلواپس دست از ادعاهای بی اساس خود بردارند و همچنان بر فضاسازی و واردات، تولید و پخش به اصطلاح «مستند» هایی تاثیرگذار بر عوام پافشاری کرده و با استفاده از دو فرد مطرود جامعه علمی و پروفسورنامیدن آنها، دروغ پردازی های خود را تئوریزه کردند.7- نتیجه شایعاتی که وزیر بهداشت نسبت به آن هشدار داده اند، نبود امنیت روانی مردم و مصرف کنندگانی است که رسانه ملی هرروز در مورد سرطان زایی و بیماری زایی بخش مهمی از غذای روزمره آنها هشدار می دهد درحالی که نه مردم امکان اجتناب از این نوع غذا را دارند (چون بخش عمده روغن و خوراک دام آنها از نوع تراریخته است) و نه دولت جز تلاش برای افزایش تولید داخلی کار دیگری می تواند بکند (چون در بازار بین المللی، بیشتر روغن ها، دانه های روغنی و خوراک دام تراریخته هستند).8- سوالی که باقی می ماند این است که بالاخره چه نهادی در کشور باید از ایراد آسیب به روان مردم و مصرف کنندگان از یک سو و پژوهشگران و واحدهای پژوهشی ملی از سوی دیگر صیانت کند؟ آیا صداوسیما «واردات»، تولید و پخش برنامه های دلواپس کننده در حوزه غذا را متوقف خواهد کرد؟ همه با هم در انتظار اقدامات متناسب رئیس جدید صداوسیما خواهیم ماند.
                