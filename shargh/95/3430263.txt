چهار‌شنبه ۲۴‌شهریور ۱۳۹۵
-----------------------------------------
یادداشت
-----------------------------------------
حاشیه ای بر مناظره در باب کنسرت
-----------------------------------------

                    مناظره شبکه چهارم سیما که از یک سو به بحث موسیقی و لغو کنسرت ها پرداخت و از دیگر سو نمایندگانی از نهاد دین را در مقابل دلدادگان به هنر موسیقی نشاند، به شکستن این عادت - ندیدن تلویزیون- می ارزید. امیدوار شدم حداقل تلویزیون بتواند با این گونه برنامه ها به آشتی با برخی از مخاطبان سابقش بپردازد. دیدن این مناظره نکاتی را به دنبال داشت که بر آن شدم به آنها بپردازم. تلاش می کنم نکاتم را ذیل دو سرفصل و مختصر عرض کنم. به امید آنکه مفید افتد.1. اشکالات شکلی این مناظره: این مناظره چند مشکل شکلی داشت که از یک سو بر روح و روان شرکت کنندگان تاثیر منفی گذاشته بود و از دیگر سو، همراهی مخاطبان را با مشکل مواجه کرده بود که برای نمونه به دو مورد از آنها اشاره می کنم:1-1 چینش میهمانان جلسه: یکی از بدسلیقگی های این برنامه در قرینه سازی روحانی و غیرروحانی بود که از قضا سرکنگبین صفرا فزود. به گمانم مدیران این برنامه با قراردادن دو نفر روحانی در مقابل دو نفر به ظاهر غیرروحانی- چون جناب نوربخش هم مدتی در حوزه تحصیل کرده اند - می خواستند این چنین القا کنند این دو نفر اولاهمسو و همراه اند و از مدافعان محدودسازی کنسرت ها و لغو آنها هستند و از سوی دیگر، نماینده تفکری هستند که صدایش از مشهد بلند شده است که در هر دو هدف نیز به راه خطا رفتند؛ چراکه صدایی که در آن مناظره در دفاع از محدودسازی کنسرت ها بلند شده بود شنیده نشد، بلکه آنچه شنیده شد، صدای فاضل جوانی بود که ضمن آنکه سخن از اهمیت شهر زیارتی گفت اولااخلاقی گفت و ثانیا بر آن بود گفتمانی دیگر در ملزومات شهر زیارتی ارائه دهد که البته مخاطبان فهیم مرز این دو گفتمان روحانی را فهمیدند. البته نمی توانم تاسفم را برای کارگردان این برنامه که از طریق یار گیری غلط در این مناظره برخی میهمانان را تحت فشار روانی قرار داده و با این چینش هدفمند مناظره را کم بهره کرد، ابراز نکنم.2-1 مدیریت جلسه: ضعف شکلی دیگر نیز به مجری جلسه برمی گشت. گویا از او خواسته بودند به تاسی از مرحومه سیمین بهبهانی که در آن غزل سترگ می گوید: نبسته ام به کس دل/ نبسته کس به من دل؛ چو تخته پاره بر موج/ رها رها رها من، ایشان هم جلسه را رها کند که این رهایی جناب مجری در پاره ای از صحنه ها چنان به اوج می رسید که مخاطبان را یاد برخی محافل عمومی در دهه های پیشین می انداخت. جناب مجری اگر هم دل به کسی نداده بود، اما صدای بلند را هرچند در غیر محلش، می شنید و به عبارتی دیگر، صدای بلند صدای حاکم بود؛ نکته ای که نباید در مناظره های علمی اتفاق بیفتد.2. امور محتوایی این مناظره: اما در بحث محتوایی باید گفت این مناظره با هر هدفی ترتیب داده شده بود، آنچه را از تریبون مشهد بیرون می آید، غیرموجه نشان داد؛ به همین دلیل در جمعی گفتم: مصلحت مدافع و سخنگوی لغو کنسرت در مشهد در این است که از تنها مدافع خود در آن مناظره تبری جوید و اعلام کند مخالفتم با کنسرت این اندازه بی پایه و مایه نیست. کسی که کنسرت را به مبتذل و غیرمبتذل تقسیم می کند و صدای غیراخلاقی یک دهه پیش را تکرار می کند و به جای «بگم بگم»، «پخش کنم پخش کنم» را سر می دهد، آیا توجه ندارد که اینجا جمهوری اسلامی است و فیلترهای فراوانی وجود دارد تا یک کنسرت مجوز برگزاری بگیرد؟الف) ابتذال در هنر و ازجمله کنسرت: نکته ای که باید در آن مناظره به آن توجه جدی می شد، بحث ابتذال در هنر ازجمله در کنسرت ها بود. نسبت ابتذال و کنسرت در یک حصر عقلی سه صورت دارد: ابتذال پیش از اجرا؛ ابتذال حین اجرا و ابتذال پس از اجرا.مشکل لغو کنسرت ها الان مربوط به پیش از اجراست و نه دو صورت دیگر و با چه معیار و میزانی مدافعان لغو کنسرت از ابتذال در آن سخن می گویند؟ آیا این قصاص قبل از جنایت نیست که امری غیرعقلانی و غیرشرعی است؟ آیا از نظر فقهی می توان یک طرفه حتی با تشبث به فراوانی مورد، تنها ساعاتی قبل از اجرای کنسرت به لغو آن دستور داد، بدون جبران خسارات ناشی از تبلیغ و هزینه های فراوان دیگر؟ آیا ابتذال حین اجرا و پسااجرا را می توان ابتذال کنسرت نامید؟ چرا تلاش داریم ذهن های نامنقح خویش را دریچه نگاه دیگران به دین و فقه قرار دهیم و از این طریق اسباب تنفیر از دین را فراهم کنیم؟ب) مسئولیت مدنی لغو کنسرت ها: نکته دیگری که باید در این نشست موردتوجه قرار می گرفت، بحث مسئولیت مدنی لغو کنسرت هایی است که مجوز نظام را دارد و بر آن اساس هزینه ای را بر دوش برخی متولیان بار می کند. به راستی در حکومت دینی جبران این سنخ از خسارات که مبتنی بر تصمیمی حکومتی رخ داده است، برعهده کیست؟ مگر در عرصه قضاوت شرع و قانون برای جبران خسارت ناشی از داوری خطای قاضی پیش بینی جبران خسارت را نکرده است؟ چرا در این گونه موارد که ناشی از تصمیم های شخصی و سلیقه ای و ذوقی است، این چنین تدبیر نمی کنند؟ تفاوت بین خطای قاضی و خطای دیگر تصمیم گیران در مدیریت دینی چیست؟ البته این تنها یک مصداق از ده ها مصداقی است که بر اثر رفتارهای ذوقی افراد تاثیرگذار یا نهادهای تاثیرگذار، شهروندان دچار ضرر و زیان می شوند اما جبران کننده ای هم نیست. به گمانم اگر ترتیبی اتخاذ و جبران خسارت در قوانین درباره این خطاها پیش بینی می شد، نهادها یا افراد تاثیرگذار بی محابا رفتار نمی کردند و احتیاط می کردند در لغو کنسرت ها یا ابطال برخی مشارکت های شهروندان و.... ج) رطب و یابس هایی برای هیچ: تنها مدافع لغو کنسرت ها در آن مناظره تلاش داشت به هر طریقی که شده از بومی سازی تصمیم گیری درباره برگزاری کنسرت ها دفاع کند و به تعبیر فاضل ارجمند جناب آقای الهی به سکولاریسم فرهنگی پناه آورد؛ تلاشی که از اساس بر خطاست. روشن است که شهر مذهبی ملزوماتی دارد اما ملزومات شهر مذهبی نمی تواند به محدودسازی حقوق شهروندان مسلمان و مومن حتی حقوق مباح ایشان بینجامد.شاید به همین دلیل هم هست که بسیاری - نه همه - از آنچه درباره این اماکن آمده است، در حکم آداب و رسوم و مستحبات و مکروهات است. در کجای فقه و شریعت به شما اجازه داده اند حقوق شهروندان را با استناد به زیارتی یا مذهبی بودن و نبودن محل زندگی شان، آن حقوق را توسعه دهد یا تضییق کنید؟ حقوق انسانی در فقه تابع ضوابط و قواعد خاصی است که در آنها نمی توان حرفی از تقدس مکان و زمان زد. خلطی که اتفاق افتاده، این است که برخی حضرات نتوانسته اند بین قوانین و حقوق اماکن و آستانه های مقدسه و حقوق شهروندان در آنجاها تفکیک کنند و گمان کرده اند حقوق شهروندان تابعی از قوانین آستانه های مقدس است. برداشت خویش را نباید با قیاس امور عرفی به اموری که در فرض نبود حجت سر از بدعت در می آورد، همانند اینکه فلان عمل را در محضر فلان شخصیت کسی انجام نمی دهد، توجیه کنیم.د) قانون گرایی مشروط: نکته پایانی که در خور یادآوری است بی توجهی به ارزش و جایگاه قانون در این مناظره بود. عجیب ترین سخنی که در این مناظره شنیدم، یکسان دیدن قانون با تعبیر عامیانه بچاپ بچاپ بود. از اعضای محترم و حاضر در مناظره انتظار این بود که قاطعانه در این مورد موضع گیری کنند - گرچه برخی اعزه مخالفت خود را اعلام کردند - و به جناب رهدار بفهمانند که قانون نه تنها بچاپ بچاپ نیست بلکه مانعی برای تحمیل امیال و آرزوهای شخصی بر افکار عمومی است. قانون ناموس عمومی و میثاق ملی است و همان گونه که گفته شده، قانون بد از بی قانونی بهتر است.البته در این کشور هستند کسانی که قوانین را به طور مشروط پذیرفته اند و معتقدند قوانین تا زمانی ارزش دارند که تامین کننده ذوقیات و سلیقه های ما یا اعتقادات و اندیشه های ما باشد وگرنه ارزشی ندارد یا ارزشش مصلحتی است.این نگاه کجا و نگاه علی (علیه السلام) کجا؟ که حتی درباره سنت های عرفی و بشری نیز به مالک دستور می دهد که «و لاتنقض سنة صالحة عمل بها صدور هذه الامة و اجتمعت بها الالفة و صلحت علیها الرعیة و لاتحدثن سنة تضر بشیء من ماضی تلک السنن فیکون الاجر لمن سنها و الوزر علیک بما نقضت منه» سنت های صالحه را که میثاق عمومی ایجاده کرده مشکن و سنت های تاسیسی را در تقابل سنت های پیشین پایه گذاری مکن.
                