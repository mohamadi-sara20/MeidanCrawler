سه‌شنبه ۲۹ تیر ۱۳۹۵
-----------------------------------------
حرف اول. جامعه
-----------------------------------------
«حبس زایی» یا «حبس زدایی!؟»
-----------------------------------------

                    اندیشمندی می گوید: «اگر می خواهید، بدانید در کشوری عدالت برقرار است، از زندان هایش دیدن کنید». این سخن نغز، نه فقط برای اهل درد و درک، که برای همگان نمونه روشن بوده و پیامی گویاست از آنچه درحال حاضر بر ما می گذرد! سیر تاریخی پیدایش «زندان» نشان می دهد، این سازوکار، روزگاری موجب فخر و مباهات حاکمان و از چند سده پیش تاکنون به جهت کارکرد مفید و نقش بازدارندگی اش در پیشگیری از ارتکاب جرائم، مورد توجه جرم شناسان و صاحب نظران مسائل اجتماعی قرار گرفته است! اما امروزه به علت گوناگونی و سیل سرسام آور و بی وقفه جرائم و به دنبال آن افزایش بی رویه و غیرقابل کنترل جمعیت کیفری در پاره ای از کشورها به بحران تبدیل شده است؛ بحرانی که می رود تا در بسیاری از نقاط دنیا به ویژه کشورهای موسوم به «جهان سوم»، به دلیل نبود زیرساخت های لازم در برخورد اصولی با این معضل بزرگ اجتماعی- فرهنگی شیرازه جامعه را از هم گسسته و برخلاف انتظار به ضد خود بدل شود! به این معنا که به جای تهذیب و تربیت و اصلاح «مجرم» و ایجاد حس ندامت درونی و پشیمانی و تغییر نگرش در اعمال و رفتار و کردارش، به مکانی ناامن در راستای آموزش های ضداجتماعی تغییر ماهیت داده و در عمل نقش کارگاهی آموزشی را برای تعلیم و یادگیری جرائم ریزودرشت ایفا کند!3پژوهش های به عمل آمده در چند دهه گذشته، نشان از این واقعیت تلخ دارد که صرف مجازات زندان نتوانسته است آن گونه که انتظار رفته و می رود، نقش اصلاحی و تربیتی موردنظر قانون گذاران، جرم شناسان، آسیب شناسان و روان شناسان اجتماعی را بازی کرده و خواسته منطقی دوستداران اصلاح و تربیت این جمعیت ناهمگون (زندانیان) را برآورده کند! و در بسیاری از موارد به جای تهذیب نفس و اصلاح «زندانی» عملابه آموزشگاهی دم دست، جهت آموزش جرائم گوناگون و پیاده کردن نتایج تاسف بار آن در جامعه بدل شده است!چه، تجربه نشان می دهد، کندشدن چرخ های«این قطار» در رسیدن به اهداف ازپیش تعیین شده صاحب نظران با هدف اصلاح «جامعه بزهکار» و در پاره ای از موارد وارونگی در کارکرد، محصول زمان خاصی نبوده، بلکه در گذر زمان و تحت تاثیر علل، عوامل و انگیزه های مختلف اجتماعی، اقتصادی، فرهنگی و حتی سیاست گذاری های دولت ها شکل گرفته و می گیرند!بدیهی است، افزایش بی رویه جمعیت کیفری در زندان های کشور آن گونه که آمار نشان می دهد، در کنار انبوه مسائل و مشکلات مبتلابه روز جامعه در زنجیره ای معیوب و به هم پیوسته چنانچه دیده می شود، می تواند در آینده ای نه چندان دور به معضل بزرگی بینجامد! که پیشاپیش فکری بکر و اساسی می طلبد!آمار رسمی کشور حکایت از آن دارد که حدود یک سوم از زندانیان برای بار دوم به زندان برمی گردند! امری که نشان از بیهوده بودن انتظار نقش «دانشگاه» در چنین اوضاع واحوالی از این نهاد اصلاحی- تربیتی دارد! تجربه عملی در نظام های کیفری معاصر می گوید: به شرط مهیابودن و به کارگیری سازوکارهای پیش بینی شده در قوانین مرتبط با اداره امور زندان ها، رسیدن به اهداف تعیین شده یعنی اصلاح و تربیت زندانیان با هدف سالم سازی و بازگشت آنان به چرخه زندگی عادی در جامعه دور از دسترس نبوده و امکان پذیر است! مشکل اینجاست که زیرساخت ها و امکانات و سازوکارهای موردنیاز در بسیاری از کشورها برای شروع این نهضت اصلاحی فراهم نیست و با چنان جمعیت کیفری روزانه ای که به تعداد موجود بر زندانیان افزوده می شود؛ در خوش بینانه ترین حالت کار چندانی از مسئولان ساخته نیست! در یک دهه گذشته ضمن ایجاد تحول نسبی در اداره امور زندان های کشور، شاهد انجام حرکت های امیدبخشی از جانب قوه محترم قضائیه در این حوزه هستیم که صد البته توفیق در انجام این مهم در گرو فراهم آوردن امکانات متناسب، برنامه ریزی دقیق و منسجم، بودجه کافی و به کارگیری نیروی انسانی مجرب و متخصص در زمینه های قضائی، اجتماعی، روان درمانی و از همه مهم تر آماد ه کردن بستر لازم از طریق به کارگیری وسایل ارتباط جمعی در سطوح مختلف برای رسیدن به اهداف ارزشمند این حرکت بزرگفرهنگی- اجتماعی است. به تازگی در همین راستا، شاهد صدور رای وحدت رویه شماره 746 مورخه 1394/10/29 از طرف دیوان محترم عالی کشور منتشرشده در 1395/4/21 هستیم که با توجه به اصل شخصی بودن مجازات ها و با نگرش به اثرات سوء حبس که دامنه آن شامل خانواده و نزدیکان محکوم می شود؛ مجازات های جدیدی با عنوان مجازات های جایگزین حبس شامل: دوره های مراقبت، خدمات عمومی رایگان، جزای نقدی، جزای نقدی روزانه و محرومیت از حقوق اجتماعی، در زمره مجازات قانونی و در دایره فرهنگ قضا وارد شده است. رایی که می تواند، به شرط رعایت همه جوانب قانونی و با درنظرگرفتن جایگاه اجتماعی، فرهنگی و روانی محکوم از جانب قضات شریف، در به کارگیری «سیاست حبس زدایی» از جنبه های فردی، خانوادگی و اجتماعی موثر و... باب جدیدی را در این زمینه بگشاید، گفتنی است در همه احوال، نقش بازدارندگی زندان، اصلی است پذیرفته شده.آنچه در این زمینه و از قضات شریف و به ویژه قضات جوان انتظار رفته و می رود آن است که فراموش نکنیم، توفیق واقعی در حرکت سازنده این رای همانا رعایت شان، شخصیت، جایگاه و سابقه متهم در اعمال مجازات های جایگزین است. تجربه نشان داده توجه نکردن برخی قضات محترم رسیدگی کننده به این مهم و سخت گیری های خارج از ضابطه در به کارگیری مجازات ها، خاصه مجازات های جایگزین حبس نه تنها مجازاتی است سنگین بر دوش فرد که سنگینی آن بر دوش خانواده و جامعه نیز خود را نشان می دهد، زیرا در غیر این صورت گویی در ظاهر حبس زدایی کرده ایم و در واقع نتیجه کارمان «حبس زایی» است و بس! و کلام آخر آنکه جرم زدایی از قوانین، قضازدایی و حبس زدایی بر مبنای اصل به رسمیت شناختن ریشه یابی، پیشگیری و درمان شفابخش درد امروز و فردای ما در این حوزه است.به امید آن روز...
                