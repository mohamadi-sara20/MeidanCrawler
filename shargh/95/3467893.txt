شنبه ۲۹ آبان ۱۳۹۵
-----------------------------------------
یادداشت - اقتصاد
-----------------------------------------
سرمایه گذاری خارجی برای توسعه کشاورزی
-----------------------------------------

                    تحول اقتصاد و خروج از رکود تورمی در ایران نیازمند ورود حداقل 450 میلیارد دلار سرمایه خارجی است، این دیدگاه تعدادی از صاحب نظران و اقتصاددانان است، درواقع این مبلغ هم باید سرمایه گذاری نکردن دولت قبل را جبران کند و هم شکاف تکنولوژی را برای دسترسی به نرخ بهره وری مناسب تامین کند. تنها بازگشت به دوران قبل از تحریم ها نیازمند سالانه 50 میلیارد دلار سرمایه گذاری خارجی است که نزدیک به نیمی از این مبلغ تنها در توسعه حوزه صنعت نفت و گاز نیاز است تا بتوان به صورت پایدار از منابع بهره برداری بهینه کرد. هرچند این معضل گریبان کل اقتصاد ملی را گرفته است، اما نکته درخور تامل در تمامی مباحث مطرح شده از سوی مسئولان و صاحب نظران اقتصادی، کم توجهی به نقش بخش کشاورزی و غفلت از اهمیت سرمایه گذاری خارجی در این بخش است. از آنجا که بخش کشاورزی سنتی ترین بخش اقتصاد کشور است و در سخت ترین شرایط اقتصادی توانسته به دلیل اتکا به سرمایه تاریخی و نیروی انسانی کم توقع خود و بهره گیری سخاوتمندانه از منابع آب و خاک، بهترین تاب آوری را در سخت ترین شرایط داشته باشد، اما متاسفانه با وجود نقش تعیین کننده بخش کشاورزی تاکنون مورد بی مهری برنامه ریزان و سیاست گذاران توسعه ملی قرار گرفته است. هرچند سهم بخش کشاورزی نسبت به بخش صنعت و خدمات در حال کاهش است، اما آمار و ارقام سه دهه گذشته و به خصوص سه سال گذشته نشان داده است که توجه به این بخش از بعد سرمایه گذاری، مدیریت و فناوری می تواند بیشترین نتیجه را برای رشد و توسعه اقتصاد ملی در پی داشته باشد. از آنجا که بهره برداران این بخش جزء محروم ترین اقشار جامعه هستند، توسعه این بخش عملاشاخص های توازن و عدالت اجتماعی را نیز بهبود خواهد بخشید. توسعه بخش کشاورزی و بهبود بهره وری آن در گرو تحول اساسی در نحوه و نگرش حاکم بر مدیریت این بخش بوده و از سوی دیگر نیازمند ورود سرمایه برای به کارگیری در سه نوع فناوری مربوطه (فناوری بیولوژیک به خصوص بذرونهال و فناوری شیمیایی و مکانیکی به خصوص ماشین آلات کشاورزی) است.ورود سرمایه و سرمایه گذار خارجی مزایای فراوانی برای توسعه بخش کشاورزی ایران دارد. می توان این مزایا را به شرح زیر برشمرد: 1- بدیهی است ورود سرمایه همچون خونی جدید در شریان فرسوده بخش کشاورزی باعث ارتقای ارزش سرمایه این بخش و رونق فعالیت های کشاورزی و بهبود اشتغال در آن خواهد شد.2- بهره وری پایین بخش کشاورزی یکی از معضلات ملی است و تاکنون قانون ارتقای بهره وری بخش کشاورزی نیز نتوانسته کمترین تاثیر را بر بهبود نرخ بهره وری در صحنه عمل داشته باشد.تجربه نشان داده است که شریک خارجی با ورود خود عنصر مدیریت و بهره وری در مدیریت منابع و سرمایه را نیز با مکانیسم عادلانه مشارکت خود با شریک ایرانی به بخش کشاورزی وارد خواهد کرد.3- ورود سرمایه جدید عملاباعث تسهیل به کار گیری و ورود هر سه نوع فناوری نوین در بخش کشاورزی خواهد شد، به نحوی که بتوان با سرعت و گستردگی بیشتر بذور اصلاح شده را وارد کشور کرد و ناوگان ماشین آلات کشاورزی را که از فرسودگی مفرط رنج می برد بازسازی کرد. با عنایت به بحران کمبود منابع آب و خطرات فرسایش کیفی خاک، ضرورت افزایش بهره وری آب و خاک از طریق سرمایه گذاری جدید یک ضرورت ملی است که بدون سرمایه گذاری جدید و از منابع خارجی میسر نخواهد شد.4- سرمایه گذار خارجی می تواند نقش عمده ای در بازاررسانی و بازاریابی محصولات کشاورزی ایران در بازار جهانی داشته باشد. قراردادهای سرمایه گذاری را می توان به نحوی تنظیم کرد که طرف خارجی بتواند بخش عمده ای از سرمایه خود را به صورت محصولات کشاورزی دریافت کند. روند دو، سه سال گذشته به خصوص دوران پس از تفاهم هسته ای و کم شدن شدت تحریم ها کماکان نشان دهنده سهم مناسبی از جذب سرمایه خارجی در بخش کشاورزی نیست.حصول به سهم بالایی از سرمایه خارجی در بخش کشاورزی نیازمند پیش شرط هایی به شرح زیر است: 1- به دلیل سنتی بودن بخش کشاورزی و آشنایی محدود مدیران و فعالان بخش دولتی و غیردولتی نسبت به قوانین و معادلات سرمایه گذاری خارجی در این بخش، لازم است نهادی قوی و فعال از ابعاد فنی، مالی، حقوقی و تجاری در شیوه های جذب سرمایه خارجی و دعوت از سرمایه گذاران بین المللی تاسیس شود تا راه ها و روش های مربوطه بررسی و اقدامات لازم با همکاری دولت و بخش خصوصی و اتاق های بازرگانی اتخاذ شود.2- لازم است بسیاری از قوانین و مقررات هدایت و جذب سرمایه خارجی در بخش کشاورزی اصلاح شود تا موانع، ریسک و خطرات سرمایه گذاری در این بخش کاهش یابد. با توجه به ریسک های خطرات طبیعی و تنش های بازار در بخش کشاورزی لازم است تضامین دولتی برای کاهش ریسک سرمایه گذار خارجی در بخش کشاورزی پیش بینی شود.3- آموزش فعالان بخش خصوصی و توانمند سازی تعاونی ها و شرکت های کشاورزی برای آشنایی با روش های مشارکت با سرمایه گذار خارجی، از طریق ارائه مشاوره و سفرهای دوجانبه و روبه روکردن آنها با سرمایه گذاران بین المللی از یک سو و آموزش آنها نسبت به قواعد و قوانین جهانی از سوی دیگر.4- برگزاری همایش و نمایشگاه های ادواری و همچنین تورهای تخصصی به منظور توسعه سرمایه گذاری از طریق آشنایی سرمایه گذاران با قابلیت های بخش کشاورزی و مزیت های مطلق و نسبی برخی از محصولات کشاورزی در ایران می تواند با هزینه های دولت و تشکل ها و اتاق بازرگانی، صنعت و کشاورزی پیگیری شود.5- بازسازی ناوگان ماشین آلات بخش کشاورزی و برقی کردن چاه های آب کشاورزی از اقداماتی است که نه تنها باعث بهبود راندمان فعالیت های کشاورزی و ماشین آلات می شود، بلکه باعث کاهش چشمگیر مصرف سوخت خواهد شد. بدیهی است از محل این صرفه جویی که بالغ بر سه میلیارد دلار خواهد بود، می توان با حمایت وزارت نفت، شرکت ها و سازمان های بین المللی را از طریق تضمین سرمایه گذاری و بازپرداخت به سرمایه گذاری در مکانیزاسیون کشاورزی ترغیب کرد.
                