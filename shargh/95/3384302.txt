سه‌شنبه ۸ تیر ۱۳۹۵
-----------------------------------------
یادداشت
-----------------------------------------
درباره رازآلودگی وحی
-----------------------------------------

                    وحی، به عنوان یکی از مهم ترین سرفصل های دین که بنیان دین نیز بر آن استوار است، در همه ادیان الهی تقدس و جایگاه ویژه ای دارد و ازجمله دل مشغولی های جدی و مداوم بوده است. در دیرینه شناسی مباحث و نظریه های مرتبط با نزول وحی، با پیشینه ای کهن و پرسخن مواجه هستیم؛ پیشینه ای که قدمتش مانند قدمت حیات انسان است. تمدن اسلام هم که با ظهور این واقعه شگرف و ژرف متولد شد...از همان آغاز تولدش در متن خود عنایت و توجه ویژه ای به این واقعه داشت. این توجه فراوان به همراه ماهیت رمزآلود و رازآمیز این واقعه، عالمان و اندیشمندان جهان اسلام را به نظریه پردازی های متفاوت و مختلفی کشانده که پاره ای از آرای ایشان بسیار تامل برانگیز و خواندنی است. مباحث و نظریات ارائه شده مربوط به لفظی بودن یا نفسی بودن وحی، قدیم بودن یا حادث بودن، کیفیت و چگونگی دریافت وحی (با توجه به دوگونگی وجود انسان و فرشته)، حالات پیامبر در هنگام دریافت وحی و...، از جمله این مباحث اند. البته در این میان نمی توان از یک واقعیت غفلت کرد و آن هم رویکرد رازآمیز به دین و مقولات دین از سوی برخی عالمان و متدینان است. در مواجهه با ادیان، همیشه دو رویکرد کاملامتفاوت وجود داشته است؛ رویکرد راززدایی حداکثری از دین و مقولات دینی و تلاش برای هر چه فهمیدنی ترکردن و انسانی ترکردن آن و رویکرد حداکثری کردن نگاه رازآمیز به دین و مقولات دینی و هر چه دست نایافتنی ترکردن و آسمانی کردن آن. نظریه «نزول دوگانه وحی» نظریه ای است که اولین بار از سوی شیخ صدوق وارد گفتمان شیعی شد که به گمان نگارنده بر نظریه حداکثری دیدن نگاه رازآمیز به دین و وحی استوار است. شیخ مفید با اشاره به پیشینه ورود این بحث در اندیشه شیعه می نویسد: الذی ذهب الیه ابوجعفر فی هذا الباب اصله حدیث واحد لایوجب علما و لاعملا(تصحیح الاعتقادات، شیخ مفید، ص 122)؛ یعنی نزول دوگانه که از سوی شیخ صدوق ابداع می شود و وارد اندیشه های شیعی می شود، فقط ریشه در یک حدیث دارد که نه موجب علم می شود و نه توجیه کننده عمل است. سید مرتضی، دیگر فقیه و اصولی شیعی نیز در پاسخ به سوالی راجع به نظریه نزول دوگانه از همین منطق شیخ مفید بهره گرفته و می گوید: والذی ذهب إلیه ابوجعفر ابن بابویه من القطع علی انه انزل جملة واحدة... معتمدا فی ذلک علی الاخبار المرویة التی رواها فتلک اخبار آحاد لاتوجب علما و لاتقتضی قطعا (شریف مرتضی، رسائل المرتضی، ج 1، ص 403). پرداختن به علل و عوامل شکل گیری رویکرد راز آمیز دیدن وحی یکی از بحث های مهم و نیازمند گفت وگوهای بسیار است. ولی به اجمال می توان از پیش فرض های معتقدان به رویکرد از یک سو و ماهیت وحی و محدودیت درک و دریافت انسانی از سوی دیگر که هر یک لایه های زیرین فراوانی از علل را شکل می دهند، یاد کرد.نظریه نزول دوگانه که معتقد است وحی دو صورت دفعی و تدریجی دارد، علاوه بر آنچه در سخن شیخ مفید و سید مرتضی آمد بر برخی برداشت ها از آیات قرآن و استحسانات عقلی نیز استوار است که ناقدان این نظریه استناد به آن آیات و استحسانات عقلی را مانند استناد به اخبار آحاد، ناتمام می دانند. استناد به تفاوت های واژگانی مانند «نزول» و «انزال» و آیاتی مانند «انا انزلناه فی لیله القدر» و برخی دیگر از این گونه امور ریشه در پیش فرض غیرمنقحی هایی دارد که این معتقدان را به نظریه دوگانه نزول می رساند. نزول دوگانه که زمانی یک نظریه حاشیه ای بود، در درازمدت و با توجه به فاصله گیری بیشتر از دوران حضور معصوم از یک سو و تلاش در رازآلوده کردن دین و مقولاتی مانند وحی از سوی دیگر، تغییر جایگاه داده؛ به گونه ای که تبدیل به نظریه اصلی می شود و از حاشیه به متن می آید. نزول دوگانه، همان گونه که برخی آن را به درستی یک رویکرد اسطوره ای (مرحوم صادقی تهرانی با اسطوره خواندن این نظریه می گویند: و هذه اسطورة لایقبلها العقل و الدین و لاآی القرآن المبین... صادقی تهرانی، الفرقان، ج 30، ص 374) دانسته اند که توجیه پذیر نیست، لوازمی مانند تفکیک بین آسمانی بودن معانی و زمینی بودن الفاظ را به همراه دارد که بعید است رضایت مدافعان این رویکرد را در پی داشته باشد. این رویکرد اولاهمان گونه که در نقد شیخ مفید آمده - و نزول القرآن علی الاسباب الحادثة حالا فحالا یدل علی خلاف ما تضمنه الحدیث - با واقعیت های تاریخی نزول قرآن سازگاری ندارد. ثانیا با توجه به گفته سیدمرتضی - و بازائها اخبار کثیرة اشهر منها و اکثر، تقتضی انه انزل متفرقا، و ان بعضه نزل بمکة و بعضه بالمدینة و لهذا نسب بعض القرآن الی إنه مکی و بعضه مدنی، و... (.شریف مرتضی رسائل المرتضی، ج 1، ص 403) - با روایات دیگر و دانش تاریخ نزول قرآن که در آن دانش سخن از این که برخی از سوره ها و آیات مکی و برخی دیگر مدنی هستند آمده، هم خوانی ندارد.
                