شنبه ۱ آبان ۱۳۹۵
-----------------------------------------
type_unknown
-----------------------------------------
بالاخره بخریم یا نخریم
-----------------------------------------

                    ایسنا: رئیس جمهوری روز پنجشنبه در مراسم گرامیداشت روز ملی صادرات و در جمع صادرکنندگان کشور با بیان اینکه اساس اقتصاد مقاومتی، تولید درون زاست، همه بخش های کشور را به تلاش بیشتر برای صادرات و رونق اقتصادی کشور فراخواند و گفت: «اساس سیاست تعامل سازنده دولت یازدهم، مناسب کردن محیط روابط بین الملل برای صادرات و اشتغال جوانان و واردات آسان تر کالاهای سرمایه ای و مواد اولیه است». حسن روحانی با اشاره به سفر اخیر خود به سه کشور ویتنام، مالزی و تایلند و تشریح دلایل حرکت آنها در مسیر رونق اقتصادی، گفت: «اولین دلیل این بود که آنها روابط با دنیا را بر مبنای تعامل سازنده قرار دادند چراکه از دعوا با دنیا صادرات به وجود نمی آید».او افزود: «برخی فکر می کنند، تعامل سازنده به معنای این است که با غرب و اروپا رو در رو لبخند بزنیم و صحبت کنیم و ناهار بخوریم. این در حالی است که تعامل سازنده به معنای مناسب کردن روابط بین المللی برای صادرات کالا، اشتغال جوانان، واردات راحت تر کالاهای سرمایه ای و مواد اولیه است». روحانی با طرح این پرسش که مگر در دنیای امروز کشوری می تواند بدون رابطه با دنیا به پیشرفت برسد، عنوان کرد: «قرآن نیز به ما خاطرنشان می کند «ان ارض الله واسعه» که دنیا باز و زمین وسیع است و راه بیفتید و در جهان سیر کنید. برخی می گویند «ارض الله» ایران است. از مرز که خارج می شویم، افکار ما را می دزدند، ما را گول می زنند و برخی هنوز عظمت ملت ایران را باور نکرده اند».حسن روحانی با بیان اینکه ازدست دادن بازار بسیار آسان بوده اما به دست آوردن آن کار سختی است به ضرورت توجه به اموری که در کنار صادرات کالاضروری است، اشاره کرد و گفت: «باید حمل ونقل درست باشد. خرید هواپیما برای تقویت صنعت توریسم، عظمت ایران و تلف نشدن وقت مردم و اینکه محصولات داخلی به دنیا صادر شود، لازم است. اگر هواپیما نخریم، می گویند نتایج برجام چه شد و اگر بخریم، می گویند که لوکس و ساخت جدید است. مشخص نیست برخی ها در چه وادی سیر می کنند یا اینکه عمرشان خیلی طولانی است و ما خبر نداریم».نباید فقط 4 مامور امنیتی مورد تایید ما باشندرئیس جمهور با تاکید بر اینکه باید به ملت ایران اعتماد کنیم افزود: «فقط چهار نفر نیروی امنیتی نمی توانند مورد تایید ما باشند بلکه جوانان، تجار و دانشجویان ایرانی نیز مورد اعتماد هستند؛ حال ممکن است در میان این همه محصول پرطراوت این باغ، یک سیب پوسیده نیز پیدا شود؛ نمی شود که در این شرایط در آن باغ را بست و از آن میوه استفاده نکرد. باید به قرن جدید بازگردیم. برخی در قرن ماقبل قبل زندگی می کنند».روحانی افزود: «تمام تلاش دولت تدبیر و امید به ویژه در برجام بر این مبنا بود که موانع از پیش پای تجار، کارآفرینان، صادرکنندگان، تولیدکنندگان، بخش خدماتی، روابط بانکی و همچنین ورود سرمایه برداشته شود و درعین حال مقررات زائد، غیرمفید و دست وپاگیر تولیدکنندگان نیز حذف شوند». رئیس جمهوری ادامه داد: «بزرگ ترین هدف سفرهای خارجی دولت یازدهم تسهیل در مسیر تجارت، توسعه اقتصادی، صادرات کالای ایرانی، جذب سرمایه و فناوری های خارجی بوده است. با ایران هراسی نمی توان کار تجاری و اقتصادی کرد. اقتصاد زمانی می تواند برون نگر باشد که بتوانیم ایران هراسی ظالمانه ای را که دیگران ایجاد کرده اند، بزداییم».تقدیر حسن روحانی از خدمات وزرای سابق دولتهمچنین رئیس جمهوری روز گذشته و در پاسخ به استعفای آقایان علی جنتی، علی اصغر فانی و محمود گودرزی، در سه نامه جداگانه از خدمات آنان در دوران وزارتشان تقدیر کرد. به گزارش پایگاه اطلاع رسانی ریاست جمهوری، حجت الاسلام حسن روحانی در پاسخ به نامه علی جنتی با تقدیر از تلاش های او در وزارت فرهنگ و ارشاد اسلامی، تاکید کرد حرکت دولت در مسیر درست گسترش آگاهی مردم، ایجاد فضای احساس امنیت و آزادی برای اهل فرهنگ با قوت ادامه می یابد. متن پاسخ حجت الاسلام حسن روحانی به این شرح است: «جناب آقای علی جنتی؛ تلاش های جناب عالی در وزارت فرهنگ و ارشاد اسلامی که سابقه ای طولانی در خدمت به فرهنگ و انقلاب اسلامی داشته اید، شایسته تقدیر و تشکر است.علیرغم این واقعیت که اختیارات و امکانات آن وزارتخانه در حوزه فرهنگ تناسبی با مسئولیت و توقعات جامعه از آن ندارد، لیکن حرکت سه سال اخیر آن در مسیر درست گسترش آگاهی مردم، ایجاد فضای احساس امنیت و آزادی برای اهل فرهنگ، و شکوفایی خلاقیت ها در تبیین ارزش های اسلامی- ایرانی بوده است؛ و دولت با قوت تمام و با سرعتی بیشتر در این مسیر حرکت خواهد کرد. اینک که جناب عالی به دلایلی که ذکر کرده اید تصمیم به استعفا گرفته اید، ضمن قبول استعفای شما، تداوم توفیقتان را در خدمت به آرمان های بلند نظام اسلامی و مردم شریف ایران، از خداوند بزرگ مسئلت می نمایم».همچنین حسن روحانی از خدمات فانی در دوران تصدی وزارت آموزش وپرورش تشکر کرد. رئیس جمهوری در پاسخ به نامه علی اصغر فانی با تشکر از تلاش های وی و مجموعه وزارت آموزش وپرورش، تاکید کرد که ترمیم کابینه در حوزه فرهنگی و اجتماعی برای تحقق اهداف بلند نظام اسلامی و خدمت شایسته تر به مردم با توانی بیشتر و سرعتی افزون تر در همین مسیر خواهد بود. متن پاسخ حجت الاسلام والمسلمین حسن روحانی به این شرح است: «جناب آقای دکتر فانی؛ از تلاش های صمیمانه جناب عالی و مجموعه وزارت آموزش وپرورش در اجرای سیاست های دولت در سه سال گذشته، تشکر می نمایم. ترمیم کابینه در حوزه فرهنگی و اجتماعی برای تحقق اهداف بلند نظام اسلامی و خدمت شایسته تر به مردم با توانی بیشتر و سرعتی افزون تر در همین مسیر خواهد بود. بی شک همکاری جمع عظیم معلمان و فرهنگیان عزیز کشور، سرمایه اصلی دولت در این راه است. دوام توفیق شما را در خدمت به نظام اسلامی و مردم شریف ایران از خداوند بزرگ مسئلت دارم». در ادامه، رئیس جمهوری در پاسخ به نامه محمود گودرزی از تلاش ها و برنامه ریزی های او و همکارانش در تحقق سیاست های دولت در وزارت ورزش و جوانان و کوشش های افتخارآفرین ورزشکاران غیورمان در این دوره، تقدیر و سپاسگزاری کرد.متن پاسخ حجت الاسلام حسن روحانی به این شرح است: «جناب آقای دکتر گودرزی؛ خداوند بزرگ را شاکرم که علیرغم مشکلات و محدودیت های فراوان در سه سال گذشته، پیروزی های فراوان در عرصه های مختلف بین المللی ازجمله میدان های ورزشی را نصیب ملت ایران کرده است.تلاش ها و برنامه ریزی های جناب عالی و همکارانتان در تحقق سیاست های دولت در وزارت ورزش و جوانان و کوشش های افتخارآفرین ورزشکاران غیورمان در این دوره، شایسته تقدیر و سپاسگزاری است. اینک که تمایل به ادامه خدمت در سنگری دیگر را ابراز کرده اید، ضمن تشکر از زحمات و قبول استعفای شما، مزید توفیقتان را در تحقق آرمان های والای نظام اسلامی و خدمت به مردم شریف ایران از خداوند بزرگ مسئلت می نمایم».
                