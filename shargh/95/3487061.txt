دو‌شنبه ۶ دی ۱۳۹۵
-----------------------------------------
type_unknown
-----------------------------------------
و سرانجام بامداد
-----------------------------------------

                    گروه فرهنگ: دانشگاه هنر. چند قدم آن طرف تر از تئاتر شهر، که روزگاری تنها معبد اهالی تئاتر بود. و سرانجام «بامداد». از پس شانزده سال که از مرگ احمد شاملو می گذرد، بزرگداشتی برای این شاعر معاصر در میان جمعی از اهالی فرهنگ و هنر و دانشجویان در تالار فارابی دانشگاه هنر برگزار شد. در فاصله ای نه چندان دور از سالمرگ شاعر که به رسم هر ساله نیمه تمام مانده بود. پنجم دی ماه، چند روزی بعد از تولد احمد شاملو و مقارن با تولد بهرام بیضایی و در یک روز بارانی که سراسر مه گرفته بود. «نوروزی در زمستان»؛ این عنوان برنامه ای است که انجمن علمی ادبی این دانشگاه بر مراسم بزرگداشت شاملو گذاشته بودند. مراسمی نه در قدر شاعری چون احمد شاملو، اما به برکت حضور جمعیتی بزرگ در سالنی کوچک، باشکوه بود و «برای شاعری با حشمت و بزرگ.» دوستداران شعر و کلمه و شاملو نشسته و ایستاده جشنواره ای از شعر و شادی برپا کردند، در محضر بزرگانی چون محمود دولت آبادی، ایران درودی، علی رفیعی، جواد مجابی و فرزان سجودی و در حضور آیدا شاملو. احمد شاملو، شاعر/روزنامه نگار/مترجم/روشنفکری است که طبعا بررسیدن تام وتمام آثار او در مجالی کوتاه ممکن نمی شود، با این وجود در مراسم بزرگداشت او به طرزی خلاقه چند وجه در سایه مانده او برجسته شد. یکی تاثیر شاملو بود بر صحنه تئاتر. «عروسی خون» و «یرما»ی لورکا به کارگردانی علی رفیعی، زبان شاملو را به صحنه آورده بود و از این رو مراسم با اکران تکه هایی از دو تئاتر اخیر آغاز شد و بعد سخنان علی رفیعی: «نمی توانم بگویم این ها متن لورکا است یا متن شاملو، اما مطمئنم اگر شاملو در میان نبود سراغ ترجمه دیگر نمی رفتم. شاملو آثار لورکا را فقط ترجمه نکرد، بلکه آفرید و شعر خود را سرود و به متن لورکا قدرت بخشید و به رغم عظمت لورکا شاملو هیچ کم نیاورد. زبانی که شاملو در ترجمه/تالیف این سه اثر سترگ لورکا استفاده کرد، زبانی است به غایت صحنه ای. او واژه ها و جملاتی آفرید که شخصا در طول پنجاه وپنج سال فعالیت صحنه ای تا به حال در صحنه تئاتر نظیرشان را ندیده ام. شاملو کلام را تبدیل به امر دیدنی کرد. تئاتر لورکا را شاملو با زبان بی نظیر خودش تبدیل به یک اتفاق بصری حیرت انگیز کرد و این آن چیزی بود که من را شیفته کرد.» رفیعی خاطره ای نیز از ترجمه «خانه برناردا آلبا» تعریف کرد، اینکه او خطاب به شاملو از آرزوی خود برای اجرای این متن گفته بود و شاملو رضایت داده بود که باوجود حال وروز نامناسب جسمی آن را دست بگیرد و تنها در دو ماه ترجمه کرده و آن را به علی رفیعی تقدیم کرده بود. علی رفیعی دو تئاتر لورکا با ترجمه شاملو را زیباترین خاطراتش از صحنه می خواند. بعد نوبت به جواد مجابی، شاعر و نویسنده رسید تا از «سلوک اجتماعی و ادبی» شاملو بگوید، «از مبارزه شاملو با ابتذال و شعر بیوگرافیک او». او با شرحی بر معنای ابتذال و انحطاط آغاز کرد و گفت: «ما همه در معنای ابتذال اشتراک معنا داریم اما شاید درباره جغرافیای ابتذال بتوان حرف تازه ای زد. به گمان من ابتذال بخشی از یک وضعیت نیست، بلکه مثل هوا دربرگیرنده کل زندگی انسان هاست در هرجایی از جهان. کوشش انسان های خلاق شناختن، فاصله گرفتن و دورشدن از این ابتذال است» و شاملو در نظر مجابی چنین بود، چنان که سلف او هدایت نیز. در ادامه شاملو را بنیان گذار شعر بیوگرافیک خواند و گفت: «شعر ما از قدیم مدح بوده است، مدح شاهان، طبیعت، مردم... و شاید با نیما بود که مواجهه با انسان آغاز شد و به شاملو رسید. شاعران با فرم «قطعه» وضعیت زندگی خود و خالی آن را نشان می دادند و شاملو و سیمین بهبهانی از این کارکرد قطعه استفاده کرده و شعر را از کلی بافی و بیانات حکیمانه پیراستند و به صداقت صدای انسانی شاعر رساندند. شاملو در عین حال که به مصائب جامعه خود می پردازد، آرام آرام زندگی شخصی اش نیز در شعرها تجلی می یابد: از مشکلات، ترس ها تا دربه دری ها و مسائل شخصی او. به قول خودش شعری که زندگی است. البته این زندگی شخصی با زندگی مردم منطبق شده بود. از این رو شاملو سراینده سرگذشت خود و سراینده سرنوشت ملت خود بود.» مجابی به سویه روشنفکرانه شاملو نیز اشاره کرد، اینکه «شاملو هرگز حرفش را قورت نداد و به محض آنکه به حقیقتی رسیده آن را به عنوان صدایی شنیدنی در میان صداهای دیگر بیان کرده و البته که صدای شاملو بلند بود.» اما دیگر شخصیت ادبی یا به قول ایوب آقاخانی -که اجرای مراسم را بر عهده داشت- «قله ادبیات داستانی» ما، محمود دولت آبادی نیز در میانه مراسم رسید و جمعیت را شوقی فراگرفت. او نیز درباره دوست قدیم خود سخن گفت و متنی را با لحن و زبان خاص خود خواند که هیچ کمتر از داستان هایش نبود. دولت آبادی سخنان خود را با تبریک به جامعه دانشگاهی کشور آغاز کرد که «موفق شد شاملو را از نیم قرن تحریم در بیاورد.» و شعری از شاملو خواند: «شعر رهایی ست/ نجات است و آزادی./ تردیدی ست/که سرانجام/ به یقین می گراید...» و به طعن گفت: «چون از آزادی چیزی نمی دانم تفسیر این شعر را به عهده خود استاد می گذارم. من آزادی را تنها یک بار تجربه کردم و آن زمانی بود که از زندان آزاد شدم. تا در خانه هم آزاد نبودم چون مامور مربوطه مرا همراهی می کرد تا اینکه رسیدم به خانه، گفتم آهان! این نسبت به آنچه گذراندم، آزادی است. پس چیزی از آزادی نه می فهمم، نه باور دارم و نه امکان وجود آن را وعده می دهم. جهان یعنی تلاشی پیگیر و پایان ناپذیر بین فرض حقیقت و واقعیت. بنابراین این تلاش بی پایان است چون ایده آلیست هایی مثل ما هم در جهان بوده اند، هم هستند و هم خواهند بود. ولی هوشیاری در این است که اذعان می کنیم ما ایده آلیست هستیم. این توازن باید حفظ شود.»دولت آبادی به مقاله ای از داریوش شایگان اشاره کرد که در آن فیلسوفی فرنگی از مسئله ای گفته بود که دغدغه اخیر او بوده است و خود از آن به «فقدان دیگری» تعبیر می کند که جهان را تسخیر کرده و می خواهد بقبولاند ما در این جهان تک هستیم، خودمان و خودمان، «و این یعنی آماده شدن تک تک ما برای بردگی جمعی.» بعد متن تاثیرگذاری را با صدایی رسا خواند که چنین آغاز می شد: «اندیشیدم و شاید نیز گفته باشم انسان زندگی می کند مگر مرگ را از یاد ببرد یا دست کم از آن فاصله بگیرد و کار می کند مگر به زندگی خود معنایی ببخشد و شگفتا، هم در آن پیکار عاشقانه و رنج بار زندگانی است که آدمی گام در گام به مرگ نزدیک و نزدیک تر می شود، تا به مرگ، تا یکی شدن با آن، تا به مطلق محض خود برسد. سرانجام آنچه باقی می ماند بس فرایند حد فاصل زادن است و مردن که یعنی حاصل کار، فرایند آدم بودن، هستن بین دو نیستی، و در این معنا یعنی به اعتبار کار و پیکار و عشق، شاملو نمونه بود.» ایران درودی، نقاش معاصر نیز به رغم بیماری آمده بود تا از شاملو بگوید و خاطراتش با شاملو و ساعدی که سالیان دور با هم به دیدار او می رفتند. پیش از ادای احترام او نیز صدای شاملو فضا را آکند، شعری می خواند که به ایران درودی تقدیم کرده بود، با عنوان «تو تصویرش کن». درودی گفت: «هرگز مرگ شاملو را باور ندارم. تا زمان هست و انسان ایرانی، شاملو زنده خواهد بود. کلمات فاخر او نجابت و اصالت ایرانی را دارد و آن شکوه و عظمت گذشتگان ما را.» فرزان سجودی نیز روی صحنه آمد و از نسبت فرهنگ معاصر با شاملو گفت و اینکه نمی توان به هیچ طریقی و در هیچ مناسباتی شاملو را فراموشاند یا تحریف کرد. او شاملو را نه یک شخص، که بخشی از فضای فرهنگی و میراث ما خواند و از نسبت بینامتنی شاملو با تئاتر، نقاشی و دیگر هنرها سخن به میان آورد. این مراسم که به بهانه دومین جایزه شعر شاملو و زادروز او برپا شده بود و به همت دانشجویان دانشگاه هنر، نشان داد که شاملو در ذهن و زبان مردم ما، جوانانی که هرگز او را ندیدند و محضرش را درک نکردند، جاری است و چنان که پیام ترابی از دانشجویان متولی این مراسم در بروشور مراسم نوشته: «جهان بدون شاعرش هیچ است؛ پس شاعری هیچ نخواهد مرد... که بامداد همیشه نوید روزی تازه بوده و، به مادامی که بودن ما، خواهد بود.»
                