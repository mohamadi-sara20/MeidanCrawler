شنبه ۲۹ آبان ۱۳۹۵
-----------------------------------------
type_unknown
-----------------------------------------
ناطق نوری: به احمدی نژاد گفتم روی ابرها حرف می زنید
-----------------------------------------

                    تسنیم: «ناطق نوری» در دیدار با حزب اسلامی ایران زمین، با اشاره به انتخابات ریاست جمهوری سال 84 گفت: «سال 84 در همین دفتر جلسه ای گذاشتیم، احمدی نژاد می گفت من برنامه دارم، مرحوم عسگراولادی هم حضور داشت. پس از آنکه احمدی نژاد حرف هایش را زد، مرحوم عسگراولادی رو به من گفت: این برادر ما احساس می کند اسلام را فقط او می فهمد، انقلاب را او به اینجا رسانیده و کشور را فقط او می تواند اداره کند. من نیز رو به احمدی نژاد گفتم، حرف هایت را خوب گوش دادم، یا سوادت خیلی بالاست و ما نمی فهمیم یا شما روی ابرها حرف می زنید که وی قهر کرد و رفت. بر همین اساس دیگر کاندیداها را نیز آوردیم، از آنها برنامه خواستیم، دفاع کردند و بعد هم دیدیم خیلی مایل نیستند کار تشکیلاتی پیش رود، من هم گفتم شما را به خیر و ما را به سلامت».«ناطق نوری» گفت: «باید در همه کارها به خبره آن کار مراجعه و از او سوال کرد. خبره می تواند خبره را انتخاب کند و معنی حزب همین است. شورای مرکزی یک حزب کارشناس مسائل حزبی است که بدنه و عامه مردم در مسائل انتخابات باید به آن مراجعه کنند و او بتواند پاسخ گو باشد که متاسفانه نوعا احزاب ما این گونه نیستند که باید به این سمت حرکت کنیم تا بتوانیم خبره کار ریاست جمهوری یا مجلس را به جامعه معرفی کنیم، امروز بیشتر احزاب ما به تعبیر مقام معظم رهبری «قبیله اند» نه حزب!»او افزود: «تنها حزبی که می شد حزب نامید، حزب توده بود که در کف خیابان بود و هرکسی را که خوب حرف می زد؛ از کارگر حمامی که مثل لنین حرف می زند که سال 46 هم به زندان افتاد، گرفته تا صف اتوبوس و قهوه خانه ها و مجالس ختم و...، همه افراد را به خود جذب می کرد. حزب توده سازوکار حزبی داشت و آن قدر قدرت گرفته بود که رژیم شاه نتوانست آن را از پا درآورد».«ناطق نوری» با اشاره به فعالیت احزاب در بعد از انقلاب، گفت: «بعد از انقلاب بهترین حزب، حزب جمهوری اسلامی است که هرچه داریم از آنجاست و از جیب آن داریم می خوریم؛ حزبی که با نظر امام تشکیل شد و بهترین شخصیت ها مانند رهبر معظم انقلاب اسلامی، مرحوم شهیدبهشتی، هاشمی رفسنجانی و موسوی اردبیلی در راس آن بودند. بعدها به تشخیص امام راحل و به دلیل عدم سازگاری با ساختار حکومتی فتیله اش پایین کشیده شد».او با بیان اینکه مشکل دیگر احزاب ما این است که آنها به قاعده کار حزبی آگاه نیستند، افزود: «در کشور ایتالیا میانگین عمر یک دولت 1،5 است، دولت عوض می شود ولی کشور تکان نمی خورد، چراکه در این کشور سیستم وجود دارد و رئیس جمهور از هر حزبی باشد حق دارد مشاوران، وزرا و معاونان را از حزب خود برگزیند، اما از آن به پایین کارشناسان هستند که تعیین می کنند و رئیس جمهور حق ندارد مدیرکل یا رئیس اداره ای خاص را تغییر دهد، اما در کشور ما یک جناح روی کار می آید و همه را رد می کند، آن که رای می آورد، کارکنان جناح رقیبش را کنار می گذارد».او با اشاره به تغییر وزرا، گفت: «ما قاعده بازی را بلد نیستیم، کشوری که 37 سال حکومت جمهوری اسلامی دارد، نباید این گونه باشد، دکتر روحانی سه وزیر را که در مجلس قبلی رد شده بودند، پیشنهاد می کند و آنها در این مجلس رای می آورند! چنین چیزی بار را به منزل نمی رساند».«ناطق نوری» درباره ارتباطش با احزاب مختلف، تصریح کرد: «من به عنوان فردی که بنیه دارم، نشاط دارم، حوصله کار تشکیلاتی دارم، نه افراطی هستم و نه تفریطی، خیلی ها از اصولگرا و اصلاح طلب، راست و چپ را هم قبول دارم و آنها نزد من می آیند».«ناطق نوری» در پایان خطاب به اعضای شورای مرکزی حزب اسلامی ایران زمین، گفت: «اگر می خواهید حزب شکل بگیرد، همین اعتدال را حفظ کنید و با همین فرمان بروید، جوانان را با آغوش باز بپذیرید، عنصر اخلاق را در کار حزبی فراموش نکنید که مهم ترین عامل موفقیت حضرت رسول در کار تشکیلاتی خلق نیکو بود و مواضع عادلانه و منصفانه ای را که آقای رئوفیان در مصاحبه ها دارد، حفظ کنید».
                