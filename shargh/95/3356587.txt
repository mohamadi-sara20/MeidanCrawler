چهار‌شنبه ۲۲ اردیبهشت ۱۳۹۵
-----------------------------------------
type_unknown
-----------------------------------------
ریاست مجلس و عقلانیت سیاسی
-----------------------------------------

                    یک: از منظری سیاسی و در یک معنای مرسوم و مالوف، عقل وسیله کسب خیر و دفع ضرر است؛ به بیان دیگر، زمانی که از عقلانیت سیاسی صحبت می کنیم عمدتا مرادمان استفاده حداکثری از عقل در عرصه سیاست و به حداقل رساندن نقش سایر منابعی است که در این عرصه در مقابل عقل قرار می گیرند. ازاین رو، سعادت واحدهای سیاسی در گرو میزان خردمندی و عقلانیت آنان است. دو: «اوکشات» در توصیف عقل گرایان سیاسی می گوید: «عقل گرا کسی است که طرفدار اندیشیدن فارغ از هر الزام نسبت به هر مرجع و اقتداری سوای موقعیت و اقتدار «خرد» است... او دشمن اقتدار، تعصب، امور صرفا سنتی، عادتی یا آدابی است. گرایش ذهنی او در آن واحد هم شکاکانه و هم خوشبینانه است: شکاک است چون به نظر او هیچ عادت و هیچ چیز دیگر ریشه داری نیست که او نتواند بی هیچ پروایی درباره آن سوال بپرسد و با آنچه خود آن را «خرد» می نامد، داوری کند و خوشبین است زیرا عقل گرا هرگز در قدرت «خرد» خویش (اگر به درستی به کار گرفته شود) برای تعیین ارزش یک چیز، حقیقت، یک عقیده، یا درستی یک عمل تردید نمی کند. علاوه بر این، او مجهز و مستظهر به اعتقاد به «خردی» است که میان همه آدمیان مشترک است...، عقل گرا بی هیچ درنگی بغرنجی ها و تنوع تجربه ها را به مجموعه ای از اصول فرومی کاهد و آن گاه بر پایه عقل و خرد بدان اصول حمله ور می شود یا از آن دفاع می کند». سه: از منظری متفاوت می توان معرفت عقلانی را معرفتی تابع استدلال صحیح دانست که از بدیهی یا با یک سیر استدلالی معتبر از بدیهیات استنتاج شده باشد یا می توان بر نوعی عقل و عقلانیت ابزاری تاکید کرد که ناظر بر سرشت و ماهیت خواست ها و اهداف نیست، بلکه به وسایل رسیدن به اهدافی که به هر دلیلی انتخاب شده اند؛ اطلاق می شود. با این رویکرد، می توان عقلانی شدن را در کارایی و پیچیدگی ابزارها و بوروکراسی آن دید و بر انطباق حسابگرانه برای دستیابی به منافع تاکید کرد. زمانی هم که از عقل در یک ساحت فلسفی سخن گفته می شود، مراد بسیاری از فلاسفه را همان قوه عاقله یا نیروی ادراک کننده که کلیات را ادراک می کند، می یابیم. این قوه مدرکه، یا قضایایی از سنخ «هست» و «نیست»ها را درک می کند که در آن صورت، به آن عقل نظری گویند یا باید و نبایدها را درک می کند که به آن عقل عملی گویند. در کنار این تعاریف متعدد و متکثر، «پوپر» نیز از عقلانیت انتقادی در مقابل عقلانیت غیرانتقادی با ما سخن می گوید. او استدلال می کند که عقلانیت غیرانتقادی نمی تواند تبیین کند که برهان چگونه ممکن است.چهار: در جهان مدرن، عقل عمدتا همان خرد خودمختار نقاد است که شناسه تسخیری بودن دارد و هرآنچه منجمد است در پرتو آن ذوب می شود. در یک رویکرد مقایسه ای، می توان شناسه های ممیزه عقل مدرن نسبت به عقل پیشامدرن را در دو ویژگی جست وجو کرد: یکی آنکه هیچ مرجع و منبع دیگری را جز ذهن عرفی به رسمیت نمی شناسد و دیگر آنکه به جای «معرفت» و شناخت حقیقت، در پی کسب «قدرت» و تصرف در طبیعت برای ارضای تمایلات انسانی است، بنابراین انسان مدرن برای دستیابی به قدرت و ثروت، خردمندی آدمی را به عقل ابزاری منحصر کرد و انسان را از دریافت های عقل نظری و عقل عملی محروم کرد. کانت در کتاب «سنجش عقل نظری» برای اولین بار در سایه نقد قوای عقلی، محدودیت امور غیرعقلانی مانند ایمان را پیش کشید؛ او تلاش کرد ثابت کند که امور ایمانی و اعتقادی را باید از حیطه عقل خارج کرد؛ چرا که آنها از جمله امور وجدانی هستند، بنابراین نباید در حیطه عقل مطرح شوند. بدین ترتیب، با تبلور و انفکاک ابژه و سوژه در ساحت نظام اندیشگی مدرن، عقل نیز از ایمان جدا می شود و استقلالی دوباره می یابد، تا جایی که «رنه دکارت» عقل را تنها راهبر هستی انسان قلمداد می کند. پنج: در یک نگاه اسلامی، عقل، همان قوه عاقله فرض شود که آن را به عقل عملی و عقل نظری می توان تقسیم کرد و عقلانیت همان کاربست عقل تعریف شود به گونه ای که با کمک بدیهیات به استنتاج جدیدی برسد و مجهول را معلوم کند و به گزاره باور صادق موجه برسد. از این منظر، پای استدلال عقلی گاه چوبین است و با توسل به عقل بنیادین و عقل مستقل بشری نمی توان به بدیهیات رسید، بنابراین به منبع معرفتی دیگری نیاز داریم که ما را در رسیدن به سرمنزل مقصود (بدیهیات) یاری رساند؛ این منبع، همان وحی است؛ بنابراین انسان مسلمان با نوعی عقلانیت رئالیستی وحی پذیر مواجه است؛ یعنی باور دارد این وحی است که به انسان یاری می رساند تا بتواند در مواردی به فرایند استنتاج دست یابد.شش: «ماکس وبر» چهار نوع عقلانیت را از هم بازمی شناسد: 1. عقلانیت ابزاری: این گونه عقلانیت به محاسبه احتمالات رفتار دیگران مرتبط است. این انتظارات، ابزاری برای یک کنشگر (فرد یا گروه) خاص برای دستیابی به اهدافی است که به لحاظ عقلانی قابل محاسبه هستند. 2. عقلانیت معطوف به ارزش: فرد اعمالی را انجام می دهد که به نظر او فی نفسه ارزشمند هستند؛ مانند اعمالی که با انگیزه های اخلاقی، زیبایی شناختی یا مذهبی انجام می شود، فارغ از اینکه به نتیجه برسد یا خیر. 3. عقلانیت عاطفی: عمل فرد تحت تاثیر عاطفه و احساسات اوست. 4. عقلانیت سنتی یا متعارف: براساس آداب و سنن رایج صورت می گیرد.اکنون چنانچه در مرسوم ترین و معمول ترین تعریف بپذیریم عقلانیت امری است که قواعدی برای درستی و نادرستی یا اعتبار و بی اعتباری آن وجود دارد و دانشی به نام منطق وجود دارد که کارش ارائه الگوهای معتبر خردورزی است؛ الگوهایی که سرپیچی از آنها حاصلی به جز تفکر سقیم و معیوب نخواهد بود و بپذیریم عاقل و خردمند کسی است که انتخاب خود را بعد از بررسی انتخاب های مختلف و با لحاظ پرسش هایی مانند: «چه مواردی ممکن است؟»، «چه مواردی مطلوب است؟» و «بر طبق مطلوبیت و محدودیت موجود کدام انتخاب بهترین است؟»، آن گاه باید بگوییم: یک: اراده معطوف به کسب ریاست توسط «رهروان» هرچه باشد، عقلانیت معطوف به ارزش نیست. به بیان دیگر، این اقدام آنان نه تنها فی نفسه ارزش و ارزشمند نیست، بلکه ضدارزش نیز هست. زیرا در این صورت حجاب از چهره واقعی خود برگرفته و بر همگان نمایان می کنند که برای رسیدن به هدف (قدرت) بهره بردن از هر ابزار و وسیله ای را مباح و مجاز می دانند. این اقدام را همچنین نمی توان با عقلانیت عاطفی توجیه و تحلیل کرد و آن را اقدامی تحت تاثیر احساسات - مثل رفتار پدر و مادر با فرزند، یا دوست با دوست- یا با عقلانیت سنتی- اقدام بر اساس عادت و سنت - فرض کرد. از رهگذر این اقدام – با تمامی تمهیدات و ترتیب ها و تدبیرهایی که برای تحقق آن به عمل می آید – نصیب این جریان نخواهد شد – حتی در صورت نشستن بر کرسی ریاست - زیرا در فردای این ریاست، فردای دیگری هم هست؛ فردایی که رهروان این طریق و طریقت دیگر نه می توانند به همیاری اصلاح طلبان و نه به یاری اصولگرایان امید داشته باشند. دو: انتخاب فردی جز از لیست امید به عنوان ریاست مجلس از سوی جریان اعتدال (دولت) یک خطای استراتژیک غیرعقلایی است. منطق تئوری بقا به دولتمردان حکم می کند که از هرگونه اقدام مستقیم و غیرمستقیمی که موجب و موجد خدشه به مقبولیت و مشروعیت مردمی اصلاح طلبان می شود، پرهیز کنند، زیرا تنها با پشتوانه و اتکا و اتکال به این سرمایه اجتماعی و انسانی اصلاح طلبان است که قادر به بقا در قدرت خواهند بود. جریان اعتدال باید مطمئن باشد که محصول کشت و کاشت امروز خود را در انتخابات آتی ریاست جمهوری برداشت خواهد کرد. دوستان اعتدال گرا باور داشته باشند که بقا و بالندگی آنان در بقای آنان به عنوان عضوی از خانواده بزرگ اصلاح طلبی است. سه: انتخاب فردی غیراصلاح طلب از سوی برخی از اصلاح طلبان نیز یک خطا و جفای استراتژیک غیرعقلایی است. این گروه از اصلاح طلبان باید آگاه باشند که در این معامله به اصطلاح عقلایی، آنچه هزینه می شود «اعتماد مردم» یا سرمایه حیثیتی و شخصیتی و هویتی جریان اصلاح طلبی است. این عده اصلاح طلبان – اگر اساسا بتوان آنها را اصلاح طلب نامید – حق ندارند رای و اعتماد و اراده آگاهانه و معطوف به تغییر مردم را در جهت تحقق اراده معطوف به تثبیت و قدرت مصادره کنند. این دوستان نباید در پای عقل و عقلانیت اولترا- ابزاری خود سیاست و سیاست مدار اخلاقی را ذبح عقلی کنند. تاریخ یک بار دیگر مجال «بازگشت به سیاست و سیاست مدار اخلاقی» را در اختیار اصلاح طلبان قرار داده است، اکنون آنان هستند که باید درک و فهم تاریخی خود را به نمایش بگذارند و از این مجال برای نوعی «گشت در بازی و بازیگران قدرت و سیاست» بهره ببرند. ایران امروز ما بیش و پیش از هر زمان دیگری نیازمند نخبگان سیاسی اخلاق مدار و پاکدست و معنویت گرا و مردمی. چهار: ثنویت (دوگانه) منطقی تاریخ اکنون اصلاح طلبان، بیش از آنکه ثنویت «مدیر- غیرمدیر» و «مرتبط- غیرمرتبط»، باشد، دوگانه «اخلاقی-غیراخلاقی» و «مردمی- غیرمردمی» است. اگرچه معتقدم دومی از اولی بی نصیب نیست، اما چنانچه بر این فرض شویم که میان این دو باید یکی را انتخاب کرد، آنگاه باید منتظر انتخاب تاریخی نمایندگان محترم مجلس باشیم. از یک نقطه نظر ملی و ناظر بر منافع و مصالح مردم، تردیدی ندارم که نباید در انتخاب گزینه دوم تردید کرد.پنج: مردم حرکت تاریخی خود را با شکوه و زیبایی تمام انجام دادند و یک بار دیگر رخداد شگرف تاریخی آفریدند. اکنون نوبت کنش زلال و دلیرانه و هوشیارانه منتخبان مردم و کنشگران سیاسی است. تنها کنش عقلایی در این شرایط، بازی با کارت مردم است ولاغیر.
                