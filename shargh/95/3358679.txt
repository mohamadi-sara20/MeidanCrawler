یک‌شنبه ۲۶ اردیبهشت ۱۳۹۵
-----------------------------------------
سرمقاله
-----------------------------------------
کارت ایران در بازی غرب و شرق
-----------------------------------------

                    پس از استقرار سامانه موشکی در رومانی و تکمیل چرخه آن در لهستان و ترکیه، غرب و ناتو اعلام کردند به اطمینان خاطر در زمینه دفاع موشکی رسیده اند. این اقدام موجی از واکنش ها را در روسیه به دنبال داشت. دبیر کل ناتو مدعی شده علت استقرار چنین سامانه ای، مقابله با حملات موشکی ایران است. این مسئله به هیچ عنوان دلیل موجهی نیست و کمتر استراتژیستی در صحنه بین المللی این سخن را باور دارد. آمریکا، اروپا، ناتو، روسیه، چین و سایر کشورهای جهان به خوبی می دانند این ترتیبات برای استقرار سامانه موشکی غرب در قبال شرق در حالی دنبال می شود که از بعد از جنگ دوم جهانی همواره وجود داشته و با فروپاشی نظام دوقطبی، اندکی کم رنگ شد. سپس در سال های اخیر که چالش بین روسیه و غرب از یک طرف و چالش چین و آمریکا از سوی دیگر جدی شده، هردو طرف سعی کرده اند همان ساختارها و هنجارهای دوران جنگ سرد دوقطبی را مجددا احیا کنند. اما تاسف بار این است که «غرب» از کارت ایران برای توجیه عمل خود نزد «شرق» استفاده می کند تا زهر قضیه را بگیرد. چندسال پیش هم که اولین بخش این سامانه در لهستان استقرار یافت، خشم روسیه را برانگیخت و غرب بعد از مدتی لیت و لعل کردن بالاخره نام ایران را به عنوان دلیل استقرار بر زبان جاری کرد. درحالی که متخصصان می دانند نه این سامانه برای مقابله با ایران برپا شده و نه ایران قصد مقابله موشکی با غرب و از جمله اروپا را دارد.ایران و اروپا همواره در طول دو قرن اخیر در کنار یکدیگر بوده و شریک و همکار محسوب شده اند. ایران و اروپا هیچ تضادی با هم ندارند و برعکس براساس منافع و امنیت ملی مشترک، جبهه واحدی در مقابله با تروریسم جهانی گشوده اند. ایستادگی ایران در قبال داعش و سایر تروریست ها در سوریه، عراق و... در حقیقت امنیت ملی کشورهای اروپایی را تامین می کند. ایران، کره شمالی نیست که بخواهد از تنها اهرم خود یعنی توسعه موشکی علیه غرب استفاده و باج خواهی کند. ایران در حد دفاع از تمامیت ارضی و حفظ امنیت ملی خود در اقیانوسی از خطرات در خاورمیانه به تکمیل سیستم دفاعی خود می پردازد. ایران از فرهنگ عمیق و تاریخ طولانی برخوردار است و به عنوان یک دولت – ملت خود را در برابر حفظ صلح جهانی و از جمله در خاورمیانه مسئول می داند. آنچه غرب با وقاحت درباره ترس از حملات موشکی ایران اعلام می کند، در حقیقت همان «ایران هراسی» است که برای چندین دهه محور تبلیغ علیه ایران بوده و امروز مانعی روانی برای برداشتن تحریم های ظالمانه علیه ملت ایران است. این سخن دقیق را اخیرا چندبار مقام معظم رهبری نیز مورد تاکید قرار دادند. اما این فقط غرب نبوده که ظرف چنددهه گذشته از کارت ایران برای تبلیغ «ایران هراسی» و ترساندن یا مجاب کردن شرق استفاده کرده است. شرق هم هرکجا در سال های گذشته لازم دیده است، از کارت ایران به خوبی سوءاستفاده کرده و با طرح ترس از ایران، امتیازات لازم را از غرب و به ویژه آمریکا گرفته است. سوال اساسی این است که تا چه زمانی، غرب از کارت ایران در قبال شرق و شرق از کارت ایران در قبال غرب استفاده می کند؟ ایران چه خصوصیاتی دارد که به غرب و شرق چنین امکانی را می دهد؟ چرا ایران خود از کارت خودش به درستی استفاده نمی کند؟ چرا ایران به طریقی عمل نمی کند که کارتش برای غرب و شرق قابل سوءاستفاده نباشد؟ نقش ما در بی اثرکردن «ایران هراسی» در ابعاد مختلف در جهان چیست؟ اگرچه پاسخ به این سوالات مقاله های جداگانه ای را می طلبد اما به همین اندازه بسنده کنیم که محور سوءاستفاده کنونی غرب از استقرار سامانه موشکی در اروپا به بهانه خطر ایران، تا حدودی به تبلیغ غیرحرفه ای توسعه موشکی در ایران مربوط بوده است که می تواند بهانه هایی برای ایران هراسی را به دست طرف های مقابل بدهد. زیبنده است وزارت امور خارجه بلافاصله با رد اتهام غرب و نفی هرگونه ایران هراسی، اجازه ندهد شخصیت و حیثیت ایران و ایرانی مورد سوءاستفاده غرب یا شرق قرار گیرد.
                