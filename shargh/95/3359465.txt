دو‌شنبه ۲۷ اردیبهشت ۱۳۹۵
-----------------------------------------
یادداشت. علم
-----------------------------------------
محصولات تراریخت؛ آری یا نه؟
-----------------------------------------

                    با کشف ساختار مولکول های دی ان ای (DNA) در دهه 70 قرن بیستم میلادی، دوره زیست فناوری (بیوتکنولوژی) نوین نیز پایه گذاری شد. در زیست فناوری نوین بشر با شناخت ساختار و عملکرد ژن ها، تکنیک های نوینی برای تغییر و اصلاح آنها در موجودات زنده توسعه داد. موجودات زنده به دست آمده حاصل از تغییر ساختار ژنتیکی با روش های مهندسی ژنتیک، به اصطلاح موجودات اصلاح شده ژنتیکی یا به اختصار جی ام ا (GMO) نامیده می شوند. با گسترش زیست فناوری و تکنیک های مهندسی ژنتیک، محصولات بسیار زیادی با کاربردهای پزشکی (درمانی و تشخیصی)، غذایی، صنعتی، کشاورزی و... به دست آمد. اهمیت زیست فناوری و جامعیت تاثیرگذاری آن به حدی است که این زمینه علمی و فناوری یکی از مهم ترین محورهای پیشرفت در کشورهای توسعه یافته و در حال توسعه محسوب می شود؛ به نحوی که در زمینه تحقیقات و توسعه محصولات نوین، معمولااعتبارات مالی درخور توجهی در سال توسط این کشورها به زیست فناوری اختصاص می یابد. به زیست فناوری در ایران نیز از دهه 60 هجری شمسی توجه جدی شد؛ اما به دلیل برخی از مشکلات، سرعت رشد این زمینه نوین فناوری و بهره برداری از پتانسیل های آن با وجود داشتن ظرفیت ها و رشد علمی درخورتوجه بسیاری از سوی مراکز تحقیقاتی کشور، کافی نبوده است. قطعا آسیب شناسی و شناخت دلایل این مسئله باید به طور جامع در زمان و مکان مناسب بررسی شود؛ اما به طور قطع می توان یکی از مهم ترین موانع موجود بر سر راه زیست فناوری و بهره برداری موثر از آن در زمینه رفع مشکلات زیربنایی جامعه را برخوردهای غیرعلمی و غیرمنطقی برخی از افراد دانست که به دلایل مختلف و به شکل های گوناگون در برابر گسترش کاربردهای زیست فناوری در کشور مانع ایجاد کرده اند. یکی از مهم ترین دستاویزهای به کار گرفته شده از سوی این افراد خطرات احتمالی ناشی از دست کاری ژنتیکی موجودات زنده به طور کلی و استفاده از گونه ها یا محصولات تراریخت به طور خاص بوده است. به همین دلیل در یکی، دو دهه گذشته با نفوذ در مراکز تصمیم گیری و گاهی فعالیت در مراکز علمی زیست فناوری و در موارد خاص حتی به عنوان مدیر برخی از این مراکز از هیچ کوششی در راستای متوقف کردن توسعه کشور در این زمینه نوین فناوری فروگذار نکردند. جالب آنکه بخش درخور توجهی از این افراد حتی در زمینه زیست فناوری متخصص نیستند و تحصیلات شان نیز در این زمینه نبوده است. حال اینکه چگونه توانسته اند در برهه ای در مراکز تحقیقاتی مرتبط با زیست فناوری نفوذ کرده یا به عنوان مدیر در تعدادی از این مراکز فعالیت کنند، خود مقوله دیگری است. در ابتدا این افراد حتی سعی داشتند در قالب لوایح قانونی مختلف هرگونه دست کاری ژنتیکی موجودات زنده را ممنوع اعلام کنند؛ اما به دلیل غیرمنطقی و غیرعلمی بودن این ایده افراطی، از آن عقب نشینی کرده و درحال حاضر تمرکز خود را بر محصولات تراریخت کشاورزی قرار داده اند. حال آنکه محصولات تراریخت کشاورزی محصولاتی هستند که با هدف برطرف کردن نیاز به کودها یا سموم شیمیایی توسعه داده شده اند. به طور قطع هر محصول و فناوری نوین در صورت نبود مطالعه و دقت کافی می تواند منجر به آسیب های جدی در زمینه سلامت جامعه و حفظ محیط زیست شود؛ بنابراین بررسی دقیق و همه جانبه خطرات مرتبط با به کارگیری هر فناوری یا محصولات آن لازم و ضروری است؛ اما به محض ارائه یک گزارش یا حتی مشاهده یک اثر زیان بار مربوط به یکی از محصولات در آن حوزه فناوری نمی توان به طور کلی استفاده از آن را ممنوع کرد. هر ساله تعداد بسیار زیادی دارو یا ترکیباتی که در اصطلاح کاندیدای دارویی نامیده می شوند، به طور دقیق ارزیابی می شوند و بسیاری از آنان به دلیل وجود اثرات جانبی زیان بار از مسیر بررسی بیشتر یا تولید حذف می شوند. حتی درباره برخی از داروهایی که تجاری شده اند، به دلیل مشاهده اثرات زیان بار، گاهی تولیدشان پس از مدتی متوقف می شود؛ اما هیچ کس ادعا نمی کند که تولید داروهای شیمیایی باید به طور کامل متوقف شود و استفاده از هر نوع داروی شیمیایی تا زمانی که به طور قطع و یقین سالم بودن و بدون اثر زیان بار بودنشان ثابت نشده باشد، ممنوع است. جالب این است که در حالی که زیان بار بودن و سرطان زا بودن بسیاری از سموم کشاورزی به اثبات رسیده است، هیچ گونه اعتراضی از سوی افراد معترض به استفاده از تکنولوژی تراریخت در این زمینه شنیده نمی شود. حتی این افراد هیچ گونه اعتراضی به واردات بسیار گسترده محصولات تراریخت کشاورزی ندارند. از طرف دیگر هیچ تحقیق علمی معتبری که توسط سازمان های مسئول و مرتبط در سطح جهانی تایید شده باشد، مضر و خطرناک بودن محصولات تراریخت را ثابت نکرده است. حال آنکه، تقریبا تمامی کشورهای جهان استفاده از این محصولات را پس از بررسی های لازم مجاز دانسته و تنها در برخی از کشورها نشان دارشدن این محصولات اجباری اعلام شده است؛ بنابراین لازم است تا علاوه بر حمایت همه جانبه دولت و نهادهای دیگر از رشد و توسعه زیست فناوری، دلیل واقعی سنگ اندازی و مانع تراشی این افراد نیز در زمینه توسعه زیست فناوری در کشور به طور جدی بررسی شود تا موانع موجود بر سر راه زیست فناوری برداشته شده و بتوان به طور کامل از ظرفیت های این فناوری در راستای حل مشکلات جامعه حداکثر استفاده را کرد. در پایان به دلیل اهمیت موضوع تاکید می شود که درباره هر محصول غذایی، دارویی و... که با سلامت جامعه و حفظ محیط زیست سروکار دارد، باید بررسی های لازم در زمینه خطرناک نبودن آن محصول صورت گیرد؛ اما در صورت اثبات سلامت این محصولات یا اثبات نشدن خطرناک بودن آنها توسط مراجع ذی صلاح، مخالفت با توسعه و بهره برداری از این محصولات توسط برخی از افراد، هر دلیلی می تواند داشته باشد؛ به جز حفظ سلامت جامعه یا محیط زیست!
                