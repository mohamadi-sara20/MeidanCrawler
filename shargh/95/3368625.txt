چهار‌شنبه ۱۲ خرداد ۱۳۹۵
-----------------------------------------
سرمقاله
-----------------------------------------
به یاد آیت الله سیدجلال الدین طاهری
-----------------------------------------

                    این جانب به اعتبار دل سپردگی و ارادتمندی و اخلاصی که از عهد قدیم به محضر آیت الله طاهری داشته ام و سالیانی از ابعاد افتخار مصاحبت و توفیق هم نشینی با آن بزرگمرد را غنیمت شمرده ام، در حد بضاعت به ترسیم زوایایی از ابعاد شخصیتی او می پردازم؛ بزرگمردی که بی هیچ اغراقی، از شایستگان معاصر در تاریخ تشیع و چهره های دوران ساز انقلاب اسلامی ایران به حساب می آید. آیت الله سیدجلال الدین طاهری، در خاندان عظیم القدری تربیت شد که تبار ارجمند او از متن علم و اندیشه و فقه برخاسته و روشن ضمیری و معرفت اندیشی جزء شاکله وجودی شان بوده است. «آیت الله طاهری» در بستر چنین خاندان و در دامان پدری مومن و صاحب نظر تربیت شده بود. «فقید سعید» از چشمه پرفیض پدر و به سنت مالوف تبار خویش، عرصه علم و اندیشه را زمینه مناسبی برای رشد و بالندگی خود دید. او در حوزه درس و بحث به شایستگی ظاهر شد خاطرات خوش دوران تحصیل او در مدرسه با هم نشینی و هم فکری شهید بزرگوار و بافضیلت، حضرت علامه آیت الله سیدمحمدحسین بهشتی، قرین بود همدلی و هم اندیشی این دو یار از عصر نوجوانی تا آخرین رمق حیات شهید مظلوم ادامه یافت. ردای فقاهت بر قامت بلند و استوار او راست آمد. محضر علمای اندیشمند و نام آور عصر در مرکز فقه آل رسول فرصت ارزنده ای را در اختیارش نهاد تا مشیت حق تعالی را به درستی رقم زند. محضر پرفیض آیت الله العظمی بروجردی و حضرات آیات عظام داماد، حجت، سیدمحمدتقی خوانساری و فقیه عارف نامی شجاع آیت الله سیدروح الله خمینی میدان فراخی شد تا اشتیاق او را پاسخ دهد.تا آن زمان مکتب اجتهادی و مدرسه فقهی آیت الله سیدمحمد محقق داماد، چهره برجسته و فقیه توانمندی مانند آیت الله طاهری به خود ندیده بود. عالمان و فضلای نامدار قم، او را بهترین و موجه ترین شاگرد استاد نام نهادند. در میان این میدان و به دور از بساط بسیط فقاهت مرسوم، که منصه ظهور و عرصه بالندگی دانش پژوهان حوزه علمیه بود، دریچه ای از اخلاق و عرفان گشوده بود که کمتر کسی اهلیت ورود به آن را داشت. این منطقه روح بخش و وادی ممنوعه ایمن، محضر و ماوای حضور مخلصانی بود که جز فقیهان دردآشنا و زمان شناس کسی را به درون آن راه نبود. آن حلقه رندان نبود مگر محضر پرفیض «روح الله» که خداوند او را برای ماموریتی بزرگ در آینده نه چندان دور آماده می کرد. فقیه آگاه ما به همراه فقهای نامدار، حضرات آقایان حسینعلی منتظری، سیدمحمدحسین بهشتی و مرتضی مطهری از جمله چهره های راست قامتی بودند که محفل عرفانی و مدرسه تهذیب نفس امام را مستمر و پایدار و به دور از چشم هیاهو، رونق بخشیدند و سالیانی دراز از محضر او بهره ها بردند و حکمت ها آموختند.«آیت الله سیدجلال الدین طاهری» تا سال های اولیه نهضت، از جمله فضلای نامداری بود که در حلقه وصل و در پرده معتمدان امام قرار داشت. آنها در عین قلت در عدد، با قوت ایمان و اندیشه راسخ، با گام هایی استوار راه و رسم حضرت استاد را پاس می داشتند و مشی پرنشیب وفراز را برای آیندگان صیقل می دادند.امام در سال 42، پس از قیامی نابرابر در متن مظلومیتی مضاعف به تبعید رفت و میراث انقلابی خود را که همانا حفظ و حراست از شمع برافروخته انقلاب بود، به همراهان مظلوم و مصمم خود واگذارد. آنها چون دیده بانانی صادق و غیور در سرزمین تفتیده از غم بی عدالتی و در سنگر مقاومت و آگاهی بخشی استقرار یافتند و کمر همت را بستند.سهم رنج پذیری و مبارزه طلبی «سیدجلال الدین» ما در آرایش جدید میدان مجاهده و پذیرش حرمان، حصه ای بزرگ بود. او در کسوتی که تاروپودش از تدبیر و رنج بود، به سرزمین مادری رجعت کرد و برای آینده ای مجهول اما روشن آماده شد. او آمد اما پرچم توحید و مبارزه با ستم را برافراشت. پایگاه و تکیه گاه او، مسجد اعظم حسین آباد شد. خانه مانوس قدیمی و سنگر جدید مقاومت. او نماز را نخواند بلکه برپای داشت و قیام و شهادت را ترجیع بند تبلیغ و ترویج دین کرد. «محراب» سنگر عبودیت و مجاهده نفس او شد و «منبر» برج فریاد و روشنگری و ظلم ستیزی او و در این صحنه نماز جمعه از شکوهی بی نظیر برخوردار شد «موعود» مبارزان هر هفته جمعه ها شد و حضور همدلان و هم پیمانان، صفوف درهم تنیده نماز جمعه قرار مجاهدان در میعاد مسجد بود و جمعه موعود حضور آنها. امام خمینی(س) او را تکیه گاه بزرگ جوانان و همراهان نهضت می دانست چه بسیار مبارزانی که در طول نهضت، از پشتیبانی های روحی و مادی این فرزند برومند «تراز مکتب» برخوردار بودند. سیدجلال الدین قطب آسیای انقلاب در شهر بود و چهره های مجاهد عصر نهضت در زمهریر سکوت یا هرم سنگین مبارزه در هنگامه صعوبت و شدت یا نفرت یاس به او پناه می بردند.آیت الله طاهری به یمن ایمان شگفت و اعتماد به نفس بی نظیرش در چارچوب اصول، بدعت ها را افشا می کرد و سنت های غلط را عالمانه می شکست. او در زمانه عسرت که کمتر روحانی مبارزی جرئت ترسیم اندیشه های درست و تکریم معلم مدرسه انقلاب، زنده یاد دکتر علی شریعتی را داشت، نستوه و بی لکنت، به صراحت به ستایش تلاش های صادقانه او می پرداخت. وی با تدبیری عقلانی، گفتمان انقلاب و منطق درست، روحانیت راستین را با احساس تحول خواهی و آرمانی سرشار، در قلب جوانان متاثر از شریعتی پیوند می داد. احساسات پاک و برخاسته از شور و شیدایی شریعتی که پشتوانه قیام جوانان بود، در اتصال پایدار با گفتمان عدالت خواهی و ضدستم امام، دو رود خروشانی بود که فقط به همت و اخلاص و زبان گویای سیدجلال الدین طاهری و امثال او در مصب خروش جوانان و ساحت روحانیون زنده دل به حقیقت می پیوست و مدال افتخار این پیوند مبارک در شهر تنها بر سینه سوخته خطیب جمعه ما می نشست.آیت الله طاهری قریب به 15 سال از بدو نهضت بارها مورد تهدید و تعقیب و شکنجه ساواک قرار گرفت. او هرازچندی از زندانی به زندانی دیگر گرفتار می شد و درنهایت وی را به تبعیدگاهش فرستادند. او پابه پای تحمل تازیانه گزمه های حکومت که فرامی رفت و فرومی آمد، ثقل سنگ اندازی غیرانقلابیون متحجر را با غصه تحمل می کرد و لب بر طعنه ها و تفتین آنها فرومی بست، البته در زمزمه های نیمه شب با خدای مهربان، می گفت الهم اغفر لقومی فانهم لایعلمون.سیدجلال الدین، مردم داری بی نظیر بود. خانه درویشی او به دور از هرگونه تشریفات و فارغ از تشخصات و تعلقات آخوندی، بسی ساده و بی آلایش بود. منزل او محل رجوع و پناه نیازمندان بود و طهارت اخلاق او مایه طبابت دل مراجعان. هم نشینی های صمیمانه او، همدلی های سرشار از محبت، غمخواری و هم صدایی های صادقانه با دردمندان، زبانزد مردم بود. رفتارش با خلق خدا، سقراط، بقراط و لقمان حکیم را به یاد می آورد. در درگاه و ایوان و سرای او، امید کسی ناامید نمی شد. کسی را نمی توان سراغ داشت که کدورتی، غیظی یا خصومتی شخصی از او به دل داشته باشد. کدورت ها و خصومت ها اگر بود، علیه آرمانش بود.آیت الله سیدجلال الدین طاهری، فقیهی روشن ضمیر، روشنفکری آزاداندیش و خطیبی توانا بود. ظرفیت های کم نظیری که خداوند تبارک و تعالی در منتهای همتش، به او ارزانی داشته بود؛ مختصات روحی و ویژگی های روزآمدی که در اوج پختگی و بلوغ سیاسی، به همراه جامعیت علمی در وی قوام یافته بود، مایه اعتماد بود و به طور روزافزون جایگاه او را در مقیاس ملی برجسته تر می کرد. بنابراین موقعیت استثنایی، پیشتازی، منزلت اکتسابی و جامعیتش، وی را در مقام رکن نیرومند انقلاب و بازوی کارآمد نظام و پیشوای نهضت وجاهت خاص بخشیده بود.ساحت دین داری مسئول و عرصه روشنفکری و مرجعیت اجتماعی در سه دهه پیش از انقلاب، همواره میدان معارضه و مناقضه و البته مایه تضعیف هر دو گفتمان بود. فقید سعید آیت الله طاهری از نوادر فقهای نامداری بود که مرجعیت اجتماعی داشت و در ایجاد توافق و تلائم و تحقق همگرایی این دو رویکرد نقش پردامنه ای ایفا کرد؛ نقشی که بعدها در قلمرو حکمرانی جدید، برخی چهره های هوشمند و صاحب نظر با رویه های مردمی و عالمانه بر توسعه و تعمیقش همت گماشتند و سرفصل روشنی را برای نسل های بعد گشودند. قرب و بعد روحی و دل بستگی حضرت امام به کادرهای انقلاب، تابع احساسات غریزی ایشان نبود زندگی رهبر انقلاب با خاطره هایی مشحون از نقش آفرینی، خلق حماسه ها و خطرپذیری یارانش در ایام غربت نهضت قرین و همزاد بود. وی براساس مجموعه تجارب صادقانه و آزمون های سخت، رابطه اعتمادآمیز خود را با همراهان تنظیم می کرد. حضرت آقای طاهری جزء انگشت شمارانی بود که در متن قضاوت مردم و داوری تاریخی امام، وجاهت ویژه ای داشت و در یک کلام، عمق علاقه امام راحل به او ریشه در مبانی استواری داشت که بارها به محک آزمون و البته سرافرازی آزموده، درآمده بود. در سال های نخستین انقلاب، جمع اندک و نیرومندی بودند که نماد هم بستگی نظام و مردم به شمار می آمدند و ارتباط وثیق معنوی حضرت امام با توده های میلیونی مردم را به ذهنشان متبادر می کردند. این چهره های بزرگ عبارت بودند از حضرات آیات سیدعلی خامنه ای، فقید سعید سیدجلال الدین طاهری، شهید محمد اشرفی اصفهانی، شهید محمد صدوقی و شهید اسدالله مدنی. اینها امامان جمعه و زبان گویای رهبری بودند و کلامشان هر جمعه مایه تقویت اعتماد مردم و قوت ستون نظام بود. آنها قدرت سحرانگیز بسیج توده ها را داشتند و وجودشان الگوی تمام نمای حضرت روح الله بود. منزلت و ظرفیت کارآمد حضرت آیت الله طاهری، پس از رحلت امام حتی با گذشت سال ها عزلت و گوشه نشینی و باوجود موضع انتقادی ایشان، همواره مورد توجه اغتنام و احترام بود. این واقعیت در نامه مفصل و روشنگری که مقام معظم رهبری در سال 81 در پاسخ به استعفای ایشان صادر کردند، به صراحت به رسمیت شناخته شده و ستایش شده است.ایشان ضمن قبول استعفای آیت الله طاهری از امامت جمعه و با ابراز همدردی و همسویی با دیدگاه های انتقادی مطرح شده، تلویحا رفع گلایه های مطروحه را مستلزم نقش پذیری شخص آیت الله دانسته اند. معظم له در پاسخ می نویسند: «اینها مطالب حقی است که این جانب در چند سال اخیر بارها در اجتماعات عمومی و نیز در دیدار مسئولان ذی ربط درباره آن هشدار داده و بسیج همه امکانات را برای مبارزه با فقر و فساد و تبعیض از همه خواسته ام. اکنون هم معتقدم جز با جهادی مخلصانه و برخاسته از احساس درد و احساس، خطر این شجره های ملعونه قلع نمی شود و این محتاج همراهی و هم صدایی همه، به خصوص صاحبان موقعیت حکومتی و اجتماعی است. یقینا از جناب عالی که سوابق ممتدی در انقلاب دارید بیشتر از خیلی ها انتظار و توقع داشته و دارم...».کسانی که فاهمه، شناخت، تجربه و صلاحیت تفسیر مفاد این گونه نامه های تبادل شده میان چهره های شاخص نظام را دارند، می دانند حتی با وجود دلگیری های مشهود در نامه رهبری، اهمیت کلام، دغدغه ها و نگرانی های آیت الله طاهری در امر ریشه کن کردن شجره ملعونه فقر و فساد و تبعیض، نزد معظم له مورد توجه، قبول و محل انتظار بوده است. درواقع از خلال گلایه ها و تبیین شرایط حاکم بر کشور این طور فهمیده می شود که رهبری نظام، موقعیت برجسته، شخصیت فاخر و علو مکانت اجتماعی آقای طاهری و البته اهتمام و اعتبار ایشان را پشتوانه نیرومندی برای قلع وقمع فساد، فقر و تبعیض در کشور می دانند؛ پدیده منحوسی که همواره جزء دغدغه های نظام و نگرانی رهبری بوده است.آرمان های انقلاب و تحقق مطالبات امام، چه در دوران حیات و چه پس از رحلت ایشان، همواره عمده ترین نگرانی آیت الله طاهری بوده است. همگان می دانند که اصول مترقی اسلام و مبانی انقلاب و نقش و حقوق مردم، همیشه و پیش از هر نکته ای در گفتمان اعتقادی، سیاسی و مدیریتی امام پررنگ و مورد تاکید بوده است و بحق همین توجه و اهتمام در زوایای روح نماینده تام الاختیار ایشان موج می زده است. هر کجا حقی از مردم مورد اجحاف قرار می گرفت یا به آن بی توجهی می شد، فریاد خطیب جمعه بود که با تنبه و هشدار، تکالیف مسئولان را به آنها گوشزد می کرد. ابعاد شخصیت انقلابی و منزلت علمی و فقاهتی آیت الله سیدجلال الدین طاهری کماهو حقه، نزد آیندگان و نسل جوان تا سال ها مجهول و مغفول خواهد بود. بی تردید سهم گران سنگ تلاش های بی منت آن فقیه دردمند برای تثبیت و تقویت نظام و صیانت از مرزهای عقیده و آرمان امام تاکنون برآورده و ارج گذاری نشده است.دفاع تاریخی ملت ما و مقاومت در نبرد نابرابر با دشمن تا بن مسلح بغداد و حامیان امپریالیسم جهان خوارش، از بسیج جوانان و نوجوانان در استان اصفهان آغاز شد و اگر نبود هشیاری آیت الله طاهری که برای دفاع تمام عیار از انقلاب، اعتماد تاریخی مردم را برانگیخت و اگر نبود ایفای نقش پیشتاز خطیب جمعه، که خود در راس حضور و حرکت بسیجیان دریادل در جبهه های نبرد همچون حبیب ابن مظاهر و عباس ابن علی(ع) ظاهر می شد و صحنه کربلای ایران را به یمن وجودش گرمی می بخشید و اگر نبود حضور شانه به شانه امثال او با رزمندگان در شب های حمله که از پادگانی به پادگانی و از خط مقدمی به خط مقدمی و از سنگری به سنگری می رفت و روح سلحشوری و جانبازی و فداکاری را به ارمغان می برد و ایمان به پیروزی را به اوج خود می رساند و شهد شهادت را در کام مجاهدان فرو می ریخت، معلوم نبود امروز در کجای جغرافیای سیاسی جهان بودیم و در کدام مدار از قدرت و مناسبات حاکم قرار داشتیم و وزن موثر امروزمان در این وادی آشفته زمان در چه ترازویی سنجیده می شد و بالمآل معلوم نبود بر سر نظام چه رفته بود و آیا عزت اسلام صیانت می شد؟اینها حقایق روشن و دستاوردهای آشکاری است که برخی دست ها فرصت ترسیم آن را در کشاکش تسویه های سیاسی از نگارندگان تاریخ گرفته است. لشکر نجف اشرف و لشکر امام حسین(ع)، خانه دوم، بلکه منزل و ماوای نخستین «سیدجلال» بود.رزمندگان ما از بسیجیان ساده پوش و سخت کوش تا ارتشیان و سپاهیان تیزهوش، همواره به وجود شایق و مهربان او عشق می ورزیدند. آنها، همه روح واحدی بودند در پیکره های متکثر و قطراتی از دریای دلیری و دردمندی که در رودخانه پرخروش زمان و در بستر تاریخ رو به سوی اقیانوس بی کران خداوند جاری می شدند.«سیدجلال ما» امروز با گذر از فرازوفرود تاریخ و با عبور از امواج پرتلاطم نهضت در کدام ساحل آرام فرود آمده است؟ «او» در قلب همراهان شهیدش به بی کرانگی رسیده است، قافله سالار ما سالیانی است در ارض خداوند مقیم و در نعیم او مستغرق است.او خود جاودانه شد و میراث گران بهایی از ایمان و اخلاص در مجاهدت را به مثابه الگوی راه برای آیندگان به ودیعت نهاده است. یاد و خاطره آن بزرگ اهالی سرزمین جهاد و مجاهدت نفس را گرامی می داریم و به روح بلند و دل دریایی اش درود می فرستیم.
                