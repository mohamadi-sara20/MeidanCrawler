شنبه ۲۴ مهر ۱۳۹۵
-----------------------------------------
type_unknown
-----------------------------------------
وزیر اطلاعات: برای رسیدن به اهدافمان تهمت جاسوسی نزنیم
-----------------------------------------

                    شرق: «اینکه برای اهداف سیاسی و بازی های سیاسی به افراد نسبت های ناروا بدهیم، با شرع مقدس سازگار نیست. درست نیست برای اهدافمان به کسی که از نظر کارشناسان کار جاسوسی نکرده، تهمت جاسوسی بزنیم. آیا شهیدان برای اینکه ما این رفتارها را کنیم، شهید شده اند؟» این قسمتی از سخنان حجت الاسلام سیدمحمود علوی در مراسم تاسوعای حسینی در حرم امام خمینی (ره) بود.به گزارش ایسنا او در این سخنرانی همچنین گفته است: «سرک کشیدن در زندگی شخصی مردم درست نیست. در نظام جمهوری اسلامی سربازان گمنام امام زمان (عج) تا یک حجت شرعی مشخص نداشته باشند، متعرض کسی نمی شوند و سراغ مسائل شخصی و لغزش ها نمی روند».وزیر اطلاعات در حالی درباره تهمت جاسوسی زدن به افراد سخن گفته است که روز پنجشنبه هشتم مهر در همایش دادستان های عمومی و انقلاب و نظامی کشور در مشهد نیز گفته بود: «مواردی بوده که فرد به جرم جاسوسی دستگیر شده اما در بررسی کارشناسان ما این گونه نبوده است. باید برخوردها را واقعی کرد و با عناوین مجرمانه واقع بینانه و واقع گرایانه برخورد کنیم تا آسیب ها به حداقل برسد».سیدمحمود علوی، در ادامه سخنرانی خود در حرم امام خمینی(ره) گفت: «اسلام تجسس را نمی پذیرد و آن را نهی می کند و می گوید در زندگی مردم وارد نشوید و امنیت را از مردم سلب نکنید. سرک کشیدن در زندگی شخصی مردم درست نیست و پیامبر می فرماید که خداوند من را مامور نکرده تا دل مردم را بشکافم و ببینم نیتشان چه بوده است».او همچنین گفت: «مگر می شود ما ادعای مسلمانی کنیم اما برای اهداف سیاسی مان دروغ بگوییم و ذهن مردم را مشوش کنیم؟ چه شده که ما با ادعای مسلمانی برای اغراض پست سیاسی راحت دروغ می گوییم و با آبرو و حیثیت دیگران بازی می کنیم؟ متاسفانه به راحتی تهمت زده می شود و به دیگران نسبت ناروا می دهند».وزیر اطلاعات افزود: «در سال های اخیر جامعه با خسارت سنگینی مواجه شده و آن رعایت نکردن اخلاق و ادب و عدم التزام به مسائل شرعی است. دروغ گفتن برای اهداف سیاسی، تهمت زدن، پرده دری، حرمت شکنی، افشاگری و دوبهم زنی متاسفانه باب شده است و این مسائل نه بین کسانی که دغدغه دین ندارند بلکه بین کسانی که احساس دلبستگی به اسلام می کنند هم باب شده و خیلی ها ناخواسته و نادانسته به دام آن افتاده اند».او با اشاره به اینکه همیشه ادب یکی از ویژگی های جامعه ایران بوده است، عنوان کرد: «متاسفانه در سال های گذشته حرمت شکنی باب شده و کسانی که سن و سال آن چنانی ندارند، به کسانی که سنی از آنها گذشته و برای انقلاب زحمت کشیده اند به راحتی توهین می کنند. متاسفانه دروغ گفتن در برخی رسانه ها، جراید و بولتن ها مثل آب خوردن شده است. باید از کسانی که این دروغ ها را باب و در رسانه ها و فضای مجازی پراکنده می کنند، پرسید برای چه این دروغ ها گفته می شود؟ آیا می خواهید با دروغ به انقلاب و نظام کمک و از ولایت دفاع کنید؟ مگر می شود ادعای مسلمانی کنیم اما برای اهداف سیاسی دروغ بگوییم و ذهن مردم را مشوش کنیم؟»وزیر اطلاعات گفت: «مردم باید از ناحیه آبروی خود احساس امنیت کنند. افشاکردن راز مردم هرچند واقعیت هم باشد خیانت است و باید از آن اجتناب کرد، چه رسد به مسائلی که حتی صحت ندارد. متاسفانه الان شایع شده که راحت با آبروی افراد بازی می کنند و هر مطلبی عنوان می شود، درحالی که بازی با آبروی مسلمان ها کار ساده ای نیست، چه رسد به انسان های شریف، دلسوز و کسانی که برای این نظام زحمت کشیده اند».او همچنین عنوان کرد: «متاسفانه خیلی راحت به هر کسی توهین می شود و حرمتی نگه داشته نمی شود، درحالی که حرمت شکنی جنگ با خداست. ما همه فرزندان نظام و زیر پرچم مقام معظم رهبری هستیم و اگر کسی بخواهد بین این نیروهای رهبری اختلاف بیندازد و تخم کینه بپاشد، خود این کار یک منکر به حساب می آید. اسلام آمده تا کینه ها را از جامعه پاک کند».علوی در ادامه گفت: «امروز پرچم اجرای احکام به دست رهبری است که از همه بیشتر بر اجرای احکام تاکید دارند و کسانی که به ایشان عشق می ورزند، باید بیشتر رعایت کنند اما بعضی ها فکر می کنند با حرمت شکنی و دروغ می توانند از ولایت دفاع کنند که این اشتباه است. کسی که از راه معصیت بخواهد به هدفی برسد، هر قدر هم آن هدف مقدس باشد، باز به آن هدف نمی رسد و کارش درست نیست».
                