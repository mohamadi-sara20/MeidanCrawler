پنج‌شنبه ۲۵ آذر ۱۳۹۵
-----------------------------------------
سرمقاله
-----------------------------------------
حامی هم زیستی مسالمت آمیز
-----------------------------------------

                    هرچند تاریخ ولادت پیامبر بزرگ اسلام(ص) به طور دقیق نزد مورخان روشن نیست، اما عموم مورخان بر آن اند این میلاد مبارک در ماه ربیع الاول اتفاق افتاده است. راویان و مورخان، از جمله کلینی در کتاب کافی و شیخ صدوق در کتاب اکمال الدین، تاریخ تولد پیغمبر(ص) را روز دوازدهم ماه ربیع الاول دانسته اند و برخی تاریخ تولد این پیامبر گرامی را روز دوم ماه ربیع الاول، بعضی دیگر روز سوم یا روز هشتم و بعضی روز دهم؛ اما بیشتر روز دوازدهم دانسته اند. در میان مورخان و محدثان شیعه، عده ای روز تولد پیغمبر(ص) را روز هفدهم ماه ربیع الاول نوشته اند. درهرصورت در این ماه در شبه جزیره العرب کودکی پا به عرصه وجود نهاد که باعث تحولی بزرگ، نه تنها در زادگاهش که در پهنه جغرافیا و در تاریخ آیین و اندیشه و تمدن شد و دو کشور پهناور آن دوران، یعنی ایران و روم را تحت الشعاع اندیشه و اعتقاد خود قرار داد. هرچند گرامیداشت این روز بزرگ برمسلمین فرض است و میمون، اما این گرامیداشت فقط به خاطر تولد کودکی در دره های خشک و دور از تمدن حجاز نیست، بلکه آن چیزی که این تولد را در تاریخ سرآمد و برجسته کرد، برانگیخته شدن انسانی بود که برای بشریت پیامی جاویدان داشت و به تعبیر قرآن، «رحمه للعالمین» بود. این رحمت عام، در پرتو دستگاه اخلاقی و اعتقادی بود که خداوند برای بشریت عرضه کرد و انسان ها را از پرتگاه سقوط و لبه آتش («شفا حفره من النار» آل عمران: 102) نجات داد. در این ایام مبارک و هفته وحدت، جای این پرسش وجود دارد که مسلمانان چقدر به آن روح پیام پیامبر، یعنی وحدت و اخلاق نزدیک شده یا از آن فاصله گرفته اند. این تولد درخشان هنگامی برای مسلمین در این روزگار مبارک است که فرهنگ و تعالیمی که او منادی آن بود، در جامعه جاری و ساری باشد. مسلمانان در کنار هم، هم زیستی مسالمت آمیز داشته باشند. جنگ ها و خون ریزی ها پایان یافته باشد. دعواها و خصومت ها از میان مذاهب رخت بربسته باشد. مفهومی به عنوان دو قطب شیعه - سنی یا وجود نداشته باشد یا اگر وجود دارد به عنوان دو فکر یا دو عقیده و با دو تفسیر از اسلام که در تاریخ بشر طبیعی می نماید، وجود داشته باشد، اما اینکه دو فرقه مذهبی از یک دین، در حال تخاصم و تشاجر باشند و همواره همدیگر را تکفیر یا فتوای قتل همدیگر را صادر کنند، با روح دینی که پیامبر در 40سالگی منادی آن بود، هیچ سازگاری ندارد. همچنان که دعواهای میان مذاهب مسیحیت مانند پروتستان ها و کاتولیک ها با روح تعالیم حضرت مسیح هیچ سازگاری نداشت. محمد(ص) پیام آور صلح و رحمت و رهایی بود و شعارش این بود: «والله یدعوا الی دار السلام» (یونس: 25). دریغا که این پیام انسانی و الهی در چرخه روزگار دست کسانی افتاد که از آن یا شریعتی خشک و بی روح ساختند و مسلمانان را از اخلاق و معنویت دور کردند یا این پیام را ابزار توجیه قدرت هایی کردند که مانند امویان و عباسیان در مسند قدرت به نام او نشسته بودند، اما در عمل در تقابل با اخلاق و آیین او قرار گرفتند و برای بقای قدرت به هم کیشان خود هم رحم و مروتی نکردند. پیامبر خاتم در دوران پیش از بعثت و از همان اوان کودکی، از آداب و رسوم قوم خود تبری جست و آن نوع روابط انسانی که میان مردم، براساس غنا و فقر یا غلام و برده وجود داشت و منجر به پرستش خدایان می شد، برنمی تافت. ایشان با عقل فطری و سلیم خود نمی توانست آن هنجارهای جاهلی را برتابد.ایمان، اخلاق و عدالت این سه واژه رهایی بخش بود که روح آیین او را می ساخت. دردمندانه باید گفت در جهان امروز از آیین این پیامبر بزرگ، شمشیری هراسناک ساخته اند و این شمشیر در دست برخی مسلمانان متعصب و جاهلی است که بر سر هم کیشان خود فرود می آورند؛ در نتیجه اسلام هراسی را در جهان رواج داده اند. اسلام فرصت زیستن را برای بشریت فراهم کرده و سایر ادیان و فرق و مذاهب را به رسمیت شناخته است؛ اما در این روزگار عرصه برای زیستن پاره ای از مسلمانان هم تنگ شده است. در آن روزگار مردم، خسته از حاکمان خود، از ایران و روم به آیین اسلام شتافتند و پیام محمد(ص) را پذیرا شدند تا از ستم شاهان و راهبان و کاهنان و موبدان رهایی یابند، اما در این زمان، مردم برخی از کشورهای اسلامی برای خلاصی از ستم حاکمان مستبد و عالمان متعصب، توشه مهاجرت بر دوش گرفته و روانه و راهی دیار غیرمسلمانی می شوند. ما اگر تولد این کودک را بزرگ می شماریم و آن را گرامی می داریم، به خاطر پیام نجات بخش او و رستگاری است. پیامبر اسلام به دنیا آمد، بالید و مبعوث شد تا رنج و فقر و فلاکت و ذلت و ستم و بی خردی را از میان مردم بردارد، نه اینکه به نام او رنج و اسارت و ذلت مسلمانان را افزایش دهند. این تولد از این نظر مبارک است که مسلمانان در جهان عزت مند زندگی کنند. عزت نفس انسان برای پیامبر(ص) در درجه بالایی قرار داشت؛ چنان که فرمود «اطلبوا الحوائج بعزه الانفس: حوائج و خواسته های خود را با عزت نفس طلب کنید». در دیار مسلمانان، اگر انسانی یافت شود که زندگی را از راه غیر عزت نفس می جوید، باید پذیرفت که بخشی از تعالیم اسلام مدفون شده است. در پایان این سطور، نگاه دو نفر شاعر نامدار ایران را درباره این کودک که جهان را متحول کرد، می آورم؛ یکی سعدی که عاشقانه محمد(ص) را در قلب خود داشت:سعدی اگر عاشقی کنی و جوانی / عشق محمد بس است و آل محمدو دیگری مولوی که بزرگوارانه و عزتمندانه محمد(ص) را می ستود:از درمها نام شاهان برکنند / نام احمد تا ابد برمی زنندنام احمد نام جمله انبیاست / چون که صد آمد نود هم پیش ماست
                