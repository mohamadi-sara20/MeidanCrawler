سه‌شنبه ۱۹ بهمن ۱۳۹۵
-----------------------------------------
type_unknown
-----------------------------------------
به خاطر یک مشت دلار
-----------------------------------------

                    شرق: سازمان تروریستی منافقین، باز هم سر کیسه را شل کرده و این بار کابینه و نزدیکان ترامپ از حاتم بخشی های آنها بهره می برند. خبرگزاری آسوشیتدپرس در گزارشی افشاگرانه نوشته: «الین چائو»، وزیر حمل ونقل آمریکا، دو سال قبل برای یک سخنرانی پنج دقیقه ای از سازمان مجاهدین خلق (منافقین) 50 هزار دلار پول گرفته است؛ او در آن همایش که در پاریس برگزار شد، روی صندلی کناری مریم رجوی نشسته بود. خانم چائو سال بعد نیز (2016) 17 هزارو 500 دلار برای سخنرانی در همایشی در میسوری از شورای فرهنگی ایرانی- آمریکایی که با این سازمان تروریستی مرتبط است، دریافت کرد. براساس این گزارش، «رودی جولیانی»، مشاور ترامپ و شهردار سابق نیویورک نیز مبلغ نامشخصی از این سازمان پول گرفته است. او در لابی گری برای خروج نام سازمان از فهرست گروه های تروریستی وزارت خارجه آمریکا نیز نقش موثری ایفا کرده بود و آن طور که پایگاه تحلیلی آمریکایی پلیتیکو در گزارشی نوشته است...برای این کار 20 هزار دلار پول گرفته اند. براساس افشاگری نیویورک تایمز، جولیانی فقط در یک سال، 124 بار در نشست های این گروه حاضر شده و بابت آن 11،4 میلیون دلار دریافت کرده است. «جان بولتون»، سفیر سابق آمریکا در سازمان ملل که اکنون گزینه ای برای قائم مقامی وزارت امور خارجه به حساب می آید نیز در این مسیر با جولیانی همسو بوده است.از پرداخت پول تا نامه به ترامپآن طور که رادیو فرانسه گزارش داده است، جولیانی از سال 2008 به بعد گزارشی از مبالغ دریافتی خود به اداره مالیات نداده و به همین دلیل مشخص نیست این مخالف سرسخت جمهوری اسلامی تاکنون دقیقا چقدر از این گروه پول گرفته است.گفته شده تعدادی از مقامات پیشین سنا و دولت ایالات متحده آمریکا از جمله «نیوت گینگریچ»، سخنگوی سابق کاخ سفید و مشاور کنونی ترامپ نیز برای این سازمان تروریستی سخنرانی کرده و مبالغی را دریافت کرده اند. این سناتور جمهوری خواه که در سال های 1995 تا 1999 ریاست کنگره را بر عهده داشت، سال گذشته (2016) در کنار ترکی فیصل، رئیس سابق سازمان اطلاعات سعودی، در نشست سالانه این گروه در پاریس شرکت کرده بود.این افراد مدعی هستند کار غیرقانونی انجام نداده اند، زیرا هیچ قانونی در ایالات متحده آنها را از دریافت پول در ازای سخنرانی منع نمی کند؛ اما مسئله برای ما در ایران اهمیت ویژه ای دارد، زیرا سازمان پرداخت کننده این پول ها گروهی تروریستی است با سوابق روشن در دشمنی با دولت و ملت ایران. اینها همان کسانی هستند که علاوه بر ترورهای بسیار، در دوران جنگ، با صدام همراه شدند. بعدها نیز در سال 2002 با افشای فعالیت های هسته ای ایران، کشورمان را درگیر یک پرونده پیچیده کردند. در همه سال های گذشته از افزایش تحریم های اقتصادی علیه ایران استقبال کردند و همین چند وقت پیش، با نوشتن نامه ای خطاب به دونالد ترامپ خواسته بودند با شاخه سیاسی سازمان شان ارتباط برقرار کند. آنها به وعده های انتخاباتی ترامپ اشاره کرده و از او خواسته بودند در این توافق بازنگری کند. محمد محدثین، مسئول کمیته مناسبات خارجی در شاخه سیاسی این گروه تروریستی، در گفت وگو با آسوشیتدپرس ضمن ابراز خوشحالی از وجود مهره هایی در دولت ترامپ که حامی تغییر سیاست آمریکا در قبال ایران هستند، می گوید آنها بیش از هر چیز خواهان درپیش گرفتن سیاستی سختگیرانه تر در قبال ایران هستند. چرا آمریکا به تروریست ها اعتماد می کنددر این معادله تکلیف سازمان تروریستی مجاهدین روشن است، آنها سال هاست برای فروپاشی جمهوری اسلامی می کوشند و از هر ابزاری برای رسیدن به این هدف استفاده می کنند؛ اما سوال اینجاست که مقامات آمریکایی مرتبط با آنها چه منفعتی می برند و چطور به کسانی اعتماد می کنند که پیش از ترک ایران چندین عملیاتی تروریستی علیه آمریکا انجام داده بودند. گروهک تروریستی منافقین بمب گذاری و تیراندازی مستقیم به نظامیان آمریکایی مستقر در ایران، تلاش برای ربودن سفیر آمریکا در تهران، تلاش برای ترور یکی از فرماندهان آمریکایی در ایران و همچنین حمله به نمایندگی های جنرال موتورز، شل، پپسی و هواپیمایی پان امریکن را در کارنامه دارند.به نظر می رسد پول نقش مهمی در پاک کردن این کارنامه از ذهن تندروهای آمریکایی داشته است. کریس مک گریل، خبرنگار روزنامه گاردین در واشنگتن (سپتامبر 2012) پیش از آنکه این سازمان از فهرست گروه های تروریستی وزارت خارجه آمریکا خارج شود، در مقاله ای به مبالغ هنگفت پولی اشاره کرد که مقامات آمریکایی در ازای حمایت از خروج این گروه از فهرست تروریستی دریافت کرده اند. او نوشته بود: «به چندین نفر از مقامات ارشد سابق بیش از 40 هزار دلار پول داده اند تا از خروج سازمان از فهرست گروه های تروریستی حمایت کنند. برخی از این مقامات عبارت اند از ژنرال هیوج شلتون، رئیس سابق ستاد مشترک ارتش آمریکا؛ لوییز فری، رئیس سابق سی ای ای و مایکل موکازی، دادستان کل سابق آمریکا. اد رندل، فرماندار سابق پنسیلوانیا، برای سخنرانی هایش در حمایت از خارج شدن مجاهدین از فهرست گروه های تروریستی بیش از 150 هزار دلار دستمزد دریافت کرده است. کلارنس پیج، ستون نویس روزنامه شیکاگو تریبون نیز برای سخنرانی در اجتماع حامیان خروج از فهرست گروه های تروریستی 20 هزار دلار دریافت کرده است».همان طور که در گزارش روزنامه انگلیسی گاردین آمده بود، این گروه توانستند از یک لابی گسترده در کنگره استفاده کرده و با پرداخت های کلان، روسای سابق سیا، اف بی آی، امنیت داخلی و ارتش آمریکا را برای حمایت از خواسته خود (خروج از فهرست گروه های تروریستی) هم نوا کنند. ژنرال شلتون، رئیس سابق ستاد مشترک آمریکا، لوئیز فره، مدیر سابق اف بی آی و مشکل موکاسی به عنوان دادستان کل بیشترین اثرگذاری را در این مسیر داشتند. پول ها از کجا می آیدسازمان تروریستی مجاهدین در اروپا نیز با همین شدت فعال بودند، چنان که سایت کانون آوا (آوای منتقدین و جداشدگان از سازمان مجاهدین) دراین باره نوشت: «ماشین عظیم تبلیغاتی مجاهدین در عرض سه ماهه گذشته با شدت تمام به کار افتاده است. در کنفرانس ها و مراسمی که به طور منظم در اروپا برگزار می شود، شخصیت های معروف اسبق سیاسی و نظامی، با شرکت در آنها همبستگی خود را با اهداف آنها اعلام می کنند. طبق گزارش رسانه های آمریکایی، حامیان سازمان برای سخنرانی در این مراسم ها حدود 30هزار دلار دستمزد دریافت می کنند». این سایت همچنین نوشته سازمان در فاصله سال های 2009 تا 2012، 330 هزار دلار به کمپین های انتخاباتی از جمله کمپین مک کین، منندز، رورا باچر و سناتور تروچلی پول دادند. وزارت خزانه داری آمریکا در تحقیقات و صدور احضاریه هایی سعی کرد اطلاعاتی درباره پول های پرداخت شده به شلتون، فره و موکاسی به دست آورده و منتشر کند. در همین تحقیقات بود که مشخص شد ادوارد رندل، فرماندار سابق پنسیلوانیا، برای شرکت در کنفرانسی در حمایت از این سازمان تروریستی در آمریکا، فرانسه، سوئیس و بلژیک، 160 هزار دلار پول گرفته است. او به واشنگتن تایمز گفته بود: «من 34 سال است که در سیاستم و می توانم بگویم که هرگز تاکنون چنین مبلغی دریافت نکرده ام. اگر شما علیه من اعلام جرم کنید مجبورید علیه 67 آمریکایی دیگر از جمله هفت ژنرال که آنها هم همین کار را انجام داده اند، کیفرخواست صادر کنید». سوال وزارت خزانه داری آمریکا این بود که کمپین حامی این سازمان منابع مالی خود را چطور تامین می کند. علی صفوی (از اعضای نشاندار سازمان) که هدایت کمپین مذکور را بر عهده داشت، مدعی بود که این بودجه ازسوی ایرانیان آمریکایی تامین می شود. به هرحال در جریان تحقیقات وزارت خزانه داری آمریکا، مدارکی کشف شد که به وضوح رابطه و طرق تغذیه مالی سازمان های تقلبی مرتبط با مجاهدین را با مراکز مالی پشت پرده این سازمان نشان می داد. مدارک مذکور همچنین نشان می داد که چگونه اعضای عالی رتبه این سازمان تروریستی از طریق تعدادی از همین سازمان های تقلبی و خودساخته حمایت های سیاسی از طریق پارلمان ها را جلب می کنند.
                