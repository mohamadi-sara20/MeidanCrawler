شنبه ۲۴ مهر ۱۳۹۵
-----------------------------------------
یادداشت
-----------------------------------------
حسین(ع)؛ اخلاق گرایی به جای دشنام
-----------------------------------------

                    عاشورای 1438 هجری هم گذشت اما مرام و پیام حسین(ع) تا همیشه تبیین و تشریح شدنی است. به ویژه اینکه در همین روزهای عزاداری، باز هم سخنانی خلاف آنچه در متن واقعه عاشورا ساری و جاری بود، از برخی تریبون ها شنیده شد که جای تامل جدی دارد. از این رو بیان برخی زوایای این حرکت عظیم، ضروری به نظر می رسد. وقتی معاویه درگذشت، حاکم مدینه از امام برای حکومت یزید بیعت خواست. اتفاق عجیبی بود؛ چون از یک سو نخستین بار بود که در تاریخ اسلام حکومت از پدر به پسر به ارث می رسید و از سوی دیگر معاویه برخلاف صلح نامه با امام مجتبی (ع) باید براساس تعیین نکردن جانشین پس از خود، عمل می کرد. به علاوه یزید، کم سن وسال بود و از آن بدتر حتی در ظواهر هم رعایت مسلمانی را نمی کرد، چه برسد به آنکه خلیفه مسلمانان باشد. نکته ای که در این میان پنهان مانده، نارضایتی شدید شماری از بزرگان بنی امیه به خصوص مروان بن حکم، حاکم مدینه، از ولایت عهدی و خلافت یزید بود که برای اعتراض حتی به معاویه هم رجوع کرد و معاویه برای ساکت کردن او، وعده هایی داد. یعنی علاوه بر حسین بن علی (ع) گروه هایی دیگر از بزرگان آن روزگار خلافت یزید را برنمی تافتند و با بیعت همراهی نمی کردند. می توان دلیل مخالفت این گروه با یزید را هراس بزرگان حجاز و عراق از تسلط سران شام بر همه شئون خلافت اسلامی و برخورداری ایشان از مواهب آن دانست که موجب می شد آنها امتیازات کمتری داشته باشند. علاوه بر مروان از بنی امیه، عبدالله زبیر، عبدالله عمر، عبدالله عباس و گروه هایی از خوارج نیز از جمله معترضان بودند، اگرچه همراهی نکردن آنها هیچ نگرانی جدی ای برای حکومت ایجاد نمی کرد. به هرحال، به گواهی تاریخ، نپذیرفتن بیعت از سوی حضرت، خواسته یا ناخواسته بازتاب گسترده ای یافت و گروه هایی از مسلمانان را به این موضوع حساس کرد. در همین راستا اهالی کوفه و بصره که در میانه جهان اسلام واقع شده بودند و بیش از سایر بلاد اسلامی وقایع را دنبال می کردند، درصدد برآمدند نقش فعال تری در این عرصه ایفا کنند. در این موضوع دست کم دو نکته حائز اهمیت وجود دارد:نخست آنکه شماری از اشراف و بزرگان عراق در بصره و کوفه تمایل بسیاری داشتند تا مرکز خلافت از شام به عراق بازگردد تا از امتیازات مرکز حکومت برخوردار باشند. دیگر آنکه در این دوره کم کم شهرنشینی بر تعصبات قبیله ای رجحان می یافت. از این رو اهالی این دو شهر بزرگ، فارغ از وابستگی های قبیله ای، به دنبال ایفای نقش برجسته ای در حکومت بودند. مستندات تاریخی بیانگر آن است که انبوهی از نامه ها از کوفه برای دعوت از حضرت ارسال شد. از بررسی محتوای این نامه ها چنین به نظر می رسد که نگارندگان دارای دیدگاه مشترکی نسبت به امام نبودند. رهبری گروهی را کسی مثل سلیمان بن صرد خزاعی، صحابی بزرگوار پیامبر-که بعدا رهبر توابین نیز شد- بر عهده داشت. او درباره حکومت اموی در نامه اش واژگانی را مانند «جبار عنید، غاصب، خلافت غیرمقبول، جنایت کار حامی اشرار و...» به کار می گیرد. در این گروه کسانی مانند هانی بن عروه از شیوخ و اصحاب امیرالمومنین نیز هستند که قبل از واقعه کربلادر کوفه به دست عمال حکومت به شهادت رسیدند، اینها گروهی بودند که هم نامه دادند و هم تا پای جان بر بیعت خود استوار ماندند. هرچند برخی از آنها به دلایل مختلف فرصت حضور در کربلارا نیافتند، ولی بعدها بسیاری از اینها، همان گروه توابینی را تشکیل دادند که در قیامی به همین نام، در پیکار با قاتلان حضرت سیدالشهدا به شهادت رسیدند. گروه دوم نویسندگان نامه ها، از سوی مومنان و مسلمین به حضرت نامه نوشتند با این تعبیر که «حسین بن علی من شیعته». در نامه های این گروه که اشخاص سرشناسی بین آنها نبودند، چشم اندازی از گذشته و آینده نیست و فقط بر حضور امام در کوفه تاکید دارند و در این کار امام را دعوت به عجله و شتاب می کنند. بسیاری از این گروه، دوره امیرالمومنین را به یاد نداشتند و نیز بعدها هم در عرصه قیام و شهادت حضور مستمری نداشتند و نشانی از آنها در دست نیست. اما گروه سوم از نویسندگان نامه ها کسانی بودند که نه تنها به دعوت خود پشت کردند، بلکه در روز عاشورا در برابر امام ایستادند که از جمله آنها محمدبن اشعث، قیس بن اشعث از کنده و شبث بن ربعی از بنی تمیم بودند که امام در روز عاشورا به نامه های آنها با همان عبارات اشاره کرد. اما رفتار امام در برابر این درخواست و تقاضای عمومی باوجود تفاوت دیدگاه دعوت کنندگان دارای شباهت هایی بود؛ «من حسین بن علی الی اهل الکوفه من المومنین و المسلمین». اما بعد دیگر نامه امام بسیار تامل برانگیز است. ایشان در جواب نامه ها، حدود و ثغوری برای خود تعریف می کند که با فرض دراختیارگرفتن قدرت، او را در قبال مردم ملزم به پاسخ گویی می کرد. این برخلاف روال معمول خلفای قبلی بود که رفتار و عملکرد خود را ملاک و معیار می دانستند و رابطه شان با مردم یک سویه بود و فقط با اطاعت محض معنا می یافت. حضرت در تعریف جایگاه امامت می فرمایند: «امام کیست؟ امام کسی نیست جز بنیاد کننده کتاب و برپادارنده قسط و اداکننده حق و خویشتن دار در برابر امر الهی». این پاسخ کاملابراساس اصول اخلاقی پایه ریزی شده است. از کنار هم قراردادن نامه گروهی از کوفیان به حضرت که در آن از قتل نیکان، غصب مال آنها، بی بندوباری در قبال بیت المال و... از سوی دستگاه خلافت سخن گفته اند و از این پاسخ حضرت به خوبی بر می آید که ایشان به واقع خود را محدود و محصور در ضوابط و چارچوب هایی می دانند که در نامه به آن اشاره کرده اند، یعنی ایشان حتی در حوزه قدرت و سیاست که حوزه مبسوط الید بودن است، باز هم پایبند به اصلی اخلاقی هستند. در برابر این نگاه با رویکرد خودمحورانه اموی روبه رو هستیم که مبنا و منشا هر مشروعیتی را خواست و سلیقه خلیفه یا جانشینان او می دانند. در فرهنگ اموی منشا رستگاری، بیعت و به ویژه سرسپردگی به شخص خلیفه (و نه حتی خلافت) است که نمونه های آن در رفتار حکومتگران و سرکردگان اموی از سوی مورخان گزارش شده است. شاید این گفته زیادبن ابیه، از حاکمان قدرتمند اموی، بیانگر این تفاوت دیدگاه باشد، آنجا که می گوید: «ایها الناس... فلنا علیکم السمع و الطاعه فی ما احببنا»، ای مردم بر شماست بشنوید و گردن نهید و اطاعت کنید آنچه را ما دوست داریم. نمود این گفتار را در رفتار همین شخص در جریانی می بینیم که چنین گزارش شده است. در ماجرای شهادت حجربن عدی، زیادبن ابیه نظریه اطاعت از خلیفه و خروج از آن به مثابه کفر و بی دینی را آشکارا انجام داد و گناه اصلی حجر، که شیوخ کوفه به آن گواهی دادند، خروج بر خلیفه و ترک طاعت او و بدین سبب کفر او تلقی شد. حکم قاضی شریح از این هم شگفت تر بود، زیرا او در شرایطی بر حکم خود علیه حجر تاکید کرد که وی مسلمانی زاهد و باتقوا بود، اما خلیفه درباره ریختن خون او اختیار دارد. اساسا واقعه کربلاآوردگاه میان دو طرز تلقی متفاوت از مقولاتی مانند قدرت، عدالت، اخلاق و انسانیت است و موارد بسیاری را در همین واقعه می توان به عنوان شاهد مثال بیان کرد. یکی دیگر از رفتارهای خاندان پیامبر با مردم- که نقطه مقابل آن در چند سال قبل و در هنگام واقعه عاشورا در دستگاه اموی دیده شد- احترام به تامین نیازهای اولیه انسانی بود. در جنگ خیبر زنی یهودی، برای گشودن این قلعه استوار پیشنهاد کرد لشکر اسلام راه های دسترسی یهودیان به آب را ببندد که با عکس العمل تند پیامبر مواجه شد. امیرالمومنین علی(ع) هم به همین شیوه عمل می کرد. در جنگ صفین سپاهیان معاویه ابتدا آب را به روی سپاه علی امیرالمومنین بستند، اما پس از بازپس گرفتن شریعه به وسیله سپاه اسلام، حضرت اجازه رفتار متقابل را نداد. این رفتار به نحو دیگری در سیره امام مجتبی(ع) مکرر روایت شده است. کسانی به نزد ایشان می رفتند و بدون هیچ مقدمه ای شروع به ناسزاگویی به ایشان می کردند، ولی امام نه تنها بی تفاوت نمی گذشت، بلکه شرایط پذیرایی از آنها را براساس نیازهای اولیه مثل خوراک، پوشاک و مسکن فراهم می کرد. یکی از نمودهای رفتارهای اخلاقی، توجه به انسان ها به ویژه کودکان است. در تاریخ آمده است که پیامبر هر روز در مسیر عبورومرور با کودکی برخورد می کرد. یکی، دو روز او را ندید. از احوال او جویا شد، گفتند پرنده ای داشته که مرده است و او محزون و اندوهگین این ماجراست. پیامبر با اصحاب به دیدن او رفت تا اندوه را از دل او بزداید. این در حالی است که در ماجرای کربلانه فقط این شیوه ها رعایت نشد، بلکه آب را روی کودکان بستند تا جایی که آنها از تشنگی شکم خود را بر زمین نمناک خیمه ای که محل مشک های آب بود، قرار می دادند و ناله های ناشی از تشنگی و بی آبی همه جا را فرا گرفته بود. بنابراین برخلاف سخنان عجیب برخی تریبون ها که مدعی دشنام دادن امام حسین(ع) در واقعه عاشورا به لشکر عمر سعد بودند، پیام سرور آزادگان در عاشورا و کربلابیش از هر چیز پایبندی به اصول اخلاقی و قسط و عدالت اسلامی است؛ همان مفهومی که در آیین اسلام و سیره و گفتار پیامبر و خاندان او بارهاوبارها بر آن تاکید شده است. در این برخورد، همه انسان ها شریک اند و این اصول اخلاقی و انسانی، استثنابردار و توجیه پذیر نیست.
                