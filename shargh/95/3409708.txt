پنج‌شنبه ۲۱ مرداد ۱۳۹۵
-----------------------------------------
سرمقاله
-----------------------------------------
درسی برای ارزیابی آمادگی زلزله
-----------------------------------------

                    زلزله های دوگانه ورزقان در دهه پایانی مرداد 1391 (و در واپسین روزهای ماه مبارک رمضان) رخ داد. پهنه کانونی در منطقه ای بیشتر روستایی واقع بود و موجب بی خانمان شدن بیش از 12 هزار خانواده شد. آنچه به عنوان مدیریت حادثه و تبعات زلزله ورزقان از سال 1391 به بعد رخ داده است، می تواند درسی برای ارزیابی وضعیت آمادگی و پاسخ به رخداد زلزله ای مشابه در ایران باشد. در روز 21 مرداد 91، دو زمین لرزه پی درپی، با بزرگای 6،4 و 6.3 اولی در ساعت 16:53 و دومی 11 دقیقه بعد از آن در 23 کیلومتری غرب اهر و شمال شرق تبریز رخ داد. تلفات جانی شامل 306 کشته و سه هزارو 37 مجروح بود و 120 هزار نفر از جمعیت تحت تاثیر رخداد و خرابی در روستاهای پهنه رومرکزی در محدوده اهر و ورزقان و همچنین هریس قرار گرفتند. هراس مردم موجب استقرار در فضای باز در شهرهای مذکور و همچنین شهر تبریز شد. بیشترین تلفات انسانی از روستاهای باجه باج، گوردره و دبنو و شهر ورزقان گزارش شد. پژوهشی که به وسیله گروهی به سرپرستی نگارنده در پهنه زلزله زدگان ورزقان و در شهر تبریز در سال های 1391 تا 1393 انجام شد، نشان داد زمین لرزه ای با شدت زلزله ورزقان (که کانون آن اغلب در یک منطقه کشاورزی و روستایی قرار گرفته بود)، موجب آشفتگی و نگرانی مردم ساکن اهر، ورزقان، تبریز و هریس شد. یکی از مسائلی که دست کم دو هفته بعد از زلزله ورزقان موجب آسیب روانی مداوم در منطقه بود، تداوم شایعات مبنی بر رخداد زلزله مهم تر بعدی در ساعات بعد بود که البته دروغ و بی پایه بودن آنها از همان زمان مشخص بود؛ ولی متاسفانه آسیب بد و منفی خود را در منطقه بر جای گذاشت. همین پژوهش نشان داد که چهار سال بعد از زلزله ورزقان، آثار تخریبی اقتصادی و اجتماعی بر شهرهای پیرامون منطقه زلزله زده مشهود است. مهاجرت از روستاهای منطقه زلزله زده به شهرهای بزرگ پیرامون برای یافتن فرصت های شغلی در بازدید و بررسی میدانی مرداد 1394 نگارنده در روستاهای ورزقان مشهود بود. متاسفانه حتی تجربه چنین زلزله ای بر ارتقای سطح مهارت های فردی و گروهی شهروندان ساکن منطقه اثر مستقیم نگذاشت. ضمنا همین زلزله نشان داد که بسیاری از ساختمان های دولتی ازجمله بیمارستان های هریس و اهر و فرمانداری ورزقان که همگی نوساز بوده و در حدود یک سال قبل از زلزله 1391 احداث یا تکمیل شده بودند، آسیب های جدی دیده و از خدمت رسانی خارج شدند. ضمنا ساختمان های مسکن مهر در حال احداث (به ویژه در هریس، در حدود 30 کیلومتری کانون) آسیب هایی جدی دیدند. از اتفاق های مثبت بعد از زلزله ورزقان، مشارکت مثبت نیروهای امدادرسان مردمی، نظامی و انتظامی و همکاری و هماهنگی جمعیت های خیریه در کمک رسانی و همیاری برای بازسازی منطقه بود و البته مطالعات با ارزش و با کیفیت بالایی که پژوهشگران ایرانی در این منطقه از دید زمین شناسی و روی گسل زمین لرزه ای و همچنین زلزله شناسی و با استفاده از داده های ثبت شده در منطقه انجام دادند و تصویر نسبتا واضحی از وضعیت لرزه خیزی منطقه (به ویژه شهر تبریز) فراهم شد. تبریز شهری است که اکنون در روز حدود دو میلیون نفر در آن حاضرند و حدود 400 هزار نفر از این جمعیت در پهنه و حریم گسل شمال تبریز زندگی می کنند.
                