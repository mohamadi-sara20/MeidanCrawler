شنبه ۱ خرداد ۱۳۹۵
-----------------------------------------
یادداشت
-----------------------------------------
«حکمرانی خوب» در دولت «موعود»
-----------------------------------------

                    در نیمه شعبان سال 255 هجری قمری، خداوند برگی دیگر از منظومه هدایت بشر را آشکار کرد. این برگ نیز مانند تمام صفحه های کتاب هدایت خداوند برای خوانندگانش جذاب و گیراست. علاقه مندان آن حضرت، پژوهش های فراوانی درباره فضائل اخلاقی حضرت مهدی(عج) و یارانش، چگونگی تحقق اراده خداوند در جهان، تعداد یاران و ملیت آنها، سن و محل خروج ایشان انجام داده اند. اما تغییر شکل حکومت ها در دو قرن اخیر، سوال هایی جدی درباره شکل حکومت بشارت داده شده توسط پیامبر(ص) و امامان معصوم(ع) برای جوانان و علاقه مندان ایشان مطرح کرده است. از طرفی ازبین بردن فقر، ناامنی، تبعیض نژادی و جنسیتی، تخریب محیط زیست، استفاده ناصحیح از منابع (مادی و انسانی) و رعایت کرامت انسانی در دنیای جدید به مهم ترین آرزوهای متفکران و کنشگران اجتماعی و سیاسی در دوران مدرن و پست مدرن تبدیل شده است. نزدیکی آرمان های محققان با دستاوردهای بیان شده درباره حکومت منجی بشریت، ازبین بردن ظلم، فقر، فراگیرشدن بهداشت عمومی و... می تواند پژوهشگران را به سمت تحقیق درباره الگوی حکومت اهل بیت سوق دهد. امیرالمومنین علی(ع) می فرمایند: وقتی قائم ما قیام کنند، کینه ها از دل های مردم بیرون می رود... امنیت به گونه ای گسترش پیدا می کند که یک زن، با وجود به همراه داشتن اشیای گران قیمت، فاصله بین عراق تا شام را به تنهایی طی خواهد کرد. امام صادق(ع) هم فرموده اند: به اندازه ای امنیت ایجاد خواهد شد که حتی وحوش و حیوانات درنده نیز در امان خواهند بود و هیچ خطری آنها را تهدید نخواهد کرد. انسان ها برای تحقق این آرمان ها در چند قرن گذشته، تلاش ها و انقلاب های زیادی کرده اند. در یکی از این تلاش ها، بانک جهانی برای مشخص کردن سهم حاکمیت های نامطلوب بر اقتصاد جهان، اقدام به تعریف ملاک های «حکمرانی خوب» کرد. حاکمیت قانون، شفافیت، پاسخ گویی، شکل گیری وفاق عمومی، مسئولیت پذیری، اثربخشی و کارایی، مشارکت و حقوق مساوی ملاک هایی هستند که در «حکمرانی خوب» باید رعایت شوند. تجربه بشری تایید می کند حکومت موفق برای بالابردن سطح زندگی انسان ها (مادی و معنوی) باید این ویژگی ها را داشته باشد. بنابراین به نظر می آید که لازم است پژوهشگران و علاقه مندان به حاکم شدن ارزش های الهی، بیشتر به جای پرداختن به علائم آخر زمان و تطبیق ناقص آنها با شرایط روزگار خودمان، روایت های چگونگی حکمرانی حضرت مهدی(عج) را کاوش کنند و با تهیه شاخص های حکومت ایشان به معرفی مولفه های سعادت بخش در حکومت ایشان بپردازند. این کار علاوه بر آماده کردن زمینه ظهور آن حضرت، جهان را نیز برای گسترش فرهنگ الهی و ارزش های انسانی آماده می کند.البته یادآوری این نکته لازم است که حضرت مهدی(ع) در ادامه سنت پیامبر مهر و محبت(ص) و امیرالمومنین(ع) حکومت می کنند. بنابراین در مواردی که روایت های چگونگی حکومت آن بزرگوار به دست ما نرسیده یا بیان نشده است، می توان با مراجعه به حکومت آنها، درباره این شاخصه براساس رهبری ایشان نیز تحقیق کرد.
                