یک‌شنبه ۱۵ فروردین ۱۳۹۵
-----------------------------------------
یادداشت
-----------------------------------------
توصیه هایی برای سیاست پولی 95
-----------------------------------------

                    با روی کارآمدن دولت یازدهم، مقامات پولی کشور تلاش گسترده ای برای اصلاحات در بخش پولی و تنظیم سیاست های مناسب برای هماهنگی آن با بخش حقیقی (بخش تولیدی) داشته اند تا در نهایت بخش پولی بتواند به سهم خود، با تامین مالی آسان و ارزان نیاز های بخش حقیقی، زمینه رونق و رشد تولیدات و به دنبال آن رشد اشتغال را فراهم کند؛ به علاوه با کاهش رشد نقدینگی، زمینه تورم های آتی بالارا از میان بردارد. مقامات پولی در سه زمینه کنترل نسبی بانک ها و موسسات مالی غیرمجاز، کاهش رشد پایه پولی و کاهش نرخ تورم به حدود 12 درصد در سال 94، موفقیت های خوبی داشته اند؛ البته درباره تورم، کاهش انتظارات تورمی فعالان اقتصادی و کاهش قیمت های جهانی به اضافه همکاری خوب مسئولان بودجه ای دولت در کنترل کسر بودجه بالقوه و پولی نشدن آن سهم تعین کننده ای داشته است. با وجود موفقیت های فوق، به نظر می رسد سیاست های بخش پولی نتوانسته است در سه مورد محوری تامین مالی آسان و ارزان فعالیت های اقتصادی و کنترل حجم نقدینگی آن طور که باید موفق عمل کند. رشد حقیقی تسهیلات منفی است و تنگنای اعتباری یا به بیان ساده فعالان اقتصادی، کمبود شدید پول وجود دارد. نرخ بهره اسمی شاید به صورت متوسط کاهش محدودی را نشان دهد اما به شکل حقیقی که بیشتر مد نظر فعالان اقتصادی است، جهش فوق العاده ای یافته است. نرخ سود حقیقی بانکی با ریسک صفر که درباره سپرده ها منفی بود، براساس تورم بهمن ماه 1394 به مثبت 9 درصد رسیده است. در طرف دیگر افزایش سود حقیقی برای تسهیلات که هزینه محسوب می شود، بیشتر درخور توجه بوده است و از نرخ منفی سال های 92 و 91 به مثبت 15 درصد در دی ماه 1393 رسیده است. متاسفانه چنین بازده هایی فقط در بخش های اقتصاد سیاه کشور متصور است که در ذات خود نشان از مشکلات ریشه ای نهادی اقتصاد ایران دارد. متوسط رشد سالانه نقدینگی نیز از تابستان 1392 تاکنون حدود 25 درصد است. این رقم بسیار بالاست و اگر سایر شرایط کنترل کننده تورم تغییر یابد که حدوث آن بسیار محتمل است، شاهد ازدست رفتن موفقیت کنترل تورم خواهیم بود. سیاست های مورد استفاده بانک مرکزی برای تحقق سه محور تامین مالی بیشتر، کاهش نرخ بهره و کاهش رشد نقدینگی را می توان به شرح زیر طبقه بندی کرد:اول، بانک مرکزی برای تامین مالی فعالان اقتصادی و جلوگیری از فشارهای افزایش نرخ بهره به اعطای تسهیلات به بعضی از موسسات مالی و کاهش نرخ سپرده قانونی متوسل شده است تا از این طریق، وجوه وام دادنی بیشتری در اختیار فعالان اقتصادی قرار گیرد. افزایش تسهیلات بانک مسکن و وام برای خرید خودرو نیز ازجمله این موارد است. این سیاست ها گرچه تا اندازه ای باعث افزایش تسهیلات منابع مالی در اقتصاد شده، اما منجر به افزایش نقدینگی شده است و اثر آن بر کاهش نرخ بهره عملیاتی تسهیلات مورد تردید است.دوم، بانک مرکزی با حضور فعال تر در بازار بین بانکی تلاش کرده بر نرخ متوسط بهره حاکم در اقتصاد اثر بگذارد، اما فشار تقاضای منابع مالی توسط بانک ها موجب شده این بازار نیز عملاابزاری برای تزریق منابع مالی بیشتر به بانک ها و در نهایت افزایش نقدینگی شود. توجه شود که بازار بین بانکی در ماهیت اصلی کاربردی خود، نهادی برای تثبیت نرخ بهره هدف یا دامنه تغییر آن همراه با پایش نماد عرضه و تقاضای منابع مالی است چراکه در این بازار همه موسسات بزرگ مالی کشور حضور دارند. گفتنی است که عرضه منابع توسط بانک مرکزی نیز مقید به رجعت آن حداکثر در فقط 24 ساعت است. به این ترتیب بازار بین بانکی ابزاری برای افزایش دائمی منابع مالی نیست.سوم، بانک مرکزی تلاش کرده با راه اندازی بازار بدهی ها برای فروش بدهی های دولت، دارایی های مالی بانک ها و فعالان اقتصادی و انتشار انواع مختلف اسناد بدهی در این بازار، تامین منابع مالی مورد نیاز دولت و اقتصاد را تسهیل کند. گرچه شکل گیری این بازار برای عملکرد کارایی بخش مالی الزامی است اما توجه شود اولابا توجه به عمکرد نهاد بورس تهران، سهم آن در گردش عملیات پولی و بانکی کشور در آینده نزدیک بسیاربسیار ناچیز است و نمی تواند در تامین مالی و رفع تنگنای اعتباری کشور موثر باشد. ثانیا با توجه به نرخ سود سپرده 18 تا 20 درصد در نظام بانکی با ریسک صفر، هزینه تامین مالی از بازار بدهی ها بالاتر خواهد بود و در عمل برای اسناد خزانه بالاتر از 23 درصد است. توسل گسترده تر دولت و فعالان اقتصادی به این بازار یعنی افزایش نرخ متوسط بهره کشور که نقض هدف تامین مالی آسان و ارزان برای اقتصاد است. شایان ذکر است در بعضی از محافل و نشریات اقتصادی کشور از بازار بدهی ها به عنوان شاه کلید بخش پولی و بانکی کشور یاد می شود که به نظر می رسد برداشت نادرستی از بازار بدهی ها و توانمندی های آن باشد.چهارم، مقامات پولی با تاکید مکرر بر توانمندی نظام بازار در بخش مالی انتظار دارند با کاهش تورم واقعی و انتظاری و آزادگذاری نسبی موسسات مالی، تامین مالی آسان و ارزان برای اقتصاد فراهم شود. ضمن قبول مشروط توانمندی نظام بازار، پرسش هایی جدی باید برای مسئولان پولی کشور مطرح شده باشد. آیا نباید در نظام بازار، شرایط زمانی و مکانی هر اقتصادی مد نظر سیاست گذاران باشد؟ آیا درس های بحران جهانی 2008 که تاکید فراوان بر اعمال مقررات تنظیمی در سطح ملی و جهانی بر فعالیت های پولی و بانکی دارد نباید مورد توجه قرار گیرد؟ آیا نباید در نظام بازار، مباحث شکست بازار، چندتعادلی، تعادل در سطح پایین، چسبندگی های قیمتی و نرخی، تبانی ضمنی و انحصار چندجانبه که در ذات بخش مالی است مدنظر باشد و نباید در این موارد دولت نقش تنظیمی خود را به عهده گیرد؟ در شرایط فعلی چگونه می توان انتظار داشت براساس نظام بازار به صورت خودکار یک یا چند بانک راسا اقدام به کاهش نرخ بهره اعمالی خود بکنند یا با توافق جمعی به این تصمیم برسند؟ بالاخره نباید پس از تجربه دو سال و نیم گذشته، توسل بدون قید و شرط به نظام بازار در بخش مالی را برای اصلاحات و تامین مالی آسان و ارزان کنار گذاشت؟و یا اینکه باید منتظر فرو پاشی و ورشکستگی واحدهای تولیدی و بانک های کشور بود تا آن گاه با فرصت به دست آمده طرحی نو بیندازیم؟پنجم، اصلاحات ساختاری در بخش مالی، تحت پایش درآوردن موسسات مالی غیرمجاز و اعمال مجموعه ای از مقررات تنظیمی درباره بانک ها و موسسات و خدمات آنها بخش مهم، موفقیت آمیز و اثر بخش سیاست های مقامات پولی در دولت یازدهم بوده است. در این راستا کاهش سقف نرخ های سود علی الحساب سپرده ها و تسهیلات در دو نوبت ابتدای سال 94 و اواخر سال 94 به بانک ها و موسسات مالی ابلاغ و به صورت نسبی اعمال شده است که کاهش تقریبی متوسط نرخ بهره اسمی دو تا سه درصد را به همراه داشته است. این کاهش در مقابل کاهش نرخ تورم بسیار محدود است و می توانست به مراتب بیشتر باشد. این دخالت بانک مرکزی در تعیین نرخ سود، امکان پذیری نسبی این سیاست را نشان داده است و حرکتی برای تعادل بهینه در بخش مالی است.به صورت اجمالی سیاست هایی برای سال 95 پیشنهاد می شود:اول، تاکید بر پیگیری اجرای سیاست های لازم برای تحقق هدف تورم یک رقمی حدود هشت درصد.دوم، برای نیل به تعادل بهینه در بازار پول و بازار وجوه وام دادنی، اعلام و اجرای یک برنامه زمان بندی انعطاف پذیر برای کاهش نرخ سود اسمی در بخش رسمی پولی کشور تا سطح نزدیک به تورم انتظاری از نکات مهم و مغفول سیاست پولی گذشته است که باید سریعا به آن توجه کرد. این تعادل متضمن تامین منابع مالی آسان و ارزان برای فعالان اقتصادی خواهد بود. چنین سیاستی موجب افزایش سودآوری نسبی سایر فعالیت های اقتصادی در مقایسه با سپرده گذاری در بانک ها خواهد شد که در نتیجه آن صاحبان سپرده ها منابع مالی خود را صرف آن فعالیت ها خواهند کرد. توجه شود درحال حاضر سیاست حاکم پولی کشور به منظور جمع چهار عامل نرخ بهره بالا، تورم بالاو افق تورمی بالا، انباشت نقدینگی و سیاست تثبیت نرخ ارز زمینه ساز تجدید حیات بیماری هلندی و در نهایت جهش نرخ ارز است.سوم، اصلاح ترازنامه بانک ها و تعیین تکلیف دارایی های مسموم آنها.چهارم، اعمال مقررات تنظیمی بر موسسات مالی و مقابله با تخلفات آنها.پنجم، هماهنگی با مقررات مالی بین المللی برای استفاده از بازار های بین المللی و الحاق به سازمان تجارت جهانی.ششم تاکید بر افزایش بهره وری بانک ها.
                