چهار‌شنبه ۱ دی ۱۳۹۵
-----------------------------------------
type_unknown
-----------------------------------------
پیشنهاد میانجیگری
-----------------------------------------

                    نشست سه جانبه وزیران خارجه ایران، روسیه و ترکیه حول محور تحولات سوریه دیروز در حالی در مسکو برگزار شد که یک روز پیش از آن سفیر روسیه در ترکیه ترور شده بود. تروری که گویا اتفاق افتاد تا همکاری های این کشورها درباره سوریه را تحت الشعاع قرار دهد. محمدجواد ظریف، وزیر خارجه کشورمان، نیز بعد از آنکه این ترور را قویا محکوم کرد و آن را نشانه چهره زشت تروریسم دانست، به همراه سردار حسین دهقان، وزیر دفاع، راهی مسکو شد و با همتایان خود گفت وگو کرد.اجلاس سه جانبه ای که هدف اصلی آن مبارزه با تروریسم در سوریه بود، با تشکر سرگئی لاوروف وزیر خارجه روسیه از تمام جهان به خاطر محکوم کردن اقدام تروریستی دوشنبه شب شروع شد. او تاکید کرد «به دنبال آن هستیم که به حل بحران سوریه و کاهش درد و رنج مردم این کشور و تسهیل ارسال کمک های انسان دوستانه و ایجاد آتش بس کمک کنیم».لاوروف بعد از این اجلاس نیز در نشست خبری مشترکی با همتایان ایرانی و روس خود شرکت کرد و با تاکید بر اینکه «مشکل سوریه راه حل نظامی ندارد» گفت: «روسیه، ایران و ترکیه آماده اند ضامن مذاکرات طرف های سوری برای کسب توافق بین دولت و معارضان شوند».ظریف نیز با تاکید بر اهمیت اجلاس مذکور برای آینده سوریه، گفت: «ما بر این باور هستیم که بحران سوریه از طریق راه حل سیاسی حل وفصل می شود و گزینه دیگری برای آن وجود ندارد». او با اشاره به اینکه «باید مبارزه با تروریست ها را نه تنها در سوریه بلکه در هر جای دیگر ادامه دهیم»، از کمک به خروج مردم سوریه از مناطق محاصره شده ابراز خرسندی کرد و گفت: «ما در این نشست می خواهیم درخصوص موضوعات مهمی از جمله ارسال کمک های انسان دوستانه و آتش بس همه جانبه گفت وگو کنیم».مولود چاووش اوغلو وزیر امور خارجه ترکیه نیز ضمن تسلیت به روسیه درخصوص کشته شدن سفیر این کشور در آنکارا، از موافقت مسکو با تشکیل کمیته تحقیق مشترک برای بررسی این موضوع تشکر کرد و گفت: «همکاری این سه کشور در حلب منجر به دستاوردهای خوبی شد». او ابراز امیدواری کرد این همکاری مناطق دیگر سوریه را نیز شامل شود.ظریف قبل از شرکت در این اجلاس سه جانبه با سرگئی لاوروف همتای روس خود ملاقات کرد و پیش از آن نیز به آندره گنادیوویچ کارلوف، سفیر روسیه که در ترکیه ترور شد، ادای احترام کرد. مسائل منطقه ای، تحولات سوریه، تلاش بیشتر برای حل سیاسی بحران این کشور، ضرورت تعامل کارآمدتر در برابر پدیده تروریسم و همچنین تقویت همکاری های دوجانبه در حوزه های مختلف محورهای گفت وگوی ظریف و لاوروف بود. ظریف درباره روند رو به رشد همکاری های دو کشور اظهار کرد: «روابط دوجانبه با مدیریت روسای جمهوری ایران و روسیه در مسیر گسترش فراگیر قرار دارد و مذاکره تلفنی سران نیز در این چارچوب بود».لاوروف دیدار دوجانبه ای نیز با همتای ترک خود داشت و تاکید کرد «نباید هیچ امتیازی به تروریست ها داده شود». بیانیه هشت بندی مسکوسردار حسین دهقان، وزیر دفاع ایران و ارتشبد سرگئی شایگو، همتای روسی او نیز ملاقاتی داشتند و توافق کردند که بیانیه اجلاس دیروز برای همکاری دو کشور در حل وفصل سیاسی مسئله سوریه به تایید ترکیه برسد. شایگو از تنظیم سندی خبر داد که کارشناسان در آن اقدام ها و گام های پیشبرد روند حل وفصل بحران سوریه را مطرح می کنند. او خاطرنشان کرد این سند به نام بیانیه مسکو برای حل وفصل سیاسی مسئله سوریه بسیار مهم خواهد بود و در سطح وزرای دفاع و خارجه روسیه، ایران و ترکیه تایید می شود تا آمادگی سه کشور برای تضمین حل وفصل سیاسی مسائل سوریه را پیش بینی کند.این بیانیه مشترک دربرگیرنده راه حل سیاسی برای بحران سوریه است و وزرای خارجه سه کشور در هشت بند توافق کردند که از حاکمیت، استقلال، یکپارچگی و تمامیت ارضی جمهوری عربی سوریه به عنوان یک دولت چندنژادی، چندمذهبی، غیرفرقه ای و دموکراتیک حمایت کنند. آنها با تاکید بر اینکه «منازعه سوریه راه حل نظامی ندارد»، بر نقش سازمان ملل متحد در تلاش ها برای حل این بحران طبق قطع نامه 2254 شورای امنیت سازمان ملل صحه گذاشتند. وزرای خارجه بر اساس این بیانیه تصمیم های گروه بین المللی حامیان سوریه را مورد توجه قرار می دهند و تمامی اعضای جامعه بین المللی را ترغیب می کنند تا با حسن نیت به منظور رفع موانع در مسیر اجرای توافق های مندرج در این اسناد همکاری کنند. ایران، روسیه و ترکیه از تلاش های مشترک در حلب شرقی که زمینه تخلیه داوطلبانه غیرنظامیان و عزیمت سازمان یافته معارضان مسلح را فراهم کرد استقبال می کنند و وزرای امور خارجه همچنین از تخلیه نسبی غیرنظامیان از فوعه، کفریا، زبدانی و مضایا استقبال می کنند. آنها متعهد می شوند تضمین کنند این فرایند بدون وقفه و به نحوی ایمن تکمیل شود. در بند چهارم این بیانیه آمده است که وزیران امور خارجه درباره اهمیت گسترش و تعمیم آتش بس، دسترسی بدون مانع بشردوستانه و جابه جایی آزاد غیرنظامیان در سراسر کشور سوریه توافق دارند و آمادگی خود را برای تسهیل و ایفای نقش به عنوان ضامن موافقت نامه ای که در مذاکره بین دولت سوریه و معارضان در آینده حاصل خواهد شد، اعلام می کنند و از دیگر کشورهایی که بر وضعیت میدانی نفوذ دارند، دعوت می کنند همین کار را بکنند. سه کشور قویا اعتقاد دارند که این موافقت نامه برای ایجاد فضای لازم به منظور ازسرگیری فرایند سیاسی طبق قطع نامه 2254 شورای امنیت اساسی خواهد بود. وزرای امور خارجه پیشنهاد رئیس جمهوری قزاقستان را برای میزبانی چنین نشستی مورد توجه قرار می دهند و بر عزم خود برای مبارزه مشترک با داعش و جبهه النصره و تفکیک میان آنها و گروه های معارض مسلح تاکید می کنند. روسیه خواهان همکاری نظامی با ایراندیدار وزیران دفاع ایران و روسیه که در حاشیه نشست سه جانبه وزرای خارجه انجام شد، فرصتی بود تا در باره توسعه همکاری های نظامی گفت وگو کنند. همکاری هایی که با توجه به بحران سوریه تشدید شده و نمونه آن را در پایگاه هوایی نوژه مشاهده کردیم. وزیر دفاع روسیه در جلسه دیروز به آمادگی نظامیان روسیه برای گفت وگو با طرف های ایرانی و ترکیه درباره مسائل سوریه اشاره کرد و سپس با تاکید بر عزم روسیه برای توسعه روابط با ایران، گفت: «مسکو خواهان توسعه همکاری ها با ایران در عرصه های نظامی است». او با بیان اینکه روابط مسکو و تهران با سطح عالی اعتماد سیاسی متقابل متمایز شده، گفت: «دو کشور برای هماهنگی رویکردهای خود در مسائل مختلف جهانی و منطقه ای آمادگی دارند»؛ آمادگی ای که از سوی سردار دهقان وزیر دفاع کشورمان نیز مورد تاکید قرار گرفت. او گفت: «در جریان دو مذاکره تلفنی عزم طرف ایرانی را برای پیشبرد همکاری ها با روسیه اثبات کردیم تا اینکه در دیدار با وزرای خارجه دو کشور به نکات شفاف و معینی دست یابیم». قرارگاه مشترک در سوریهمذاکرات دیروز برای توسعه همکاری های ایران، روسیه و ترکیه درباره مسئله سوریه در حالی برگزار شد که دریابان علی شمخانی دبیر شورای عالی امنیت کشورمان دیروز در یک نشست مطبوعاتی از کار مشترکی که با محوریت عراق، سوریه، ایران و روسیه برای مبارزه با تروریسم داریم، سخن گفت. او به سفر اخیر نماینده پوتین به تهران و دیدار او و برخی از مقامات کشورمان اشاره کرد و گفت: «سفر اخیر نماینده آقای پوتین به تهران نیز در همین چارچوب بود. ما یک قرارگاه مشترک در سوریه داریم که ایران در آن با کمک روسیه کار مستشاری برای کمک به ارتش سوریه و نیروهای مقاومت انجام می دهد. یک کار مشترک با محوریت عراق، سوریه، ایران و روسیه در جهت طراحی مبارزه با تروریسم در بعد نظامی داریم که برخی از حوادث از جمله استفاده از فضای هوایی ایران که صورت گرفت، در همین چارچوب بود».او به پیشنهادهای نماینده پوتین در حوزه همکاری های نظامی و سیاسی اشاره کرد و گفت: «فرایندهای اجرائی این مسئله در نشست مسکو بین سیاسیون سه کشور (ایران، ترکیه و روسیه) بررسی می شود تا یک کار مشترک در بعد نظامی با روسیه برای کمک به سوریه انجام شود».شمخانی در بخش دیگری از صحبت های خود با تاکید بر اراده قاطع روسیه و ایران برای تداوم همکاری ها در مبارزه با تروریسم و پشتیبانی از دولت قانونی سوریه، افزود: «روسیه هم پیمان ما در جنگ با تروریسم بوده و در این عرصه در حوزه های سیاسی و نظامی به خوبی درخشیده است. با وجود تلاش های گسترده دشمنان برای مخدوش کردن این همکاری با درایت رهبران دو کشور، هماهنگی های فیمابین در حد بسیار بالایی بوده که در کنار هزینه های انجام شده فرصت ها و موقعیت هایی را برای دو کشور ایجاد کرده است».او درباره آخرین تحولات سوریه و آزادسازی حلب، گفت: «انعکاس پیامدهای ناشی از پیروزی مردم سوریه، ارتش سوریه و جبهه مقاومت در حلب و همچنین بسیج سیاسی و تبلیغاتی که در حمایت از شکست خوردگان صورت گرفته، حکایت از این دارد که نبرد حلب به عنوان نبرد تعیین کننده در صحنه سوریه انتخاب درستی بوده و این امر یک نقطه عطف در اثبات این ادعاست که راه حل مشکل سوریه راه حل سیاسی است و راه حل نظامی قادر به شکست یک ملت و یک حکومت مستقر نیست. آزادسازی حلب از کنترل گروه های تروریستی دستاورد بزرگ نظامی برای ارتش سوریه و جبهه مقاومت است».دبیر شورای عالی امنیت ملی در ادامه نشست خود با خبرنگاران در پاسخ به سوالی درباره تظاهرات اخیر در برابر سفارت و کنسولگری ایران در ترکیه و اخبار منتشرشده مبنی بر نقش داشتن منافقان در انجام این گونه حرکت های حساب شده، گفت: «این اقدامات حساب شده و طراحی شده بود و باید دانست که بی اثر است. این گونه اقدامات به نوعی در راستای حمایت از تروریست هاست».
                