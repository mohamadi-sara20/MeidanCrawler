پنج‌شنبه ۱۳ آبان ۱۳۹۵
-----------------------------------------
سرمقاله
-----------------------------------------
محیط کسب وکار ایران از دید بانک جهانی
-----------------------------------------

                    گزارش سال 2016 بانک جهانی درباره «محیط کسب وکار» که چهارم آبان ماه منتشر شد، ایران را از لحاظ شرایط لازم برای تسهیل فعالیت اقتصادی در میان 190 کشور، در رده 120 قرار داده که در مقایسه با سال قبل دو پله تنزل یافته است. «محیط کسب وکار» دربرگیرنده مجموعه مولفه هایی است که بر فعالیت بنگاه های اقتصادی تاثیر می گذارند، ولی در حیطه اختیار مدیران این بنگاه ها نیستند. حتی بهترین کارآفرینان جهان در رویارویی با «محیط کسب وکار» نامساعد از نفس می افتند یا دست کم نمی توانند به هدف های مورد انتظار خود دست یابند. نبود امنیت، نوسان های شدید ارز، فساد اداری، مقررات فلج کننده دیوان سالاری، نظام قضائی و نبود تضمین های لازم برای اجرای قرارداد ها و... هزینه های کلانی را بر بنگاه های تولیدی تحمیل می کند و به یک نیروی بازدارنده جدی برای سرمایه گذاران و کارآفرینان بدل می شود. معمولابخش خصوصی با شوروشوق در خدمت تاسیس واحد های تولیدی، خلق ثروت و ایجاد فرصت های شغلی است تا بخش بسیار بزرگی از کارآفرینان بالقوه دست روی دست نگذارند و عطای فعالیت و خلاقیت را به لقای آن نبخشند. علت این را که شمار زیادی از سرمایه داران ایرانی در کشور از خطرکردن و آفریدن می گریزند، ولی همین که پایشان به آمریکا یا استرالیا می رسد، به خلاقیت و کارآفرینی روی می آورند، باید در وضعیت فضای کسب وکار ایران جست وجو کرد. با تکیه بر 10 مولفه، کشور ها را از لحاظ درجه مساعدبودن محیط کسب وکار، طبقه بندی می کنند که عبارت اند از: شروع کسب وکار، اخذ مجوز ساخت وساز، دسترسی به برق، ثبت مالکیت، اخذ تسهیلات بانکی، درجه حمایت از سرمایه گذاری خرد، سهولت پرداخت مالیات، تجارت فرامرزی، سهولت اجرای قرارداد ها، ورشکستگی و پرداخت دیون. بر پایه همین مولفه ها، کشور زلاندنو (نیوزیلند) از مساعد ترین «محیط کسب وکار» در جهان برخوردار است و سنگاپور و دانمارک دوم و سوم و اریتره، لیبی و سومالی در رده های آخر قرار گرفته اند. در مولفه شروع کسب وکار به عنوان مثال دو نفر، در زلاندنو و در ایران، قصد دارند یک کسب وکار کوچک به راه بیندازند (نانوایی و رستوران)، راه اندازی این کسب وکارها مستلزم مراجعه به ادارات مختلف، پرکردن مدارک و پرداخت هزینه های گوناگون است. گزارش بانک جهانی می گوید که در نیوزیلند این کار در نیم روز، 3/0 درصد درآمد سرانه هزینه برمی دارد و در ایران 15 روز.... یعنی 30 برابر و معادل 1.1 درصد درآمد سرانه خرج دارد (نزدیک به چهار برابر). شگفت آنکه در شمار زیادی از کشور های فقیر دنیا، فرایند راه اندازی یک کسب وکار گاه به 50 روز دوندگی و صرف هزینه های بسیار سنگین نیاز دارد. این چه مصیبتی است که یک کشور ناهماهنگ و گرفتار بی کاری، به جای آنکه زمینه کار و فعالیت را فراهم بیاورد، هزارویک مانع بر سر راه فعالان و کارآفرینان به وجود می آورد. این مرجع در ارزیابی «محیط کسب وکار» کشور ها همه مولفه ها را در نظر نمی گیرد؛ مثلادرباره ایران که «محیط کسب وکار» از تنش های بین المللی و به ویژه تحریم اقتصادی چند سال اخیر تاثیر پذیرفته را، لحاظ می کند و در ضمن این مزیت را دارد که زمینه مقایسه بین المللی را فراهم می کند تا کشور ها ملاک های ویژه ای را در انطباق با شرایط خاص برای ارزیابی «محیط کسب وکار» خود مورد توجه قرار دهند. ناگفته نماند «مرکز پژوهش های مجلس» از سال 1389 گزارش های فصلی تهیه می کند زیر عنوان «پایش محیط کسب وکار» و متکی بر پرسش نامه ای است که در آن از تشکل های اقتصادی درخواست می شود 21 مولفه محیط کسب وکار کشور را ارزیابی کنند. در گزارشی مربوط به پاییز 1394، تشکل های اقتصادی شرکت کننده در این نظرسنجی چهار عامل یا مولفه را به عنوان مهم ترین موانع کسب وکار در کشورمان برشمرده اند که عبارتند از: مشکل دریافت تسهیلات از بانک ها، ضعف بازار سرمایه در تامین مالی تولید، بی تعهدی شرکت ها و موسسات دولتی در زمینه پرداخت به موقع بدهی های خودشان به پیمان کاران و بالاخره وجود مفاسد اقتصادی در دستگاه های مربوطه. بانک جهانی به عنوان یک مرجع معتبر در این رابطه در گزارش سال 2016 خود، ایران را از نظر رتبه «محیط کسب وکار» دو پله عقب برده و دلیل عقب رفت ایران در زمینه «محیط کسب وکار» از دیدگاه کارشناسان این بانک، موقعیت ایران تنها در زمینه سه مولفه محیط کسب وکار بهبود یافته که به ترتیب عبارتند از اخذ مجوز ساخت وساز، ثبت مالکیت و سهولت پرداخت مالیات. درعوض در زمینه هفت مولفه دیگر «محیط کسب وکار»، وضعیت بد تر شده است. در مقایسه با سطح منطقه نیز، وضعیت ایران در میان 20 کشور موردبررسی در خاورمیانه و آفریقای شمالی که امارات متحده عربی مساعد ترین و بحرین و عمان در رده های بعدی قرار می گیرند، در رده یازدهم است. با این جایگاه نامناسب، سرمایه گذاری در ایران به راه نمی افتد و بی کاری به مرز های نگران کننده می رسد. طبعا این گونه گزارشات در محافل و کانون های مالی، اقتصادی، کارشناسی و آکادمیک از اعتبار ویژه ای برخوردار است و بر تصمیم گیری سرمایه گذاران بین المللی تاثیر می گذارد. حل این مشکل با بسیج سرمایه گذاران و کارآفرینان ملی و جذب سرمایه و تکنولوژی خارجی آن طور که تیم اقتصادی دولت روحانی به دفعات با ادبیات مناسب عنوان کرده و با همه کارشکنی ها در پی رفع مشکلات خودساخته برآمده، با منافع ملی قرین است. دستیابی به اقتصاد پویا علاوه بر تسهیل در روابط بین المللی که با برجام، سنگ بنای آن گذاشته شد، ممکن نیست مگر با انجام اصلاحات بزرگ اقتصادی به منظور بهبود «محیط کسب وکار» که جبران این عقب ماندگی با شعار حاصل نمی شود.
                