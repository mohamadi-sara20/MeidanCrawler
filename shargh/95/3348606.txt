چهار‌شنبه ۸ اردیبهشت ۱۳۹۵
-----------------------------------------
حرف اول. اقتصاد
-----------------------------------------
معمای دوگانگی نرخ بنزین
-----------------------------------------

                    در آخرین روزهای سال گذشته یک فرمول دونرخی برای بنزین در مجلس شورای اسلامی از سوی برخی نمایندگان پیشنهاد و به تصویب رسید. از قضا جهت گیری سیاسی پیشنهاددهندگان نشان داد که هدف از افزایش قیمت بنزین برای برخی از مصرف کنندگان درآمدسازی برای بودجه و دولت نیست؛ بلکه هدف سیاسی شاید ایجاد دلخوری و نارضایتی در بین اتومبیل داران و به ویژه مسافرکش ها در شهرهای بزرگ و روی گردانی بخشی از جمعیت هدف، از دولت تدبیر و امید و آمادگی برای جهت دادن به آرای مردم در انتخابات سال جاری مجلس و سال آتی ریاست جمهوری باشد؛ بنابراین شگفت آور نیست که دولت با این تصمیم مخالفت کند و حتی وزارت نفت برای اجرای آن آماده نباشد. ریشه های بحث و تصمیم در اقتصاد سیاسی قیمت بنزین و سایر فراورده های نفت و گاز برای فروش در بازار داخلی کشور از زمان های پیش از ملی شدن نفت از سویی با دید درآمدی برای دستگاه نفت و دولت به آن نگاه شده و از سوی دیگر با دید پوپولیستی و گاه به شدت عوام فریبانه مطرح شده است. نکته فراگیر در این زمینه ها حداقل از سال 1304 که دولت در این قیمت گذاری حضور یافت، یکسان سازی قیمت فراورده ها در سراسر کشور به جایگاه های فروش بوده است...درحالی که هیچ کالای دیگری حتی در شرایط انحصار توزیع دولتی نیز وجود ندارد که قیمت نهایی آن، بدون هزینه های محل و ترابری باشند. این نویسنده به عنوان کارشناس اقتصاد انرژی از ابتدای انقلاب به دولت توصیه کرده ام که نفت و گاز مصرفی داخلی نیز مانند صادرات آنها از جنس فروش سرمایه بین نسلی است و مطابق قاعده و شرع و عقل تصمیم گیرندگان حق ندارند:1- سرمایه بدون دریافت بهای کالاو هزینه های آن را به مصرف کنندگان موجود بفروشند.2- بهای دریافت شده نباید به حساب جاری و درآمدی وارد شود و پس از وضع هزینه های جاری حمل و پالایش و توزیع باید بهای نفت و گاز فروش داخلی مانند کل بهای صادرات هیدروکربوری، مانند به حساب سرمایه وارد شود. در این باب ملاحظات زیر ضروری است:1- در تحویل کالای سرمایه ای مثل فراورده های نفتی، به مصرف کننده نهایی، نباید غنیمت (یارانه) نهفته باشد؛ چراکه در این صورت تبعیضی نهفته بین طبقات جمعیت حاضر از یک سو و از سوی دیگر بین نسل فعلی و نسل های آتی به وجود می آید. قاعده فقهی هم می گوید کسی که سودی را می برد، باید هزینه آن را پرداخت کند «من له الغنم، فعلیه الغرم» این همان قاعده علمی-اقتصادی است که به «قانون بازگشت قیمت فروش به عوامل تولید کالا» معروف است.2- در میان جمعیت کشور بیشترین مقدار بنزین در کلان شهرها، به ویژه در پایتخت مصرف می شود.3- اتومبیل داران در بین هم طبقه های درآمدی و معیشتی هر گروه، درآمد و سرمایه بیشتری دارند. مثلامعلمی که اتومبیل دارد، نسبت به معلم دیگری که این وسیله را ندارد، به اندازه بهای اتومبیلش ثروتمندتر از همکار خویش است و یا در بین شهروندانی که اتومبیل دارند، نوع و قیمت اتومبیل تا حدی شاخصه ثروتی بین آنها را تعیین می کند. وقتی در بهای فروش داخلی سوخت یارانه نهفته باشد این خود تبعیض آشکاری علیه کسانی است که اتومبیل ندارند.4- بنابراین شایسته است به جای دوقیمتی کردن بهای بنزین در جایگاه ها، قیمت بنزین براساس قیمت تمام شده هر پالایشگاه و یا درباره بنزین وارداتی، با درنظرگرفتن هزینه حمل تا هر شهر بنزین به خریدار در پایانه عمده فروشی تحویل شود. بدیهی است هزینه محل جایگاه ها هم تفاوت چشمگیری دارند؛ مثلابهای زمین در بلوار میرداماد تهران متری 30 میلیون تومان است که با هزینه فرصت معادل نرخ بانکی باید سالانه شش میلیارد تومان بازگشت داشته باشد که اگر سالانه 30 میلیون لیتر سوخت در این جایگاه تحویل شود، هزینه مکانی این جایگاه لیتری 200 تومان می شود. بدیهی است این هزینه محل، ربطی به قیمت بنزین در پالایشگاه ری ندارد. حال که می گویند پالایشگاه ها خصوصی سازی شده اند (بخوانید خصولتی سازی با هدف سیاسی) آنها هم باید هزینه حمل نفت خام خود را از تلمبه خانه اصلی میادین نفتی پرداخت کنند.5- قیمت گذاری دوگانه بدون ارتباط با هزینه ها خود موجب فساد است که فرموده اند: «لو کان الهتان لفسدتا».6- ممکن است گفته شود تفاوت در هزینه های محل و حمل ها از میادین نفتی به پالایشگاه ها و از پالایشگاه ها به جایگاه ها موجب هرج ومرج قیمتی می شود. در پاسخ می گوییم آیا پیاز بهاره در محلات و کلان شهر تهران یک قیمت دارد؟ آیا پیاز در میادین تره بار اصفهان، تهران، تبریز و شوشتر و اهواز یک قیمت دارند؟7- وقتی هزینه ها به عهده مصرف کننده باشد، توزیع سفرها بین وسیله های عمومی و خصوصی بهتر خواهد شد و از تعداد اتومبیل های تک سرنشین کاسته خواهد شد و اثر زیست محیطی هوا در کاهش مصرف بنزین با نشان داده شدن حساسیت قیمتی تقاضا در کلان شهرها آشکار می شود.اما همه سخن در این است که بهای ذاتی تحویل نفت به پالایشگاه های داخلی و در فروش بنزین و سایر فراورده ها باید به حساب سرمایه برود و اکنون که زمان اقتصاد مقاومتی در میدان عمل فرارسیده، نیاز به این سرمایه ها بیش از همیشه است. با احتساب تخصصی این جانب از بهای فروش داخلی فراورده های نفتی می توان سالانه 60 هزار میلیارد تومان سرمایه ریالی گردآوری کرد (با فروش نفت خام لیتری 25 سنت و کاهش و افزایش آن متناسب با تغییر قیمت نفت در خلیج فارس)، به این شکل قاچاق سوخت هم که پیچیده تر از مبادلات مرزی است، دیگر سود نخواهد داشت. از بهای فروش داخلی گاز هم براساس مترمکعبی 200 تومان می توان در همین حساب سرمایه، سالانه 30 هزار میلیارد تومان گرد آورد. اگر هزینه ایجاد اشتغال برای هر شغل پایدار معادل 90 میلیون تومان باشد، با پول فروش داخلی نفت و گاز (60+30 هزار میلیارد تومان) سالانه می توان یک میلیون شغل ایجاد کرد. آیا گناه کبیره نیست که بوروکرات ها، دولت را از تغییر ساختار بازار فراورده می ترسانند؟ آن وقت دولت پول ندارد که مدارس را تعمیر کند که دیوارش روی سر نوباوگان و آموزگار فرود آید و یا بخاری مدرسه دانش آموزان را کباب کند؟! نهضتی باید تا دولت و کشور را از دست بوروکرات ها نجات دهد.
                