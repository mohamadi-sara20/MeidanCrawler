پنج‌شنبه ۱۸‌شهریور ۱۳۹۵
-----------------------------------------
type_unknown
-----------------------------------------
مقام معظم رهبری در دیدار با خانواده های شهدای منا: شجره خبیثه آل سعود لیاقت اداره حرمین را ندارد
-----------------------------------------

                    پایگاه اطلاع رسانی مقام معظم رهبری: حضرت آیت الله خامنه ای، مقام معظم رهبری، صبح دیروز (چهارشنبه) در دیدار با خانواده های شهدای منا و مسجدالحرام، کوتاهی و بی کفایتی آل سعود در این حادثه را اثبات مجدد بی لیاقتی این شجره خبیثه ملعونه در تصدی و اداره حرمین شریفین خواندند و تاکید کردند: «اگر راست می گویند و در حادثه بی تقصیرند، بگذارند یک هیات حقیقت یاب اسلامی- بین المللی، واقعیات مسئله را از نزدیک بررسی و روشن کند».حضرت آیت الله خامنه ای، دیدار با خانواده های شهیدان منا و مسجدالحرام را یادآور حوادث دردناک سال گذشته دانستند و افزودند: «حادثه منا و جان باختن حاجیان ایرانی در حال عبادت و با لبان تشنه و در زیر آفتاب سوزان، حادثه ای عمیقا غم انگیز و فراموش نشدنی است، البته این حادثه ابعاد گوناگون و روشنگری از لحاظ سیاسی، اجتماعی، اخلاقی و دینی دارد که این ابعاد نباید فراموش شوند».مقام معظم رهبری گفتند: «سال گذشته، مواجه شدن خانواده ها با خبر درگذشت عزیزانشان و بازگشت جنازه های آنان بسیار سخت و دشوار بود، اما در مقابل این مصیبت، توجه به این واقعیت که آن عزیزان همچون شهدا در سایه مغفرت، رحمت و نعمت الهی هستند می تواند مایه تسلی و آرامش باشد».حضرت آیت الله خامنه ای سپس با اشاره به شهادت حدود هفت هزار نفر از زائران خانه خدا در حادثه منا این انتقاد جدی را مطرح کردند که چرا کشورها و دولت ها به این حادثه سنگین و تاثربار، عکس العملی نشان ندادند؟ایشان، سکوت دولت ها و حتی علما، فعالان سیاسی، روشنفکران و نخبگان جهان اسلام در قبال شهادت هفت هزار زائر بی گناه را «بلای بزرگ امت اسلامی» خواندند و افزودند: «حساس نبودن در قبال مسائلی نظیر حادثه سخت و جانکاه منا، مصیبت واقعی جهان اسلام است».مقام معظم رهبری، خودداری حکام سعودی از یک عذرخواهی زبانی را اوج وقاحت و بی شرمی آنان برشمردند و افزودند: «حتی اگر تعمدی در کار نبوده باشد، این همه بی تدبیری و بی کفایتی برای یک مجموعه حاکمیتی و سیاسی، جرم محسوب می شود».حضرت آیت الله خامنه ای، سخنان خود را در جمع خانواده های داغدار شهدای منا با طرح یک سوال مهم ادامه دادند: «وقتی یک رژیم، حتی از اداره میهمانان خدا که برای او درآمدزا نیز هستند عاجز می ماند، چه تضمینی وجود دارد که در اوقات مشابه، حوادث مشابه منا روی ندهد؟».مقام معظم رهبری افزودند: «ملت ایران شجاعانه در مقابل جهالت و گمراهی آل سعود ایستاده و مواضع قرآنی و برحق خود را باافتخار و صریح بیان می کند و ملت ها و کشورهای دیگر نیز باید شجاعانه، گریبان سعودی ها را بگیرند».ایشان خاطرنشان کردند: «بی کفایتی سعودی ها و ناامنی تحمیل شده از سوی آنان بر حجاج خانه خدا، حقیقتا نشان داد این حکومت، لایق اداره حرمین شریفین نیست که این واقعیت باید در جهان اسلام ترویج شود و جا بیفتد».حضرت آیت الله خامنه ای، بعد دیگر حادثه منا را سکوت مرگبار مدعیان حقوق بشر دانستند.مقام معظم رهبری با اشاره به جنجال سیاسی- تبلیغاتی سازمان های مدعی دفاع از حقوق بشر در قبال اجرای احکام قضائی در برخی کشورها افزودند: «سکوت محض در قبال کوتاهی یک حکومت در ادای وظایفش و جان باختن هفت هزار انسان مظلوم و بی گناه، هویت دروغین مدعیان جهانی حقوق بشر را آشکار کرد و کسانی که به مجامع و سازمان های بین المللی امید بسته اند، باید از این واقعیت تلخ درس بگیرند».حضرت آیت الله خامنه ای، تشکیل یک هیات حقیقت یاب را از جمله کارهای واجب و ضروری کشورهای اسلامی و مدعیان حقوق بشر خواندند و افزودند: «با وجود گذشت یک سال از آن حادثه غم بار، بررسی اسناد دیداری، شنیداری و مکتوب، حقایق ماجرا را تا حدود زیادی روشن خواهد کرد».ایشان با تاکید به مسئولان کشور برای پیگیری جدی تشکیل هیات حقیقت یاب افزودند: «آل سعود اگر به ادعای بی تقصیری خود در حادثه منا مطمئن است، دهان ها را با پول نبندد و بگذارد هیات حقیقت یاب، مسئله را از نزدیک دنبال کند».مقام معظم رهبری در بخش دیگری از سخنانشان حامیان رژیم سعودی را شریک جنایات این رژیم در فاجعه منا خواندند و افزودند: «رژیم بی شرم سعودی به پشتوانه همراهی آمریکا، وقیحانه در مقابل مسلمانان ایستاده و در یمن، سوریه، عراق و بحرین خون ریزی می کند، بنابراین آمریکا و دیگر حامیان ریاض در جرم و جنایات سعودی ها شریک اند».حضرت آیت الله خامنه ای با اشاره به تلاش دستگاه های تبلیغاتی وابسته برای القای جنایت منا به عنوان نمونه ای از اختلاف و درگیری «شیعه و سنی» یا «عرب و غیرعرب» افزودند: «حامیان تبلیغاتی حکام سعودی در حالی این دروغ محض را تکرار می کنند که اکثر هفت هزار شهید منا، از جمله تعداد زیادی از شهدای ایرانی، اهل سنت هستند».ایشان افزودند: «آل سعود و تروریست های جلاد ساخته و پرداخته دست آنان در یمن و سوریه و عراق، مردم عرب را به خاک و خون می کشند، بنابراین برخلاف تبلیغات خباثت آلود غربی ها، سعودی ها حامی مردم عرب نیز نیستند و ماجرای منا ربطی به درگیری ساختگی و رسانه ای عرب و غیرعرب ندارد».مقام معظم رهبری تاکید کردند: «واقعیت ماجرا این است که سعودی های منفور، یک گروه در درون جهان اسلام هستند که برخی از آنها دانسته و برخی نادانسته به دشمنی با مسلمانان مشغول اند و جهان اسلام باید با ایستادگی در مقابل آنان، از اربابان سعودی ها یعنی آمریکا و انگلیس خبیث اعلام برائت و بیزاری کند».حضرت آیت الله خامنه ای در پایان سخنانشان دستگاه های مختلف از جمله وزارت امور خارجه، بعثه، سازمان حج و بنیاد شهید را به ادای کامل و پیگیری جدی وظایف خود در قبال حادثه عظیم منا فراخواندند.پیش از سخنان مقام معظم رهبری، حجت الاسلام والمسلمین قاضی عسکر، نماینده ولی فقیه در امور حج و زیارت، با تسلیت شهادت شهدای 17 شهریور 1357، جمعه خونین مکه در سال 1366 و شهدای سال گذشته حج، گفت: «دو فاجعه بزرگ منا و مسجدالحرام شیرینی حج را به تلخی تبدیل و مردم و خانواده های بسیاری را داغدار کرد».حجت الاسلام والمسلمین قاضی عسکر با اشاره به کارشکنی سعودی ها در تشکیل کمیته حقیقت یاب افزود: «بعثه مقام معظم رهبری و سازمان حج با ثبت و ضبط اظهارات شاهدان فاجعه و با همکاری حقوق دانان، راه های پیگیری حادثه را از طریق مجامع حقوقی بین المللی شناسایی کرده و نخواهند گذاشت حادثه منا به فراموشی سپرده شود».همچنین حجت الاسلام والمسلمین شهیدی محلاتی، نماینده ولی فقیه و رئیس بنیاد شهید و امور ایثارگران، گزارشی از اقدامات و فعالیت های ستاد بزرگداشت حادثه منا و مسجدالحرام بیان کرد و گفت: «فاجعه غم بار منا در اثر سوءمدیریت و بی کفایتی آل سعود اتفاق افتاد».
                