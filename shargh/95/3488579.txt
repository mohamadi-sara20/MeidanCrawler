چهار‌شنبه ۸ دی ۱۳۹۵
-----------------------------------------
یادداشت
-----------------------------------------
مرگ پزشک و طرح اجباری
-----------------------------------------

                    به تازگی در گروه های اجتماعی به وفور مشاهده می کنیم وقتی خبری از مرگ یک همکار پزشک عمومی یا متخصص در شهرستان ها و هنگام گذران طرح منتشر می شود، مطالب پرسوزوگداز و شکوه و شکایت از طرح خارج از مرکز، همه جا را پر می کند.قطعا طرح اجباری خارج از مرکز پزشکان در شهرها و روستاها، با اساسی ترین حقوق انسانی تصریح شده در منشور حقوق بشر و قانون اساسی مغایرت دارد؛ علاوه بر این، باعث سرپوش گذاشتن بر نقایص جدی سیستم بهداشتی و درمانی ما شده و اشکالات اساسی در تخصیص منابع به امر درمان و استفاده بهینه آن از نظرها محو می شوند. در واقع این کاستی ها به همت عالی بهترین و باسوادترین جوانان اما در سال های آغاز تجربیاتشان سپرده می شود. تمام اشکالات پیش گفته مطلقا به این معنی نیست که همکاران جوان ما نباید یا نمی خواهند در شهرستان ها کار کنند.قرار نیست پزشکان فقط در تهران و شهرهای بزرگ کار کنند یا مثلافقط با هواپیما جابه جا شوند یا مثلاتافته های جدابافته ای باشند که اشکالات موجود در سیستم حمل ونقل یا امنیت عمومی جامعه در شان ایشان نباشد؛ موضوع فقط این است که طبق بدیهی ترین اصول انسانی کسی نمی تواند حتی با تصویب قوانین، انسانی را بدون جلب رضایت و بدون پرداخت هایی منطقی -که عرضه و تقاضا بی تردید در آن بی تاثیر نیست- مجبور به کار در جایی که به آن فرد اعلام می شود، بکند.حتی گرفتن تعهد در ازای هزینه های تحصیل هم که از زمان رژیم گذشته مرسوم شده بود، قانونی نیست؛ چراکه براساس قانون اساسی، آموزش برای آحاد ملت رایگان است و سطح آموزش هم محدود نشده است؛ البته شاید بتوان برای خدمت در داخل کشور بدون قید محل دقیق، از شاغلان برخی مشاغل تعهد گرفت اما اجبار به کار در یک محل خاص آن هم با حقوقی ثابت قطعا در هیچ رشته دیگری سابقه نداشته است. با این حساب، نگارنده معنای این پیام های پرسوز و گداز به بهانه مرگ پزشکان طرحی را اصلادرک نمی کند. آیا اجبار به کار، مرگ آور هم هست؟آیا طرح اجباری به دلیل مرگ ومیر جاده ای یا شرایط نامساعد شهرها مردود است؟ و اگر جاده ها خوب یا شهرها بهتر باشند با همین اجبار مطلوب است؟آیا این باعث از نظر دورماندن مشکل اصلی نمی شود؟ آیا قبول شدگان رشته پزشکی از جاهایی غیر از همین مناطق آمده اند؟آیا مردمی که در آن شهرها اشتغالات دیگری دارند هم به دلیل مرگ یکی از همکارانشان باید آن مناطق را ترک کنند؟ پاسخ سوال های فوق کاملاروشن است. استخدام پزشک طبق اصول و ضوابط اخلاقی برای کشور و حتی محدودنکردن آن به پزشکان ایرانی و استخدام بهترین های دنیا نه تنها بهبود کیفیت سلامت را به دنبال خواهد داشت بلکه پرداخت منطقی و عرضه و تقاضایی، شهرها و روستاهای ما را به وجود پزشکانی مزین خواهد کرد که قطعا تصمیم خواهند گرفت دوران باتجربگی را هم در همان مناطق بگذرانند.ای بسا که آن شهر یا روستا همان زادگاهشان باشد و به علاوه سیستم مدیریت سلامت را از این اتهام آخر که صحیح هم نیست، اما به طور رایج به اذهان می رسد، یعنی عدم مراقبت کافی از پزشکان، مبرا خواهد کرد.پزشکان به ویژه پزشکان دست به قلم هم بهتر است به جای نوشتن متون سوزناک تمام توان خود را متوجه استفاده از تمام محمل های قانونی در جهت الغای این قوانین کنند، آن هم در زمانی که هنوز مرگی اتفاق نیفتاده است نه بعد از آن و البته با استفاده از قانون و منطق و نه با هیجان واحساسات!
                