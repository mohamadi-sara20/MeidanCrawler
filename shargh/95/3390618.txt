دو‌شنبه ۲۱ تیر ۱۳۹۵
-----------------------------------------
یادداشت
-----------------------------------------
فیش های حقوقی و ذوق زدگی از فناوری
-----------------------------------------

                    ماجرای واترگیت که نمونه کلاسیک روزنامه نگاری تحقیقی است، دو لایه دارد؛ لایه اول تلاش های دو خبرنگار روزنامه واشنگتن پست است که برای انتشار حقایقی درباره شنود عوامل کاخ سفید در دفتر انتخاباتی حزب دموکرات آمریکا تلاش می کنند، به قله های مسئولیت حرفه ای روزنامه نگاری می رسند، درباره آنها فیلم «همه مردان رئیس جمهور» ساخته می شود و درنهایت، کارشان در تاریخ روزنامه نگاری جهان جایگاهی افسانه ای پیدا می کند؛ اما لایه دوم، کمتر دیده می شود. کسی که اطلاعات این شنود و داستان رشوه دادن ها و تقلب های گسترده تر بعدی را به یکی از دو خبرنگار واشنگتن پست می داد، «مارک فلت» بود که با الهام از یک فیلم مبتذل اوایل دهه 1970، او را در گزارش هایشان «ته حلق» می نامیدند و تا 33 سال بعد، هویتش فاش نشد. در سال 2005 فلت اعلام کرد که همان مشهورترین منبع خبری بدون ذکر نام تاریخ آمریکا بوده است؛ اما فلت که بود؟ فلت در زمانی که واترگیت افشا شد، نفر دوم اف بی آی (پلیس فدرال آمریکا) بود. چند هفته پیش از آن، ادگار هوور، رئیس افسانه ای اف بی آی که 48 سال آنجا را اداره کرد، درگذشته بود و روشن بود که فلت جای او می نشیند؛ اما نیکسون یکی از وفاداران سیاسی خود را رئیس اف بی آی کرد و فلت سرخورده شد. در همین زمان بود که او تصمیم گرفت اطلاعاتی را که از سوءاستفاده های کاخ سفید داشت، برای خبرنگار واشنگتن پست رو کند. آیا ریشه این تصمیم فقط سرخوردگی فلت بود؟ آیا جریان بزرگ تری از فلت حمایت نمی کرد؟ کسی به این سوال پاسخ نداده؛ اما آنچه مشخص است این است که اگر نفر دوم اف بی آی، یعنی یک فرد رده بالادر ساختار قدرت، به هر دلیلی جریان را رو نمی کرد، واترگیتی وجود نداشت. آیا در زمان واترگیت اینترنت بود؟ آیا فیس بوک یا تلگرام در آن زمانه بود؟ نه، اما مارک فلت بود. داستان فیش های حقوقی چندصد میلیونی نیز که این روزها به بحث اول سیاست ایران تبدیل شده، از یک افشاگری شروع شد؛ تصویر فیش حقوقی چند مدیر رده بالای دولتی در کانال های تلگرامی چرخید، فیش های حقوقی بعدی سر رسیدند و سرانجام مقامات رسمی و دولتی را به موضع گیری واداشتند. در چند هفته اخیر، تفسیرهای بسیاری درباره نقش پررنگ و انقلابی فناوری های نوین ارتباطی – که همه گیرترین آنها اپلیکیشن پیام رسان موبایلی «تگرام» باشد - در ماجرای فیش ها ارائه شده است. چنان از تلگرام یا دیگر فناوری های ارتباطی صحبت می شود که انگار این اپلیکیشن ها بوده اند که چنین موجی را به راه انداخته اند؛ درصورتی که اگر افشاگری های اولیه – چه از سوی کارمندان رده پایین امور مالی چند سازمان دولتی، چه از سوی «اتاق فکر شنبه ها»، چه از سوی هر گروه دیگری- نبود، تلگرام به تنهایی نمی توانست موجی چنین همه گیر را تولید کند. اینکه ما بگوییم اگر تلگرام نبود، ماجرای فیش های حقوقی نیز همه گیر نمی شد...مثل این است که بگوییم اگر واشنگتن پست نبود، واترگیتی هم نبود؛ در صورتی که باید بگوییم اگر افشاگر فیش ها نبود، این موج در جامعه راه نمی افتاد. اپلیکیشن های پیام رسان و شبکه های اجتماعی مجازی، نهایتا یک وسیله ارتباطی و فناوری جدید هستند. باید در نظر داشت که در روزگاری، تلگراف هم یک وسیله ارتباطی جدید بوده است. اگر کسی بگوید فناوری های نوین ارتباطی مثل یک دم مسیحایی به جامعه ایران خورده و آن را مترقی و آزادی خواه کرده و برای آن آزادی بیان به ارمغان آورده، همان قدر نگاه عاملیت گرایانه تقلیل یافته به فناوری دارد که کسانی بگویند باید جلوی وسایل ارتباطی نوین را گرفت؛ چون جامعه را فاسد کرده یا ارزش های اجتماعی و فرهنگی ایرانیان را از بین برده است. فناوری های نوین ارتباطی و اطلاعاتی در یک پیش زمینه بزرگ تر اجتماعی، سیاسی، اقتصادی و فرهنگی قرار می گیرند و آن ساختار است که روش استفاده از فناوری و تغییرات ناشی از آن را برای مردم یک جامعه مشخص می کند؛ وگرنه صرف ورود فناوری به ایران، نتوانسته این جامعه را مشابه جوامع مبدا فناوری بکند. یکی از نمونه های آن، خودرو است؛ طرز رانندگی ایرانیان می تواند به خوبی نشان دهد که واردات فناوری به این کشور نتوانسته رفتار مردمان آن را تغییر دهد. همچنین نگاهی به تعارف ها، ریاکاری ها، گزاف گویی ها، دروغ ها، تمسخرها، احساسات گرایی ها و دست به یکی کردن های افراد در کانال های تلگرامی نیز نشان می دهد که تلگرام نتوانسته فرهنگ عمومی ما را عوض کند؛ بلکه گاهی حتی بازتولید این فرهنگ را به صورتی عریان تر تسهیل کرده است. حساسیت عمومی به ماجرای فیش های حقوقی می تواند خیلی متاثر از تلگرام نباشد. وقتی که در ساختار موجود، تصمیم به افشاگری گرفته می شود، افشاگران به بهترین و محبوب ترین ابزار افشاکننده روز و رسانه های جایگزین رسانه های رسمی متوسل می شوند. این رسانه جایگزین قبلاچاپ سنگی بوده و اکنون امثال تلگرام است. مهم تر از فناوری روز، عواملی ساختاری مثل نابرابری دستمزدها و زمینه تاریخی کمبود اعتماد اجتماعی به دولتمردان بوده که باعث شده مردم به شدت خواهان دریافت چنین اطلاعاتی به هر وسیله ممکن باشند. نمی توان گفت قبلاکه تلگرام و اینترنت نبوده، هیچ گونه افشاگری ای رخ نمی داده و مردم هم اطلاعات را دریافت نمی کرده اند. مطالعه مشهور آنابل سربرنی و علی محمدی در کتاب «رسانه های کوچک، انقلاب بزرگ» نشان داده که در دوران انقلاب، در یک عقبگرد فناورانه، رسانه های قدیمی مثل فتوکپی و نوار کاست بودند که به جای فناوری های روز، یعنی روزنامه و رادیو و تلویزیون، پیام های انقلابی را میان مردم به گردش انداختند. به علاوه، در گذشته، منشا فناوری های قدیمی چندان ردیابی کردنی نبود؛ اما می توان گفت که امروزه فناوری های نوین همان قدر که جای دریافت و توزیع اطلاعات را برای شهروندان باز کرده اند، آنان را با نظارت بیشتری نیز مواجه ساخته اند. در همین روزها، اطلاعات شخصی ده ها میلیون کاربر یکی از اپراتورهای تلفن همراه لو رفته و به سرعت جوان 19ساله ای که با این اطلاعات یک روبات تلگرامی افشاگر ساخته بوده، شناسایی شده است. در روزگار پیش از اینترنت، پیداکردن این جوان بسیار دشوارتر بود. عبارت «پلیس فتا حواسش به همه چیز هست» که چند ماه پیش به طنز رایج کاربران اینترنتی ایران تبدیل شده بود می تواند معناهای جدی نیز داشته باشد. ماجرای فیش های حقوقی را می توان چنین خلاصه کرد؛ افشاگران با هر نیتی تصاویر فیش های حقوقی را با کارآمدترین ابزار ارتباطی منتشر کردند، جامعه به خوبی زمینه پذیرش واقعی بودن این فیش ها را داشت، اطلاعات به گردش درآمد، جناح منتقد دولت از قدرت خود استفاده کرد تا گردش اطلاعات محدود نشود، فشار افکار عمومی علیه دستمزدهای مدیران شکل گرفت، این فشار از فضای مجازی به رده های بالای فضای واقعی سیاسی وارد و در نهایت به حذف برخی مدیران منجر شد. در این منظومه، ابزار ارتباطی نیز سهمی داشتند و نباید قابلیت های فنی تلگرام را در تسهیل گردش اطلاعات فراموش کرد، اما نمی توان گفت همه این کارها را تلگرام انجام داده است. تلگرام به خودی ‎خود باعث استعفای رئیس صندوق توسعه ملی نشد، همان طور که واشنگتن پست به تنهایی باعث استعفای نیکسون نشد. تلگرام و واشنگتن پست، با ویژگی ها و پیش زمینه های ساختاری خاص جامعه خود، ابزار دست افشاگرانی شدند که با درزدادن اطلاعات افکار عمومی را به هیجان آوردند؛ اگر این ابزار نبودند ابزار دیگری پیدا می شد. بنابراین با روشن بودن چراغ تلگرام، جامعه نمی تواند تصور کند همه کاری از دستش بر می آید و وزنه سنگینی در مناسبات ساختاری است – و ماجرای روشدن فیش ها را شاهدی برای این مدعا بداند- و با خاموش کردن آن نیز نمی توان گفت همه جوانب جامعه تحت کنترل قرار می گیرد. در رد ادعای همه فن حریف بودن ابزارهای ارتباطی نوین می توان گفت که در اوضاع کنونی، به دلیل نظارت پذیربودن فناوری های نوین و احتیاط طرفین مجادله، احتمال بسیار کمی وجود دارد که بحث فیش های حقوقی از کنترل خارج و وارد حیطه های غیرقابل پیش بینی شود. شاید به همین دلیل است که در روزهای اخیر، افشای اطلاعات دست اول از رقم دستمزدها و پاداش ها – چه در دولت کنونی، چه در دولت قبل - از تلگرام و شبکه های اجتماعی، به روزنامه های رسمی هر دو طرف بحث سوق داده شده است.
                