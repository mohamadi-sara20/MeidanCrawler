یک‌شنبه ۱۴ آذر ۱۳۹۵
-----------------------------------------
سرمقاله
-----------------------------------------
تمدید تحریم ها به ضرر ایران است؟
-----------------------------------------

                    در هفته های پایانی ریاست جمهوری باراک حسین اوباما، سنای آمریکا با 99 رای موافق و بدون رای مخالف طرح قانونی شده تحریم های ایران، معروف به داماتو را برای یک دوره 10ساله دیگر تمدید کرد. برابر این مصوبه شرکت هایی که در صنایع نفت و گاز ایران بیش از 20 میلیون دلار سرمایه گذاری کنند، مورد تحریم بانکی آمریکا قرار خواهند گرفت. قانون داماتو که در زمان بیل کلینتون، رئیس جمهوری وقت آمریکا، تصویب شد، سیمای سرمایه گذاری در حوزه نفت و گاز ایران را به کلی دگرگون کرد و باعث ترک شرکت های مهم نفتی از قبیل توتال از ایران شد و صحنه را برای شرکت های نه چندان معتبر آسیایی به ویژه چینی باز گذاشت. ایران کوشید با تشکیل شرکت پتروپارس راه حل حقوقی برای سرمایه گذاری شرکت های خارجی پیدا کند. شرکت پتروپارس که در لندن ثبت شده بود به عنوان شرکت واسطه درصدد برآمد قانون داماتو را دور بزند که چنین نشد. قانون داماتو صنعت نفت ایران را تا اندازه ای به حاشیه راند و دولت سابق هم با شعارهای خود بر خاکستری کردن فضای نفتی افزود. حضور دولت اعتدال و مدیریت نفتی مهندس زنگنه که در دنیای نفتی شخصیتی قاطع و قدرتمند شناخته می شود، باعث شد او در همان روزهای اول ورود مجدد به ساختمان وزارت نفت با قاطعیت تاکید کند ایران باید سهم خود را به میزان قبل از تحریم ها به دست بیاورد؛ حتی اگر نفت به بشکه ای 20 دلار برسد. این کلام وزیر کارساز شد و بعد از سه سال و چند ماه از آن روز سرانجام در وین وزرای نفتی اوپک پذیرفتند که هم تولید نفت را برای تعادل بازار کم کنند و هم به ایران اجازه دهند تولید خود را تا سقف قبل از تحریم ها یعنی حدود چهار میلیون بشکه در روز افزایش دهد. وقتی با وجود اعتبار قانون داماتو ایران توانست بر مشکلات سر راه خود درباره میزان استخراج و فروش و بازاریابی نفت فائق آید، بدون اینکه مشمول قانون داماتو شود، تمدید این قانون چه ثمری آن هم بعد از فضای مطلوب به دست آمده متعاقب امضای برجام خواهد داشت؟ تغییر دولت در آمریکا تاثیری در نگاه آمریکاییان نخواهد داشت. می دانیم حتی اگر خانم کلینتون هم برنده انتخابات می شد، با انقضای مهلت قانون تحریم ها، مجلس نمایندگان و سنای آمریکا به تمدید مجدد آن رای می داد. حال پرسش این است که اوباما با این قانون چه خواهد کرد؟ براساس روش قانون گذاری در آمریکا، طرحی که در مجلس نمایندگان از تصویب نمایندگان می گذرد، به سنا ارسال می شود و در صورت تصویب سنا برای صدور دستور اجرا به دفتر رئیس جمهوری فرستاده می شود تا اگر مصوبه را امضا کرد، موقعیت اجرائی به خود بگیرد. رئیس جمهوری آمریکا از این اختیار برخوردار است که مصوبه مجلس را وتو کند و در مقابل، نمایندگان مجلس هم از این اختیار برخوردارند که با درخواست «سه چهارم» نمایندگان، وتوی رئیس جمهوری را ملغی کنند؛ عددی که اوباما می داند به سادگی به دست نخواهد آمد و اکثریت هم حزبی های او هم موافق تمدید تحریم ها هستند.
                