دو‌شنبه ۴ مرداد ۱۳۹۵
-----------------------------------------
یادداشت. علم
-----------------------------------------
تحلیل زلزله های کوچک اخیر تهران
-----------------------------------------

                    از 24 تا 27 تیر 95، 11 ماه بعد از زلزله های 22 مرداد 94 جوادآباد ورامین، فوج زمین لرزه هایی با بزرگای حدود دو تا سه در پهنه گسل پیشوا رخ داد. سال گذشته از زلزله های جنوب ورامین؛ در 22 مرداد 94، زلزله ای با بزرگای 4،1 حدود 60کیلومتری جنوب شرق تهران؛ جوادآباد ورامین را به لرزه درآورد. این زلزله، در محدوده روستای قلعه بلند بخش جوادآباد احساس شد. به دلیل مجاورت این ناحیه با گنبد نمکی گرمسار و رفتار پلاستیک دیاپیر، که موجب آزادشدن انرژی و تغییرشکل به صورت تدریجی است، وقوع فوج زمین لرزه در این ناحیه طبیعی است. البته زلزله ای با بزرگای برآوردشده 6.5 در سال 1384 میلادی (632 سال قبل) در ورامین به گسل پیشوا منتسب شده است و از آن زمان به بعد، نبود لرزه ای برای چنین بزرگایی در راستای گسل پیشوا دیده می شود. توان لرزه زایی 6.5 برای چنین گسلی و جمعیتی حدود 1.2میلیون نفری که امروزه پیرامون گسل پیشوا زندگی می کنند، حدود 2.5 میلیون نفر جمعیت محدوده جنوب شرق تهران و مجاورت این گسل با گسل کهریزک (که در زیر آبرفت های جنوب شرق تهران به گسل پیشوا می رسد)، نکات مهمی است که از نظر خطر و ریسک زلزله در استان تهران باید به آنها توجه کرد. در شامگاه سوم شهریور 1394 زمین لرزه ای با بزرگای 4.6 در فاصله کمتر از 13 روز از زلزله جوادآباد ورامین در محدوده 115کیلومتری شرق تهران در حدود 25کیلومتری جنوب غرب فیروزکوه رخ داد. این زلزله ارتباط مستقیم با گسل های تهران نداشت. توجه کنید که گسل شمال تهران در روستای کلان (در 35کیلومتری شمال شرق تهرانپارس) به انتهای خود و تلاقی با گسل مشا می رسد. البته نمی توان با رخداد زلزله هایی با بزرگای چهار تا پنج الزاما پایان ماجرا و رخ ندادن زلزله مهم تر بعدی در آن منطقه را نتیجه گیری کرد، ولی سوال مهمی که همواره مطرح است آن است که رخداد زلزله اخیر آیا معنای مشخصی برای تسریع یا تعویق زلزله شدید بعدی(با بزرگای شش یا بیشتر) در محدوده تهران و پیرامون آن دارد؟ این سوال را می توان با نگاه به وضع لرزه خیزی و نبودهای لرزه ای (محدوده هایی که پتانسیل مهمی برای رخداد زلزله ای شدید دارند، ولی مدت هاست که زلزله مهمی را تجربه نکرده اند) ارزیابی کرد. در پیرامون تهران نبودهای لرزه ای مهمی در شمال تهران (محدود کرج تا لواسان)، شمال شرق و شرق تهران (محدوده دماوند تا فیروزکوه) و جنوب شرق تهران (ورامین-گرمسار- ایوانکی) دیده می شود و هریک از این پهنه ها با چند گسل فعال شناخته می شوند. نبودهای لرزه ای در بازه های زمانی سه هزار سال (شمال تهران) حدود 200 سال (شمال شرق تهران) و حدود 600 سال (جنوب شرق تهران) نشان می دهند، این نواحی را می توان با ارزیابی توان لرزه زایی و سنجش دقیق میزان تغییر شکل تدقیق کرد...... و رخداد زمین لرزه مهم بعدی را با برآورد منظم احتمال رخداد در بازه های زمانی بعدی بیان کرد. پیرامون تهران و محدوده شهری تهران به یک میزان در معرض خطر و ریسک زلزله نیستند. میزان ریسک نیز در هریک از نواحی استان تهران و محدوده کلان شهر تهران به میزان متفاوتی محاسبه می شود. نواحی مرکزی و جنوبی تهران با تمرکز بالای جمعیت و بافت فرسوده و حاشیه نشین، بیشترین ریسک را در داخل شهر تهران نشان می دهند. برای هر ناحیه پیرامون شهر تهران برآوردهای دقیق خطر و ریسک برای تدقیق تصویری که از میران خطر و ریسک زمین لرزه های مهم بعدی داریم و همچنین هدایت کوشش های کاهش ریسک زلزله در استان تهران الزامی است.
                