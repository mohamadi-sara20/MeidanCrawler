دو‌شنبه ۲۵ مرداد ۱۳۹۵
-----------------------------------------
حرف اول
-----------------------------------------
می خواهند مردنت رالله
-----------------------------------------

                    اشاره: بهمن فرمان آرا، کارگردان سینمای ایران در روزهای پس از چهلمین روز درگذشت عباس کیارستمی، نامه ای به او نوشته و در اختیار «شرق» قرار داده است.عباس عزیزبارها نشسته ام که یادداشتی درباره آنچه بر سر تو آمد بنویسم و نتوانسته ام. اندوه بزرگ نبودنت من را رها نمی کند و نمی دانم که چه باید بکنم. ولی حقیقت تلخ را باید قبول کرد که تو دیگر به میان ما برنمی گردی.اکنون که بیش از چهل روز از وفات تو گذشته، این نامه را برایت می نویسم. بررسی پرونده پزشکی ات بیش از مذاکرات برجام طول کشیده و به نظر می رسد که آخرالامر مردنت را گردن خودت بیندازند. با اینکه سال ها به این آب و خاک خدمت کردی، سینمای این ملک را به جهانیان معرفی کردی، با این وصف محبوب قلوب مدیران نبودی، ولی واکنش جهانی به رفتن تو همه شان را غافلگیر کرد.عباس جان، آن قدر جای تو خالی است که اگر بخواهم سلام یک یک دوستدارانت را به تو برسانم، باید طوماری چندصد کیلومتری برایت بفرستم. ولی بگذار با شادی فراوان بگویم که فرزندانت احمد و بهمن با پیگیری پرونده ات روی تو و همه ما را سفید کرده اند.بهمن مثل خودت پایدار و پیگیر است و زیر فشارهای زیاد رسانه ای و... سر خم نکرده و محکم ایستاده است. احمد هم جواب گوی تمام بزرگداشت هایی است که ناشران خارجی و مدیران جشنواره ها برایت تدارک دیده اند.آخرین باری که در منزلت تو را دیدم، گفتی بهمن بدن من را شخم زده اند، باید فیلمی راجع به دکترها بسازم و مثل همیشه پرسیدی که کار جدیدم راجع به چیست و چه کار می خواهم بکنم و بعد کارهایی را که روی نقاشی های مونه، نقاش بزرگ فرانسوی، کرده بودی به من نشان دادی و بار دیگر به چشم دیدم که گرچه بدنت را شخم زده بودند، ولی مغزت مثل الماس می درخشید و فکر هزاران پروژه آینده تو را سر پا نگه می داشت.روحت شاد
                