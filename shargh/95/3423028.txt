پنج‌شنبه ۱۱‌شهریور ۱۳۹۵
-----------------------------------------
سرمقاله
-----------------------------------------
انتشار مدارک برای بیان حقیقت
-----------------------------------------

                    یکم: در چند روز اخیر، بر پایه نامه ای به امضای رئیس هیات بازرسی سازمان بازرسی کل کشور به یکی از دوایر شهرداری تهران، اخباری درباره واگذاری چندباب املاک و مستغلات شهری از سوی شهرداری تهران به تعدادی از مدیران ارشد و میانی شهرداری تهران منتشر شده است که شامل چند نفر از اعضای شورای شهر تهران، دو نفر از خبرنگاران سازمان صداوسیما و چند شخص حقیقی و حقوقی دیگر می شود. حساسیت موضوع از آنجایی ناشی می شود که همه اموال دولت و شهرداری ها در زمره اموال عمومی است و هر نوع اقدامی درباره آنها باید در چارچوب منافع عمومی باشد، نه منافع شخصی.دوم: تاکنون اصل خبر واگذاری ها تکذیب نشده و در نامه قالیباف به دادستان کل کشور نیز فقط درباره جزئیات اخبار منتشرشده تردید شده است. با این ملاحظات، در این مبادلات خبری، چند پرسش یا ابهام وجود دارد: آیا تشریفات انجام معاملات در شهرداری تهران رعایت شده است؟ دلایل و توجیهات واگذاری املاک به این اشخاص چه بوده است؟ آیا قیمت گذاری املاک درست و مطابق با قیمت های واقعی بازار ملک در تهران بوده است؟ اگر خبر تخفیف های داده شده درست است، علت اعمال این تخفیف ها چه بوده است؟ (خصوصا اینکه خریداران را از نظر عرف نمی توان افرادی مستمند و واجب الاعانه محسوب کرد). اگر اخبار مربوط به تقسیط پرداخت قیمت املاک درست است، چه دلیلی برای این کار وجود دارد؟سوم: شهرداری تهران، رئیس شورای شهر تهران و تعدادی از اعضای شورای شهر و... بدون آنکه اصل خبر را تکذیب کرده باشند، به انتشار آن معترض اند و می گویند جزئیات اخبار درست نیست و مقررات در آن موضوع رعایت شده است. شهردار تهران در نامه ای به دادستان کل از او دادخواهی کرده است. به نظرم آقایان در مواجهه با این خبر و پاسخ گویی به منتقدان و معترضان، مسیر درستی را انتخاب نکرده اند. مسیر درست از راه دیگری می گذرد که عرض می کنم و خیلی هم ساده و بی دردسر است. چهارم: راه این است: واگذاری املاک، از سوی یک سیستم اداری انجام شده است و حتما پرونده آنها در ادارات ذی ربط وجود دارد. شهردار تهران و همکاران او مصرانه معتقد به رعایت قوانین و مقررات در این معاملات اند. چنین معاملاتی نیز به هیچ عنوان و با هیچ توجیهی نمی تواند در طبقه بندی محرمانه قرار گیرد. بنابر این خیلی ساده و راحت است آقای محمدباقر قالیباف دستور بدهد که اسناد و مدارک این معاملات و مستندات قانونی آنها را سریعا منتشر کنند تا معلوم شود آنچه شهرداری انجام داده است مطابق با قانون بوده تا هر شائبه سوءاستفاده و رانت و تخلف و ارتکاب جرم و امثال این ها از بین برود. پنجم: قالیباف در نامه خود می گوید این اخبار «در جامعه به طور ناقص و اغراق آمیز منتشر شده و دستمایه تشویش اذهان مردم شریف توسط برخی رسانه های مغرض و معاند داخلی و خارجی قرار گرفته و باعث بی اعتمادی مردم نسبت به عملکرد ارکان نظام شده است». ناگفته نماند که به هیچ قاعده حقوقی و سیاسی، شهرداری اصلا«ارکان نظام» نیست و چنین ادعایی، سخت بی پایه و مردود است. اگر مردم بی اعتماد شوند، به ارکان نظام بی اعتماد نمی شوند، به بعضی دستگاه ها و افراد بی اعتماد می شوند که پا از حدود قانون فراتر می گذارند و منافع عمومی را هزینه منافع شخصی می کنند. او همچنین در نامه خود می گوید «شهرداری تهران برای حل معضل مسکن بیش از 27 هزار نفر از 55 هزار پرسنل خود، با واگذاری زمین از طریق تعاونی های مسکن، وفق قوانین و مقررات (مجلس شورای اسلامی، هیات محترم وزیران، شورای اسلامی شهر تهران) اقدام کرده که عمده ای از این افراد از اقشار ضعیف و زحمت کش این مجموعه هستند». آیا چند ده نفری که در اخبار آمده است که در ولنجک و نیاوران و کاشانک و دربند و شهرک غرب ملک از شهرداری خریده اند و طبق همین اخبار، بهای هریک از املاک آنها اکثرا میلیاردی است و با تخفیف و تقسیط با آنها حساب شده است در شمار همین اقشارند؟ اگر شهرداری اسناد و مدارک کامل و دقیق مانند قراردادهای واگذاری و مدارک مربوط به پرداخت وجوه و مکاتبات مربوطه و همچنین مقررات مربوطه را منتشر کند و نشان دهد که جزئیات این اخبار و آن گزارش رئیس هیات بازرسی سازمان بازرسی کل کشور «مخدوش و کذب است»، بالطبع مانع از آن شده است که «تشویش اذهان عمومی» شود و خوراک از دهان «رسانه های مغرض و معاند داخلی و خارجی» خواهد گرفت و مانع از بی اعتمادی مردم خواهد شد. وقتی شهردار تهران چنین آثار خطرناکی را برای انتشار اخبار «مخدوش» این واگذاری ها قائل است و این قدر نگران آن است، حتما باید بدون فوت وقت با انتشار سریع اسناد و مدارکی که حقانیت و مشروعیت کار شهرداری را ثابت می کنند، مانع از بروز آن عوارض و آثار پرآسیب شود. اگر شهرداری تهران که مدعی صحت عمل خود در واگذاری املاک است، اسناد و مدارک معاملات را منتشر کند به سرعت و شاید هم یک روزه، هم پاسخ منتقدان خود را داده است، هم مانع از تشویش اذهان عمومی می شود و هم جلوی رسانه های مغرض و معاند را خواهد گرفت.
                