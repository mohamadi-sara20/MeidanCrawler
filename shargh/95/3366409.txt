یک‌شنبه ۹ خرداد ۱۳۹۵
-----------------------------------------
یادداشت. ورزش
-----------------------------------------
چه خبر است؟
-----------------------------------------

                    در برخی از نوشته هایی که از این قلم چاپ شده، اذعان کرده ام اداره کشور کاری پیچیده و چندبعدی است و به دلایلی که جای صحبت آن در این مختصر نیست، شاید سخت تر از سایر کشورها باشد؛ اما دلیل اصلی آن را می توانم «محدودیت منابع و بالابردن سطح توقع مردم توسط سیاست مداران» ذکر کنم.طبیعی است مدیران کشور اگر بخواهند در محدوده کار خود گره روی گره بزنند و سعی در گشودن گره ها نداشته باشند و دائم استخوان لای زخم بگذارند، این سختی و مشکلات به قول کلام حق، اضعاف مضاعف می شود.در میان همه سازمان ها و وزارتخانه های دولتی، کار ورزش- هرچند بسیار پراهمیت است- شاید سهل ترین باشد و به دلیل عملکرد آن مسئله حادی در کشور ایجاد نمی شود. نه مثل نفت است که با قطع آن درآمد کشور سقوط کند، نه مثل آب و برق که نبود آن ولوله ایجاد کند، نه مثل بهداشت و درمان که با سوءجریان فغان بیماران و خانواده آنها به آسمان برود و نه مثل وزارت اقتصاد و دارایی که بی پولی آن باعث گرسنگی حقوق بگیران و اختلال در بده بستان های دولتی شود و خلاصه هرکدام از وزارتخانه ها و موسسات را در نظر بگیریم، تبعات سوءمدیریت و مشکلات تبعی آن مقایسه کردنی با وزارت ورزش نیست. نه آنکه ورزش بی اهمیت باشد و در تربیت و رشد انسان ها تاثیر نداشته باشد؛ اما بر فرض آنکه تیم های ورزشی مان در جهان شکست بخورند؛ کمااینکه در بسیاری از رشته ها همیشه شکست می خوریم و ادارات کل ورزش ما منفعل بشوند (شبیه به حالت کنونی) در روند اجرائی کشور حادثه ای ایجاد نمی شود؛ اما می بینیم به جای آنکه از این امتیاز استفاده شود و با تصمیمات درست و حساب شده کار را بر ریل هموار، بگذارند، دائما با تصمیمات و دستورات یا نبود هدایت صحیح، ایجاد تنش می شود و دائما می خواهند پای رئیس جمهور را وسط معرکه بکشند.برخورد وزارت ورزش با فدراسیون ها اصلابر یک روال و منطق نیست. می دانیم که طبق قانون، اساسنامه فدراسیون ها باید در هیات دولت تصویب شود و حکم رئیس فدراسیون پس از انتخابات توسط وزیر ورزش صادر شود، به جز فدراسیون فوتبال که پس از تعلیق و سپس اساسنامه جدید و رفع تعلیق نیازی به صدور حکم توسط وزیر ندارد. (اساسنامه مصوب 4/10/90 مجمع عمومی و تاییدشده از سوی فیفا و ابهام در تصویب هیات وزیران!)وزارت ورزش دائما انتخابات فدراسیون ها را عقب و جلو می کند و از سرپرستی استفاده کرده و پس از انتخابات گاهی تا یک ماه یا بیشتر حکم رئیس فدراسیون را صادر نمی کند و هیچ دلیلی هم برای آن نمی آورد؛ اما درباره فدراسیون فوتبال کار جالب تر است.از سال 1390 که اساسنامه جدید تصویب شده همه ساله مجمع فدراسیون تشکیل می شود و وزیر ورزش در آن اجلاس حاضر می شود. آیا وزیر ورزش که در چهار یا پنج اجلاس مجمع شرکت داشته، نمی دانسته که اساسنامه به تصویب دولت نرسیده است؟ و آیا در وزارتخانه کسی نبوده که این را بداند. واقعیت آن است که همه آن را تصویب شده می دانسته اند تا اینکه در سال 94 بحث تصویب نشدن آن در دولت مطرح شد و نظرات متفاوتی اعلام شد و درنهایت گفته شد که وزیر، قبل از مجمع این اساسنامه را به تصویب هیات وزیران خواهد رساند؛ اما چنین نشد و مجمع هم تشکیل شد و وزیر در آن شرکت کرد. آیا وزیر در یک مجمع غیرقانونی می تواند شرکت کند؟صدالبته که پاسخ این سوال منفی است؛ اما وزیر با علم به تصویب نشدن در دولت به مجمع پای می گذارد؛ زیرا تمهیداتی اندیشید که حضورش غیرقانونی نباشد! و این تمهیدات چنین بود؛ تجاهل و سکوت در برابر دعوت نامه های ارسالی که براساس اساسنامه 4/10/90 صورت گرفته و حضور براساس اساسنامه قبلی که فیفا به آن اعتراض داشت! و به همین دلیل هم پس از انتخاب آقای تاج به عنوان رئیس فدراسیون، برخلاف رویه تاخیری درباره سایر انتخابات، بلافاصله حکم انتصاب آقای تاج از سوی وزیر امضا و صادر شد؛ یعنی می خواسته اند بگویند که این مجمع قانونی و حسب اساسنامه قدیم تشکیل شده و وزیر هم حسب همان اساسنامه و با اتکا به آن حکم انتصاب صادر کرده است (گویا براساس همان اساسنامه حکم انتصاب هم غلط است و حداکثر تنفیذ انتخابات باید باشد). این درست عین شترمرغ است، هم در مجمع شرکت شود و هم حسب اساسنامه قدیم حکم صادر شود، یعنی مجمع حسب اساسنامه قدیم تشکیل شده است!آقای تاج هم به قول همشهریان اصفهانی لاپوشانی کرده و موضوع را در سکوت برگزار کرد وگرنه باید ضمن تشکر از حسن نیت وزیر در نامه ای اعلام می کرد که این حکم با اساسنامه تطبیق ندارد و متن حکم هم غلط است. به هرحال این سوال موجود است که آقای تاج از سوی مجمع انتخاب شده یا توسط وزیر منصوب شده است!در آستانه المپیک هم به طور دائم برخی مربیان و مدیران فدراسیون ها و ورزشکاران حرف هایی می زنند و هیچ فکری برای آنها نشده است. درست است که فدراسیون ها موسسات عمومی غیردولتی هستند و از لحاظ قانونی مستقل هستند، اما مگر این را وزارت ورزش قبول دارد؟ از سال 81 هم شمشیر داموکلس بالای سر آنان است که برکنار می شوید و جای رئیس، سرپرست می گذاریم. دخالت های وزارت در فدراسیون ها بسیار فراتر از آن است که نتواند بر آنها مدیریت کند. مثال های مختلفی از نبود ورود شفاف و صادقانه به مدیریت فدراسیون ها وجود دارد که در این مختصر نمی گنجد؛ اما آیا می توان بی تفاوت بود؟چگونه است که وزارت باوجود ورود به موضوع «کارلوس کی روش» نمی تواند آن را حل وفصل کند و این مربی به حق یا ناحق به زمین و زمان ناسزا می گوید، مدیر ورزشگاه آزادی را «دشمن تیم ملی می نامد»، ورزشگاه دستگردی را قبول نمی کند و زمینی بدون رختکن و امکانات را قبول می کند و سرپرست بخش «ایفمارک» فدراسیون فوتبال را که از سوی رئیس فدراسیون منصوب شده، حاکم تقلبی می نامد. اگر وزارت حرف های ایشان را قبول دارد، رئیس مجموعه آزادی را که دشمن تیم ملی است، باید برکنار کند و اگر خواست ها و حرف های مربی تیم ملی را که خطابش در حقیقت وزارت ورزش است غیرمعقول می داند، به صراحت و روشنی آن را بیان کند و درباره این مسئله تدبیر کند. تدبیر را برای چه موقع گذاشته اند؟خوشبختانه همان طور که ذکر کردم، از قبل این مشکلات وزارت ورزش، در مدیریت کشور خللی وارد نمی شود و حداکثر تیم ملی فوتبال مان به جام جهانی راه پیدا نمی کند اما اگر این مسائل در سایر وزارتخانه ها بود، چه اتفاقی می افتاد؟
                