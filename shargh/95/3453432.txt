چهار‌شنبه ۵ آبان ۱۳۹۵
-----------------------------------------
سرمقاله
-----------------------------------------
تخصص یک وزیر
-----------------------------------------

                    آیا وزیر صنایع باید یک مهندس باشد؟ وزیر بهداشت باید یک پزشک باشد؟ وزیر کشاورزی باید یک متخصص کشاورزی باشد؟ برای بسیاری، پاسخ به این پرسش ها مثبت و بلکه بدیهی است و تصور می کنند هر وزیری باید در موضوع وزارتخانه خود متخصص باشد؛ هرچند که یک وزارتخانه معمولاتخصص های زیادی را در بر می گیرد و با فرض تخصص، یک وزیر تنها می تواند در یکی از صدها موضوع یک وزارتخانه متخصص باشد و در بقیه موضوعات همان وزارتخانه، اگر عوام نباشد، حداقل سررشته ای هم ندارد. پرسش کلی تری که در این زمینه باید طرح کرد، این است که تخصص لازم برای حرفه وزارت چیست؟ چه تخصصی به کار وزیری کردن می آید؟ موضوع علم پزشکی، بدن انسان است؛ در حالی که موضوع وزارت بهداشت، برنامه ریزی برای نظام های سلامت، بودجه، مدیریت نیروی انسانی و اموری از این قبیل است. هر چند که «آشنابودن» با حرفه پزشکی یا متخصص بودن در یکی از ده ها تخصص حوزه علم پزشکی، ممکن است مفید باشد؛ اما برای مدیریت نظام های بهداشتی، اساسا نه شرط لازم است و نه کافی! البته، گاه پزشک بودن برای وزارت بهداشت مضر هم هست. به همین سان، موضوع علم کشاورزی شامل موضوعاتی مانند کاشت، داشت و برداشت است؛ در حالی که «وزیری کردن» در وزارت کشاورزی مستلزم مدیریت و برنامه ریزی در حوزه کشاورزی است که اساسا از جنس دانش کشاورزی یا زراعت کردن نیست! همین منطق درباره دیگر وزارتخانه ها نیز کم وبیش صادق است.ازاین رو لازم است درباره چیستی «تخصص وزارتی» کنکاش کرد: البته لازم به توضیح است ما در اینجا درباره همه ویژگی های یک وزیر سخن نمی گوییم؛ بلکه سخن ما معطوف به تخصص وزارتی است.یکم-تبحرداشتن در نظریه های سیاستی مرتبط با وزارتخانه: نخستین تخصص لازم برای یک وزیر، «توان تدبیر نظری» برای پیشبرد امور وزارتخانه است. یک وزیر باید درکی نظری از حوزه وزارت خویش داشته باشد و بتواند مهم ترین مدل های حکمرانی مربوط به وزارتخانه خویش را فهم کند و توان کاربردی کردن و بومی کردن آن را داشته باشد. برای مثال، ترجیح یک حوزه صنعتی نسبت به حوزه های دیگر یا منطق و مدل پیشرفت در یک حوزه صنعتی (اعم از صنایع نساجی یا صنایع غیرفلزی یا فناوری و ارتباطات و اطلاعات) نیازمند تحلیل فنی، اقتصادی، تاریخی و اجتماعی است که در قالب یک نظریه سیاستی یا مدیریتی سامان می یابد. نظریه پردازی مختص فیلسوفان و محافل آکادمیک نیست؛ یک وزیر اگر نظریه پرداز نباشد، حداقل باید درک روشنی از نظریه های سیاستی در حوزه کاری خویش داشته باشد. بسیار ساده لوحانه است که فکر کنیم وزارتخانه های کشورهای پیشرفته، صرفا درگیر کارهای روزمره هستند. اغلب سیاست های این وزارتخانه ها واجد مدل های سیاستی هستند.دوم-تبحر در مدیریت دانش های مرتبط با وزارتخانه: یکی دیگر از تخصص های لازم برای یک وزیر، توان مدیریت دانش های گوناگون مرتبط با وزارتخانه و استخراج راه حل ها از مجموعه های مشاوره ای خویش است. یک وزارتخانه به لحاظ تنوعی که دارد، با متخصصان و کارشناسان گوناگونی در ارتباط است. از بودجه و برنامه ریزی گرفته تا تخصص های خرد و موضوعی خاص در یک وزارتخانه باید تلفیق و ترکیب و تزاحم زدایی شوند تا بتوان سیاست ها و اقدامات ضروری را از درون آن استخراج کرد. هنر یک وزیر در آن است که بتواند مدیریت دانش لازم را انجام دهد. منابع دانشی، منابع حرفه ای، منابع تجربه ای و افکار گوناگون، مانند منابع مالی و منابع اداری، نیازمند مدیریت اند. این یک خلابزرگ در نظام مدیریتی ماست که توان مدیریت این دانش ها را نداریم و بلکه اساسا خودآگاهی نسبت به آن اندک است. مدیریت منابع را منحصر در منابع مالی و اداری می دانیم و آن را به منابع دانشی، تسری نمی دهیم. مدیریت تخصص ها و فنون ودانش های گوناگون درون یک وزارتخانه، خود یک حرفه، تخصص و مهارت است که نیاز به تمرین و تبحر دارد. چنین تخصصی اساسا دیده نمی شود و در دانشگاه ها هم به صورت شفاف تدریس نمی شود. موسساتی هم متکفل پرورش افراد براساس این معیارها نیستند؛ نتیجه آن می شود که در درجه نخست، ترجیح ما برای وزارت بهداشت یک متخصص مغز یا گوارش است، یا برای وزارت آموزش وپرورش به سراغ یک متخصص آموزش ابتدایی می رویم، یا برای سکان داری وزارت کشاورزی ممکن است ترجیح ما یک متخصص «علف های هرز»، که یکی از تخصص های مهم و ارزشمند حوزه کشاورزی است، باشد و به این توجه نمی کنیم که تخصص علف های هرز، فقط یکی از صدها تخصصی است که در حوزه وزارت کشاورزی است و ضرورتا ربطی به مدیریت کشاورزی ندارد.سوم- تخصص سیاسی: منظور من از تخصص سیاسی، داشتن مدرک دکترای علوم سیاسی یا سیاست گذاری عمومی نیست؛ بلکه مقصود این است که مدیریت در بخش دولتی در واقع اعمال قدرت سیاسی در محیطی پر از تزاحم منافع است. سیاست اساسا دانش قدرت، اعمال قدرت و نفوذ و اداره است. عرصه دولت و درون آن عرصه ای است که قدرت های گوناگون اجتماعی در آن به تجلی می رسند. توان ایجاد تفاهم، اجماع سازی، کسب رضایت نسبی، متقاعد سازی فردی و اجتماعی، هماهنگ سازی قدرت ها و شکل دهی اراده سیاسی، از مهم ترین کارکردهای دولت هاست که از سوی سیاست مداران حرفه ای محقق می شود. درواقع اصلی ترین مشخصه های کارآمدی یک دولت، توان آن در شکل دهی و شکل گیری اراده سیاسی است. در غیراین صورت، نیروهای متکثر درون دولت و حکومت که به واگرایی گرایش دارند، دولت را به اضمحلال می کشانند. «تخصص سیاسی» یک فن و هنر است که متاسفانه به دلیل نبود دانش و خودآگاهی کافی نسبت به آن، بسیاری را دچار انحراف و اعوجاج کرده است. متاسفانه برخی، سیاست ورزی یک وزیر را به منزله توان فریبکاری، باج دهی به این وآن، نفاق، چندچهرگی و... گرفته اند. یکی از مشکلات که به ویژه در دو دهه اخیر جامعه ایران بروز بیشتری یافته است، این است که سیاست ورزی را با فریبکاری، دریدگی، دغل بازی و ناجوانمردی، یکسان تلقی کرده و این، تبدیل به الگوی فعالیت سیاسی برخی جوانان شده است. فراموش نکنیم صداقت بهترین سیاست است و سیاست ورزی، توانایی ها و مهارت های حرفه ای خود را می طلبد. نتیجه سخن آنکه، اولا، ضروری است یک وزیر توان استفاده از نظریه و مدل در حوزه زیرمجموعه خویش را داشته باشد؛ البته این به آن معنا نیست که وزیر نظریه پرداز دانش مدیریت یا سیاست گذاری باشد. ثانیا، یک وزیر باید همان گونه که منابع مالی و اداری را مدیریت می کند، باید بتواند دانش سازمانی و غیرسازمانی را نیز برای تحقق مقاصد سیاستی مدیریت کند. و ثالثا، یک وزیر باید کفایت لازم را برای ایجاد اجماع سیاسی داشته باشد. البته فهرست این تخصص ها به این سه موضوع محدود نمی شود. جامعه سیاسی نیازمند بحث و گفت وگو در این باره است.آیا وزیر صنایع باید یک مهندس باشد؟ وزیر بهداشت باید یک پزشک باشد؟ وزیر کشاورزی باید یک متخصص کشاورزی باشد؟ برای بسیاری، پاسخ به این پرسش ها مثبت و بلکه بدیهی است و تصور می کنند هر وزیری باید در موضوع وزارتخانه خود متخصص باشد؛ هرچند که یک وزارتخانه معمولاتخصص های زیادی را در بر می گیرد و با فرض تخصص، یک وزیر تنها می تواند در یکی از صدها موضوع یک وزارتخانه متخصص باشد و در بقیه موضوعات همان وزارتخانه، اگر عوام نباشد، حداقل سررشته ای هم ندارد. پرسش کلی تری که در این زمینه باید طرح کرد، این است که تخصص لازم برای حرفه وزارت چیست؟ چه تخصصی به کار وزیری کردن می آید؟ موضوع علم پزشکی، بدن انسان است؛ در حالی که موضوع وزارت بهداشت، برنامه ریزی برای نظام های سلامت، بودجه، مدیریت نیروی انسانی و اموری از این قبیل است. هر چند که «آشنابودن» با حرفه پزشکی یا متخصص بودن در یکی از ده ها تخصص حوزه علم پزشکی، ممکن است مفید باشد؛ اما برای مدیریت نظام های بهداشتی، اساسا نه شرط لازم است و نه کافی! البته، گاه پزشک بودن برای وزارت بهداشت مضر هم هست. به همین سان، موضوع علم کشاورزی شامل موضوعاتی مانند کاشت، داشت و برداشت است؛ در حالی که «وزیری کردن» در وزارت کشاورزی مستلزم مدیریت و برنامه ریزی در حوزه کشاورزی است که اساسا از جنس دانش کشاورزی یا زراعت کردن نیست! همین منطق درباره دیگر وزارتخانه ها نیز کم وبیش صادق است.
                