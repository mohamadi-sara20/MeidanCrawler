دو‌شنبه ۱۵‌شهریور ۱۳۹۵
-----------------------------------------
سرمقاله
-----------------------------------------
برانگیختن مسئولیت عالی ایرانیان
-----------------------------------------

                    برخی شاخص ها نشان از نامطلوب بودن وضعیت اجتماعی کشور دارد. مواجهه با چالش های این حوزه نیز جز با همراهی مردم امکان پذیر نیست و ضرورت ایجاب می کند روحیه خیرخواهی، نیک سرشتی، مسئولیت پذیری یا به تعبیر واسلاو هاول «مسئولیت عالی» در بین مردم برانگیخته شود. واسلاو هاول، سیاست مدار مبارز چک اسلواکی که بعد از فروپاشی نظام کمونیستی عهده دار ریاست جمهوری چک شد، یک وظیفه مهم سیاست مداران و اصحاب قدرت را کشف، کشف دوباره و سرانجام پرورش «مسئولیت عالی» بین مردم می داند. هاول بیان می کند سیاست مداران و دولتمردان وظیفه دارند عامل بالقوه عظیم مسئولیت پذیری و مهر و محبت نهفته در بطن جامعه را از حالت رخوت و رکود رهایی دهند و از برخی چیزها نظیر ابعاد اخلاقی همه جوانب حیات اجتماعی سخن بگویند و این حرف ها را با صدای بلند بارها و بارها تکرار کنند. وی تاکید دارد «نیک سرشتی نهفته در ذات مردم نیاز به برانگیختن دارد. مردم نیاز دارند که بشنوند شرافتمندانه رفتارکردن، کمک به دیگران و... تا چه حد ارزش و معنا دارد. آنان دوست دارند این مطالب را به وضوح از کسانی که در راس قدرت قرار دارند، بشنوند...». باید دقت شود که هیچ سیاست و برنامه ای به ویژه در حوزه اجتماعی موفق نخواهد شد و هیچ شانسی برای غلبه بر بحران ها و چالش های اقتصادی، سیاسی و اجتماعی وجود نخواهد داشت؛ مگر آنکه مردم و جامعه با آن همراهی کنند و این همراهی فقط زمانی اتفاق می افتد که نیک سرشتی، روح خیر جمعی و حس مشارکت اجتماعی و به عبارت بهتر حس «مسئولیت عالی» شهروندان برانگیخته شود. البته بدیهی است حضور و مشارکت مردم هم تنها در صورت اتخاذ سیاست های مدبرانه و عاقلانه می تواند موثر باشد. این رخداد در بین مردم همان اقدامی است که وینستون چرچیل، نخست وزیر وقت انگلستان، در چهارم ژوئن 1940، زمانی که ارتش انگلستان تلفات فراوانی متحمل شده بود و خطر حمله قریب الوقوع نازی ها به انگلستان به شدت احساس می شد، انجام داد. او در نطق تاریخی خود در پارلمان انگلستان خطاب به مردم بر ضرورت مسئولیت پذیری مردم پافشاری می کند و می گوید: «من اطمینان دارم اگر همه ما وظایف خود را به درستی انجام دهیم و هیچ چیز مورد بی توجهی و فراموشی واقع نشود، آن گاه موفق خواهیم شد که از سرزمین خود دفاع کنیم». فرانکلین روزولت هم که در ایام «رکود بزرگ» آمریکا ریاست جمهوری خود را آغاز کرد، در اولین نطق خود به عنوان رئیس جمهوری در تاریخ چهارم مارس 1933 با این جمله سخنان خود را آغاز می کند که «باور من این است که از تنها چیزی که باید ترسید، خود ترس است» و سپس اشاره می کند در لحظات حساس از زندگی ملی، درک و حمایت مردم از دولت و رهبری صادق شرط خروج از بحران است. در این میان و در ایامی که به تعبیر رئیس جمهوری با پیگیری های رهبر معظم انقلاب، تحرک فوق العاده در حوزه اجتماعی ایجاد شده است و دستگاه های دولتی و دیگر نهادها عزم خود را جزم کرده اند که اقداماتی برای کنترل و کاهش آسیب های اجتماعی انجام دهند، نباید از «سخن گفتن با مردم غفلت شود». باید یک گفت وگوی اجتماعی با هدف برانگیختن حس «مسئولیت عالی» مردم شکل گیرد. سیاست ورزان، مسئولان و به ویژه روسای سه قوه می توانند با مردم بیش از پیش در حوزه مسائل اجتماعی سخن بگویند.درباره اهمیت خانواده، ماهیت نوین آسیب ها، خود ضرورت گفت وگو، لزوم پرهیز از تنفرزایی، کارکردهای نامتصور خیر جمعی، مسئولیت اجتماعی و.... شک و شبهه ای وجود ندارد؛ بنابراین حرف و کلمه آن هم وقتی با صداقت، صمیمیت، معرفت و حقیقت بیان شود، بر روح جمعی جامعه اثر خواهد گذاشت. جمع بندی این است که در مسیر مواجهه با آسیب های اجتماعی یک وظیفه مهم سیاست ورزان و دولتمردان (که دارای حوزه مهم و معتبر نفود هستند) تزریق روحیه خیر جمعی و برانگیختن حس «مسئولیت عالی» مردم به ویژه در حوزه اجتماعی است.
                