یک‌شنبه ۲۰ تیر ۱۳۹۵
-----------------------------------------
سرمقاله
-----------------------------------------
داعش به مثابه ابزار
-----------------------------------------

                    مستند تلویزیونی در عمق ناکامی از کشف و خنثی سازی عملیات گسترده انفجاری توسط داعش که قرار بوده هم زمان با ماه مبارک رمضان 1395 در ده ها نقطه پرجمعیت تهران اجرا شود، حکایت داشت. می توان از این گزارش نکات بسیار در خور تامل و ذووجوهی برداشت و موشکافی کرد که باید صاحب نظران عرصه های داخلی و منطقه ای ابعاد آن را به طور همه جانبه بررسی کنند. در اینجا به برخی از این نکات اشاره می کنیم:1- داعش تاکنون عملیات خود را در کشورهای عربی (شامل سوریه، عراق و اخیرا مدینه) و اروپا (فرانسه، نروژ و اخیرا استانبول) متمرکز کرده بود اما مدتی است حوادث نشان از رویکرد جدید داعش دارد. عملیات داعش در بنگلادش، فعال شدن در پاکستان، تثبیت خود در شمال و جنوب افغانستان در قبال القاعده و طالبان، حضور در آسیای میانه و مناطق مسلمان نشین روسیه و اخیرا عزم عملیات در ایران حکایت از آن دارد که این گروه تروریستی می خواهد دایره اقدام خود را به سمت این منطقه از جهان سوق دهد. منطقه ای که آن را خراسان نام گذاشته است. به این ترتیب داعش در این منطقه روسیه، چین و ایران را هدف می گیرد. این جهت گیری به نفع غرب هم خواهد بود زیرا به این وسیله علاوه بر اینکه این گروه را از مرزهای خود دور و در جغرافیای دیگری مشغول می کند، اهداف خود را در جلوگیری از خطر آینده قدرت بزرگی مثل چین پیش خواهد برد. این راهبرد جدید دال بر آن است که سرویس های اطلاعاتی غرب نقش خود را به دقت ایفا کرده اند، همان گونه که قبلادر تاسیس القاعده، طالبان، داعش و سایر گروه های جهادی برنامه ریزی و عمل کردند.2- دو فرد ایرانی که هدایت این عملیات انفجاری در تهران را از سوی داعش برعهده گرفته اند و در برنامه تلویزیونی روایت مستند عمق ناکامی گوشه هایی از آن را تشریح کردند، از اهالی دو منطقه حساس کشور یعنی خوزستان و بلوچستان بودند. دقت در ماهیت این افراد و زادگاه و خاستگاه آنها ما را به تامل و تدبر در اهداف و برنامه هایی که این گروه برای کشور ما در نظر دارد، دعوت می کند:اولا، نشان از شبکه پیچیده تشکیلاتی و روش هوشمندانه عضوگیری داعش در بین اقشار و اقوام مشخص کشورهای هدف دارد تا اهداف خشونت بار و خون بار خود را اجرا کنند. جا دارد روان شناسان از منظر فردی و شخصیتی بررسی کنند چرا کسی که فارغ التحصیل ارشد مهندسی از بهترین دانشگاه های صنعتی کشور بوده و بعدا وارد دانشکده دندان پزشکی شده و در ترم سوم مشغول تحصیل بوده و حتما امیدوار به زندگی، به این سمت کشیده شده است؟کالبدشکافی شخصیتی این افراد جامعه را با روش های این گروه و آسیب پذیری جوانان و جامعه، آشنا و روش های پیشگیری از این پدیده ها را تبیین می کند.ثانیا، از دو استان سیستان وبلوچستان و خوزستان اولی فقیر و محروم و دارای پایین ترین رتبه توسعه انسانی و درآمد سرانه، اما دومی استانی نفتی و به نسبت برخوردار و پرآب است. حال چرا این گروه تروریستی این دو خطه از جغرافیای ایران را برای عضو گیری انتخاب کرده است؟ دو استان مرزی که در مقاطع حساس هجوم دشمنان در دفاع از استقلال کشور و حفاظت از مرزهای پرمخاطره شرقی و غربی میهن امتحان خود را با سرافرازی پس داده و جانفشانی کرده اند. مردمان بلوچ در طول قرون از مرزهای گسترده شرقی به تنهایی و حتی بدون کمک مرکز پاسداری کرده و درمقابل سلطه و هجوم انگلیسی ها با رشادت جنگیدند و مرزنشینان عرب خوزستان نیز در جنگ تحمیلی جانانه مقاومت کردند و شهید دادند. با این همه چه اتفاقی افتاده که زمینه عضوگیری برای داعش فراهم شده است. ممکن است بگوییم این افرادی که طعمه شده اند معدود و نادر هستند و توده مردم این دو استان وطن دوست و دارای عرق ملی و وفادار به استقلال کشور و این آب و خاک هستند. اما این مسئله ای نیست که کم آن هم قابل اغماض باشد، ضمن اینکه تا زمانی که زمینه ها موجود باشد خطر باقی است. اگر این بار هشیاری نیروهای اطلاعاتی این خطر را مرتفع کرد این سوال باقی است که آیا همواره این گروه ها قبل از عملیات در تور می افتند؟ و آیا عضو گیری ها متوقف می شود؟ و مگر این پدیده فقط از جنس عملیاتی و امنیتی است که به برخوردهای امنیتی و برخورد با معلول بسنده شود؟ اما چه باید کرد؟راه حل پیشگیری از این معضل فقط در پرداختن به ابعاد سیاسی، نظامی و امنیتی خلاصه نمی شود بلکه باید به ریشه های اجتماعی، فرهنگی و اقتصادی و توسعه منطقه ای آن عمیق تر توجه کرد. گام اول این است که در سیاست های اجتماعی و فرهنگی به ویژه سیاست هایی که رنگ وبوی تبعیض و تحقیر می دهد یا احساس تبعیض را القا می کند تجدید نظر و بلکه با مظاهر آن در عمل مقابله شود. راه حل اساسی و زیرساختی آن هم این است که نگاه به انسان در بین مردم، مسئولان و متفکران تحول یابد. به این معنی که انسان ها با هر رنگ و قوم و گرایش مکرم و برابر هستند. این نیاز جامعه امروز ماست. برابری و برادری، آن هم نه در شعار بلکه در عمل ترویج و نهادینه شود. نگاهی که هم در آرمان های انقلاب و قانون اساسی مندرج است و هم در متن مکتب اسلام و اعتقادات تشیع به عنوان یک هدف بر آن تاکید شده است. گام اساسی اما این است که سیاست های توسعه ای تحول پیدا کند و به سمت توسعه همه جانبه و پایدار با لحاظ حکمروایی خوب حرکت کنیم. توسعه ای که در آن انسان هم عامل توسعه و هم هدف توسعه باشد، نه توسعه ای که در آن تعدادی از مناطق دوردست کشور همواره در رتبه های پایین جدول توسعه انسانی قرار گیرند و در فقر و بیکاری و تبعیض بسوزند. یا مناطق موسوم به برخوردار هم از شکاف پایین شهر و بالاشهر رنج ببرند. آنچه در عمل اتفاق افتاده این است که الگوهای توسعه ای که در 70 سال گذشته به اجرا در آمده عملابه توسعه پایدار و همه جانبه نرسیده و به توازن منطقه ای بین مناطق کمتر توسعه یافته و نسبتا توسعه یافته منجر نشده است. ضمن اینکه در مناطقی مثل سیستان وبلوچستان با توجه به شرایط ویژه نمی توان منتظر سرمایه گذاری بخش خصوصی ماند. بنابراین خود دولت باید در سرمایه گذاری دست به کار شود و ایفای نقش کند. سند توسعه محور شرق که نسخه اول آن در سال 1367 (دولت دفاع مقدس) و نسخه دوم آن در سال 1381 (دولت اصلاحات) به تصویب رسید، الگوی توسعه مناسبی است که می توان با روزآمدکردن، آن را مبنای کار توسعه همه جانبه استان سیستان وبلوچستان قرار داد. اما در کوتاه مدت تجدیدنظر در سیاست های تبعیض و تحقیر چاره ساز است و زمینه های نفوذ را از بین می برد.
                