شنبه ۲۱ فروردین ۱۳۹۵
-----------------------------------------
سرمقاله
-----------------------------------------
گروتسک» احمدی نژاد
-----------------------------------------

                    محمود احمدی نژاد، خودش بهتر از هرکسی می داند دیگر به سیاست ایران باز نخواهد گشت و دستیابی مجددش به جایگاه ریاست جمهوری بسیار دور از انتظار و بعید است. اگر این گفته درست باشد، پس چرا او در خوف و رجا دست به کارهای گوناگون می زند تا این گونه القا کندکه بازمی گردد و مثل گذشته ناممکن ها را ممکن می سازد. احمدی نژاد دوره هشت ساله ای را پشت سر گذاشت که برایش مثل خواب بود. همان هشت سالی که برای بسیاری کابوس طولانی شد. مردی که کارها و حرف هایش بیشتر شبیه شوخی و رجزخوانی های مطایبه آمیز و محفل گردانی های عوام پسندانه بود، رفته رفته با عزل و نصب ها و انحلال و تاسیس های خلق الساعه نشان داد با کسی سر شوخی ندارد و به آدمی تبدیل شد که همه را می خنداند و می ترساند. با این شیوه بود که خالق وضعیت «گروتسک» در سیاست شد. احمدی نژاد پدیده نوظهوری بود که حتی نمونه اش در ادوار تاریخی ایران پیدا نمی شد، اما هرچه زمان گذشت، مردم او را بیشتر شناختند و دریافتند شوخی ها و رجزخوانی های مطایبه آمیز ش، هزل و هجو روسا و مدیران ارشد سابق، بیش از آنکه مفرح ذات و ممد حیات باشد، مولد آشوب و ترس است. مردم زودتر از هرکسی پی بردند مردی که می خندد و می خنداند، نتیجه کارهایش ترسناک است و ازاین رو به نمایش «گروتسک» او پشت کردند تا بلیت نمایشش باد کند. احمدی نژاد خودش بهتر از هرکسی می داند، نمایشش از میانه دوره دوم ریاست جمهوری تماشاگر نداشت و همه به انتظار نشسته بودند و لحظه شماری می کردند تا پرده پایین بیاید و از این وضعیت هولناک خلاص شوند. پس اینک او به دنبال چیست؟ تاریخ سی وهشت ساله دولت های ایران نشان می دهد، هیچ رئیس جمهوری پس از اتمام دوره اش دیگر به این مسند بازنگشته است و این تصادفی نیست. روسای جمهور ایران جایگاهی اجرایی دارند و مدیران ارشد نظام هستند. این مدیران برای دوره ای معین و با اختیاراتی مشخص روی کار می آیند و گاه این اختیارات نیز در شرایط گوناگون کم و زیاد شده و تاکنون سویه قبضش بیشتر از بسط آن بوده است. از این منظر، ریاست جمهوری فرصت محدودی است که در آن شخص رئیس جمهور می تواند توامان هم سیاست آفرینی کند و هم مجری سیاست خاص خودش باشد. در عرصه سیاست آفرینی، رئیس جمهور نمی تواند به خلق گفتمانی مستقل از کلیت نظام دست بزند. مقارن با پایان هر دولت، گفتمان آن دولت نیز جای خود را به گفتمان دیگری می دهد. روسای جمهور نه تنها قادر به خلق گفتمان های مستقل از نظام نیستند، بلکه سیاست گذاری برای تداوم گفتمان هاشان اگر بعید نباشد، بسیار دشوار است. همه دولت ها پس از بازنگری قانون اساسی - از دهه دوم انقلاب به بعد - خالق و حامل گفتمانی بوده اند و با این گفتمان به قدرت رسیده اند: سازندگی، اصلاح طلبی، مهرورزی و اعتدال. همین تنوع است که موجب انعطاف و ماندگاری نظام شده است. بدیهی است که هر رئیس جمهور برخاسته از گفتمانی، تلاش کند تا برای بقای خودش در قدرت، گفتمان خود را زنده نگه دارد. این گفتمان ها مستقل از نظام نبوده اند و با خروج رهبران آنها از قدرت اثرگذاری شان تا حدود زیادی از دست می رود، اما از بین نمی روند. این گفتمان ها استحاله پیدا می کنند و به گونه ای دیگر از دل قدرت سر در می آورده اند. استحاله چپ به اصلاح طلبی و اصلاح طلبی به اعتدال. حال می شود درک کرد که احمدی نژاد در پی چیست. او به دنبال استحاله گفتمان خود و بازکردن راهی برای به قدرت رسیدن کسی است که برگزیده او است. وگرنه او بهتر از هرکسی می داند که خودش دیگر به قدرت باز نمی گردد. آزمون هفت اسفند سال گذشته به خوبی نشان داد که ظرف یک دهه، همگرایی اصولگرایان در سال هشتاد وچهار جای خود را به واگرایی شدید سال نودوچهار داده است. پس او برای تحقق پروژه اش باید دوگانه ای را زنده کند. دوگانه ای که بخش عمده آن به دست مخالفانش ساخته خواهد شد، اما او برای موفقیت در این راه باید مخالفانش را وادار به واکنش کند و نشان دهد، رقیب و خطر جدی برای اعتدال گرایی است. او بدش نمی آید که تحلیلگران سیاسی و سیاست مداران «احمدی نژادهراسی» راه بیندازند. این شیوه همان روش استحاله یافته گروتسک در سیاست است که فقط رویه طنز و شوخی اش را از دست داده تا نشان بدهد اوضاع وخیم تر از آن است که فرصت شوخ طبعی باشد؛ اما آنچه احمدی نژاد را می ترساند این است که حسن روحانی زیرک تر از آن است که در دامش بیفتد و به دوگانه ساختگی روحانی- احمدی نژاد تن دردهد. حتی حسن روحانی دیروز خودش را بزرگ تر از احمدی نژاد رئیس جمهور می داند. احمدی نژاد هم آدم دیروز نیست. اگر او تا دیروز تازه واردی بیرون از دایره قدرت بود که آمده بود از همه حساب بکشد، امروز باید حساب پس بدهد، ازاین رو احمدی نژاد تلاش می کند بیش از هر چیز به گفتمان اعتدال گرایی حمله کند، تا شخص رئیس جمهور. تا در این حمله های پی درپی، نقاط حساس را از واکنش های مخالفان پیدا کند و متمرکز حمله کند. ناگفته نماند گذشت زمان به نفع دولت اعتدال نیست و چون منش اعتدالی برای به ثمررسیدن ایده هایش با حرکتی کند و بطیء پیش می رود و از شور انقلاب تهی است، تصمیم هایی که نیاز به برخوردهای قاطع دارد، در مدار زمان کش آمده، خنثی شده یا معطل می ماند و حتی از حل آن در درازمدت نیز سودی عاید دولت نمی شود. در فرصت به جامانده، روحانی باید دست به کار شود و به تحقق وعده هایی اقدام کند که شور و شعفی چشمگیر در سیاست داخل ایجاد می کند.
                