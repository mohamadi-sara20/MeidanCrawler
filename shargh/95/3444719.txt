یک‌شنبه ۱۸ مهر ۱۳۹۵
-----------------------------------------
type_unknown
-----------------------------------------
اتاق فکر مداحان
-----------------------------------------

                    گروه سیاست: «مداح ها اتاق فکر دارند»، این را روح الله بهمنی از مریدان «عبدالرضا هلالی» و از طیف مداحان جوانی که زمانی به احمدی نژاد خیلی نزدیک بودند، به «خبرآنلاین» گفته است. اگرچه نگفته است اعضای این اتاق فکر چه کسانی هستند و اینکه طیف مداحان سیاسی معروف چه نقش و حضوری در این اتاق فکر دارند؛ گرچه اخبار و شواهد حاکی از این است که مداحان سیاسی مشهور، تاکنون مسیر خود را رفته اند و چندان تابع خانه یا کانون مداحان نیستند. اگرچه رئیس کانون مداحان و مدیرعامل خانه مداحان وجود چنین اتاق فکری را تایید می کند؛ اما آن طورکه از صحبت هایش در گفت وگو با «شرق» پیداست، این نهادها نقش نظارتی چندانی، به ویژه درباره مداحان مشهور سیاسی ندارند و برعکس، آنها را از هرگونه نقدی مبرا می داند. این در حالی است که «محسن طاهری»، رئیس سابق خانه مداحان، پیش از این گفته بود: «ارضی و حدادیان برای خودشان تشکیلات دارند. با ما خیلی مشورت نمی کنند و همه را در جریان تصمیمی که می خواهند بگیرند، نمی گذارند. لیدرهای آنها هم مشخص و شناخته شده و یک سری افراد سیاسی هستند. خود آقای حدادیان سال هاست با آقای ابوترابی ارتباط نزدیک دارد و به طیف این آقایان نزدیک است. آقای ارضی و دوستان دیگر هم، کسانی دارند که مسائل سیاسی را قطعا با آنها به مشورت می گذارند».«محسن طاهری» روز گذشته در پاسخ به اینکه آیا وجود اتاق فکر را تایید می کند به «شرق» گفت: «در زمان ما یک چیزهایی تحت این عنوان وجود داشت؛ اما مربوط به گذشته است و من درباره الان خبری ندارم».روح الله بهمنی روز گذشته به خبرآنلاین گفته است: «گاهی مداحان جمع می شوند، صحبت هایی می کنند؛ ولی اینکه یک نفر از بالابه طور دیکتاتوری دستور دهد و بگوید همه این کار را کنند، خیر این طوری نیست. اگر هم حرفی زده بشود یک اتاق فکر تشکیل می شود، همه نظرات شان را می دهند و در نهایت براساس خردجمعی تصمیم می گیرند». او با بیان اینکه «مداحان شاخص در همه ایران فکر نمی کنم بیش از 10 تا 15 نفر باشند»، گفته است: «یعنی رده یک هایی که جلسات و مستمعان قوی دارند. جمع کردن اینها هم خیلی کار سختی نیست؛ یا از طریق جلسات مستمر با هم در ارتباط اند یا اگر امکان حضور در جلسات هم نباشد، مسائل مهم جامعه را نیز با هم مطرح می کنند. همیشه سعی کردیم تصمیم گیری های درست را انجام دهیم». او با اشاره به اینکه «مداحان جوان هم عضو این اتاق فکر هستند»، گفته است: «این طور نیست که مثلافقط مداحانی که به بیت رهبری دعوت می شوند، عضو اتاق فکر باشند. اکثر آقایان که جلسات بزرگ و قوی و تاثیرگذار در کشور دارند، در اتاق فکر حضور پیدا می کنند. در جلسات ما، در حد بضاعت سعی می شود که فرامین حضرت آقا رعایت شود». مداحی سیاسی و منصور ارضیاشاره «بهمنی» به اتاق فکر مداحان در شرایطی است که «هاشم زاده هریسی» نماینده مجلس خبرگان، روز گذشته در نقد عملکرد مداحان، با اشاره به اینکه مداح مجتهد نیست، به ایسنا گفت: «نباید مردم را تکفیر کنیم؛ یک روز به این بگوییم شمر، فردا به آن یکی بگوییم، عمر سعد. اینها ظلم به امام حسین است. شمرها را زیاد نکنیم. بیایید دوستان امام حسین را زیاد کنیم، اگر همین منوال پیش برود، چیزی برای امام حسین باقی نمی ماند. نباید عزاداری امام را با گناه و زشتی آمیخته کنیم». حجت الاسلام والمسلمین محمدمهدی افتخاری، نماینده مردم فومن و عضو مجمع نمایندگان روحانی مجلس هم روز گذشته به ایسنا گفت: «مداحان و ذاکران اگر واقعا پیرو مقام معظم رهبری هستند، باید به جای طرح مسائل سیاسی و آمیخته به خودخواهی ها و منیت ها، بصیرت آگاهی کنند. خدای نکرده اگر فضاهای عبادی و هیات های عزاداری، به سخنان سیاسی تهی از عبودیت اختصاص یافت، کل نظام ضرر می کند».انتقادهایی از این دست البته تازگی ندارد؛ اما به احتمال زیاد اشاره ای است به سخنرانی اخیر حاج منصور ارضی، مداح مشهور که شب سوم محرم در مسجد ارگ در حین مداحی گفت: «بمیرند آنهایی که هر غلطی که بخواهند بر زبان جاری می کنند. از بس که حروم خوردند، این حرف ها را می زنند. الان هم می خواهند شب تاسوعا جوان ها را بکشانند، میدان کربلارا ول کنید بیایید میدون بازی. نقشه ها زیاده شما مردم باید بیدار بشید. شما هرکدام اعتراض کنید، یواش یواش می فهمند. دنبال درگیری هستند، اگر حزب الله خشمش بگیره، همشون رو نابود می کنه». این سخنان او بعد از انتشار نامه «علی مطهری» نایب رئیس مجلس خطاب به آیت الله «محمد یزدی» بیان شده است؛ «مطهری» به رئیس شورای عالی جامعه مدرسین حوزه علمیه قم که خواستار برگزارنشدن مسابقه فوتبال ایران و کره هم زمان با شب عاشورا شده بود، نوشته بود: «به نظر می رسد که ابراز حساسیت بیش ازحد نسبت به این موضوع، امری ضدتبلیغ دین به شمار می رود. فرضا مردم برای گلی که ایران به کره جنوبی بزند، خوشحال شوند و عده ای ابراز شادی کنند. آیا این امر به معنی خوشحالی و شادی برای شهادت امام حسین علیه السلام و هتک حرمت و اهانت به ساحت سیدالشهداست؟ علاوه بر اینکه مردم در چنین موقعیت هایی به خوبی می دانند که چگونه رفتار کنند و چندین سال پیش شبیه این اتفاق برای مسابقه تیم استقلال تهران و دالیان چین افتاد و تماشاگران رفتاری ستودنی داشتند.... وظیفه روحانیت و مصلحان جامعه است که با نقاط ضعف جامعه و آداب و رسوم خرافی که مانند زنجیر به دست و پای مردم بسته شده است، مبارزه کنند، نه اینکه سوار بر این موج ها شوند...». «علی مطهری» در ادامه نامه خود آورده بود: «این جانب جناب عالی را در مجموع یک روحانی عالم و روشنفکر می دانم؛ ولی رویکردی مانند آنچه درباره مسابقه فوتبال ایران و کره جنوبی ابراز کردید، برایم قابل هضم نیست و معتقدم عده ای را از دین گریزان می کند». آیت الله محمد یزدی، رئیس جامعه مدرسین حوزه علمیه قم و رئیس سابق مجلس خبرگان، با اشاره به برگزاری مسابقه فوتبال ایران و کره در شب عاشورا خطاب به وزیر ورزش گفته بود: «اگر شما بتوانید این برنامه را حذف کنید، هر نوع زیان، خسارت و ضرری که از حذف این برنامه وجود داشته باشد، در برابرش سودی از احترام به تاسوعا و عاشورا به دست می آید که بیشتر است. می گویید قبل بازی روضه خوانی انجام می دهیم؛ اما جلسه به صورت شادمانی برگزار می شود؛ ازاین رو پیشنهاد می کنم که محاسبه دقیق تری انجام و اگر هزینه ای دارد پرداخته شود. این کار برای اسلام و انقلاب و خود مسئولان بهتر است... اگر قرار باشد که برای حفظ حرمت عاشورا قبل از مسابقه مداحی صورت بگیرد، پس از گل از طرف ایران، آیا کسی خوشحالی نخواهد کرد و آیا می توان جلوی خوشحالی مردم را گرفت». حاج منصور ادامه می دهدحاج «منصور ارضی» اما همچنان همان انتقادات را ادامه می دهد تا جایی که چهارشنبه گذشته، مصادف با روز سوم ماه محرم، در حسینیه لباس فروشان هم گفته است: «آنها که به دروغ می گویند آبروی عزاداری برای امام حسین علیه السلام آبروی امام حسین علیه السلام نیست، آبروی اسلام نیست، حتی آبروی جمهوری اسلامی ایران نیست، بلکه آبروی ما این است که تیم ملی بازی کند حالاشب عاشورا و تاسوعا باشد یا شبی دیگر! بعد هم می گویند این فیفا است که موافقت نمی کند و ما را محروم می کند، خب سوال من این است اگر خدا شما را از عزاداری برای امام حسین علیه السلام محروم کنند چه می کنید؟ پس تنها راه آبروداری، بیداری مردم و فعالیت های خود مردم است. چه اشکالی دارد مردم در بین خود اطلاع رسانی کنند و از این فضاهای مجازی استفاده کنند؟! کمی از این وقت خود را در این فضاها صرف دین و امام حسین کنیم، وای از آن روز که حزب الله خشمگین شود و بخواهند برخورد کند. آن وقت است که نمی توان جلوی سیل مردم را گرفت، بعد می گویند یک عده ای تحریک کردند، خب وقتی شما کاری از دستتان برنمی آید مردم وارد عمل می شوند. وقتی که نمایندگان مختلف در این مجامع حق شما و ایران را می خورند و صدای شما درنمی آید چرا می خواهید با فعالیت مردم در این زمینه مقابله کنید؟ یک روز هم به خاطر امام حسین علیه السلام زمان بازی را عوض کنید». بااین حال «روح الله بهمنی»، دیروز در دفاع از حاج منصور ارضی گفته است: «الحمدالله رب العامین سبقه حاج آقا مشخص است. حالاشاید یک مقدار لحن حاج آقا تند باشد، اما در ته قلب شان خیرخواهی و صلاح و دلسوزی است. فکر نمی کنم حاج آقا ارضی خارج از خط و مشی و فرامین مقام معظم رهبری حرکت کند، بعضی موقع ها شاید شخص خاصی را مدنظر داشته باشد و یک صحبت هایی کند. بالاخره حاج آقا هم دارد فضای جامعه را رصد می کند و این طور نیست که بدون تحقیق و بدون فکر حرفی بزند. حاج آقا به واسطه حضور در مجامع عمومی و افراد مختلف که سیاسیون هم جزء این قشر هستند، حتما یک مسائلی را می بیند که درباره آن مسائل صحبت می کند. صحبت های او به نظرم من دلسوزانه است. البته مقداری شاید لحن حاج آقا تند باشد اما ته قلب او همیشه خیر خواهی بوده است». این در حالی است که انتقاد از برخی بدعت های مداحی انتقاد برخی مراجع را به همراه داشته است. سال گذشته «آیت الله مکارم شیرازی» در آستانه عزاداری های ماه محرم در انتقاد از وضعیت مداحی گفته بود: «باید مراقب بود، این مجالس و محافل عزاداری به دست نااهلان و ناصالحان نیفتد چون همان گونه که برکات این مجالس عظیم است، خطراتش هم عظیم است به گونه ای که گاهی با اشعار خود می توانند افراد را گمراه کرده و بدترین بهانه را به دست دشمنان بدهند». او با بیان اینکه مشکل مداحان به وسیله مداحان اصلاح می شود، یادآور شده بود: «عده ای تابع خط قرمز نیستند و می گویند ما باید مشتری جمع کنیم و مجالس ما مملو از جمعیت باشد. البته در مجلس بانوان هم این مسئله بیشتر است و بالاخره شما و ما مسئولیت داریم. بیاییم این آب زلال عزاداری امام حسین(ع) را جاری کنیم و برای تحقق این امر، مداحان پیش کسوت باید برنامه داشته باشند».حامیان دولت قبلطیفی از مداحان، همچون «بهمنی» زمانی به «احمدی نژاد» بسیار نزدیک بودند، اما «بهمنی» دیروز گفته است: «اینکه حالامداحان یا رجال سیاسی یک روزی از کسی حمایت کردند دلیل ندارد تا آخر عمرشان ملزم به حمایت از او باشند. حالایک سری آقایان یک تصمیم گیری ها و نظراتی داشتند که این هم به خودشان مربوط است که چرا زمانی از آقای احمدی نژاد حمایت کردند و بعد حمایت نکردند یا چند دسته شدند». سال 84 نامه ای با امضای 104 مداح کشور که نام های آشنایی همچون حاج منصور ارضی، سعید حدادیان، عبدالرضا هلالی و محمود کریمی در آن به چشم می خورد منتشر شد. این نامه در واقع بیانیه ای بود که مداحان در روزهای مانده تا انتخابات نهمین دوره ریاست جمهوری منتشر کردند و نامزد مورد حمایت خود را «بسیجی ولایی دکتر «محمود احمدی نژاد» اعلام کردند. «احمدی نژاد» البته تا قبل از سال 84 هم نام آشنا و البته محبوبی برای مداحان مشهور و هیات های مذهبی تهران بود. شهردار وقت تهران پای ثابت جلسه های هیات ها در مناسبت های مذهبی مختلف بود. یک روز در مسجد ارک و پای مداحی حاج منصور ارضی، روز دیگر در مهدیه امام حسن مجتبی(ع) و هیات حاج سعید حدادیان. رابطه خوب احمدی نژاد شهردار با هیات های تهران، البته به همین حضورها ختم نمی شد. بعدها دولت اول «احمدی نژاد» حتی به دولت مداحان هم مشهور شد و از نقش «منصور ارضی» در روی کارآمدن «احمدی نژاد» سخن گفته شد. بااین حال «بهمنی» درباره اثرپذیری «احمدی نژاد» از مداحان هم گفته است: «آقای احمدی نژاد یک جریانی بود، رای هایش متاثر از ارتباطش با حاج آقای منصور ارضی نبود. مگر یک مداح چقدر می تواند رای برای یک نامزد ریاست جمهوری جمع کند. البته حمایت دوستان مداح هم کم تاثیر نبود. آقای احمدی نژاد روی یک سری شعائر و حساسیت های مردم دست گذاشت و صحبت هایی کرد که گفتمان امام خمینی و انقلاب بود. مردم به خاطر همین به سمت احمدی نژاد کشیده شدند، در واقع صحبت هایی کرد و وعده هایی به مردم داد که مطمئنا در ذائقه مردم خوشایند آمد که به او رای دادند». مداحان و شهرداریبعد از انتشار تصویر چک بانک شهر و طرح نام مداح معروف، «سعید حدادیان» دیروز به فارس گفته است: «برای اطلاع آنهایی که این شایعه را دست به دست می کنند، باید بگویم درحال حاضر، کل موجودی بنده در بانک تجارت حدود شش میلیون و 500 هزار تومان و در بانک ملی ایران هم یک میلیون و 800 هزار تومان است. بنده از سال 1372 تاکنون، برای مداحی در دستگاه امام حسین(ع) نه صحبتی از پول کرده ام و نه پولی بابت این امر». «بهمنی» ولی در دفاع از حمایت های قالیباف گفته است تنها کسی که در این سال ها به مداحان کمک کرده، «قالیباف» بوده است. او درباره کمک هایی هم که دولت ها و نهاد ها به مداحان می کنند، گفته است: «به طور مثال زمان آقای احمدی نژاد یک مداح را پیدا نمی کنید که آقای احمدی نژاد هزار تومان به او کمک کرده باشد. زمان آقای روحانی و زمان آقای خاتمی هم همین طور». «بهمنی» اما در این میان از «قالیباف» به شدت تشکر کرده و درباره کمک هشت میلیاردتومانی شهردار تهران گفته است: «من خودم از آقای قالیباف تشکر می کنم اگر به هیات های مذهبی کمک کردند. آقای قالیباف فقط به هیات های مذهبی کمک نمی کنند؛ او در کارهای فرهنگی و جهادی پرچم دار است اما هشت میلیارد تومان پول زیادی نیست؛ فقط در تهران حدود 100 هزار هیات مذهبی هست که جریان ساز هستند. در هر کدام از این هیات ها صد نفر بیایند و اگر برای ارتقای تفکر آنها هزینه شود، امر مبارکی است. کمک های آقای قالیباف نیز در حد اقلام موردنیاز از قبیل سنج و زنجیر و روغن و برنج و... است؛ البته به هیات هایی که ثبت سازمان تبلیغات اسلامی هستند».«حاج مصطفی خرسندی» رئیس کانون مداحان و شاعران آیینی کل کشور و مدیرعامل خانه مداحان در گفت وگو با «شرق»: حاج آقا ارضی و آقا سعید حتما صلاح می بینند که موضع می گیرندآقای بهمنی، از مداحان درباره اتاق فکر در میان مداحان سخن گفته است. آیا این اتاق فکر متعلق به خانه یا کانون مداحان است یا جمعی از مداحان اتاق فکر جداگانه دارند؟ما چند شورای مشورتی داریم. شورای مشورتی پیر غلامان در سراسر کشور. شورای مشورتی مداحان میان سال، شورای مشورتی جوانان، شورای مشورتی بانوان، شورای مشورتی شعرا و شورای مشورتی نوگلان حسین. 25 نفر از میان این شوراها، اتاق فکر حوزه ذاکرین را تشکیل می دهند. ما در سراسر کشور 80 هزار مداح داریم. 425 دفتر داریم. جدای از این، خانه مداحان هم در برخی مراکز استان ها شعبه دارد. همچنین بسیج مداحان و بنیاد دعبل خزائی هم هست. کاری که در اتاق فکر انجام می شود چیست؟ کلادر این اتاق فکر نیازسنجی می شود و مباحث محتوایی و مباحثی را که به هر شکلی لازم است که درباره مشکلات ذاکرین بررسی و طرح می کنیم. اگر مشکلی باشد، رفع و رجوع می کنیم. چطور اظهارنظرهای سیاسی افراد را بررسی نمی کنید؟ اولامداح مگر می شود خارج از مباحث سیاسی باشد منظورم موضع گیری های جناحی است.برخی مداحان حرف خود را می زنند و امربه معروف می کنند. اینکه یک مداحی امربه معروف و نهی ازمنکر می کند و تذکر می دهد، دلیل نمی شود که این اظهارنظر را جناحی تلقی کنیم. به نظرم این ما هستیم که جناحی می بینیم. چون درموردش پیش زمینه داریم که فلانی در فلان جناح است، پس اگر حرف حق بزند، حرف های حق او را هم سیاسی تلقی می کنیم. وقتی کسی حین مداحی برای برخی چهره ها طلب مرگ می کند، شما در خانه مداحان این صحبت ها را بررسی یا موضع گیری می کنید؟ به هر شکل کسانی که از یک دیدگاه وی‍ژه و اطلاعات دقیق برخوردار هستند، اگر مطلبی بیان کنند، بنا نیست بگوییم حق صحبت ندارید. هرکسی نظری دارد و برای ما به شدت محترم است. اعتقاد داریم که ملت به دولت و دولت به ملت و ملت به ملت، باید دهه عاشورا اگر لازم است، همه به هم تذکر بدهند. اما اگر جایی لازم باشد، خودمان موضع می گیریم. یعنی تا به حال موردی نبوده است که خانه مداحان یا کانون مداحان موضع گیری کند؟ هر زمان لازم یا صلاح بوده موضع می گیریم. کسانی که مواضع سیاسی دارند، به هر شکل محترم هستند. می شود مواردی از موضع گیری خانه مداحان را بفرمایید؟ دقیقا در ذهنم نیست. به طور کلی هرجا لازم باشد، اعلام موضع می کنیم. آیا ممکن است مثلاشما در برابر اظهارات آقایان ارضی یا حدادیان موضع گیری کنید؟ این عزیزان، بزرگانی هستند که زحمت کشیده اند و مطالبی که شماها گاهی مکتوب می کنید، می تواند منجر به اختلافی فی مابین ذاکران شود. حاج آقا ارضی که از بزرگان ما هستند و سعید آقا که تحصیل کرده و توانمند زحمت کشی هستند، اگر موضع می گیرند حتما در آن لحظه صلاح دیده اند. بنا نیست وقتی موضع گرفته شد؛ غلط یا درست، خانه مداحان پاسخ بدهد. خودشان باید پاسخ گو باشند. آقای ارضی کسی نیست که بی اطلاع حرف بزند. آقای حدادیان کسی نیست که بی اطلاع حرف بزند. ایشان استاد دانشگاه و از مداحان زحمت کشیده است.
                