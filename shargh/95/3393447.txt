شنبه ۲۶ تیر ۱۳۹۵
-----------------------------------------
سرمقاله
-----------------------------------------
به نام مستضعفان
-----------------------------------------

                    محتاج بودن یا نبودن، حیران از فقر، با چشم های فراخ از حسرت، چشم دوختن به کاسه و سفره دیگران، فریاد زدن از خشم، گریستن از سر استیصال. اینها راه های گشوده است در پیش رو. چشم به آسمان دوختن یا دل به سیاست خوش کردن؛ سیاستی برای رستن از بندگی، رستن از ناچاری های مزمن و بی علاج. وامانده در ناگزیرهای چه باید کرد. امیدواربودن به ندای عدالت، عدالتی گم شده در لفاف گفتمان های ساختگی سیاسی؛ سترون، تهی و ناتوان از رهایی. رهایی از حقارت تکدی گری بر سر کوچه ها. رهایی از خنده های تلخ دخترکی گل فروش با پیشانی نوشتی از فقر. با سیاست پیشگانی متلون از منفعت های رنگارنگ، با ته مایه ای از دلسوزی و ترحمی ساختگی برای سفره های خالی از طعام. با سیاست پیشگانی از پس آزمون های بی سرانجام؛ دولت مهرورزی. مهرورزی های منفعت طلبانه، با مردمی بر سر سفره خالی از شیر و شکر. با سخنانی پیچیده در لفاف شعار: «نگذارید حق تان را پایمال کنند». فریادی از پس هشت سال خاموشی در برابر توفان های بنیان کن. عدالت آن مرد هزاره سوم که به نام عدالت آمد و بی تحقق آن رفت. چه بد سیاستی است، سکوت به وقت فریاد و فریاد زدن به وقت سکوت. اما آنان را چه باک. آنان سیاست پیشگان زمان اند. همواره طلبکاران زمانه. با فریادهایی رسا، با رسایی تمام برای به سیطره درآوردن حافظه کوتاه مدت مردمان، که نیندیشند چه بر آنها رفته است در دولت شان. این است تخریب حافظه بلندمدت مردمان. مردمانی که با شعار عدالت و برابری قرار بود به «سفری تفریحی»1 بروند، برای به دست آوردن فرصت های برابر و توزیع عادلانه آن، اما واماندند در برهوت سرگردانی. حیرت زده و انگشت به دهان از ظهور رانت خوارانی جسور، بی محابا و بی شمار. سیاست پیشگان باز در فاصله ای نه چندان بعید از دوران مهرورزی ناکام، در پی بار گذاشتن عدالتی دیگرند به نام مستضعفان. زیر سقف بی ستاره کیهان با منظومه ها، با سیاه چاله های سرد و خاموش در مداری یکسان. چه غریب است روزگار سیاست پیشگی و چه گرگ ومیش است پس پشت آن. چه ترفندهاست برای برکشیدن و برانداختن، نه به قصد ساختن و قربة الی الله. اما مردم کوچه وبازار هنوز رهایند از قید و قیود این سیاست پیشگان آزمون پس داده، که از آنها آبی گرم نشده و نمی شود. به راستی مردم «به کجای این شب تیره بیاویزند قبای ژنده خود را».چشم ها هراسان، دست ها خالی و دل ها مضطرب از روزهایی که در راه اند. روزهای بی پولی و شرمساری در برابر خود و دیگران و در دل راز و نیازکردن که بارالها لااقل تن سالم از ما دریغ مدار! ما نیز مردمان این دیاریم با سیاست پیشگانی عدالت طلب، با فر و جاه، در پی استیفای حقوق گرسنگان! اما مگر عدالت و برابری یا سیاست فقط از کوی و برزن قدرت می گذرد که آنان همواره در پی آن اند تا براندازند کسان و برکشند خویشان را. در این وانفسا، اصولگرایی، اصلاح طلبی و اعتدال، واژه هایی بی معنایند در کوچه های فقر و فاقه. جنگیدن برای قدرت به نام مردم و عدالت، کاری است بی ثمر و پرخسران. در این نبرد آنچه از دست می رود ایمان و باور مردم به سیاست است و مابقی ذبح می شود در این پرسش بی پاسخ که چه آمده بر سر سرمایه به یغما رفته این دیار، به دست مردی از هزاره سوم. که این بار در قامت دیگر ظاهر شده است، نه در پی نشستن بر جایگاه ریاست، بلکه برای کسب آن به دست دیگری.اینک سیاست پیشگان در کارند تا با یکی ساختن سیاست، و اعمال قدرت و مبارزه برای تصاحب قدرت، «سیاست» به معنای «امر سیاسی» را کنار بگذارند و آن را به «امر دولتی» تقلیل دهند. پس دولتی می سازند در برابر دولتی، به نام مستضعفان. اما مطالبات فرودستان از دل نزاع میان گروه هایی سیاسی با منافع متفاوت به دست نمی آید. آنچه به احقاق حق مردم می انجامد، به شمار آمدن مردمی است که در شمار نیامده اند. «مردم» به معنای واقعی آن، که در هر دولتی مردم اند. درست برخلاف نظر اغلب سیاست پیشگان، سیاست در طرف دیگر رخ خواهد داد. در طرف همان مردمی که هنوز تشنه عدالت اند. از این روست که آمدن یا نیامدن شخص احمدی ن‍ژاد به انتخابات آینده دیگر چندان موضوعیتی ندارد. آنچه مهم است تفکری است که سیاست را هنوز تمرین قدرت یا کوششی برای کسب آن می داند و نه تغییر به دست همان در شمار نیامدگان.1- جرالد آلن کوهن در کتاب «چرا سوسیالیسم نه؟»، ترجمه شاپور اعتماد، در دو فصل «سفر تفریحی» و «اصول حاکم بر سفر تفریحی»، موقعیت هایی را یادآور
                