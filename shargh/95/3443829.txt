شنبه ۱۷ مهر ۱۳۹۵
-----------------------------------------
سرمقاله
-----------------------------------------
هژمونی ازدست رفته اصولگرایان
-----------------------------------------

                    بعید است «دموکراسی نیابتی» در پایان دوره اول ریاست جمهوری حسن روحانی کار دستش بدهد. اما مخالفان دولت به خوبی از نقصان دموکراسی نیابتی باخبرند و از این رو با دیده بانی رسانه های اصولگرا سعی دارند در روزهای باقی مانده، دولت یازدهم را زیر آتش سنگین خود بگیرند تا به دو هدف پیش روی خود دست یابند. اول آنکه زمینه را برای پیروزی نامزد اصولگرا فراهم آورند و دیگر اینکه، در صورت شکست نامزدشان، از دولت دوازدهم، دولتی ضعیف ساخته و ابتکار عمل را از دست روحانی بگیرند. چهار سال آینده، سال های پرالتهابی برای اصولگریان است. اگر روحانی بخواهد در دوره دوم دست به توسعه سیاسی بزند و با احیای نهادهای مدنی آزادی را گسترش بدهد، طیف های خاکستری جامعه را وارد رقابت های انتخاباتی به نفع اصلاح طلبان و اعتدالیون خواهد کرد، اگرچه روش دولت حسن روحانی براساس جدایی سیاست از اقتصاد است و تمایل دارد سیاست در سیطره اقتصاد قرار گیرد. با این روش خواسته یا ناخواسته نگاهی منفی به سیاست شکل می گیرد و این تفکر را تقویت می کند که دولت سیاسی، دولت حل مشکلات نیست بلکه خود مولد انبوه مشکلات است. اما اصولگرایان چندان منتظر تغییر احتمالی رویکرد روحانی و انتخاب او میان توسعه سیاسی یا سیاست اقتصادمحور نمی مانند. آنان ترجیح می دهند با استفاده از ضعف های دولت یازدهم، به مقاصد کوتاه مدت و بلندمدت خود دست یابند. در «دموکراسی نیابتی» رئیس جمهور از آزادی عمل نامحدود برای اجرای قوانین یا تدوین و تغییر برنامه های اقتصادی و سیاسی برخوردار نیست، اما هزینه تمام تصمیمات اتخاذشده در دوره چهار یا هشت ساله به پای شخص او نوشته می شود. درست برخلاف «دموکراسی نمایندگی» که پاسخ گویی دولت محدود به اختیاراتش است. از این رو اغلب دولت هایی که به شیوه «دموکراسی نیابتی» روی کار می آیند با استقبال مردم روبه رو شده و محبوبیتی چشمگیر دارند. اما رفته رفته به دلیل ساختار بوروکراتیک دولت و تعارض منافع گروه ها و جناح ها و سنگ اندازی رقبای سیاسی محبوبیت شان کاهش می یابد و سرانجام با انتقادات و سرزنش های بی شماری بدرقه می شوند. البته که دولت اصلاحات از این قاعده مستثناست.مخالفان دولت وقت، چه اصلاح طلب باشند و چه اصولگرا، سعی می کنند از این شکاف سود جسته و دولت را ناکارآمد جلوه دهند. البته دولت های اصلاح طلب و اعتدالی که پایبندی بیشتری به قواعد دموکراسی دارند، بیش از هر دولتی مورد حمله قرار می گیرند. این حملات بیش از آنکه متوجه دولت باشد، هدفش تضعیف «ایده دموکراسی» است. حالانوبت اصولگرایان است که بی امان به دولت اعتدال بتازند. بی دلیل نیست که دیده بانان کارکشته رسانه ای آنان وارد عمل شده اند و با کشف خطوط آسیب پذیر و تعیین مختصات آن به آتشبارهای خود، گرا و دستور حمله می دهند تا دولت را زیر آتش بگیرند. این تاکتیک دید ه بانان جنگ است که نقش تعیین کننده ای دارند.آنان به منطقه دشمن نفوذ کرده و با شناسایی موقعیت ها به آتشبارها فرمان حمله می دهند. اینک مخالفان روحانی از این تاکتیک جنگی در سیاست استفاده می کنند تا دولتش را از کار بیاندازند. بی تردید هرقدر به پایان دوره چهارساله اول نزدیک شویم، این آتش سنگین تر خواهد شد. با اینکه دولت در ماجرای فیش های حقوقی شفاف سازی کرد، اما آنان هنوز از این موضوع دست نکشیده اند. خبرگزاری فارس، روز پنجشنبه از منظری دیگر به ماجرای فیش های حقوقی پرداخته است. قراردادهای جدید نفتی نیز موضوعی است که روزنامه کیهان آن را دنبال می کند: «روح قراردادهای نفتی پادویی برای بیگانگان است». ماجرای FATF هم اگر با دخالت افراد عالی رتبه روبه رو نمی شد همچنان ادامه داشت. دیده بانان رسانه ای اصولگرا حتی از گرادادن مسائل حاشیه ای روی گردان نیستند. حسین فریدون شاهد مثال خوبی برای این موضوع است. در حال حاضر برحق یا ناحق بودن این حملات مطرح نیست. مهم این است که اصولگرایان جز منافع اقتصادی از این حملات چه سودایی در سر دارند. در گزارش های خبرگزاری فارس، تسنیم و کیهان به وضوح مشخص می شود که هدف از این گزارش ها تخریب دولت و تحریک احساسات ملی گرایانه و بیگانه ستیزی، تحریک غیرت دینی و حق طلبی مردم است.بی تردید اصولگرایان بیش از آن چه گفته شد، به دنبال هژمونی از دست رفته خویش اند. هژمونی که با دولت هشت ساله احمدی نژاد چنان از سکه افتاد که سال های سال طول می کشد تا اعتبار از دست رفته و اعتماد مردم به آنان بازسازی شود. اصولگرایان به خوبی می دانند بدون هژمونی قادر به ادامه سیاست ورزی نیستند و اگر این روند ادامه پیدا کند آنان ناگزیرند برای ماندن در سیاست به «اتوریته» سیاسی پناه ببرند و این هزینه گزافی دارد و آینده روشنی هم برایشان رقم نمی زند. ازاین رو هرقدر به انتهای دوره چهارساله روحانی نزدیک تر می شویم آنان برای تخریب مصمم تر می شوند و دید ه بانان رسانه ای آنان، گرا و فرمان آتش های سنگین تری خواهند داد. اما در این ماه های باقی مانده دولت روحانی ناگزیر موضع تدافعی دارد و می کوشد از شیوه های تهاجمی پرهیز کند تا به مخالفانش مشروعیت کاذب نبخشد. دولت با سیاست پاسخ گویی و شفاف سازی به موقع و به دور از عصبانیت و شتاب می خواهد زمان باقی مانده از بازی سیاست را به نفع خود به پایان ببرد. اما دیده بانان رسانه ای دولت عملکردی مقتدرانه ندارند. آنان نه در موضع حمله اند و نه در حالت دفاعی، نه در پی شناسایی خطوط ضعف مخالفان برای فرصتی مناسب. آنان بیش از هر چیز درگیر مناسبات بوروکراتیک دولتی هستند و تئوریسین های اصلاح طلب خارج از دولت، بیشتر این بار زمین مانده را بر دوش می کشند.در ماه های گذشته اصلاح طلبان خارج از دولت سعی کرده اند تا مانع عوام فریبی اصولگرایان شوند و هر جا لازم بوده پا به میدان گذاشته اند. اما این اهتمام به ندرت در سیاست های رسانه ای دولت دیده می شود. در روزهای باقی مانده که برای اصولگرایان به سرعت می گذرد و برای دولت یازدهم به کندی، هر اتفاق غیرقابل پیش بینی ای می تواند در سرنوشت انتخابات اثر بگذارد و اصولگرایان درصددند تا جایی که می توانند تحقق این امکان غیرقابل پیش بینی را بالاببرند.
                