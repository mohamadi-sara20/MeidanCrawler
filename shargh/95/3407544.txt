دو‌شنبه ۱۸ مرداد ۱۳۹۵
-----------------------------------------
type_unknown
-----------------------------------------
توطئه نفتی: جهانگیری افشا کرد: خارجی ها در داخل پول خرج می کنند تا قراردادهای نفتی سرنگیرد
-----------------------------------------

                    شرق: روز گذشته در غیاب رئیس جمهوری که به «باکو» سفر کرده، جلسه هیات دولت به ریاست «اسحاق جهانگیری» برگزار شد. پس از پایان جلسه، «جهانگیری» و وزیران حاضر در جلسه به حیاط هیات دولت آمدند تا در جمع خبرنگاران به سوال های آنها پاسخ دهند. دراین بین «سیدمحمود علوی»، وزیر اطلاعات، هم تنها با خبرنگاران خوش و بش کرد و روز خبرنگار را به آنها تبریک گفت.معاون اول رئیس جمهوری هم که دیرتر از دیگر وزیران به حیاط آمد، در همان پایین پله ها ایستاد تا پاسخ گوی سوالات باشد. او در پاسخ به سوالی درباره اصلاحات قراردادهای نفتی و اینکه منتقدان معتقدند هنوز اشکالات رفع نشده، گفت: «این مصوبه را عصر شنبه امضا کردم و یکشنبه ابلاغ شده است». او ادامه داد: «در قانون نفت که مصوب مجلس است، گفته شده که شرایط عمومی قراردادهای نفت را دولت تصویب کند تا وزارت نفت در آن چارچوب عمل کند؛ بنابراین یک سری قوانین بالادستی هست که ما برمبنای آنها شرایط عمومی را مشخص می کنیم که معنی اش قرارداد نیست. بر اساس آن شرایط وزارت نفت مذاکره می کند».معاون اول رئیس جمهوری ادامه داد: «درباره محل هایی که تابه حال اکتشاف انجام نشده، یک گونه سیاست گذاری کردیم؛ درباره میادین مشترک و بازیافت از چاه های موجود هم یک گونه». او گفت: «در مجموع رئوسی مشخص شده که هم بتوانیم بازیافت از چاه های نفت را بالاببریم و هم در محل هایی که سرمایه گذاری نشده، مثل شرق و مرکز کشور، اکتشاف صورت بگیرد. درباره بقیه محل ها هم چارچوب هایی مشخص شده است». او با اشاره به اینکه «فکر می کنم درباره توجه به نظر منتقدان کار درخورتوجهی از سوی دولت صورت گرفته است»، ادامه داد: «این یک کار استثنائی در دولت است؛ چراکه در یک سال گذشته از همه کسانی که آمادگی داشتند در جلسات ستاد اقتصاد مقاومتی شرکت کنند، دعوت و ساعت ها بحث شده است. مقام معظم رهبری هم تدبیرشان این بود که نظرات منتقدان را شنیده و این نظرات در جلسه ستاد فرماندهی اقتصاد مقاومتی بررسی شود». او ادامه داد: «طبیعی است که وقتی چنین مصوبه ای وجود دارد، مجموعه ای از منتقدان هستند و ممکن است برخی نظراتشان اعمال نشده باشد؛ ولی 150 مورد اصلاح صورت گرفته است». جهانگیری ادامه داد: «اصلاحات زیادی صورت گرفت و فکر می کنم آنهایی که دغدغه داشتند از طرفی دنبال توسعه ظرفیت های نفت هم باشند؛ ممکن است کسی آن قدر دغدغه داشته باشد که بگوید اصلادست نزنید به نفت و اجازه دهید همان زیر زمین بماند». جهانگیری در ادامه گفت: «برخی از کشورهای خارجی که با ما میدان مشترک دارند، برای اینکه ما فعالیت نکنیم و بتوانند از میادین مشترک و سهم ملت ایران برداشت کنند، یک تیپی از آنها هم در داخل کشور خرج و هزینه می کنند که با روش هایی مانع انجام قراردادهای ما شوند، اما ما تسلیم این شرایط نخواهیم شد و قطعا ان شاءالله به زودی قراردادهای نفت بسته خواهد شد». تصور برخی از اقتصاد مقاومتی در حد مرغداری استجهانگیری با بیان اینکه براساس شاخص ها اقتصاد کشور در مسیر صحیحی قرار گرفته و اقتصاد مقاومتی در حال اجراست، درباره اقتصاد مقاومتی، گفت: «تصور برخی از اقتصاد مقاومتی یک اقتصاد کوچک در حد مرغداری و گاوداری است درحالی که اقتصاد ایران یک اقتصاد بزرگ است و اقتصاد مقاومتی می خواهد اقتصاد بزرگ ایران را به حرکت درآورد بنابراین دراین زمینه تولید، واردات و صادرات مهم است».او در بخش دیگری از سخنانش با اشاره به برخی اظهارات درباره رئیس جمهوری در روزهای اخیر گفت: «به معاون حقوقی رئیس جمهوری تذکر داده ایم تا از دستگاه قضا پیگیر این توهین ها باشد». جهانگیری ادامه داد: «تلاش ما این بوده که تا حد امکان وارد پیگیری قضائی این توهین ها نشویم مگر در مواردی که آشکارا به رئیس جمهوری و هیات دولت اهانت می شود». او افزود: «البته انتظار ما از دستگاه قضا این است که آنها منتظر شکایت دولت نباشند. به هرحال حرمت رئیس جمهوری باید رعایت شود و وقتی این توهین ها انجام می شود خود قوه قضائیه باید با آن برخورد کند».
                