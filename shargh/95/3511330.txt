یک‌شنبه ۱۷ بهمن ۱۳۹۵
-----------------------------------------
type_unknown
-----------------------------------------
دلجویی مهرجویی در حمایت از کیمیایی
-----------------------------------------

                    شرق: دامنه اختلافات مسعود کیمیایی با همکارانش با حمایت ویژه داریوش مهرجویی، دیگر کارگردان صاحب سبک ایرانی، همراه شد که او با نوشتن نامه سرگشاده ای از این روزهای تلخ دلجویی کرد. «قاتل اهلی»، آخرین ساخته مسعود کیمیایی که با تمام انتقادات و اختلافاتی که بین این کارگردان با تهیه کننده و پرویز پرستویی، بازیگر آن، مواجه شد، در جشنواره سی وپنجم فیلم فجر اکران و با اقبال عمومی روبه رو شد. پرویز پرستویی در اختلاف بین تهیه کننده و کارگردان فیلم قاتل اهلی، حق را به تهیه کننده فیلم داد. وی در یادداشت انتقادی خود خطاب به مسعود کیمیایی در روزنامه شرق از مسعود کیمیایی بابت تغییر در نسخه تهیه کننده انتقاد کرد. گویا اختلاف نظر بین تهیه کننده و کارگردان با نامه نگاری و انتقاد پرویز پرستویی از مسعود کیمیایی موجبات دلخوری این فیلم ساز را فراهم کرد. پرستویی در بخشی از یادداشت خود نوشت: «تغییرات در فیلم نامه و مونتاژ به گونه ای که در خدمت آن دو، سه سکانس جدید باشند، صدمه اساسی به فیلم زده است. از اینکه از اعتماد و عشقی که به این پروژه داشتم، سوءاستفاده شد، متاسفم و به دلیل احترام ویژه ای که برای مخاطبان عزیز قائل هستم، خواستم پیش از نمایش فیلم به ایشان اعلام کرده باشم که این فیلم نامه ای نبود که قرار بود بازی کنم و در نتیجه این فیلم که می توانست اثر خوبی در کارنامه همه ما ازجمله آقای کیمیایی باشد، ارزشش را به مسائل شخصی باخت و آن نشد که با وجود «دیربودن» قرار بود، بشود!»نامه مهرجوییبه همین دلیل مهرجویی هم بر آن شده است که در این بلبشوی انتقادی پادرمیانی کند و حق معنوی فیلم ساز را بر حق مادی تهیه کننده ارجح بشمارد و این گونه بر اراده و تصمیم کارگردان قاتل اهلی برای نسخه نهایی فیلمش که باید در هرجایی اکران شود، صحه بگذارد. داریوش مهرجویی با انتشار نامه ای سرگشاده از مسعود کیمیایی حمایت کرد. متن نامه داریوش مهرجویی که در حمایت از مسعود کیمیایی نوشته، به این شرح است: «مسعودجان این نامه را برای تو می نویسم تا شاید مرهمی باشد بر زخم های دل پرعطوفت و مهربان تو. برای تو برای خودم و برای آنهایی که این چنین بی حرمتی و بی عاطفگی نسبت به اساتید و بزرگان جامعه خود بروز می دهند. ما درواقع در حکم نردبانی هستیم که گاه دیگران یعنی طایفه بی سواد و بی تجربه از ما بالامی روند و بعد به جای قدردانی و تشکر زهری بر ما می پاشند و می گذرند. درددل تو را خوب می فهمم چون خود من نیز بارها گرفتار این موقعیت شده ام... آدم های گربه صفت و بی وفا این روزها مدام در حال پنجه کشیدن هستند. درود بر تو ای مرد بزرگ که این چنین با مهربانی و عطوفت ذاتی خود در چنین مواردی پاسخگو می شوی... دریغ از این همه ناسپاسی و بی عاطفگی که گریبان این جامعه نابهنجار کنونی ما را فراگرفته است. رفیق دیرینه من برو و همچنان بتاز و فیلم های باشکوهت را بساز و دلگیر نشو از این رسم زمانه ناخوشایند ما».8 دقیقه کوتاه شداین فیلم داستان زندگی حاج آقا دکتر جلال سروش است که نقش آن را پرویز پرستویی بازی می کند. در نهایت این نامه نگاری ها و اختلافات بین کارگردان و تهیه کننده و اظهارات پرستویی منجر به ایجاد تغییراتی در نسخه نهایی این فیلم شد. درواقع با تدوین مجدد که مدت زمان فیلم را هشت دقیقه کوتاه کرده است، قاتل اهلی به نمایش درمی آید. نصور لشکری قوچانی، تهیه کننده فیلم «قاتل اهلی»، اعلام کرد که نمایش مردمی فیلم از پنجشنبه، 14 بهمن آغاز می شود، اما این فیلم که آخرین مراحل فنی خود را طی می کرد، به نخستین اکران خود در سینما اریکه ایرانیان نرسید و به جای آن فیلم سینمایی «کارگر ساده نیازمندیم» ساخته منوچهر هادی به نمایش درآمد. قاتل اهلی فیلمی در ژانر اجتماعی است به تهیه کنندگی منصور لشکری قوچانی و بازیگرانی چون پرویز پرستویی، پگاه آهنگرانی، پولاد کیمیایی، امیر جدیدی، پرویز پورحسینی، لعیا زنگنه، حمیدرضا آذرنگ، امیرحسین رستمی، حمیدرضا افشار، رضا رشیدپور، اکبر معززی، سعید پیردوست، شراره دولت آبادی، هستی محمایی و کاترین اصلانی در آن بازی می کنند. لشکری قوچانی یکی از تفاهمات میان خود و کیمیایی را محتوای فیلم دانست که قرار بود زنگ خطری برای اوضاع جامعه باشد؛ زنگ خطری که اقشار ضعیف در فشار و فساد اقشار بالاتر تحمل می کنند. یکی از نکته های مهم این هشدار نمایش عاملان اصلی فساد است که در طبقات مدیران میانی وجود دارند، اما مردم را تحریک می کنند تا مطالباتشان را از راس هرم بگیرند. این تهیه کننده یکی دیگر از صحبت هایش با کیمیایی را برای فیلم نامه، معرفی افراد نفوذی دانست. قاتل اهلی روز جمعه، پانزدهم بهمن، ساعت 15:30 در موزه سینما برای اولین بار اکران و با اقبال تماشاگران مواجه شد.
                