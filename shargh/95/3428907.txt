یک‌شنبه ۲۱‌شهریور ۱۳۹۵
-----------------------------------------
type_unknown
-----------------------------------------
خلع سلاح
-----------------------------------------

                    شرق: آخرین گروه از اعضای گروه تروریستی منافقین- که شمار آنها 280 نفر بوده- پایگاه لیبرتی عراق را به مقصد آلبانی و دیگر کشورهای اروپایی ترک کرده اند.به گزارش خبرگزاری فرانسه، ویلیام سپیندلر، یکی از سخنگویان کمیساریای عالی پناهندگان سازمان ملل متحد با انتشار گزارشی ضمن تایید این خبر اعلام کرد: «جامعه بین المللی هم اکنون با موفقیت، تغییر مکان تمامی ساکنان کمپ [لیبرتی] را در کشورهای ثالث به پایان رسانده است». این شاید پایانی باشد بر بلندپروازی گروهی تروریستی و در راس آن فردی که برای کسب قدرت در حدود چهار دهه از هیچ جنایت و خطایی دریغ نکرده است. پایان به آن دلیل که سازمانی در طول زمان تنها زبانش، اسلحه بود و اینک دیگر نمی تواند حتی ماهیت نظامی خود را حفظ کند. این در حالی است که از سرکرده گروهی که در این سال ها به فرقه ای عجیب تبدیل شده، هم خبر درستی در دست نیست. ماه گذشته در همایش منافقین در فرانسه از سوی ترکی فیصل، رئیس سابق دستگاه اطلاعاتی عربستان، به نوعی خبر مرگ رجوی اعلام شد. مسعود رجوی سال هاست که در انظار عمومی ظاهر نشده؛ از فروردین 1382 یعنی درست از زمان حمله آمریکا و هم پیمانانش به عراق تاکنون، هیچ فیلم یا عکسی از او ثبت نشده است. همین موضوع سبب شد پیش ازاین نیز بسیاری به این نتیجه برسند که رجوی در حمله جنگنده های آمریکایی به اردوگاه اشرف، در خلال حمله علیه صدام، به همراه 20 نفر دیگر از اعضای این گروهک مرده است. برخی نیز از احتمال تصفیه درونی او نوشته اند. البته رجوی استاد تصفیه درون سازمانی و حذف رقیبانش بود؛ اما روایت هایی از تصفیه او در کودتای داخلی با عنوان «کودتای مریم» وجود دارد. درباره سرنوشت مسعود رجوی پس از کودتای احتمالی، اطلاعات ضدونقیضی به دست آمده. نخست اینکه گفته می شود رجوی در این تصفیه از بین رفته؛ اما به سبب بسته بودن دایره تصفیه کنندگان، مرگ او افشا نشده و این گونه وانمود شده که رجوی به سبب ملاحظات امنیتی در مکانی نامعلوم پنهان شده است. اخبار دیگری نیز از هیات رهبری این گروهک درز کرده است که حکایت از حبس مسعود رجوی در مکانی بیرون از عراق دارد؛ به گونه ای که رجوی جز نیازهای اولیه به هیچ امکان دیگری دسترسی ندارد. اکنون خط پایان است،پایان رویای خائنانه دستیابی به قدرت در ایران به هر قیمتی. تاسیس سازمان مجاهدینمحمد حنیف نژاد، دانشجوی دانشکده کشاورزی کرج بود که در جریان بازداشت سران نهضت آزادی در سال 41 به دلیل ارتباطی تشکیلاتی که با آنان داشت، به زندان افتاد. او جوانی مذهبی با گرایش انقلابی بود که پس از آشنایی با سعید محسن که عضو کمیته دانشجویی نهضت آزادی بود، در زندان به این نتیجه رسید که راه اصلاح در رژیم پهلوی از طریق مبارزه مسالمت آمیز بسته شده است. هژمونی گفتمان چپ در دنیای آن روز موجی از هیجان در میان جوانان مبنی بر مفیدبودن مبارزات مسلحانه آفریده بود. حنیف نژاد پس از آزادی به دانشکده بازگشت و فعالیت تشکیلاتی خود را به همراه سعید محسن و عبدالرضا نیک بین رودسری معروف به عبدی آغاز کرد. این تشکیلات با شعار «اسلام انقلابی» عضوگیری و فعالیت را آغاز کرد. پس از زمان اندکی اصغر بدیع زادگان، علی باکری، عبدالرسول مشکین فام، ناصر صادق، علی میهن دوست و حسین روحانی به این تشکیلات پیوستند. با خروج عبدی و نیک بین در سال 47 از این سازمان، سعید محسن، محمد حنیف نژاد و اصغر بدیع زادگان به عنوان رهبران اصلی سازمان شناخته شدند. در سال 1348 اعضای مرکزی سازمان عبارت بودند از: حنیف نژاد، سعید محسن، بدیع زادگان، علی باکری، بهمن بازرگانی، محمود عسکری زاده، ناصر صادق، نصرالله اسماعیل زاده، علی میهن دوست، رضا رضایی، محمد بازرگانی، مسعود رجوی، حسین روحانی و تراب حق شناس. روحانی و حق شناس از اعضای اصلی سازمان بودند که برای آموزش نبرد مسلحانه به فلسطین و عراق اعزام شده بودند. توجه به برخی اصول تشکیلاتی مانند سازمان دهی، رهبری جمعی و مسئولیت فردی و عضوگیری گسترده جدید، به سازمان به عنوان یک گروه جدی و قدرتمند با هدف مبارزه با رژیم پهلوی اصالت بخشید. مهم ترین اقدام مسلحانه سازمان در آن برهه، ماجرای هواپیماربایی سال 49 است؛ چنان که شش نفر از اعضای سازمان که به قصد آموزش دوره های چریکی راهی اردوگاه های سازمان الفتح در اردن بودند، پس از شناسایی در دوبی بازداشت شدند. وقتی پلیس امارات تصمیم به ارجاع زندانیان به ایران می گیرد، حسین روحانی، مشکین فام و سادات دربندی با کمک عرفات در هیبت مسافر سوار بر همان هواپیما شده و با ربودن هواپیما، در خاک عراق فرود می آیند. اولین ضربه تشکیلاتیداستان سیاهکل و چریک های فداییان خلق، با وجود موفق نبودن، هم خط مبارزه مسلحانه را در میان مخالفین رژیم پررنگ کرد و هم ساواک را به این مسئله حساس کرد. طرح ترور شاه به عنوان «عملیات بزرگ سال 50»، شاخ و برگ پیدا کرد و با ترور سرلشکر فرسیو و حمله به کلانتری قلهک در بهار سال 50 مبارزه با خراب کاران مسلح از دیدگاه ساواک جدیت مضاعفی می کند. سرانجام پس از طراحی های پیچیده امنیتی به وسیله ساواک، در اول شهریور 1350، اغلب خانه های تیمی که در مناطق مختلف تهران پراکنده بودند، شناسایی و ساواک به آن حمله کرد. در روز نخست 30 نفر و در دو ماه، 120 نفر از اعضای سازمان دستگیر شدند. این دستگیری های گسترده در 9 مرحله انجام شد و تقریبا اغلب اعضای اصلی و کادر مرکزی این تشکیلات به دام رژیم می افتند. با کشف این شبکه و دستگیری آنها و اطلاع از اهداف مبنی بر مبارزه مسلحانه، شاه، شخصا دستور به تشکیل «کمیته مشترک ضد خراب کاری» متشکل از ماموران ساواک و شهربانی کل کشور می دهد. در بهمن 1350، بخش خارج از کشور تشکیلات، تصمیم به اعلام موجودیت رسمی کرده و در بیانیه ای به قلم حسین روحانی که رهبری تشکیلات در خارج کشور را داشت، با نام «سازمان مجاهدین خلق ایران» اعلام موجودیت می کند. با اعدام بنیان گذاران انقلابی و صادق سازمان؛ حنیف نژاد، محسن و بدیع زادگان پس از شکنجه ازسوی ساواک و کمیته مشترک، در چهارم خرداد 51، رهبری سازمان دچار تغییر و تحولات گوناگون می شود. مسعود رجوی هم از جمله افرادی بود که در ابتدا برایش حکم اعدام صادر شد؛ اما در نهایت حکمش به حبس ابد تغییر یافت. پرویز ثابتی، مدیر امنیت داخلی ساواک، در کتاب «در دامگاه حادثه»، درباره چرایی اعدام نشدن رجوی می گوید: «کاظم رجوی برای ادامه تحصیل به اروپا رفت و در کنفدراسیون دانشجویان ایرانی، فعالیت می کرد. من هم برای مسافرتی به سوئیس رفته بودم و از طرف ساواک کاری داشتم و 8، 9 سال هم از سابقه من در ساواک می گذشت. حوالی سال 1347 بود و خواستم که کاظم رجوی را ملاقات کنم که مثلاببینم چه کاری می توانم درباره او انجام بدهم. به کاظم تلفن زدم و گفتم که: «مرا یادت هست؟»، گفت: «بله! کجا هستید؟ و همدیگر را ببینیم» و رفتیم و همدیگر را دیدیم. از او پرسیدم: «اینجا چه می کنی؟»، البته می دانستم و پرونده اش را مطالعه کرده بودم. به هرحال دیدم که خیلی هم سفت و سخت نیست و فقط یک انتقادهایی از شاه دارد؛ ولی زیاد مهم نیست...، مسلما در آن موقع، هنوز نمی دانست که برادرش (مسعود) در شبکه مجاهدین خلق، فعالیت دارد. از من پرسید که شما چه می کنید؟ من هم گفتم که: «در نخست وزیری هستم»، گفت: «همان ساواک؟» من هم صراحتا گفتم: «بله!» گفت که: «خوب اینجا در سوئیس، چه می کنی؟»... خلاصه در حین گفت وگو دیدم که دمش سست است و به عنوان نمایندگی ساواک در آنجا استخدامش کردم و به نماینده ساواک در ژنو، تحویلش دادم و ماهی هزار فرانک سوئیس هم برایش حقوق گذاشتیم و مامور ما شد و گزارشات برای ما می فرستاد. تا اینکه سال 1350 که برادرش (مسعود) دستگیر شد، کاظم، فوری نامه نوشت و تلفن زد که: «آقا! دستم به دامنت، برادرم را نجات بدهید!» و من هم گفتم که: «ببینم چه کاری می توانیم بکنیم و بعد مسعود، محکوم به اعدام شد. کاظم جاهای مختلفی هم می رفت و ضمن اینکه به من متوسل می شد، می رفت مثلاژان پل سارتر را هم می دید که علیه اعدام ها، کاری بکند و مسعود اعدام نشود. من یک گزارشی درست کردم که برادرش برای ساواک، این کارها و خدمات را کرده و مسعود رجوی را یک درجه تخفیف بدهیم»، شاه هم موافقت کرد و یک درجه تخفیف داده شد و مسعود رجوی اعدام نشد. در بازجویی ها، نسبتا همکاری کرد و آرام بود. خبر یک درجه تخفیف را که دادیم به روزنامه ها، نوشتیم که این 10 نفر محکوم به اعدام شدند و مسعود رجوی به علت اینکه در جریان بازجویی با ما همکاری کرده است، شامل یک درجه تخفیف شده است». در مقطعی احمد رضایی به همراه بهرام آرام و رضا رضایی در خارج از زندان سازماندهی نیروها و تشکیلات را عهده دار شده و با کشته شدن احمد، در دوره ای مرکزیت سازمان دونفره می شود. با فرار تقی شهرام در عملیات پیچیده ای از زندان ساری، مرکزیت سه نفره دوباره شکل می گیرد؛ اما با کشته شدن رضا رضایی در درگیری خیابانی با ساواک در 25 خرداد 52، مجید شریف واقفی جایگزین رضایی در هسته مرکزی سازمان می شود و در کنار بهرام آرام و تقی شهرام قرار می گیرد. تغییر ایدئولوژی، کشتار درون سازمانیاز تابستان 52، مرکزیت سازمان به تشکیل سه کمیته اصلی می پردازد؛ شاخه سیاسی به رهبری تقی شهرام، شاخه نظامی به رهبری بهرام آرام و شاخه کارگری با مسئولیت مجید شریف واقفی. حضور شهرام که گرایش های مارکسیستی آشکاری داشت، در کمیته سیاسی سمت وسوی ایدئولوژیک سازمان را در غیاب رهبران مسلمان آن تغییر داد؛ رد پای این انحراف در جزوه ای موسوم به جزوه سبز که توسط شهرام تهیه کرده بود، آشکار بود. با اعلام رسمی تغییر ایدئولوژی دربیانیه ای رسمی و مخالفت شریف واقفی، ترور و تصفیه فیزیکی او ازسوی شاخه مارکسیستی تدارک دیده شد، پس از کشتن شریف، جنازه او مثله و سوزانده می شود. برخی از اعضای زندانی سازمان در مقطع تغییر ایدئولوژی، مانند رجوی، ابریشم چی و خیابانی، منافقانه ضمن اظهار بقای بر اسلام، این حرکت را کودتای فرصت طلبانه مارکسیست ها برمی شمرند و می کوشند روابط خود با مبارزان مذهبی را حفظ کنند. خسرو تهرانی چندی پیش در همایشی با موضوع سازمان این گمانه را مطرح کرده بود که مسعود رجوی، در زندان مارکسیست شده بود. لبافی نژاد و مرتضی صمدیه لباف و منیری جاوید از دیگران عناصر مسلمان سازمان بودند که ازسوی شاخه مارکسیستی به رهبری شهرام، ترور و تصفیه شدند. مارکسیست های سازمان در بیانیه تغییر ایدئولوژی در سال 1354، بزرگ ترین ضربه بر نقطه اصلی و آغازین فروپاشی سازمانی بود که به دست مبارزانی مانند حنیف نژاد شکل گرفته بود. سعید حجاریان در گفت وگویی با ماهنامه «نسیم بیداری» درباره تغییر ایدئولوژی سازمان گفته بود: «اگر بخواهیم تغییر ایدئولوژی و چپ شدن سازمان را ذیل عنوان «کودتا» تحلیل کنیم، دو بعد را باید بررسی کنیم؛ یک بعد تغییر ایدئولوژی از درون که کودتا به حساب نمی آید. در اوایل سال 53 مهدی شاه کرمی از سازمان جدا شد و این گونه تحلیل کرد که سازمان در حال غلتیدن به چپ است. کریم رستگار و مصطفی ملایری نیز با همین تحلیل که سازمان در حال گرایش به چپ است، در داخل زندان از سازمان جدا شدند. بر این اساس چپ شدن سازمان طبیعی و درون زاست؛ اما تصفیه ها و حذف های درونی سازمان را می توان کودتا دانست و برای نمونه می توان مشابهت و وجه مشترک روند تغییر ایدئولوژی و انقلاب نوین ایدئولوژیک یا همان پروسه ازدواج مریم عضدانلو و مسعود رجوی را یادآور شد که هدف نهایی هر دو پالایش سازمان از نیروهای مذبذب سازمان بوده است.نه تنها مذهبی های غیرمجاهد، بلکه خود رجوی هم آن روند را که تقی شهرام و بهرام آرام رهبری کردند کودتا دانسته است. حمید اشرف، رهبر چریک های فدایی هم در صحبت با تقی شهرام حاضر به تایید این موضع نشد، چراکه معتقد بود با این کار مارکسیست ها بدنام خواهند شد. می توان نتیجه گرفت که بعد فکری چپ شدن طبیعی بود؛ ولی فعالیت های پس از آن کودتا».سازمان و انقلابپس از پیروزی انقلاب اسلامی، عناصر ظاهرا مسلمان سازمان مجاهدین خلق با اعلام همبستگی با امام خمینی(ره)، از شاخه مارکسیستی خود ابراز انزجار و برائت کردند. شاخه مارکسیستی نیز از عنوان مجاهدین دست کشیدند و با نام «سازمان پیکار در راه آزادی طبقه کارگر» به فعالیت پرداختند. رجوی و موسی خیابانی به دیدار امام رفتند و با طرح مباحث به ظاهر جذابی مانند آزادی، عدالت و مقابله با انحصار روحانیت و حزب جمهوری اسلامی، موفق به جذب نیروهای گسترده ای به ویژه در میان جوانان دانشگاهی شدند. موفق نشدن مجاهدین خلق در انتخابات ریاست جمهوری دوره اول و مجلس شورای اسلامی، آنان را به مخالفان و معترضان سرسخت نظام در ابتدای انقلاب مبدل کرد. در ایام سقوط بنی صدر، ائتلاف عجیبی میان مجاهدین خلق و بنی صدر که دشمنان سرسخت یکدیگر در گذشته بودند، شکل گرفت و به ویژه در 30 خرداد 1360 مجاهدین خلق با تشکیل میلشیای ضد انقلاب، بزرگ ترین ناامنی ها را برای نظام مستقر انقلابی پدید آوردند. مجاهدین خلق از آن تاریخ رسما جامه منافقین بر تن کردند؛ سلسله خیانت های منافقین در سال 60 با ترورهای غیرانسانی و ناجوانمردانه گسترده مسئولان و مردم تداوم یافت. انفجار دفتر حزب جمهوری در هفتم تیر 60 و شهادت بزرگانی مانند مرحوم بهشتی، انفجار دفتر نخست وزیری و شهادت رئیس جمهور منتخب ملت و بسیاری از اعضای دولت و تعداد زیادی از چهره های موجه و انقلابی و در گام بعد ترورهای گسترده و کور شهروندان معمولی، از مجاهدین خلق پس از دهه 60، منفورترین و روسیاه ترین گروهک تروریستی را در منظر قاطبه مردم ایجاد کرد. اوج این نفرت عمومی در خیانت توجیه نشدنی این گروهک در ایام دفاع ملت ایران در برابر تجاوز رژیم صدام بود؛ همراهی گسترده منافقین با دشمن ملک و میهن، جایی برای پنهان کردن چهره سیاه و مشوه این جریان باقی نگذاشت و تشت رسوایی و فضاحت آنان را از بام غرور و دروغ به زیر افکند. سازمان مجاهدین خلق، به بدعاقبت ترین گروه و تشکیلات در تاریخ این مرز و بوم شهرت یافت؛ در این دوره اسلحه حرف اول را در سازمان می زد. از سازمان تا فرقه مسلح رجویاردوگاه اشرف، جایی بود که در سال 1365 اعضای سازمان در آن جمع شدند و به اصطلاح خودشان ارتش آزادی بخش ایران را بنیان نهادند. تنها وجهه بزرگ سازمان در آن مقطع دراختیارداشتن سلاح و مهمات بود، آنان در جنایات بسیاری همراه با صدام حسین علیه ملت عراق و ایران شرکت کردند. از سرکوب و کشتار کردهای عراق تا حمله نظامی به ایران با عنوان عملیات فروغ جاویدان که البته به شکست انجامید. بعد از اینکه وعده های سرنگونی شش ماهه نظام ایران، پوچ از آب درآمد و دیگر در فرانسه اوضاع بر وفق مراد رجوی نبود و همچنین درحالی که صدام حسین، دیکتاتور سابق عراق، با ایران در حال جنگ بود و این جنگ ضد میهنی را همه گروه های سیاسی محکوم کرده بودند؛ با امضای قرارداد صلح با عراق برای مزدوری صدام حسین و سوارکردن استراتژی شکست خورده اش بر جنگ ایران و عراق، به عراق رفت. رجوی بعد از رفتن به عراق، ارتش به اصطلاح آزادی بخش را که در حقیقت ارتش کوچکی برای خدمت به صدام حسین بود، تاسیس کرد و با شرکت در جنگ ایران و عراق، به سربازکشی در مناطق مرزی و سرکوب شیعیان جنوب عراق و کردکشی در کردستان عراق مشغول شد و این اوج خیانتش به مردم ایران و مردم عراق بود. رجوی معتقد بود رژیم ایران تن به صلح نمی دهد و صلح طناب دار رژیم ایران است؛ اما بعد از اینکه قرار شد آتش بس برقرار شود و رجوی دید تحلیل هایش اشتباه درآمد؛ با عنوان عملیات سرنگونی و عملیات فروغ جاویدان، آتش به تنور جنگ ریخت و بیش از هزارو 500 نفر از کادرها و نیروهای سازمان را به کشتن داد. همچنین در جریان جنگ ایران و عراق بسیاری از اسرای ایران در اختیار سازمان قرار می گرفتند و اگر حاضر به همکاری با سازمان نمی شدند، با شکنجه های دهشتناکی آزار می دیدند. پس از آن بود که سران سازمان برای پوشاندن ضعف های تحلیلی و خیانت های خود، دست به اقدامی به نام انقلاب ایدئولوژیک زدند، جدا از انحراف های اساسی- اعتقادی و خیانت های مسجل مجاهدین خلق پس از دهه 60 به ملت ایران، آنچه در اواخر آن دهه، انقلاب ایدئولوژیک نام گرفت، گروهک مجاهدین را به فرقه گمراه تری از شاخه مارکسیستی سلف خود بدل کرد؛ این انقلاب ایدئولوژیک که بر انحراف های مسعود رجوی به عنوان رهبر این فرقه سرپوش می نهاد، زمینه های جدی برای ریزش بسیاری از بازماندگان وابسته به این گروهک را فراهم کرد. در تمام این سال ها نظامی بودن جلوه اصلی سازمان بود، پس از حمله آمریکا به عراق و تخلیه اردوگاه اشرف، پس از آن بخشی از اعضای سازمان به لیبرتی منتقل شدند. اکنون دیگر لیبرتی هم نیست و آنان باید در قلب اروپا به زندگی خود ادامه دهند؛ جایی که دیگر از اسلحه خبری نیست.
                