سه‌شنبه ۱۸ خرداد ۱۳۹۵
-----------------------------------------
سرمقاله
-----------------------------------------
از کاسبی حجره ای تا بازرگانی بین المللی
-----------------------------------------

                    در قدیم، بازار محور تجارت داخلی و خارجی بود؛ مباشران با چرتکه ها و دفتر و دستک شان اداره امور حجره را برعهده داشتند. تاجران در پشت میز با تکیه بر مخده، تسبیح می انداختند و با دوستان چای می نوشیدند و ترتیب معاملات بعدی را می دادند و انجام امور را به مباشران و پادوها می سپردند و حاجیانه وقت آزاد خود را برای سیاست بازی یا ترتیب دادن هرچه مجلل تر مجالس گوناگون سالانه صرف می کردند. جهان تغییر کرد و در ایران نیز به موازات کسب وکارهای حجره ای و سنتی، کسب وکارهای مدرن مجهز به خطوط ارتباطی، مخابراتی، تلکس، فکس و سپس ایمیل و اینترنت راه افتاد. تماس ها با طرف های بازرگانی و آگاهی از بهترین قیمت های جهانی، حمل ونقل، بیمه و کیفیت کالاها تخصصی تر شد؛ جای مباشران را کارشناسان تحصیل کرده و حرفه ای گرفتند. وضع بر این منوال به سود حضور در عرصه جهانی و به زیان محبوس ماندن در حجره و کارگردانی مباشران چرتکه به دست، پیش می رفت که دچار تحریم شدیم. در دولت پیشین که اصولابا سنت گرایی چرتکه ای آشنایی و به آن گرایش داشت، بار دیگر به تدریج صرافی، جای بانک و پادوها و مباشر آن و دلالان جای کارشناسان و ارتباط مستقیم جهانی را گرفتند؛ پادوها و دلالانی که البته در جهان خارج، برای خودشان دستی و دست هایی داشتند و حتی صاحب بانک شده بودند و کارشان به دست یازیدن به معاملاتی با دریافت میلیاردها دلار پس ندادنی کشید. تا اینکه دولتی بر سر کار آمد که برنامه اش را گشودن پیله تحریم و بازگشت به عرصه بین المللی قرار داد. پس کار به «برجام»ی کشید که راهگشا باشد؛ راهگشایی به سود کشور، برابر بود با راه بندی به زیان برخی دلالان میلیاردی. کارشکنی ها در آستانه هرگونه گشایشی با شعارهای مسدود کننده مواجه شد و واکنش هایی به بار آورد که انجام نرم برجام را دشوار کرد. با همه این حرف ها، دیدارهای سیاسی و دیپلماتیک با آمریکا و غرب، با هدف گشودن بن بستی که با رفع تحریم ها سازگاری نداشت، موجب صدور بیانیه سران کشورهای عمده اروپایی و آمریکا و حتی دخالت اطمینان بخش رئیس صندوق بین المللی پول شد با این محتوا که ای بانک ها و صنایع از معامله با ایران نترسید! در این میان دلواپسان آمریکایی نیز موفق شدند یک رای سیاسی بی سابقه از دیوان عالی کشور آمریکا دریافت کنند که کمکی به بهبود اوضاع فعلی نمی کند؛ رای سیاسی به برخورد و راه حل سیاسی نیاز دارد. عقلای اروپایی و آمریکایی می دانند دیگر زمان کارگردانی بی رقیب صنایع و تولیدات آنها در عرصه بین المللی به سر آمده و زمان رقابت فرا رسیده است. این رای کشورهای دیگر را به آمریکا بی اعتماد می کند. از نگاهداری پول و دارایی شان در آمریکا و از معاملاتی که موجب بستانکاری شان شود می هراسند، چراکه می بینند به هر بهانه ای پولشان را بلوکه می کنند و می ربایند. با توجه به تضادی که میان اعلامیه رهبران غربی در حمایت از دادوستد با ایران و این گونه آرای سیاسی- قضائی وجود دارد، به نظر می رسد هدف نهایی آن نه ایران، بلکه ثروت های انباشته عربستان باشد. حکم سیاسی دو میلیاردی درباره خسارت خواهی از ایران به دلیل اتفاقی نظامی در کشوری ثالت و در حال جنگ در 30 سال پیش که حدود دویست نظامی کشته برجای گذاشت کجا و چهار هزار کشته غیرنظامی سرنشین هواپیماهای مسافری و ساکنان برج های ویران شده تجارت جهانی، همچنین در بخشی از پنتاگون در 11 سپتامبر و خسارت های مالی...بنگاه های عظیم مالی و اقتصادی آن مرکز که علنا از سوی شهروندان و محافل وهابی عربستان انجام شد، کجا؟!احتمالاهدف اصلی از صدور حکمی سیاسی- قضائی درباره ایران در مسئله ای نظامی و نامربوط در کشوری ثالث، به وجودآوردن زمینه و بهانه و سابقه ای قضائی در دعوای اصلی علیه عربستان است که عجالتا با فروش میلیاردها دلار هواپیما و تسلیحات و درگیرکردن آن در یمن و سوریه، در شرایط کاهش بهای نفت، فشاری بر آن وارد کرده اند و اکنون از تروریست بودن عربستان و غرامت خواهی آن واقعه سخن می گویند. عربستان هم تهدید کرده بود که اگر موضوع را مطرح کنید، ثروتم را بیرون می کشم.آقای اوباما هم گفته است که اگر کنگره بعدا مصوبه ای علیه عربستان داشته باشد آن را وتو خواهد کرد، که البته تعارف به نظر می رسد. محیط کنگره بسیار داغ است و ثروت عربستان در آمریکا زیادتر و جذاب تر از آن است که رای کنگره را وتوپذیر کند.در این شرایط، بیانیه اروپایی ها و آمریکا در حمایت از دادوستد با ایران و سخنان رئیس صندوق بین المللی پول در همین زمینه را می توان نشانه ای تلقی کرد حاکی از اینکه غربی های خسته از انفجارات صادراتی وهابیون، خواهان اصلاح شرایط و برقراری روابط سنتی و دیرین بازرگانی خود با ایران هستند. ایران هم به سهم خود باید بکوشد چرخ های کند شده نظام بانکی بین المللی خود را از زنگ زدگی 10ساله پاک و آن را راه اندازی و در مطابقت با استانداردهای جهانی به روز کند. وجود و رفع این ایرادها ربطی به برجام ندارد. به شرایط کسب حجره ای نامتجانس با ارتباطات مدرن بین المللی مربوط است که باید اصلاح شود.به شرط آنکه دیوارنوردان و شعاردهندگان، مصلحت اندیشی کنند و ورود به روابط خارجی را قدری به دیپلمات ها بسپارند.
                