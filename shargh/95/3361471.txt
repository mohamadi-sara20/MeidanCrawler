پنج‌شنبه ۳۰ اردیبهشت ۱۳۹۵
-----------------------------------------
حرف اول
-----------------------------------------
از فرهنگ هزینه نکنید
-----------------------------------------

                    «کشف حجاب، پای کوبی و ارتباط نامشروع برخی شرکت کنندگان»، دلیل لغو تعدادی از کنسرت ها در شهرهای کوچک معرفی شده است. متهم ردیف اول لغو کنسرت ها در دو، سه سال گذشته، این چند کلمه و کلمات مشابه آنها بوده اند. این جمله را زیاد شنیده ایم: «ما تمامی مجوزها را از مدت ها قبل از تمامی نهادهای قانونی دریافت کرده بودیم و قرار بود این برنامه را در فلان روز به اجرا درآوریم که این مسئله امکان پذیر نشد و برنامه را لغو کردند...». سوال اینجاست: تحدید گروه های موسیقی و تمدید چند باره حضور آنها پشت چراغ قرمز، به همان دلایل یادشده در بالاست؟1. کنسرت گذاری در شهرستان، فرمول ساده ای دارد. مانند «صبر» تلخ است؛ ولیکن بر شیرین دارد. برای برپایی هر کنسرت در شهرستان در ابتدا کنسرت گذار باید تقاضای خود را به اداره ارشاد آن شهرستان اعلام کند. اداره ارشاد شهرستان پس از بررسی مدارک، ترکیب نوازندگان، شعر و... تقاضا را برای تایید اولیه به استان می فرستد. هم زمان در استان، اداره کل ارشاد و حراست اداره کل تمام مدارک کنسرت را بررسی می کنند که البته در این میان حراست استان برای اطمینان از بی مشکل بودن گروه و خواننده، از حراست وزارتخانه استعلام می کند.به محض اینکه برگزاری کنسرت از سوی وزارت ارشاد بلامانع اعلام شد، اداره ارشاد شهرستان از اداره اماکن، فرماندار، شورای تامین و نهادهای مرتبط استعلام می کند. اداره اماکن و فرماندار دراین بین جواب استعلام خود را منوط به نظر شورای تامین می دانند. شورای تامین جلسه ای هفت نفره تشکیل می دهد و در آنجا رای به برپاشدن یا نشدن کنسرت می دهد. پس از تایید، تنها نامه موافقت با برگزاری کنسرت لازم است که آن را هم مسئول دفتر اداره ارشاد شهرستان برای برگزارکننده کنسرت ارسال می کند. این روندی است که در برخی کنسرت ها طی شده؛ با این حال مهر مجوزنداشتن به پیشانی آن اجرا خورده، آن هم در ساعت های آخر قبل از کنسرت و البته پس از دریافت تمامی مجوزهای لازم.2. گفته می شود در یکی از کنسرت هایی که اخیرا لغو شد، شورای تامین شهرستان موافق برپایی آن بوده و تمام مجوزهای لازم اخذ شده بوده؛ اما اختلافات سیاسی بین مسئولان آن شهرستان، موجبات لغو آن اجرا را فراهم کرده است. جالب اینجاست که مقام مسئول مخالف با برپایی کنسرت، موسیقی دان مربوطه را نمی شناخته و در اساس مسئله اش «موسیقی» بماهو موسیقی نبوده. به یک تعبیر، موسیقی وسیله ای شده برای تسویه حساب های سیاسی و مقام مسئول موسیقی را وجه المخالفه خود با مسئول دیگر قرار داده؛ ولی کاش این مقام محترم از فرهنگ هزینه نمی کرد و امر دیگری را وجه المخالفه خود قرار می داد تا موسیقی چنین دردناک، به قربانگاه نرود.
                