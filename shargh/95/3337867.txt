شنبه ۲۱ فروردین ۱۳۹۵
-----------------------------------------
حرف اول. اقتصاد
-----------------------------------------
راز اسناد پاناما
-----------------------------------------

                    انتشار میلیون ها سند پیرامون فسادهای رهبران و سیاست مداران و کسانی که مردم را به اخلاق دعوت می کنند ولی خودشان غرق در فساد هستند، عمق نهان جهان سرمایه داری را به نمایش گذاشته است. روزنامه زوددویچه زایتونگ آلمانی که از طریق یک منبع ناشناس به این اطلاعات دسترسی پیدا و آنها را افشا کرده، مدعی است حجم این اطلاعات (6/2 ترابایت) حدود هزارو 600 برابر حجم اطلاعات ویکی لیکس (7/1 گیگابایت) است که وسعت عملیات مالی مندرج در این اطلاعات را نشان می دهد. این اطلاعات از شبکه تارعنکبوتی موسسه حقوقی «موساک فونسکا» که یک موسسه حقوقی بین المللی مشاوره ثبت شرکت و مدیریت منابع مالی است، درز کرده است. اگرچه مدیران ارشد این موسسه بلافاصله با انتشار یک بیانیه درصدد حفظ آبروی خود برآمده و مدعی شده اند که کلیه عملیات این موسسه قانونی و مقررات پول شویی نیز رعایت شده است اما انتشار این بیانیه در محافل حقوقی جهان به عنوان فرار به جلو تلقی می شود. این اطلاعات مربوط به 214 شرکت به ثبت رسیده از سوی این موسسه حقوقی در سال های 1977 تا 2015 بوده که شامل حدود 12 میلیون سند است. مقایسه اطلاعات افشاشده اطلاعات مندرج در گزارش tax Justice network نشان می دهد باند فساد جهانی برای فرار مالیاتی و پنهان ماندن فساد از بزرگ ترین موسسات حقوقی، مهم ترین موسسات حسابداری و معتبرترین بانک های جهان مانند Standard charter، HSBC، City bank و Bank of America استفاده می کنند تا با درهم پیچیدن و ایجاد یک شبکه تارعنکبوتی فساد، تقلب و پول شویی را در امان نگه دارند. این اطلاعات که به نام اوراق پانامایی (Panama Paper) مشهور شده، آنچنان زیاد است که روزنامه زوددویچه زایتونگ از انجمن خبرنگاران بین المللی درخواست کرده است برای بازنگری آن یک شبکه خاص تشکیل شود. افشای این مدارک نشان داد شعار مبارزه با فساد، تقلب و پول شویی عمدتا برای فریب افکار عمومی به کار برده می شود زیرا چگونه امکان دارد در کشوری کوچک نظیر پاناما که کل تولید ناخالص داخلی آن 44 میلیارد دلار (رتبه 92 جهان) است، چنین حجم پولی جابه جا شود. تحقیقات شبکه عدالت مالیاتی tax Justice network نشان می دهد که کشورهای سوئیس، انگلستان، آمریکا، سنگاپور، هنگ کنگ، لوکزامبورگ، ژاپن، لبنان، بحرین، امارات متحده عربی و مناطقی مانند ویرجین آیلند، کائر و مارشال آیلند مناطق هدف فساد و پول شویی هستند به طوری که اگر 300 میلیارد دلار پول شویی سالانه در آمریکا نباشد، حجم کسری بودجه آن سر به فلک خواهد زد. از طرف دیگر درحالی که کشورهای آفریقایی حدود هزار میلیارد دلار بدهی خارجی دارند، سالانه 200 میلیارد دلار فرار سرمایه در قالب فساد و پول شویی از این قاره به سوی مناطق هدف سرازیر می شود. اگرچه هنوز محتوای بسیاری از اسناد پانامایی افشا نشده است و برخی از افشاگری های آن نیز می تواند جنبه سیاسی داشته باشد، اما حکایت اولیه آن نشان می دهد که 143 نفر از مردان سیاسی جهان و 12 نفر از رهبران کشورها از بیش از 50 کشور جهان در بیش از 140 منطقه مرسوم به بهشت مالیاتی (Tax Havan) ثروت خود را پنهان کرده اند. جالب آنکه کلیه این مناطق بهشت مالیاتی در جهان غرب و عملاتوسط سرمایه جهانی کنترل می شوند. انتشار اسامی نمایندگان مجلس عوام انگلستان و رهبران احزاب محافظه کار و نخست وزیر ایسلند (کشوری که به عنوان رتبه های نخست مبارزه با فساد مشهور است) نشان دهنده آن است که در صورت فقدان نظارت مردمی و نبود یک مجلس نمایندگان مستقل و سازمان های فعال مبارزه با فساد و تقلب، همه ساله شاهد این گونه اخبار خواهیم بود زیرا فساد در جهان نهادینه شده و همه حوزه های زیست مانند فرهنگ، اقتصاد، سیاست و ورزش و هنر را دربر گرفته است که افشای نام «مسی» و پدرش و باند مافیایی فیفا ازجمله این موارد هستند.افشای اسامی برخی شخصیت های کانادایی نیز به نوبه خود جالب است زیرا کانادا نیز در شمار کشورهای مشکوک به پول شویی به ویژه توسط مهاجران ثروتمند چینی، روسی و... است. نگاهی به اسامی افرادی که قبلاهم به فساد شهرت داشتند ولی موردحمایت جدی غربی ها قرار گرفتند؛ ازجمله پترو پروشنکو رئیس جمهور اوکراین، جای تامل دارد.
                