شنبه ۱۱ اردیبهشت ۱۳۹۵
-----------------------------------------
یادداشت
-----------------------------------------
نقش غیردولتی ها در فرهنگ
-----------------------------------------

                    1- دغدغه فرهنگی میان اهل معرفت و انصاف و نیز میان دلسوزان جامعه، یک دغدغه همیشگی در ایران شده است.همیشه و همه جا سخن از مشکلات فرهنگی و نبود امکانات و تاثیر سوء این مشکلات و کمبودها برای خانواده ها، به ویژه جوانان در میان است.منتها بعضی ها که به دنبال مخالفت با دولت و قوه مجریه هستند، از راه سیاست وارد مقولات فرهنگی می شوند تا هم حرف خود را خوب جلوه دهند و هم چوبی لای چرخ رقیبان خود بگذارند.کسی منکر این نیست که ازجمله وظایف مهم دولت، همانا فعالیت همه جانبه برای اصلاح فرهنگ و اخلاق جامعه است. به نظر می رسد چنین وظیفه ای بر دوش همه دولت های جهان در همه کشورها گذاشته شده و منحصر به کشور ما نیست، اما توقع اینکه در ایران فقط دولت باید امور فرهنگی را سامان بدهد و اشکالات آن را رفع کند، توقع بسیار بیجا و ناروایی است؛ چنان که هرگز نباید پنداشت ناهنجاری های اجتماعی و معضلات فرهنگی، ناشی از برنامه ها و رفتار دولت است.مگر اینکه مقامات بلندپایه دولتی و شخص رئیس دولت، در به کارگیری ادبیات سخیف و رفتارهای غیرفرهنگی پیشتاز و پیشگام باشند. دراین صورت، مردم و خصوصا افراد کم ظرفیت جامعه تحت تاثیر این ادبیات و رفتارها به فرهنگی نامناسب روی می آورند و به مرور از اخلاق و ادب و حتی باورهای دینی فاصله می گیرند؛ رویکردی که متاسفانه در نیمه دوم دهه 80 در کلان و ریز جاری شد.2- از شعارهایی که در دو، سه دهه اخیر، مطرح شده؛ این است که انقلاب ما یک انقلاب فرهنگی بود؛ یعنی مردم انقلاب کردند که فرهنگ جامعه از یک فرهنگ غیردینی و مبتذل به فرهنگ دینی و متعالی تغییر کند. در واقع جامعه ای که تحت تاثیر دولت شاهنشاهی بود، به جامعه ای که تحت تاثیر دولت جمهوری اسلامی است، تبدیل شود.به مرور بعضی از تشکل های ایجادشده، رسمی شدند و امروزه هر کدام برای خود تشکیلات گسترده و برنامه و مانیفست و اساسنامه و نیروی انسانی فراوانی دارند که وصف هر کدام، شاید مثنوی هفتادمن لازم داشته باشد، اما بد نیست از تعدادی از این ارگان ها و نهاد و سازمان ها و تشکل هایی که قرار بود و قرار است جامعه ای فرهنگی بسازند، نام برده شود:1- سازمان تبلیغات اسلامی2- امور فرهنگی بسیج مستضعفین3- سازمان صداوسیما4- سازمان فرهنگ و ارتباطات اسلامی5- دفتر تبلیغات اسلامی حوزه علمیه قم6- حوزه هنری؛ و ده ها بنیاد فرهنگی و تبلیغی که اسامی آنها در جدول 17 لایحه بودجه امسال دولت ذکر شده است و نیز عقیدتی- سیاسی های نیروهای مسلح که چون بودجه شان اصطلاحا خارج از شمول است، معمولانام برده نمی شوند.3- روزنامه «شرق» در تاریخ 29 فروردین 95 گزارش نسبتا مبسوطی از بودجه فرهنگی کشور در سال جاری به چاپ رسانده و در آن سهم پولی هر یک از نهادها و سازمان های فرهنگی کشور را اعلام کرده است. در این فهرست نام بعضی از تشکل های رسمی وابسته به مراکزی ناشناخته هم آورده شده است، اما مشخصه تمام آنان غیردولتی و غیرمرتبط با قوه مجریه است. آنچه مربوط به دولت و مربوط به مسئول اجرای امور فرهنگی و هنری قوه مجریه است، در وزارت فرهنگ و ارشاد اسلامی تعریف شده است. البته این امکان برای وزارتخانه های آموزشی نیز فراهم است که چنانچه بودجه ای داشته باشند، فعالیت فرهنگی هم در حاشیه مسئولیت های اصلی خود انجام دهند. وزارتخانه هایی چون علوم و تحقیقات و فناوری، بهداشت و درمان و آموزش پزشکی و وزارت آموزش وپرورش.در یک جمع بندی کلی از مجموع حدودا پنج هزار میلیارد تومانی که در بودجه امسال – برحسب گزارش «شرق» و دیگر رسانه ها- به امور فرهنگی اختصاص یافته، فقط هزارو 300 میلیارد تومان آن به وزارت فرهنگ و ارشاد اسلامی و وزارتخانه ورزش و جوانان اختصاص یافته است و بقیه اش که معادل 2/3 هزار میلیارد تومان است، در اختیار مراکز فرهنگی غیردولتی قرار می گیرد. اگر فرض کنیم که بودجه و امکانات، نقش اصلی را در فعالیت فرهنگی دارد- که قطعا همین طور است- آن مراکزی که بودجه و امکانات بیشتری دارند، در بهبود و تخریب فرهنگ، مسئولیت و نقش بیشتری دارند.4- مدت هاست که مخالفان دولت یازدهم- و نیز به هنگام استقرار دولت اصلاحات در قوه مجریه- به طور مرتب، مشکلات فرهنگی جامعه را متوجه عملکرد دولت می دانند؛ درصورتی که تقریبا همه بودجه و امکانات مربوط به اصلاح فرهنگی جامعه خارج از اختیارات دولت است. در زمان دولت اصلاحات، مطبوعات اصلاح طلب و مستقل را نیز از عوامل ایجاد مشکلات فرهنگی معرفی می کردند، اما چون در زمان دولت فعلی، تعداد مطبوعات متعلق به اصلاح طلبان در مقابل انبوهی از جراید جریان مقابل، اندک است. دیگر، مطبوعات را در انحرافات اخلاقی و انحطاط فرهنگی مقصر نمی دانند؛ چراکه اگر بخواهند از این مقوله یاد کنند، خودشان باید پاسخگوی عملکرد متعلق به جناح خودشان باشند.بدیهی است در این گونه مباحث، نقش دستگاه های فرهنگی پیش گفته با آن درآمدهای محیرالعقول، در امور فرهنگی نادیده گرفته می شود.
                