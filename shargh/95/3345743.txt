شنبه ۴ اردیبهشت ۱۳۹۵
-----------------------------------------
سرمقاله
-----------------------------------------
اصلاحات و اعتدال دو استراتژی، یک هدف
-----------------------------------------

                    روزنامه ها و خبرگزاری های مخالف دولت روحانی چرا این گونه هراسانند و با کوچک ترین خبری از اجرائی نشدن موادی از برجام بر می آشوبند و تندترین نقدها را متوجه دولت می کنند. واقعا آنها نگران منافع ملی اند؟ اگر این گونه است، پس چرا در دوره هشت ساله احمدی نژاد خاموش ماندند؟ یعنی در آن دوره هیچ عملکردی منافع ملی را به خطر نمی انداخت؟ پس دولت یازدهم برای چه روی کار آمد؟ مگر نه اینکه مردم، روحانی را روی کار آوردند و از ماجراجویی های احمدی نژاد و حامیانش در عرصه جهانی سخت بیمناک بودند؟ روشن است که با حمایت و نظارت جدی نهادهای حکومتی بر روند برجام، برای اصولگرایان و رسانه هایشان که بیش از هر چیز دغدغه جناحی و سودای منفعت دارند، جای نگرانی باقی نمی ماند. اما چه می شود کرد، آنها نگرانند و هراسان. زیرا مجلسی در بهارستان متولد خواهد شد که اصلاح طلبان و اعتدالیون حضور پررنگ تری دارند، مابقی مستقل اند و از آنها هم آبی برای اصولگرایان گرم نمی شود. مجلس با چنین ترکیبی می تواند ادامه دهنده سیاست های خارجی دولت باشد. پس تنها راه پیش روی مخالفان این است که پیش از گشایش مجلس، برجام را به قرنطینه برانند.حسن روحانی مسیری در پیش گرفت که درست نقطه مقابل مسیر دولت اصلاحات بود. دولت اصلاحات با پروژه گفت وگوی تمدن ها، تقویت نهادهای مدنی و دموکراسی به جهانیان نشان داد ایران کشوری است صلح طلب، با مردمی آرام و فرهنگی دیرینه، که بالاترین میزان مشارکت انتخاباتی را در منطقه دارد، بنابراین جهان در هرگونه برخورد با ایران باید این فاکتورها را در نظر می گرفت. دولت اصلاحات بنا داشت با بازسازی از درون و تقویت دموکراسی، پروژه ایران هراسی را عقیم کند. توسعه سیاسی دولت اصلاحات پیام روشنی برای جهانیان داشت؛ از این رو تندروها که خارج شدن ایران از انزوای جهانی را همسو با منافع خود نمی دیدند، فشار بیشتری به دولت اصلاحات تحمیل کردند و هر روز برای دولت اصلاحات مانعی تازه تراشیدند. با اتمام دوره اصلاحات و روی کارآمدن احمدی نژاد به عنوان نماینده تام و تمام اصولگرایان، به نظر می رسید دیگر پروژه دولت اصلاحات بایگانی شده و باید آن را به فراموشی سپرد. اما عملکرد هشت ساله احمدی نژاد و حامیان رسانه ای او به وضعیتی منجر شد که همواره از آن بیمناک بودند. مردم دریافتند که سیاست های داخلی و خارجی احمدی نژاد، آنها را به ورطه هولناکی سوق می دهد، بنابراین از احمدی نژاد و حامیانش روی گرداندند و به جبران خطاهای گذشته، انتخابات خرداد نود و دو را رقم زدند و دولتی عقل گرا را روی کار آوردند. حسن روحانی پیروزی اش را بیش از هر کس مدیون اشتباهات احمدی نژاد و سوداگری برخی اصولگرایان است.اگر دولت اصلاحات به دنبال بازسازی از درون برای ارتباط با بیرون بود، روحانی در شرایط مستعد به وجود آمده، بازسازی از بیرون را دستور کار خود قرار داد تا بعد از پیروزی در سیاست خارجی این روند را به درون تسری دهد. دو دولت، دو استراتژی با یک هدف. تغییر جدی در سیاست داخلی که همواره دولت های غیراصولگرا برای دستیابی به آن جهد کرده اند، نقطه درگیری این دولت ها با مخالفانشان بوده است. مخالفان روحانی معتقدند «برجام»، پروژه سیاست خارجی است و اثرات آن در سیاست داخلی باید کنترل و مهار شود؛ اثراتی که به توسعه دموکراسی، بازگشایی نهادهای مدنی و شفاف سازی مالی و پولی در فعالیت های اقتصادی منجر می شود. اگرچه روحانی در استراتژی سیاست خارجی خود یعنی «با جهان بودن»، با دولت اصلاحات که به «در جهان بودن» باور داشت تفاوت چشمگیری دارد، هدف هر دو استراتژی در سیاست داخلی یکی است. دولت یازدهم ترجیح می دهد در جهت گیری ها از مواضع تعیین و ترسیم شده سرپیچی نکند و در مسیری گام بردارد که مورد تایید سران ارشد نظام است. بی شک پیروزی برجام نیز از همین دوراندیشی و مصلحت اندیشی نشات گرفته است. تا این لحظه توافقی همگانی بر برجایی برجام وجود دارد. از این روست که حملات رسانه ای اصولگرایان به هر بهانه ای از جمله سوییفت، بیش از آنکه دلیل خارجی داشته باشد، حاصل تغییرات پیش روی داخلی است. آنها از این حملات به دنبال بهره برداری جناحی اند و اگر این شیوه برخورد در زمین گیر کردن دولت اصلاحات جواب داده است، چه دلیلی دارد که در مورد دولت اعتدال نتیجه ندهد. در این زمینه روسای جمهور چند دوره گذشته چندان خوش اقبال نیستند. بداقبال ترین شان احمدی نژاد بود که دست بر قضا می توانست خوش اقبال باشد که نبود.به بیان دقیق تر روسای جمهور دولت های پس از انقلاب، بیش از هرچیز مجریان خطوط کلی نظام هستند. دولت اصلاحات با استراتژی فاصله گذاری تلاش کرد خودش را به ماهیت دولت مدرن نزدیک کند. اما همین فاصله گذاری دست مخالفانش را باز گذاشت تا در این فضای خالی دست به اخلال بزنند و هر روز بیش از پیش دولت را در اجرای برنامه هایش ناکارآمد کنند.از این منظر دولت احمدی نژاد نقطه مقابل دولت اصلاحات است. احمدی نژاد مورد اعتماد نهادها بود. از این رو در دوره چهارساله اول کارهایی کرد که هیچ دولتی قادر به انجامش نبود. همین میدان باز پیش رو، احمدی نژاد را وسوسه کرد تا نهادهای حکومت را تحت تاثیر و پوشش خود قرار بدهد، به بیان دیگر، کاری کرد دولتش روی این نهادها تا بخورد. نکته قابل تامل این است که هیچ کدام از مخالفان دولت اصلاحات در مقابل تمامیت طلبی احمدی نژاد لب به سخن نگشودند. اینک دولت روحانی در جایگاه مناسب تری از دولت های دیگر قرار دارد؛ هم مورد اعتماد است و هم بر حدود اختیاراتش اصرار دارد. اما مخالفان دولت روحانی درصددند فاصله ای جدی بین دولت او و نهادهای حکومتی بیندازند تا در حفره های به وجود آمده گردهم آیند و دست به اخلال بزنند. هرچند بعید است با تجربه ای که دولت اعتدال از پیشینه دولت های سازندگی و اصلاحات دارد، به قاعده این بازی تن بدهد.
                