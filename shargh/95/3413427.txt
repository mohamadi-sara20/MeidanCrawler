چهار‌شنبه ۲۷ مرداد ۱۳۹۵
-----------------------------------------
حرف اول
-----------------------------------------
سخنان سناتور روسی و قانون اساسی
-----------------------------------------

                    روز گذشته تصاویر حضور بمب افکن های دورپرواز روسیه بر روی باند فرودگاه «نوژه» همدان در صدر خبرهای رسانه های جهان قرار گرفت. این تصاویر با قرار گرفتن ویدئوی بمباران مواضع مخالفان حکومت سوریه به وسیله همین هواپیماها بر روی پایگاه اینترنتی رسمی وزارت دفاع روسیه تکمیل شد. بررسی انگیزه مسکو از این اقدام نیازمند بحثی گسترده و دیگر است که در این نوشته از آن صرف نظر می شود. اما در این میان اظهار نظر سناتور «ویکتور اوزروف»، عضو کمیته امنیت پارلمان روسیه، حاوی نکته خطیری است که بی شک باید از سوی ناظران سیاسی و مقامات ایرانی به دقت و با حساسیت مضاعف به آن توجه شود. «اوزروف» در مصاحبه با خبرگزاری روسی ریانوستی ضمن تاکید بر اینکه یک توافق نامه با ایران...... (شبیه توافق نامه با سوریه) برای استقرار نیروی هوایی روسیه لازم است، گفت: «من فکر می کنم که شورای فدراسیون روسیه حاضر است تا این تصمیم را اتخاذ کند». او در واقع از عقد موافقت نامه ای سخن گفته است که مشابه آن هفته گذشته از سوی ولادیمیر پوتین، رئیس جمهوری کشورش، برای تصویب به دوما ارسال شد و براساس آن استقرار گروه نیروی هوایی روسیه در خاک سوریه صورت رسمی به خود گرفت.احتمالااین سناتور روس نمی داند که بر اساس قانون اساسی ایران استقرار هرگونه پایگاه نظامی خارجی زیر هر نام و با هر هدف، اکیدا ممنوع است و هیچ دولتی حق مذاکره یا عقد قرارداد در این مورد ندارد. اصل «صد و چهل و ششم» تصریح می کند: «استقرار هرگونه پایگاه نظامی خارجی در کشور هرچند به عنوان استفاده  های صلح  آمیز باشد، ممنوع است».سابقه حضور نیروهای نظامی روسیه در سوریه به چندین دهه پیش و دوران جنگ سرد باز می گردد؛ به گونه ای که این موضوع به سنتی سیاسی و مسئله ای راهبردی در روابط دمشق- مسکو تبدیل شده است؛ اما ایران هرگز سوریه نیست. همکاری تهران -مسکو علیه تروریست ها نیز دارای چارچوبی مشخص است که با تشخیص و تصمیم مسئولان ذی ربط صورت می گیرد. ایرانیان به شدت و وسواس، نسبت به حفظ حاکمیت ملی و قانون اساسی خود حساس هستند.
                