پنج‌شنبه ۹ اردیبهشت ۱۳۹۵
-----------------------------------------
یادداشت
-----------------------------------------
اصلاح طلبان شورا دور از حاشیه
-----------------------------------------

                    20سال دیرتر از سایر نهادها یعنی درست در هفتم اسفندماه 77 و چندروز پس از بیستمین سالگرد پیروزی انقلاب اسلامی، اولین انتخابات شوراهای اسلامی شهر و روستا برگزار شد؛ نهادی که شکل گیری آن در راستای شعار جامعه مدنی و برنامه دولت اصلاحات برای توسعه سیاسی کشور بود. با مروری بر تاریخ رویدادهای پس از پیروزی انقلاب اسلامی درواقع باید گفت تشکیل شوراها تحقق همان آرمان شهری است که آیت الله طالقانی براساس دریافت های خود از جامعه توحیدی و به تاسی از دیدگاه بنیان گذار جمهوری اسلامی ایران مبنی بر اهمیت جمهوریت نظام، در نگارش قانون اساسی بر آن تاکید داشت و بیراه نیست که بگوییم اصل شورا ها در قانون اساسی با نام مرحوم آیت الله طالقانی گره خورده است. به عقیده وی با حضور مردم در شورا ها و اداره آنها به وسیله مردم اهداف حکومت تضمین می شود و این خواسته با نگرش امام خمینی(ره) برای دخالت مردم در امور جاری کشور کاملامنطبق بود؛ نگرش آیت الله طالقانی و سخنرانی های متعدد وی درباره نظام شورایی موجب شد تا پس از فوت ایشان، نمایندگان مردم در خبرگان قانون اساسی یک فصل در قانون اساسی از اصل 100 تا 106 را که به شورا ها اختصاص داشت تصویب کردند. به این ترتیب شکل گیری شوراها در متن قانون اساسی قرار گرفت تا مردم خود ناظر بر عملکرد مدیران شهری و محلی باشند و تصمیم سازی ها برگرفته از خواست و نظر مردم و عقل جمعی آنان باشد و این موضوع به این معناست که شورا نهادی غیرسیاسی و مردمی است. اکنون با گذشت چهار دوره از شورای شهر وقتی با مردم درباره شوراها صحبت می کنیم هنوز خاطره شورای شهر اول تهران در اذهان برخی باقی مانده و بسیاری آن را معیاری برای سنجش جایگاه و نقش شوراها برمی شمارند ولی آنچه عیان است آنکه نهادی که 20 سال دیرتر از سایر نهادهای کشور شکل گرفته و هنوز آیین نامه و ساختاری برای آن مدون نشده بود طبیعی است که در کشاکش شور و هیجان اولیه قرار گیرد تا جایگاه آن تثبیت شود؛ ولی همان دوره، تجربه ای بس گران بود تا بر همگان مسجل شود چنانچه نهاد شوراها که برخاسته از مردم است در کنش و واکنش های سیاسی گرفتار آید، از کارکرد خود فاصله می گیرد. به خاطر دارم در همان زمان آقای حجاریان به عنوان فردی دارای اندیشه شورایی، همواره به دوستان تاکید داشتند که نباید شورای شهر، نهادی سیاسی شود و بر همین اساس بود که حتی ایشان بنا بر هویت سیاسی شان باوجود رای اکثریت اعضا نپذیرفتند که در جایگاه ریاست شورا قرار گیرند؛ همان طور که آقای عباس دوزدوزانی هنگامی که پس از استعفای آقای عبدالله نوری بر مسند ریاست شورا نشستند، نظم سازمانی و ساختاری شورا را موجب شکل گیری نهادی مردمی دانستند و از اعضا خواستند فارغ از تفکر سیاسی و دیگر جایگاه های مدیریتی و اجرائی، تنها به عنوان فردی از جنس مردم برای حضور در شورا وقت بگذارند. مروری بر اندیشه اکثریت نمایندگان اولین شورای شهر پایتخت، بیانگر آن است که تفکر اصلاح طلبی با آگاهی نسبت به فلسفه تشکیل شوراها همواره تلاش کرده این نهاد، به واقع «مردمی» باقی بماند. بنابراین با بازخوانی آنچه بر شورای شهر اول گذشت، برنامه ریزی تفکری خاص برای به حاشیه بردن نهاد مردمی شورا عیان خواهد شد که با ترور آقای حجاریان به ظهور رسید چراکه عده ای هیچ گاه با شعار «جامعه مدنی» قرابتی نداشتند و تلاش آنان بر این بود تا مردم در حاشیه تصمیم گیری ها باشند؛ تفکری که از سوی امام راحل(ره) و مقام معظم رهبری بارها مورد نقد قرار گرفته است و ایشان همواره بر حضور مردم و مشارکت آنها در تعیین سرنوشت و تصمیم گیری ها تاکید داشته اند. به هرحال، برجسته سازی نقش نظارتی شورای شهر و پایش مشکلات محله ای و منطقه ای همان رسالتی است که امروز هم فراکسیون اصلاح طلبان شورای شهر تهران با بهره گیری از تجربه گذشتگان به آن پایبند است. مهم ترین رسالت ما در شورای چهارم، پرهیز از گرفتارشدن در چالش های سیاسی بوده است. کارکرد شورای شهر سیاسی نیست و با تاسی از رویکرد «تعامل» و «هم اندیشی» است که می توان در راستای منفعت مردم به نظارت و هدایت برنامه ای پرداخت. نشر چنین دیدگاهی بی شک پیروی از همان تفکری است که به دنبال سیاسی و ناکارآمد جلوه دادن نهادی برخاسته از دل مردم است. نظارت بر مسائل کلان شهر تهران با جمعیت رو به رشد آن نیاز به هم افزایی با مردم در جهت تدوین برنامه هایی مبتنی بر واقعیت موجود در مدیریت شهری دارد که این مهم جز از معبر شوراها امکان پذیر نیست. انتظار بحق مردم از دولت و مجلس خصوصا در تدوین برنامه ششم توسعه کشور آن است که جلوی روند محدودکردن اختیارات شورا و تضعیف جایگاه قانونی آن گرفته شود.
                