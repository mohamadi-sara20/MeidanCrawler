چهار‌شنبه ۲ تیر ۱۳۹۵
-----------------------------------------
type_unknown
-----------------------------------------
پدر عروسم می آید
-----------------------------------------

                    شرق: پدر داماد خبر از آمدن پدر عروس می دهد. بالاخره فامیل از هم بی خبر نمی مانند حتی اگر رابطه ها قطع یا حداقلی باشد، کوچک ترین حرف در گوشی و پچ پچه ای دهان به دهان می چرخد و به گوش همه می رسد. احمد خورشیدی پدر مهدی خورشیدی، داماد احمدی نژاد که زمانی حامی سفت و سخت او بود و بعد از مدتی رابطه اش با پدر عروسش شکراب شد، در گفت وگویی تفصیلی با «انتخاب» از رفت وآمد های برخی چهره های شاخص اصولگرایان به دفتر احمدی نژاد خبر داده است. او نه تنها از احتمال کاندیداتوری رئیس پیشین دولت می گوید، بلکه معتقد است امکان تکرار وضعیت سال 84 هم محتمل است: «روحانی و احمدی نژاد به دور دوم می روند و نهایتا احمدی نژاد پیروز میدان می شود. پازل سال 84 به نوعی در حال تکرار است، منتها آدم ها ممکن است تغییر کنند. آن زمان آقای هاشمی بود و الان آقای روحانی است، هرچه جلوتر می رویم بیشتر عملیاتی می شود و خانه ها پر می شود». احمد خورشیدی 12 سال قبل و به هنگام شهرداری احمدی نژاد دست مهدی را گرفت و به ساختمان بهشت برد...... تا دختر شهردار را برای پسرش که دانشجوی پزشکی عمومی بود خواستگاری کند. واسطه این آشنایی، مسعود زریبافان دوست مشترک هر دو بود. مهدی خورشیدی سه سال قبل به «شرق» گفته بود: «آقای احمدی نژاد و پدر من از زمان کردستان یک رفاقت قدیمی داشتند؛ اما خب با آقای زریبافان صمیمی تر بودند. ایشان زمانی که در شورای شهر بودند پیشنهاد این وصلت را دادند». رابطه خانواده عروس و داماد اما چند سال بعد تحت تاثیر حواشی ای قرار گرفت که برای رئیس دولت نهم و دهم پیدا شد تا جایی که پدر داماد رسما اعلام کرد در انتخابات ریاست جمهوری دهم به احمدی نژاد رای نمی دهد. احمد خورشیدی به روزنامه «اعتماد ملی» گفته بود: «بنده در جریان انتخابات دهمین دوره ریاست جمهوری طی مصاحبه ای که خبرنگار محترم روزنامه اعتماد ملی انجام داد به عنوان یک شهروند اعلام داشتم که به آقای احمدی نژاد رای نخواهم داد». او به صراحت گفته بود به محسن رضایی رای می دهد. این باعث شد مهدی، گفته پدر را شخصی و به تحریک دیگران قلمداد کند. پدر که از واکنش فرزند حسابی برافروخته بود جوابیه ای داد و گفت: «بنده از فرزندم مهدی خورشیدی آزاد اعلام برائت می نمایم و فرزندی به نام مهدی ندارم». اما گذشت سال ها گویا از شدت و حدت اختلاف دو خانواده کاسته و رابطه ها ترمیم شده است. از فحوای گفت وگوی خورشیدی با انتخاب، چندان بوی انتقاد و اختلاف به مشام نمی رسد. پدر داماد احمدی نژاد درعین حال که می گوید حمایت اصولگرایان از احمدی نژاد را بعید می داند؛ اما از مذاکرات برخی چهره های این جریان با رئیس جمهور سابق خبر می دهد. خورشیدی که مشخص است از منتقدان دولت روحانی است با اشاره به اینکه اکثریت مردم نظری کاملامنفی درباره عملکرد ایشان دارند، گفته است: «آقای روحانی به طور قطع در سال 96 پیروز نخواهد بود». او باوجود اینکه تایید کرده اصولگرایان چهره شاخصی ندارند که در انتخابات آینده روی آن سرمایه گذاری کنند، اما درعین حال امکان حمایت دوباره شان از احمدی نژاد را هم بعید دانسته است. بااین حال معتقد است برخی تمایل به کاندیداتوری او دارند: «خبرهایی هم ما شنیده ایم که ممکن است ارتباطات هایی ایجاد شود؛ برای نمونه نمایندگان مجلسی که در این دوره نیستند. خیلی از آنها ارتباط دارند و بعضی از اصولگرایان که قبلاکمتر می آمدند، الان بیشتر ارتباط دارند؛ ولی این را بگویم که افراد اثرگذار اصولگرا پیش قدم این موضوع شدند».البته او معتقد است علت این نخواستن، خود احمدی نژاد است نه اصولگرایان: «بیشتر خود آقای احمدی نژاد؛ تفکر او این است که جناح خیلی نقشی ندارد و همه از جناح ها گذشته اند و همه این را می دانند، این یافته جدیدی نیست. درحال حاضر ایشان هیچ تصمیمی نگرفته و آن سخنرانی ها در راستای بازخوانی خط امام و انقلاب است که دو سال است دنبال می کند و هنوز تصمیمی برای آمدن نگرفته است». خورشیدی در پاسخ به این سوال که با توجه به عملکرد ناخوشایند احمدی نژاد، جامعه تا چه اندازه از او استقبال خواهد کرد، گفته است: «مردم سه قسمت هستند؛ دسته اول، 10، 15 درصدی به صورت کامل موافق انقلاب هستند. 20 درصد به طور کامل مخالف انقلاب هستند. 70 درصد قشر خاکستری یا قشر متوسط هستند؛ در واقع این قشر بیشتر تعیین کننده اند. سال 76 اینها از رئیس دولت اصلاحات شعار آزادی را پذیرفتند و به ایشان رای دادند، سال 84 شعار بهبود اقتصاد معیشت و عدالت را پذیرفتند و به آقای احمدی نژاد رای دادند و سال 92 تنها سالی بود که نیمی از آنها به آقای روحانی رای دادند و نیمی از آنها به رقیب او رای دادند. من فکر می کنم، مردم در شعارهای آزادی خواهانه بیشتر حرف رئیس دولت اصلاحات و در شعارهای اقتصادی و معیشتی هم حرف احمدی نژاد را می پسندند. اگر فرض کنیم الان احمدی نژاد بیاید بگوید تولید و بهبود اقتصادی، مردم می پسندند. من این را دیدم و این کار اتفاق افتاده است، درست همان طور که مردم در حوزه آزادی خواهی، رئیس دولت اصلاحات را می پسندند. بحث دوقطبی برجامیان و غیربرجامیان دیگر تمام شد و این اصلامطرح نیست. در انتخابات آینده، دوقطبی معیشت و ضدمعیشت به وجود می آید. اگر آقای احمدی نژاد قانع شود که بیاید، من فکر می کنم رای خوبی دارد، یا در مرحله اول یا در مرحله دوم پیروز می شود». بیماری مشاییخورشیدی درباره یک رابطه خانوادگی - سیاسی دیگر هم صحبت کرده است. رابطه مرد پرحاشیه ای که دخترش همسر پسر محمود احمدی نژاد است. او درباره اسفندیار رحیم مشایی هم گفته است: «رابطه خانوادگی که دارند اما آقای مشایی براساس اخبار موثقی که من دارم یک ناراحتی شدید چشمی پیدا کرده اند. پزشک گفته است که ایشان نباید دچار استرس شود و دیگر در فضای سیاسی نیستند. الان آقای مشایی در دفتر ولنجک هم نیست و دنبال این مسائل سیاسی هم نیستند و کارهای تحقیقی و پژوهشی را انجام می دهد».
                