سه‌شنبه ۹ آذر ۱۳۹۵
-----------------------------------------
حرف اول. علم
-----------------------------------------
پژوهش، فناوری و بودجه 96
-----------------------------------------

                    بی شک توسعه علمی و فناوری کشور در نیل به توسعه ای پایدار در همه حوزه ها به ویژه حوزه اقتصادی اهمیت فراوانی دارد. همان گونه که بارها این موضوع از سوی مقام معظم رهبری تبیین شده است، اقتصاد دانش بنیان، علاوه بر مقاوم بودن در برابر متغیرها و عوامل بیرونی به دلیل درون زابودن، دارای بازدهی بسیار درخور توجهی است. توسعه علمی در زمینه های اجتماعی نیز اثرات مثبت دارد، زیرا بازیگران اصلی آن قشر تحصیل کرده و آگاه جامعه هستند و معمولابا گسترش فرهنگ کار، تولید ثروت، مسئولیت پذیری، رعایت حقوق دیگران و موارد مثبت دیگر در حوزه اجتماعی نیز مشاهده می شود.شاید به همین دلیل است که از حدود دو دهه پیش و با همت مسئولان دولت اصلاحات، توسعه علمی در سطح جامعه و به طور خاص میان دانشگاهیان و پژوهشگران در پی به کارگیری سیاست های مناسب رونق فراوان گرفت. متاسفانه در دولت های نهم و دهم، بیش از آنکه برای آسیب شناسی و رفع معایب و مشکلات موجود در این حرکت ملی تلاش شود، شاهد بهره برداری سیاسی و رشد صرفا کمی، بی برنامه و نامتوازن در بخشی از شاخص های نه چندان مهم توسعه علمی بودیم. متاسفانه در این دوران چاپ مقاله و تعداد مقالات چاپ شده در مجلات علمی معتبر و غیرمعتبر، به عنوان شاخص اصلی تولید علم و در برخی از موارد تنها شاخص توسعه علمی در نظر گرفته شد که آن هم با استفاده از زیرساخت های فراهم شده در دوره های قبلی بود و متاسفانه در جهت اهداف سیاسی استفاده شد. ناگفته پیداست این چنین عملکردی منجر به سطحی شدن موضوع توسعه علمی و نبود اثرگذاری مثبت آن بر جنبه های دیگر توسعه، از جمله توسعه اقتصادی و نبود امکان بهره برداری مناسب جامعه از چنین سرمایه گذاری می شود. در کنار بی برنامگی، نبود حمایت های کافی در زمینه های مادی و معنوی از پژوهش و توسعه فناوری به ویژه در دولت دهم، به کاهش سرعت رشد همان شاخص های معدود در توسعه علمی نیز منجر شد. لازم به ذکر است براساس بسیاری از شاخص ها، حتی در مورد برخی از شاخص های مربوط به مقالات علمی نظیر تعداد استناد به مقالات منتشرشده، نسبت تعداد استنادات به تعداد مقالات، تعداد مقالات پراستناد و موارد مشابه دیگر، جایگاه علمی ایران در رتبه بندی های بین المللی جایگاه شایسته ای نبوده و رتبه ایران در برخی از این شاخص ها سه رقمی است. متاسفانه در یک دهه گذشته، به دلایل ذکرشده، شاهد گسترش تخلفات علمی نیز بودیم. اگرچه برجسته شدن این چنین تخلفاتی در یکی، دو سال گذشته در مجامع علمی خارجی تا حدی، دلایل سیاسی در سطح بین المللی داشته، اما نمی توان اصل موضوع تخلف را نیز انکار کرد. در جامعه ای که به درستی مدعی داشتن فرهنگی ممتاز در سطح جهانی است، همین میزان تخلف و تقلب در حوزه علمی را نیز نمی توان پذیرفت. ریشه یابی این معضل از مهم ترین موضوعاتی است که قاعدتا باید از سوی متولیان امر صورت گیرد و پس از مشخص شدن ریشه ها، راه حل های مناسب برای حل مسئله به کار گرفته شود. به طور کلی و با توجه به نکات گفته شده، از مهم ترین دلایل پایین بودن کیفیت و سطح فعالیت های پژوهشی علمی می توان به مدیریت و سیاست گذاری نامناسب حوزه های علمی و توسعه فناوری، نبود حمایت کافی مادی و معنوی از پژوهش های علمی، توجه بیش از حد و نامتوازن به تعداد مقالات چاپ شده بدون توجه کافی به کیفیت آنها، استفاده نکردن از شاخص های علمی مناسب برای بررسی رشد علمی کشور و سیاسی کردن موضوع رشد علمی اشاره کرد. از دولت تدبیر و امید که متخصصان خوش نام و برجسته ای را در بخش های مختلفی از بدنه خود به کار گرفته است، انتظار می رود ضمن آسیب شناسی دقیق این موضوع، راهکارهای مناسب برای متوقف کردن گسترش بی اخلاقی در حوزه علمی و توسعه فناوری و ارتقای کیفیت فعالیت های علمی و پژوهشی را به کار گرفته و ضمن حمایت عملی و هدفمند، نیازهای اساسی موسسات پژوهشی و محققان را تامین و از مدیریت هوشمندانه تری در این حوزه ها استفاده کند. متاسفانه به دلیل مشکلات اقتصادی، میزان حمایت از پژوهش های علمی و توسعه فناوری به ویژه در موسسات پژوهشی و دانشگاهی، در چند سال گذشته به اندازه کافی نبوده است. از طرف دیگر، جای بسی تاسف است همچنان میان مسئولان افرادی هستند که برخلاف سیاست های اصلی نظام و اهداف چشم انداز 1404، به پژوهش و توسعه فناوری به عنوان فعالیتی لوکس و هزینه بر نگریسته و با توجه به مشکلات اقتصادی کشور، حمایت کامل از فعالیت های پژوهشی و توسعه فناوری را از اولویت های اول و اصلی کشور نمی دانند.
                