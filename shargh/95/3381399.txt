چهار‌شنبه ۲ تیر ۱۳۹۵
-----------------------------------------
یادداشت
-----------------------------------------
انفعال رسانه ای پاستور
-----------------------------------------

                    1- هجمه رسانه ای به دولت این روزها به حدی گسترده شده که در خبرها آمده بود تغییرات کابینه به دلیل هجمه اخیر به تاخیر افتاده است. به عبارتی، هجوم رسانه ای به دولت سبب اخلال در امورات جاری دولت شده و این همان دستاوردی است که مخالفان درپی به دست آوردن آن بودند. جنجال بر سر فیش های نجومی حقوق برخی مدیران و انتشار آن در فضای مجازی و شبکه های اجتماعی در چند روز اخیر، نه فقط موجبات شبهه افکنی در افکار عمومی شده، بلکه دولت را در مظان اتهام فساد و بی عدالتی قرار داده است. جالب تر اینکه این اتهام از سوی کسانی به دولت نسبت داده می شود که در هشت سال صدارت بر قوه مجریه، نه فقط سیاهه ای از فساد و بی عدالتی را در کارنامه خود ثبت کردند، بلکه تایید کننده حیف ومیل بیت المال و ناظر ساکت دزدی های میلیاردی بوده اند. در اینکه حقوق های نجومی برخی مدیران در زمانی که معیشت حداقلی طبقات فرودست جامعه با نزول و نقصان مواجه است، عین بی عدالتی است، تردید نداریم. در اینکه نظام دستمزد در ایران به هیچ عنوان بر پایه بهره وری و شایستگی تنظیم نشده و تفاوت پرداخت ها و دریافت ها هیچ توجیه منطقی و اقتصادی ندارد، شک نداریم. از این نظر باید سیاست گذاران در دولت و مجلس برای رفع خلاهای قانونی و تدوین نظام نامه پرداخت مزد بر پایه شاخص های استاندارد جهانی اقدام کنند. در متون اقتصادی عوامل متفاوتی، ازجمله ایجاد انگیزه، تناسب درآمد و مهارت، رقابت سازمانی، رعایت انصاف و عدالت در پرداخت، منطقی بودن پرداخت ها به نوعی که همه کارکنان آن را باور کنند، مسئولیت پذیری و... به عنوان شاخص های تدوین مزد تعیین شده اند. در این استانداردها حتی نظام جبران خدمات نیز در سیاست گذاری مزدی به عنوان راهکار پرداخت های غیرمتعارف در نظر گرفته شده است. البته این رویه های اقتصادی سال هاست به عنوان راهکار تحقق عدالت در دستمزد موردتوجه سیاست گذاران بوده و لازم است در قالب طرح یا لایحه یا احکام برنامه ششم، موردتوجه سیاست گذاران قرار گیرد. اما در جنجال اخیر اساسا هدف مخالفان، تنظیم ساختار مزدی کشور نیست، چه اینکه این بی عدالتی در پرداخت ها سال هاست به عنوان یک عارضه اقتصادی -اجتماعی خودنمایی می کند و از قضا اوج بی عدالتی در پرداخت ها در زمان دولت احمدی نژاد صورت گرفت. موضوع مهم اینجاست که مخالفان از این عارضه اقتصادی در شرایط کنونی به عنوان پاشنه آشیل سیاسی دولت بهره می برند. درحقیقت دولت تاوان بی مسئولیتی کسانی را می دهد که خود یا موجد این شرایط بوده اند یا این موضوع را هیچ گاه به عنوان دغدغه موردتوجه قرار نداده اند. در صف کسانی که امروز فریاد «واحقوقا» سر می دهند، افراد بسیاری دیده می شوند که تا چند ماه پیش در مقام قانون گذار در مجلس حضور داشتند... و هیچ گاه به خود زحمت ندادند که نظام حقوق و دستمزد را در قالب قانون سامان دهند. اگر بگویند از این پرداخت ها خبر نداشتند که البته عذر بدتر از گناه آورده اند، چراکه طبق قانون اساسی، مجلس در همه امور کشور می تواند نظارت و قانون گذاری کند. بنابراین می توان با هزار دلیل و نشانه، دم خروس را در این جنجال رسانه ای و هجمه سهمگین به دولت مشاهده و البته کمی دوستان را به انصاف و اخلاق دعوت کرد.2- اینکه رقیب سیاسی چه می کند و از کدام ابزار و چگونه برای تخریب طرف مقابل استفاده می برد، روال جاری سیاست است و البته در جامعه ما با چاشنی بی اخلاقی هم عجین می شود. اما اینکه چرا دولت یازدهم در این هجوم رسانه منفعلانه عمل کرد، جای پرسش اساسی دارد! واقعیت این است اینکه چرا پاستورنشینان در منازعه تریبونی با مخالفان این چنین آماتور برخورد می کنند، قصه دیگری است. به روند ماجرای فیش های حقوقی نگاهی بیندازیم: در روز اول انتشار فیش رئیس کل بیمه مرکزی، بلافاصله موضوع در دستور کار دولت قرار گرفت و فردای آن روز نیز رئیس کل بیمه مرکزی با یک عذرخواهی از مردم و دولت استعفا داد. این رفتار مدنی کارگزاران دولت می توانست دستمایه مستحکم تیم رسانه ای دولت قرار گرفته و ضمن تکریم این رفتار، به افکار عمومی توضیح داده شود دولت در برخورد با متخلفان کوتاهی نمی کند. درصورتی که این رفتار حرفه ای رئیس کل بیمه مرکزی موردتوجه مردان رسانه ای دولت واقع نشد و مخالفان که از قضا شروع کننده ماجرای فیش های حقوقی میلیونی نبودند، از این انفعال رسانه ای بیشترین بهره را بردند به نحوی که با انتشار فیش حقوقی مدیرعامل بانک رفاه، فضای روانی جامعه را به این سمت سوق دادند که گویی دولت از این پرداخت ها حمایت می کند. درحالی که آقای رئیس جمهور بلافاصله با دستور قاطع به معاون اول، خواستار برخورد با متخلفان و استرداد وجوه به بیت المال شد. اما این پایان ماجرا نبود. با وجود رفتار صحیح دولت، انفعال مجدد تیم رسانه ای حاضر در پاستور موجب شد پس از چند روز نه تنها دولت که فرایند اجرائی کردن دستور رئیس جمهور را آغاز کرده بود، متهم ماجرای فیش های میلیونی شود، بلکه در مقام پاسخ گویی برآید که چرا مدیران دولتی و بخش خصوصی این چنین حقوق می گیرند؟! از این جای ماجرا دیگر بخشنامه و دستور رئیس جمهور هم به محاق رفت و افکار عمومی که این فاصله نجومی حقوق ها را نمی توانست، باور کند، در تله رسانه ای مخالفان باور کرد پرداخت های نجومی متعلق به این دولت بوده است؛ امری که توضیح و تبیین آن بسیار ساده است. اینکه اولاخلاهای قانونی وجود دارد، ثانیا این پرداخت ها در دوره آقای احمدی نژاد و زعامت اصولگرایان باب شد، ثالثا پرونده هایی وجود دارد برای مثال، پرونده تحقیق وتفحص مجلس از سازمان تامین اجتماعی که پرداخت های نجومی به مدیران در زمان دولت قبل را نشان می دهد. در حقیقت تیم رسانه ای دولت می بایست با دستور کار «آگاه سازی» وارد معرکه این نزاع تریبونی می شد و پاسخ این هجمه ها را تنظیم و منتشر می کرد. اساسا دولت و مردان رسانه ای آن وظیفه دارند ذهن مردم را از برخی اطلاعات نادرست تصحیح کنند. این وظیفه ذاتی آنهاست تا در مسیر این شائبه، آسیبی متوجه اصل نظام نشود. مسلما با یک تحلیل دم دستی باید تیم رسانه ای پاستور متوجه می شد نباید در شرایطی که کشور خود را برای ورود به دوره رونق اقتصادی آماده می کند، فضای ذهنی جامعه معطوف به موضوعاتی شود که اولااولویت ملی ندارند ثانیا با جنجال رسانه ای حل نمی شوند و ثالثا طرح آنها موجب تیره شدن فضای کسب وکار می شود. این رفتار نادرست رسانه ای البته باید به سرعت درمان شود، چه اینکه دولت در سال پایانی قرار و از این دست هجمه های رسانه ای را بسیار باید تجربه کند.3- بسیاری اعتقاد دارند که علت این انفعال را باید در فقر دانش رسانه ای تیم رسانه ای دولت دانست. مذاکرات هسته ای و اصرار آقای ظریف به بهره گیری از رسانه های نوین مانند فیس بوک و توییتر، نشان داد که دیگر صداوسیما، رسانه های مکتوب و حتی سایت های خبری قدرت نفوذ خود را از دست داده اند. سایت های خبری با درک این معنا به سرعت به کانال خبری کوچ کردند و از قضا بسیار موثرتر واقع شدند؛ امری که در انتخابات هفتم اسفند به خوبی خودنمایی کرد. در حقیقت این انتخابات عرصه جولان رسانه های نوین بود که شکست سختی را به جریان رسانه ای حاکم وارد کرد. اما تیم رسانه ای دولت به اشتباه این موفقیت را به حساب خود واریز کرد. از همین توانمندی رسانه های نوین تا اشتباه استراتژیک مردان رسانه ای رئیس جمهور، جریان مقابل به شدت استفاده کرد و به فکر چاره ای برای بهره مندی کامل از ظرفیت کانال های خبری و شبکه های اجتماعی افتاد و در قالب افشاگری یا هجمه رسانه ای و آنچه مردم ایران به آن علاقه دارند و در سایه کاستی های موجود، فضای رسانه ای پساانتخابات را از آن خود کرد و این چنین دولت را وادار به انفعال. به نظر می رسد باید تدبیری اندیشید و در سال پایانی دولت به نوسازی و توانمندسازی جریان رسانه ای دولت پرداخت. امری که در گام اول باید از تفکیک وظایف سخنگو با سازمان مدیریت آغاز شود و در گام دوم باید از متخصصان با دانش روز رسانه ای بهره گرفت. چراکه در این یک سال مانده به پایان کار دولت، مخالفان از انفعال تیم رسانه ای دولت به عنوان پاشنه آشیل دولت بهره ها خواهند برد.
                