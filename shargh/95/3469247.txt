سه‌شنبه ۲ آذر ۱۳۹۵
-----------------------------------------
یادداشت
-----------------------------------------
عدد پر رمز و راز «چهل»
-----------------------------------------

                    شرکت کنندگان در مراسم راهپیمایی اربعین امسال، در مسیر بازگشت قرار دارند. اربعین در میان شیعیان مفهومی خاص دارد و عبارت است از بزرگداشت چهلم شهدای کربلا. اینکه چرا در سال، روز چهلم شهادت امام حسین (ع) مراسم سوگواری و پیاده روی برگزار می شود، دست کم دو علت و منشا دارد؛ نخست آنکه در حدود 20 صفر سال 61 هجری جابر ابن عبدلله انصاری، صحابی برجسته به زیارت امام حسین(ع) و شهدای کربلامی رود و ظاهرا او نخستین زائر بوده است؛ اگرچه اخبار ضعیفی از حضور اهل بیت امام (ع) در کربلاوجود دارد ولی این اخبار مورد قبول شیخ مفید و شیخ طوسی نیست؛ بنابراین تنها به حضور جابر انصاری در حوالی بیستم صفر در کربلامی توان استناد کرد و گفت مراسم اربعین زنده نگه داشتن این خاطره است. اما تنها این نیست؛ زیرا برگزاری مراسم چهلم برای متوفا در ایران همچنان رواج دارد؛ هرچند دستوری در احکام دینی برای برگزاری مراسم چهلم دیده نمی شود. در اینجا به منشا دوم اربعین که ریشه در یک فرهنگ باستانی دارد، می رسیم. در میان اقوام و فرهنگ های گوناگون برخی اعداد معانی و مفاهیم نمادین دارند؛ یکی از این اعداد، عدد 40 است. «چهلم» از منظر تاریخی ریشه در تاریخ کهن ایران دارد. گاه شمار دوره باستان بر پایه 40 بوده است به این معنا که یک سال خورشیدی به 9 برج 40روزه تقسیم می شده است. برابر این گاه شمار که متاثر از آیین مهرپرستی بوده است، شب تولد خورشید یا مهر که به نام شب یلدا موسوم است، جشن می گرفته اند و مراسم شب چله را به جا می آوردند و فاصله آن با جشن سده نیز 40 روز بود و... چنین بود که در آیین مهر عدد 40 مقدس به شمار می رفت. در ادیان گوناگون همواره زمان های مقدس وجود دارد، در تورات در وصف توفان نوح گفته شده: چهل روز و چهل شب بر زمین باران بارید (عهد عتیق، ترجمه پیروز سیار، انتشارات هرمس، صفحه 150) یا در جای دیگر گفته شده: موسی چهل روز و چهل شب در کوه سینا بماند (همان، صفحه 371) که میقات حضرت موسی (ع) در چهل شب در قرآن تایید شده است: و واعدنا موسی ثلاثین لیله و اتممنا ها بعشر فتم میقات ربه اربعین لیله... (اعراف، 142). می گویند این آیه منشا چله نشینی صوفیان شده است. همچنین در روایات منقول از امامان معصوم نیز عدد 40 فراوان دیده می شود؛ روایت داریم که در اثر لقمه حرام تا 40 روز دعای مومن مستجاب نمی شود یا تا 40 روز نمازش پذیرفته نمی شود یا ثواب خواندن آیت الکرسی مانند 40 سال عبادت است و عباراتی مانند «چهل مومن» برای دعای نماز شب، «چهل همسایه» و «چهل قدم» برای کار خیر، «چهل حدیث» برای حفظ کردن، «چهل روز» برای اخلاص ورزیدن و... برای همه ما آشناست. روشن است که منظور از عدد 40 در اینجا عدد 1+39 نبوده است، بلکه مراد کثرت است؛ البته «کثرت معین» و همچنان که در فرهنگ ایرانی وقتی گفته می شود «چهل ستون» یا «چهلچراغ» یا «چهل دختر» و «چهل گیاه» منظور دقیقا عددی با کمیت معین نیست، بلکه بیشتر مفهومی کیفی و نمادین دارد. اغلب بزرگان و علمای اسلام برای اعداد قدسیت یا نحوست ذاتی قائل نیستند ولی از جنبه اجتماعی سنت هایی وجود دارد که لزوما منشا قدسی ندارد. مراسم چهلم از آن جمله است. آنچه درباره چهلم شهدای کربلارواج یافته است، پیوندی است که بین فرهنگ بومی ایرانی و علایق شیعیان که در طول تاریخ بالیده است و امروزه در قالب راهپیمایی بزرگ اربعین به نمادی سیاسی، مذهبی و اجتماعی تبدیل شده است، خود را نشان می دهد.همچنان که در دوران انقلاب به ویژه در سال 1356 به بهانه چهلم شهدای قیام تبریز، راهپیمایی هایی در شهر های دیگر صورت گرفت و به طور سریالی اربعین شهدای شهرهای مختلف برگزار شده و موجب یک حرکت اجتماعی و سیاسی قدرتمندی شد که رژیم پهلوی نتوانست در برابر آن تاب بیاورد. با اینکه فلسفه چهلم ریشه در گاهشمار باستان ایران دارد و در تاریخ ایران «چله» بیشتر موسمی بوده است برای برگزاری جشن های آیینی اما در همزیستی با ادیان ابراهیمی بیشتر موسمی شده است برای عبادت و سوگواری. تجلی این سنت اجتماعی در پیاده روی اربعین امام حسین(ع) بیش از هر جای دیگری آشکار است. حرکتی که برای تجدید خاطره روزی است که جابر انصاری به زیارت شهدای کربلاشتافت و مرحوم شیخ میرزاحسین نوری احیاگر آن بود. این مراسم امروز در اوج خود قرار دارد و تاریخ کربلاچنین بزرگداشتی را به خاطر ندارد.
                