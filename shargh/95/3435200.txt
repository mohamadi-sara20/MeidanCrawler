شنبه ۳ مهر ۱۳۹۵
-----------------------------------------
سرمقاله
-----------------------------------------
عاشقی لب مرز
-----------------------------------------

                    معمولادر هفته دفاع مقدس یاد روزهایی که سایه آنها تا عمر داری بر زندگی ات سایه می افکند و یاد دوستانی که همیشه در جان قلب و ذهن جای دارند، در خاطرات مرور می شود. با اینکه فقط سه دهه از آن ایام می گذرد، گویی به درازای تاریخ از آن فاصله گرفته ایم و برخی حوادث آن برای بعضی ها به افسانه می ماند. نوجوانانی که شناسنامه را تغییر می دادند، پیرزنانی که همه دارایی شان را به جبهه می فرستادند، کارگرانی که هفت سال حقوق آنها افزایش نیافت اما سال ها در جبهه ها حاضر می شدند و...؛ هنوز دورانی را به خاطر دارم که جنگ بود و تروریست ها (از جنس آدم هایی که کور و چشم بسته با توهمات فرقه ای در خدمت نه یک آرمان...... بلکه قدرت طلبی جریان رجوی بودند) در هر گوشه ای کمین کرده بودند. در آن دوران هرکس لباس خاکستری به تن داشت، در خطر ترور قرار می گرفت و ترور می شد. هرکس عکس یک شهید یا امام شهیدان را به دیوار داشت (حتی در دکه یک یخ فروش در جنوب شهر تهران) ترور می شد. حتی کارگری (شهید صفدری کارگر کارخانه جنرال موتور) که چند ماه در جبهه بود (فقط به این جرم) وقتی در ماه مبارک رمضان به خانه محقر و کوچکش در محله نواب برگشت، تروریست ها در زمان افطار به بهانه دادن آش، به خانه او تهاجم کردند و خانه اش به آتش کشیده شد. هر بار هر نشانه و نقشه ای در خانه تیمی تروریست ها کشف می شد، اسباب کشی با اثاثیه ای که همه آنها در یک وانت جا می شد، شروع می شد؛ یادش بخیر هر بار در این اوضاع به خانه می رفتم، «نرگس» درک کرده بود که آرام بگوید باز هم باید اسباب کشی کنیم؛ (او در 15 ماه 11 بار اسباب کشی کرد). باز هم یادش بخیر، سال 61 بود که محمد مقدم1 به سپاه تهران آمد و گفت: «صادق، مسئول اطلاعات منطقه سه سپاه شهید شده و تو باید به جای او بروی»؛ به منطقه سه رفتم؛ برادر عبدالوهاب، فرمانده منطقه سه بود و اتفاقا آقای درویشی2 هم آنجا بود. در منطقه سه از منجیل تا ترکمن صحرا و آق قلاروزها و شب هایی پرتلاطم سپری شد تا روح جنگل از خشونت و تروریسم کوری که با توهمات ایدئولوژیک در آنجا پناه گرفته بودند و خون مردم بی گناه را می ریختند، پاک شود و آرام بگیرد. هنوز زل زدن آن گاو با چشم های مهربان و زیبایش به جنازه سر بریده یک گالش (گاوچران) در مازندران در خاطرم مانده است، گویی او هم بهت زده از خشونت و آدم کشی برای گالش خود می گریست. در این میان دکتر سنجقی3 در اواسط سال 62 برایم پیغام فرستاد که به منطقه 11 سپاه قرارگاه حمزه سیدالشهدا بروم. با همه خاطرات جاده های پرپیچ و خم، از شمال به تهران برگشتم؛ رفتم 10 متری سوم جوادیه، منزل مرحوم پدرم، نرگس و حسن و صالح را در خانه پدری گذاشتم. من با بوسیدن پدر و مادرم، خسته سوار ماشین رضا نقدی4 شدم. (نمی دانم چه شد که در این ایام از میان همه آدم هایی که آن روز ها درکشان کرده بودم، یاد شهید علیرضا هاشمی، بچه یکی از روستاهای قائمشهر افتادم و یاد او بهانه نوشتن این یادداشت شد). در منطقه 11، من و علیرضا5 از سمت مریوان به سمت بانه، از مسیر شیلر به سمت حاج عبدل و هرمیدول حرکت کردیم. نزدیک ظهر بود گفتیم زودتر برویم که به غروب و کمین های ضدانقلاب نخوریم. علیرضا گفت از کجا مطمئنی به آن طرف می رسیم؟ بهتر است نماز واجبمان را بخوانیم که واجب بر ذمه ما نماند. آن روز با هم به بانه رسیدیم، شهید هاشمی یکی از بچه های اطلاعات سپاه بانه من را به کناری کشید و گفت: «کار خصوصی با تو دارم!» من به خیال اینکه او قصد ترخیص از منطقه را دارد، سر به سرش گذاشته و گفتم از ترخیص خبری نیست. گفت من قصد ماندن دارم، ماندن از نوعی دیگر، جلوی جمع نمی خواهم صحبت کنم. با او به محوطه باز رفتم، حس عجیبی در او می دیدم؛ سرشار از شرم بود و با سری رو به پایین، گفت: «برادر علی، من عاشق شدم»؛ با خنده گفتم مبارک است، باید چه کار کنم؟ گفت: «باید کمکم کنی»، گفتم کمک مالی می خواهی؟ گفت: نه. گفتم: پس چه؟ گفت: من عاشق دختر ماموستا... (نام ماموستا را فراموش کرده ام) شده ام که امام جماعت یکی از مساجد شهر است. چند بار او را دیده ام و دلم پیش اوست؛ اما هم پدر دختر و هم والدین خودم مخالف هستند و می ترسم حفاظت اطلاعات نیز مانع شود. من او را می خواهم؛ حساسیت های فرهنگی و مذهبی مانع بزرگی برایش ایجاد کرده بود، با او در سنندج قرار گذاشتم، در اتاق برادر صادقی6 با او گفت وگو کردم. با تماس ها و گفت وگو های مکرر، حفاظت را متقاعد کردم؛ من و علیرضا با واسطه و مستقیم با خانواده هر دو طرف گفت وگو کردیم و بالاخره زمینه های وصال حاصل شد. درست حدود یک ماه بعد بود که از مسئول اطلاعات بانه شنیدم، بالاخره پدر و مادر هاشمی برای انجام مراسم عقد به بانه آمده اند؛ فامیل های محدود هاشمی و اقوام عروس در خانه کوچک دختر، گرد هم آمده بودند؛ داماد، شناسنامه اش را در پایگاه سپاه جا گذاشته بود؛ او عجولانه سوار موتور شد تا شناسنامه را به مراسم عقد برساند، حتما در دلش غوغایی به پا بود، در فکر اینکه بالاخره پس از یک سال، محرم دل خود را در کنارش خواهد دید. نمی دانم به چه چیزهایی فکر می کرد؛ اما آغوش شهادت در مسیرش کمین کرده بود، تروریست های کومله او را در میانه راه به رگبار بستند. مادر شهید به همراه عروسش به شمال برگشت. بعدها شنیدم که این نوعروس در یکی از روستاهای قائمشهر سکنی گزید و درس طلبگی پیشه کرد. آنچه گفته شد داستان و روایتی بود از شهادت و عاشقی، از کنار هم بودن شیعه و سنی، از پاکی و حیا، از مقاومت در مقابل ناپاکی و ترور، تجاوز و ناجوانمردی؛ ائتلاف شوم همه قدرت های بزرگ علیه ملت ایران. نمی دانم چرا آن روزها با وجود آنکه نداری بود، ترور بود، سختی بود، زندگی پررنج و خانه به دوشی بود؛ اما چشم های مان از امید به آینده می درخشید. ای کاش کاری کنیم که روزهای عاشقی مان ادامه داشته باشد.1. محمد مقدم، برادر بزرگ شهید حسن تهرانی مقدم، فرمانده موشکی سپاه2. اسدالله درویش امیری استاندار فعلی زنجان3. فرمانده وقت قرارگاه حمزه و استاد مدیریت دانشگاه درحال حاضر4. سردار نقدی، فرمانده فعلی سازمان بسیج مستضعفین5. علیرضا رشیدیان، استاندار فعلی خراسان رضوی6. مهدی صادقی، استاندار فعلی قم
                