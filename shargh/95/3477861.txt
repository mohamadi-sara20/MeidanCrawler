شنبه ۲۰ آذر ۱۳۹۵
-----------------------------------------
یادداشت. هنر
-----------------------------------------
چشم به راه بازگشت اوییم
-----------------------------------------

                    بهرام بیضایی یک فرهیخته ایرانی است که در طول عمر با برکتش به پژوهش و تالیف و تولید ادبی و هنری پرداخته، همیشه دغدغه دادخواهی و عقلانیت و اخلاق داشته و کارهایش که ثمره دانش و استقلال فکری اویند، نشانگر هوش سرشار، ذوق زنده و پاکی مرام اوست. مطبعه بی انصاف کیهان! بهرام بیضایی هرگز از هیچ کس و هیچ جایی، هیچ بورسیه ای دریافت نکرده و منت هیچ کس را به گردن نگرفته است. بهرام بیضایی، پیش از انقلاب نیز این گونه محدود و نکوهش می شد و یادداشت شما متاسفانه یادآور همان رفتار نادرست پیشین است. شما پیداست، نادانسته به کسی تاخته اید که نمی شناسیدش. بهرام بیضایی همه عمرش را در پژوهش و کاوش و اثبات برجسته ترین آثار و هنرهای ایران گذرانده است. نوشته ها و کوشش های او برای نگاهداری و مفهوم سازی بزرگ ترین هنر نمایشی شیعه، همان شبیه خوانی یا تعزیه، بی شمارند. چگونه و چه سبب شده که این همه تلاش بی چشمداشت و اخلاق مدارانه را انکار کنید؟ جست وجوی او برای یافتن ریشه ها و زمینه های اجرائی تعزیه و نمایش های سنتی ایرانی مانند تقلید و پرده خوانی و سیاه بازی و خیمه شب بازی از همین دست است. نمایش «طربنامه» که مطبعه کیهان از آن به نام «مسخره و مضحکه ارزش ها» نام برده، یکی از بهترین نمایش نامه های ایشان در تکنیک ها و معرفت شناسی نمایش های سنتی ایرانی و فنون برآمده از سنن و آیین های ملت و فرهنگ این سرزمین است که بی مطالعه و ندانسته به آن بی ادبی شده است. نمایش نامه ها و دیگر آثار بهرام بیضایی، فخر مملکت و ایرانیان هستند، آن هم در روزگاری که هنر و اندیشه بازیچه بازارها و تهاجم قدرت های بزرگ سیاسی و اقتصادی اند. نمایش نامه اخیرشان که برداشتی از «ارداویرافنامه» و داستان سفر به جهان آخرت است، در زبان و فرم، بدیع و در ایده و اندیشه، شگرف و تکان دهنده است. این نمایش نامه بازخوانی امروزین متنی دینی است که ظرفیت های هنری و فکری ادبیات ایران را به جهانیان نشان خواهد داد. بهرام بیضایی مردی است که این چنین مایه فخر ایران است و مایه شرمساری است که از سر جهل، به اتهام عقیده و فرهنگ، نکوهش شود.چه بپسندید و چه بخواهید انکار کنید، نیم قرن از تاریخ هنر و پژوهش در نمایش و سینمای ایران مفتخر است به وجود و زندگی سراسر پوینده و آموزنده بهرام بیضایی. کمی به خودتان زحمت بدهید و نقدهای او را درباره نمایش های اجرا شده در دهه پنجاه بخوانید تا دریابید که نگاه تیزبین و قلم بی پروای بهرام بیضایی، هرگز تن به بی خردی مرسوم زمانه نداده است. در هیچ یک از فیلم ها یا نمایش نامه های او چه پیش و چه پس از انقلاب، ذره ای یا گرته ای از ابتذال و بی مایگی و تزویر و سرسپاری به تعصب و بدخواهی انسان و بی اخلاقی و بی معرفتی شایع روزگارش نخواهید یافت. تعهد او در شکافتن حقیقت و تکاپوی خرد و اخلاق و اندیشه، لامحاله نتیجه شخصیت و سلوک او بوده و هست. شناخت او از تاریخ اسلام، اعتقادات و باورهای ایرانی و آیین ها و ادبیات مذهبی آن چنان ژرف و موشکافانه است که رهاورد آن نمایش نامه ها و فیلم نامه هایی است که گویا اذهان بی انصاف و تندخو از آن بی خبر است. بهترین نمایش نامه درباره شهادت امام اول شیعیان، «مجلس ضربت زدن» را بهرام بیضایی نوشته است. بهترین فیلم نامه درباره امام سوم شیعیان و قهرمان بزرگ کربلا، «روز واقعه» را بهرام بیضایی نوشته است. بهترین نمایش نامه ایرانی درباره انقلاب مشروطه، «ندبه» را بهرام بیضایی نوشته است. بهترین تحقیق درباره تاریخ نمایش ایران و بهترین و مستدل ترین پژوهش درباره خاستگاه ایرانی «هزار افسون» را بهرام بیضایی نوشته است. بهترین برداشت ها و بازنویسی ها از مجالس تعزیه را بهرام بیضایی نوشته است. شوق دادخواهی و حقیقت جویی ایرانیان را بهرام بیضایی در نمایش نامه ها و فیلم نامه هایش نوشته است. تصویر ملت ایران، بیرون از روایت ستمگران و شاهان را بهرام بیضایی در بازخوانی هایش از تاریخ ایران نوشته است. بسیاری از نمایش نامه نویسان جوان ایران امروز از بهرام بیضایی آموخته اند که روایت تاریخ ستم، وارونه است و کرامت اخلاق و دانایی در برملاکردن انصاف و راستی و حقیقت، هنر است. شاید بتوان با کوفتن قلم به دروغ و اتهام، سیاست باز بود ولی در حوزه فرهنگ و هنر و ادب و اخلاق و راستی و درستی و پاکی، نمی توان با این دستاویز به ارزنی ارزید. این، نه مشی مسلمانی است و نه رسم مملکت داری؛ هیچ کس نمی تواند با دشنام و افترا، این مردی را که مظهر اخلاق و نیکی است از کشوری که خانه اوست بترساند. جشنواره ها و جریان های فرهنگی در ایران باید مفتخر باشند که به نام بهرام بیضایی و دیگر بزرگان فرهنگ و هنر ایران آراسته باشند و بدرخشند. بهرام بیضایی یکی از بهترین و برگزیده ترین هنرمندان ایران است که چشم به راه بازگشت اوییم و هر گاه که به خانه بازگردد، چشم ها و کوچه ها را برایش به اشک و آب خواهیم شست.
                