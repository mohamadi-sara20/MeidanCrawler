یک‌شنبه ۲۹ فروردین ۱۳۹۵
-----------------------------------------
حرف اول
-----------------------------------------
الزامات کشاورزی ایران در قزاقستان
-----------------------------------------

                    هفته گذشته رئیس جمهور کشور قزاقستان در راس هیاتی، برای توسعه روابط اقتصادی و سیاسی وارد کشورمان شد. بدون تردید هرگونه گسترش روابط با آن سوی مرزها و از موضعی برابر، به منزله گشودن پنجره های بیشتر به شکوفایی و نشانه ای از ثبات و پایداری کشورمان در نوسانات منطقه و جهان است. در این رابطه حجم آمدوشد های امیدبخش در عمر کمتر از سه ساله دولت یازدهم را باید به فال نیک گرفت. خوشبختانه بخشی از این رونق روابط را مدیریت بخش کشاورزی به خود اختصاص داده که از پویایی و نشاط برخاسته در این بخش حکایت می کند؛ نشاطی که بر آن است آسیب های واردشده بر منابع تولید بر اثر ترافیک تند واردات در گذشته را ترمیم کند. قزاقستان با حدود 270 میلیون هکتار مساحت کل و البته میانگین بارندگی سالانه 250 میلی متر، از نظر گروه بندی اقلیمی با کشور ما تفاوت چندانی ندارد. اما جمعیت حدود 16 میلیونی (20 درصد جمعیت ایران)، سطح اراضی آبی (5/5 میلیون هکتار)، سهم بیشتر بخش کشاورزی در جمعیت شاغل و نرخ بی کاری نسبتا پایین (پنج درصد)، پارامتر های توسعه کشاورزی را به خصوص در بخش شمالی آن پربازده تر برآورد می کند. گرچه قزاقستان به دلایل یادشده در باشگاه صادرکنندگان گندم دنیا جایگاه برجسته ای دارد اما صادرات آن به دلیل وسعت اراضی و منابع مصرف کم داخلی و نه الزاما توسعه فناوری است.به نظر می رسد برای دستیابی به ظرفیت های بالاتر تولید در این کشور زمان و تلاش بیشتری در زمینه فناوری های نوین و از جمله ارقام پربازده باید صرف شود. این نیاز به خصوص برای دیگر محصولاتی از قبیل دانه های روغنی و ذرت که تنها در کشت مکانیزه توجیه اقتصادی دارند بیشتر به چشم می خورد. از جمله مواردی که زمینه توسعه روابط را با کشور ما فراهم می کند، فقدان راه های دریایی برای صادرات و واردات محصولات کشاورزی است.طرح و پیشنهاد کشت فراسرزمینی که در دوران تحریم به خصوص در ایام دولت های نهم و دهم و برای کاهش محدودیت های تبادلات ارزی شکل گرفت، درحال حاضر با هدف کاهش فشار بر منابع در حال زوال سفره های آب زیرزمینی داخلی و بنابراین تولید محصولات پرنیاز به آب این برنامه مورد توجه قرار دارد. کشور قزاقستان نیز همواره در کانون رویکرد برای برنامه کشت فراسرزمینی بوده است. پیشنهاد کلی نگارنده برای تحقق چنین رویکردی آن است که اجرای این برنامه تنها برعهده بخش کاملاخصوصی گذاشته شود. دولت و مدیریت بخش کشاورزی کشورمان نیز بهتر است تنها با اعتباردادن به چنین سرمایه گذارانی در قرارداد با کشور میزبان مبادرت کند. برای سرمایه گذاران نیز نباید تسهیلاتی را پیشنهاد کرد که اساسا برای آنها به عنوان هدف اصلی مورد برآورد قرار گیرد. درخصوص کشور قزاقستان اما باید که به موارد خاص دیگری نیز عنایت داشت. در کشت فراسرزمینی و با هدف واردات نامرئی آب باید به انتخاب محصولاتی مانند ذرت و دیگر گیاهان زراعی بهاره - تابستانه اقدام کرد؛ گیاهانی که تولید آنها به صورت مکانیزه بوده و کمترین نیاز را به نیروی انسانی داشته باشند. همان طور که اشاره شده، تنها پنج درصد از جمعیت 16 میلیونی قزاقستان (که عمدتا در شهر ها ساکن هستند) بی کار هستند. بنابراین تولیداتی که به نیروی انسانی کمتری نیاز داشته باشد در چنین بازار کاری مورد تاکید قرار می گیرد. با توجه به کشاورزی سنتی غالب در قزاقستان و عملکرد های نه چندان بالای بسیاری از محصولات زراعی در این کشور، بخش تحقیقات کشاورزی کشورمان می تواند با ارزیابی های کوتاه مدت و معرفی ارقام پرمحصول در قزاقستان به عنوان پیش نیاز این سرمایه گذاری ها عمل کند. البته که کشور میزبان نیز با ارائه تسهیلات متقابل باید پاسخ گو باشد. پیشنهاد دیگر به وزیر محترم جهاد کشاورزی آن است که ای کاش در کشور هایی که حجم قرارداد ها و روابط متقابل در بخش کشاورزی با کشورمان گسترده است در سفارت های ایران در آن کشور ها بتوانیم یک وابسته کشاورزی و با تخصص اقتصاد کشاورزی مستقر کنیم.
                