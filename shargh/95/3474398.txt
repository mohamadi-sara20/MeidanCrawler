یک‌شنبه ۱۴ آذر ۱۳۹۵
-----------------------------------------
حرف اول
-----------------------------------------
قربانیان بعد از سانحه
-----------------------------------------

                    سانحه قطار سمنان قطعا مایه تالم و تاثر است. با رصد اخبار این سانحه می بینیم که هم مردم و هم مسئولان دچار رفتاری غیرحرفه ای شده اند؛ رفتاری که نه به مجروحان و بازماندگان کشته شدگان کمک می کند و نه از سوانح احتمالی بعدی پیشگیری می کند. از یک طرف مردمی که همه کاستی ها را از چشم مدیران می بینند و خواستار برخوردهایی مانند استیضاح، استعفا یا برکناری وزیر مربوطه می شوند و از طرف دیگر مسئولانی که در پیام های خود، یافتن مقصر و برخورد قضائی با عوامل سانحه را تاکید می کنند و برای التیام احساسات مردم به مطالبه آنها تن داده و به ناچار مدیرعامل راه آهن استعفا می دهد؛ اقدامی که در وزارت راه و شهرسازی سابقه دیرینه دارد. مشخص نیست که کدام قانون نانوشته داخلی یا بین المللی لازم می داند که مدیران کشور بعد از هر سانحه دلخراشی استعفا دهند؟ شاید «استعفا در آن ینگه دنیا» تنها دلیل درخورتوجهی باشد که مردم و بالاخص چهره های سرشناس اجتماعی در صفحات اینستاگرام خود ذکر می کنند. اولاهیچ آمار مطمئنی برای این مدعا وجود ندارد و چه بسا استعفا و برکناری مدیران ایرانی متعاقب چنین سوانحی، بیشتر از سایر کشورها باشد؛ ثانیا تقلید کورکورانه از رفتار کشورهای خارجی نباید معیار عمل قرار گیرد چراکه رفتار اجتماعی هر کشوری مبتنی بر قانون، عرف، منطق و منفعتی در درون آن کشور است و طبعا جوازی برای اجرای آن در ایران نیست. استعفای مدیران مربوطه در کوتاه مدت، غلیان احساسات مردم را التیام می بخشد و موجب بازگشت آرامش به جامعه می شود، ولی در بلندمدت به دلیل ثبات نداشتن مدیریت و قبول نکردن مسئولیت سانحه و اکتفا به استعفای آن مدیر، موجب به نتیجه نرسیدن بررسی سانحه مورد نظر خواهد شد. از طرف دیگر اگر واقعا پس از هر سانحه ای، استعفا دوای درد آن بود، عمر وزارتی وزیر راه، به خاطر سوانح سرسام آور جاده ای (16 هزار کشته در سال 94) یا حداقل رئیس سازمان راهداری بیشتر از یک روز نباید باشد و چه بسا اگر تمام مدیران مملکت به خاطر این سوانح استعفا می دادند، باز هم دوا یا التیامی بر دردها نبود! از طرف دیگر دستور مقامات عالی اجرائی و قضائی در پیداکردن مقصران و برخورد قضائی با آنها و درنهایت بازداشت سه نفر از پرسنل راه آهن و لوکوموتیوران، رفتار سیاسی و غیرحرفه ای به مراتب خطرناک تر از استعفا بود. فعالان بخش حمل ونقل می دانند دلیل بررسی سوانح، صرفا کشف عوامل برای پیشگیری از سوانح بعدی است و نه یافتن مقصر و برخوردهای قضائی؛ به عنوان مثال در ماده 2 آیین نامه بررسی سوانح هوایی مصوب سال 91 آمده است: «هدف از بررسی سوانح و حوادث هوایی صرفا پیشگیری از وقوع سوانح و حوادث مشابه است و منظور از این اقدامات سرزنش و یا مقصرشناختن اشخاص نیست». قطعا هیچ یک از فعالان بخش حمل ونقل تمایل ندارند که مسبب سانحه ای باشند و چه بسا رونق فعالیتشان در نبود سانحه به مراتب بیشتر است. پس با این فرض که این سانحه عمدی نباشد، دو عامل زیر می تواند موجب سانحه شود...الف- در نتیجه خطایی (Error) از ماشین یا انسان سانحه ای رخ دهد. ازآنجایی که برابر ماده 295 قانون مجازات اسلامی در بین خطاها، صرفا «خطای محض» مصداق عمل مجرمانه بوده و قابل مجازات شناخته شده است و اثبات این مدعا نیاز به تحلیل و تفسیر صاحب نظران حقوقی دارد، بنابراین ورود سریع دستگاه قضائی به نظر ضرورتی ندارد.ب- در نتیجه تخلف (Violation) از مقررات سانحه ای رخ دهد. این عمل قطعا مجرمانه بوده و برابر «ماده 4 آیین نامه اجرائی کمیسیون های جلوگیری از سوانح راه آهن مصوب 1386» پس از تشخیص در «کمیسیون های بررسی سوانح» به «هیات های تخلفات اداری» برای تعیین و اجرای مجازات اعلام می شود. همچنین در صورت طرح موضوع در محاکم قضائی برابر «تبصره 2 از ماده 2 قانون دسترسی آزاد به شبکه حمل ونقل ریلی مصوب 1384»، نتیجه کمیسیون بررسی سوانح ملاک عمل قرار می گیرد. انتظار از دولت شایسته تدبیر و امید این بود که به جای اتخاذ برخوردهای عجولانه و تشکیل کمیته ای برای تعیین دلایل سانحه، برابر ماده 2 و 5 آیین نامه اجرائی کمیسیون های جلوگیری از سوانح راه آهن مصوب 1386، اجازه می دادند تا موضوع در «کمیسیون سوانح ناحیه» و «کمیسیون سوانح عالی» بررسی و نتیجه آن به طور واضح در اختیار عموم قرار می گرفت. برخوردهای غیرحرفه ای و دستگیری چهار نفر، مانند آنچه در سانحه هواپیمای C-130 برای دوستان کنترلرمان در برج مراقبت فرودگاه مهرآباد اتفاق افتاد، می تواند عواقب ناگوار زیر را در پی داشته باشد که به هیچ وجه در ارتقای ایمنی و توسعه صنعت حمل ونقل ایران مفید نیست:1. در مواقع اضطراری مانع اتخاذ تصمیم صحیح از سوی خلبان، کنترلر، لوکوموتیوران و مانند آنها که در لبه عملیات حمل ونقل هستند، می شود.2. با ایجاد دغدغه فکری، باعث به خطرافتادن امنیت شغلی همکاران آن افراد شده و با ایجاد نارضایتی شغلی موجب کاهش دقت و کارایی آنها می شود.3. باعث مخفی کردن خطاهای احتمالی از سوی پرسنل فنی یا عملیاتی شده و مخفی ماندن خطاها، حلقه های زنجیره سوانح را تکمیل کرده و می تواند باعث ایجاد سانحه تکراری شود.4. افراد درگیر در سانحه را مجبور به دروغ گویی یا سکوت کرده و باعث به انحراف کشیده شدن مسیر بررسی سوانح و در نتیجه امکان وقوع سانحه مشابه دیگری می شود.
                