دو‌شنبه ۱۷ آبان ۱۳۹۵
-----------------------------------------
یادداشت
-----------------------------------------
دلایل کندی بهبود فضای کسب وکار
-----------------------------------------

                    بانک جهانی گزارش سالانه کسب وکار را منتشر کرد. براساس این گزارش در سال 2016، 137 کشور اصلاحات نهادی و قانونی لازم را برای بهبود کسب وکار اجرا کردند. این حرکت اصلاحی در قالب 283 قانون در این کشورها اجرا شد که نسبت به سال 2015، 20 درصد رشد داشته است. از سال 2006 تا 2016، بنا بر اعلام بانک جهانی، دوهزارو 782 حرکت اصلاحی در کشورهای مختلف اجرا شده است که اروپا و آسیای مرکزی بیشترین تحرک را دراین میان داشته اند. امروزه رقابت برای قرارگرفتن در رتبه های بالای رنکینگ جهانی سهولت کسب وکار سخت و فشرده است. کشورهای مختلف به ویژه کشورهای نوظهور و در حال توسعه، تلاش وافری را در دو شکل اصلاح ساختارهای قانونی و اجرائی بهبود فضای کسب وکار و همچنین تعامل با نهادهایی همچون بانک جهانی در پیش گرفته اند. داشتن جایگاه و رتبه بالاو مناسب در رنکینگ جهانی کسب وکار، پیام مثبت و اعتمادآفرینی به شرکت ها و موسسات مالی و همچنین فعالان اقتصادی و رسانه ای مبنی بر فراهم بودن زمینه فعالیت و سرمایه گذاری در کشور ایجاد می کند. گزارش سهولت کسب وکار، سال هاست مبنا و مرجع معتمد سرمایه گذاران بین المللی برای حضور و فعالیت در کشورهای مختلف است. جایگاه ایران چنان که پیش بینی پذیر بود، تغییر محسوسی نسبت به گزارش سال 2016 نداشته و صرفا در حد چنددهم بهبود یافته است. نمره ایران در سال 2016، 57،08 از 100 بود که در گزارش امسال به 57.26 ارتقا یافته است. این میزان ارتقا چنان که قبلابیان شد، تغییر چندانی در وضعیت کسب وکار ایران ایجاد نکرده، اما زمینه کاهش سه درجه ای رتبه ایران را در رنکینگ جهانی فراهم کرده است؛ به این صورت که رتبه ایران از 117 در گزارش 2016 (براساس شاخص های 2017)، به رتبه 120 در گزارش 2017 کاهش یافته است. این کاهش رتبه نشان دهنده این واقعیت است که آهنگ رشد بهبود فضای کسب وکار در ایران به نسبت دیگر کشورها بسیار کند است. به عبارت دیگر، بهبود فضای کسب وکار در کشورهایی که سال گذشته وضعیت بدتری داشتند نسبت به ایران بهتر و درخور توجه تر بوده به گونه ای که در رده بندی جدید، توانسته اند ایران را پشت سر گذارند. گزارش سالانه کسب وکار نشان دهنده، تداوم شرایط رکودی در اقتصاد ایران است. این گزارش عمدتا تحولات اقتصادی ایران را در سال 94 پوشش می دهد و به طور طبیعی شرایط اقتصادی سال 95 را که آغاز تحرک اقتصادی پس از رفع تحریم هاست دربر نمی گیرد. با توجه به شرایط رکودی سال گذشته، تثبیت شرایط سهولت کسب وکار در ایران و به عبارتی، بدترنشدن این شرایط امری د رخور توجه است. اما این به معنی آن نیست که در گزارش سال آینده کسب وکار، با توجه به نبود تحول چشمگیر در فضای کسب وکار، موقعیت و رتبه ایران بهبود چشمگیری پیدا کند. اگرچه می توان انتظار داشت این اتفاق می بایست پس از اجرای برجام و رفع تحریم های اقتصادی می افتاد؛ اما به دلیل اینکه انتظارات مورد نظر طبق اهداف تعیین شده، محقق نشد، بازار کسب وکار از شرایط پررونقی برخوردار نشد. مشکل اصلی کسب وکار در ایران، در دو بخش خلاصه می شود: بخش اول، فضای روانی حاکم بر اقتصاد کشور و فضای متغیر اعتماد در بازار است. باوجود ظرفیت بالای برجام برای ارتقای سطح اعتماد اقتصادی در کشور، این ظرفیت فرصت تبلور به دلیل بالاگرفتن مناقشات داخلی بر سر برجام و روند اجرائی آن پیدا نکرد. با وجود هزینه بالایی که کشور و نظام بر سر رسیدن به برجام پرداخت، اما از فرصت سیاسی و اقتصادی آن تاکنون بهره نبرده است. بروز تردیدها به برجام و دمیدن بر ناکامی ها و گاه ابراز پشیمانی از آن، فعالان اقتصادی داخلی و خارجی را نسبت به تداوم اجرای برجام و پایداری آن به تردید انداخت و موجب ایجاد امید و اطمینان برای فعالان اقتصادی نشده است. دلیل دوم که به طور طبیعی بخشی از آن از علت اول، ناشی می شود، کمبود شدید منابع مالی و نبود سهولت در بهره گیری از منابع مالی از سوی بنگاه های اقتصادی و طالبان راه اندازی کسب وکار است. در حال حاضر برجام، بهانه ای برای رقابت و منازعه سیاسی در داخل کشور به ویژه در آستانه انتخابات شده است و این نه فقط برای کشور فرصت آفرین و سودآور نیست بلکه، هزینه ساز شده است. در گام دوم و با ایجاد فضای اعتماد و اطمینان، زمینه برای حضور شرکت ها و بنگاه های اقتصادی خارجی و سرمایه گذاری در بخش های مختلف باید فراهم شود. حضور بنگاه ها و موسسات مالی خارجی جدای از اینکه مشکل تامین مالی طرح ها و پروژه های اقتصادی را حل می کند، یخ بانک ها و موسسات مالی داخلی را نیز برای حضور در بازار سودآور تامین مالی طرح های اقتصادی آب کرده و زمینه رونق اقتصادی و به تبع آن، سهولت کسب وکار را فراهم می کند.
                