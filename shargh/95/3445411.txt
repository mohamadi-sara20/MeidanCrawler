دو‌شنبه ۱۹ مهر ۱۳۹۵
-----------------------------------------
type_unknown
-----------------------------------------
مناقشه یک محاکمه
-----------------------------------------

                    شرق: دادگاه کارکنان دولت پرونده عیسی سحرخیز را از مصادیق جرم سیاسی تشخیص داده و رسیدگی به آن را در صلاحیت دادگاه کیفری یک استان دانسته اما سرپرست دادگاه های کیفری یک استان می گوید این پرونده از مصادیق جرم سیاسی نیست. محسن افتخاری سرپرست دادگاه های کیفری یک استان تهران، در گفت وگو با «تسنیم» درباره آخرین وضعیت پرونده عیسی سحرخیز که پیش تر از سوی دادگاه کارکنان دولت برای رسیدگی طبق قانون جرم سیاسی به دادگاه کیفری یک استان ارجاع داده، گفت: «ما معتقدیم این پرونده از مصادیق جرم سیاسی نیست و احتمالابرای حل اختلاف و تعیین صلاحیت مرجع رسیدگی، پرونده به دیوان عالی کشور ارسال می شود تا در آنجا تعیین تکلیف شود». این در حالی است که چهارشنبه 30 تیر 95 محمود علیزاده طباطبایی، وکیل مدافع عیسی سحرخیز، گفته بود: «رسیدگی به پرونده آقای سحرخیز به اتهام توهین به رئیس قوه قضائیه اولین دادگاه جرائم سیاسی در تاریخ جمهوری اسلامی ایران است که با حضور هیات منصفه برگزار می شود». علیزاده طباطبایی به «جماران» گفته بود: «در پرونده آقای سحرخیز ابتدا بازپرس پرونده اتهام فعالیت تبلیغی علیه امنیت نظام را برای ایشان تفهیم کرده بود و طبق آن قرار صادر شد، اما دادیار این اتهام را نپذیرفت و اتهامات فعالیت تبلیغی، اجتماع و تبانی و توهین به رهبری را برای آقای سحرخیز تفهیم کرد. این پرونده به دادگاه انقلاب رفته است و بنده و آقای صالح نیکبخت قرار است از ایشان در این دادگاه دفاع کنیم. اتهام دیگر ایشان توهین به رئیس قوه قضائیه است که به شعبه 1057 ارجاع داده شده و بخش نشر اکاذیب علیه رهبری به شعبه 1058 رفته است». او با بیان اینکه در شعبه 1058 استدلال کردیم که نشر اکاذیب با تعریفی که این قانون دارد به طور کلی جرم سیاسی تلقی می شود، خاطرنشان کرده بود: «اتهام توهین به رهبری جزء جرائم ضدامنیت است و به دادگاه انقلاب ارجاع داده می شود؛ اما نشر اکاذیب جرم سیاسی محسوب می شود. متاسفانه این موضوع را قاضی نپذیرفت و چون در جلسه دادگاه آقای سحرخیز را از زندان نیاورده بودند، این جلسه یک بار دیگر تجدید شد و قرار است در یکشنبه هفته آینده برگزار شود». وکیل مدافع سحرخیز همچنین درباره اتهام توهین به رئیس قوه قضائیه گفت: «ما همین استدلال را برای این پرونده در شعبه 1057 ارائه دادیم. وقتی به قاضی پرونده گفتیم که این اتهام جرم سیاسی محسوب می شود، قاضی در ابتدا اطلاعی در این مورد نداشت اما وقتی به قانون مراجعه کرد این موضوع را پذیرفت و در این خصوص به دادگاه کیفری استان صلاحیت داد که با حضور هیات منصفه برگزار شود. بنابراین فکر می کنم رسیدگی به پرونده آقای سحرخیز به اتهام توهین به رئیس قوه قضائیه اولین دادگاه جرائم سیاسی در تاریخ جمهوری اسلامی ایران باشد که با حضور هیات منصفه برگزار می شود». تبرئه از یک اتهام و 3 سال حبس برای 2 اتهام دیگرعلیزاده طباطبایی در روز 19 مرداد 95 از تبرئه موکلش درباره یک اتهام و محکومیت او به سه سال حبس برای دو اتهام دیگر خبر داد. او در گفت وگو با «ایلنا»، گفته بود: «رای دادگاه به من ابلاغ شد و در آن موکل بنده از اتهام اجتماع و تبانی علیه امنیت ملی تبرئه شد. آقای سحرخیز همچنین درباره اتهام توهین به مسئولان نظام به دو سال حبس و برای اتهام تبلیغ علیه نظام به یک سال حبس محکوم شد». علیزاده طباطبایی همچنین با اشاره به وضعیت جسمانی سحرخیز یادآور شد: «با توجه به اینکه آقای سحرخیز تحمل حبس ندارد، زندان هم اعلام کرده است که امکان نگهداری وی در زندان وجود ندارد». دادگاه جرم سیاسی چگونه است؟بر اساس آنچه محمود علیزاده طباطبایی اعلام کرده بود عیسی سحرخیز متهم اولین دادگاه جرائم سیاسی در تاریخ جمهوری اسلامی ایران است که با حضور هیات منصفه برگزار خواهد شد. در قانون تلاش شده دادگاه هایی که با موضوع جرم سیاسی تشکیل شده، علنی برگزار شوند. ماده 4 قانون جرم سیاسی که در 20 اردیبهشت 1395 به تصویب مجلس نهم رسید، می گوید: «نحوه رسیدگی به جرائم سیاسی و مقررات مربوط به هیات منصفه مطابق قانون آیین دادرسی کیفری مصوب 4/12/1392 است». قانون گذار در ماده 305 قانون آیین دادرسی کیفری مصوب سال 1392 می گوید: «به جرائم سیاسی و مطبوعاتی با رعایت ماده (352) این قانون به طور «علنی» در دادگاه کیفری یک مرکز استان محل وقوع جرم با حضور هیات منصفه رسیدگی می شود». در ماده 352 قانون گذار تصریح می کند: «محاکمات دادگاه علنی است، مگر در جرائم قابل گذشت که طرفین یا شاکی، غیرعلنی بودن محاکمه را درخواست کنند. همچنین دادگاه پس از اظهار عقیده دادستان، قرار غیرعلنی بودن محاکم را در موارد زیر صادر می کند: الف- امور خانوادگی و جرائمی که منافی عفت یا خلاف اخلاق حسنه است. ب- علنی بودن، مخل امنیت عمومی یا احساسات مذهبی یا قومی باشد. تبصره - منظور از علنی بودن محاکمه، عدم ایجاد مانع برای حضور افراد در جلسات رسیدگی است». بر اساس آنچه در قانون مشخص شده، قانون گذار اصل را بر «علنی» بودن محاکمات گذاشته مگر در مواردی استثنا. این به آن معناست که روح حاکم بر قانون خواستار «علنی» بودن محاکمات سیاسی است. به جرم سیاسی در اصل 168 قانون اساسی نیز اشاره شده است. مطابق این اصل، «رسیدگی  به  جرائم  سیاسی  و مطبوعاتی  علنی  است  و با حضور هیات  منصفه  در محاکم  دادگستری  صورت  می  گیرد». وضعیت هیات منصفه در دادگاه های جرائم سیاسیدر قانون جرم سیاسی تصریح شده دادگاه رسیدگی به این جرائم باید با حضور هیات منصفه باشد و مقررات مربوط به هیات منصفه را مطابق قانون آیین دادرسی کیفری مصوب 4/12/1392 دانسته است. در تبصره ماده 305 قانون آیین دادرسی کیفری مصوب سال 1392 گفته شده: «احکام و ترتیبات هیات منصفه، مطابق قانون مطبوعات و آیین نامه اجرائی آن است». همچنین بر اساس اصل  168 قانون اساسی رسیدگی  به  جرائم سیاسی  و مطبوعاتی  علنی  است  و با حضور هیات  منصفه  در محاکم  دادگستری  صورت  می گیرد. به همین دلیل ماده 36 تا 44 قانون مطبوعات به مبحث هیات منصفه مطبوعات اختصاص داده شده است. در همین راستا در سال 1384، قانون گذار، قانون فعال کردن هیات منصفه مطبوعات برای جلوگیری از تعطیلی اصل 168 قانون اساسی جمهوری اسلامی ایران، ماده واحده ای را تصویب کرد. براساس تبصره این ماده واحده، هر دو سال یک بار در مهرماه جهت تعیین اعضای هیات منصفه در تهران به دعوت رئیس قوه قضائیه یا نماینده ایشان و با حضور ایشان یا نماینده او و وزیر فرهنگ و ارشاد اسلامی، رئیس شورای اسلامی شهر، رئیس سازمان تبلیغات اسلامی و نماینده شورای سیاست گذاری ائمه جمعه سراسر کشور در مراکز استان تشکیل می شود.
                