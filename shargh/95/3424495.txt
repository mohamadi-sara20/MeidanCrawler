یک‌شنبه ۱۴‌شهریور ۱۳۹۵
-----------------------------------------
سرمقاله
-----------------------------------------
باندبازی سیاسی به نام اصولگرایی
-----------------------------------------

                    آنچه امروز برای اصولگرایان داخل شورای شهر تهران، دغدغه شده است، نسبت بین وفاداری به تصمیم های سیاسی تشکیلاتی و پاسخ گویی به مردم است. حال آنکه فساد مالی و باندبازی هایی که درون شهرداری و با پوشش اصولگرایی انجام می شود، مبتنی بر اصولگرایی واقعی نبوده و صرفا با حربه اصولگرایی صورت پذیرفته و باعث تخریب و بدنامی اصولگرایی خواهد شد. بنابراین این امر جزء بدیهیات است که ما در شورای شهر پیش از آنکه پاسخ گوی تشکیلات و جناح های سیاسی باشیم، باید خود را پاسخ گوی اعتماد مردم بدانیم و امانت دار رای آنان باشیم و بدانیم که افکار عمومی و رسانه ها عملکرد ما را به نظاره نشسته اند و هیچ رفتار و تصمیمی را نمی توان کتمان کرد. متاسفانه آنچه در سه سال گذشته شاهد بودیم این است که مدیریت مستقیم یا غیرمستقیم بخش اکثریت شورای شهر تهران، خارج از شوراست؛ این رویه در 10 سال گذشته حاکم بوده و از سوی دیگر ابزارهای نظارتی لازم و اثربخش نیز برای شورا فراهم نشده و بنابراین اعضای شورا نظارت جامع و هدایت کننده ای را بر شهرداری نداشته و هنوز هم ندارند. به خاطر اعتماد بیش ازحد شورای شهر تهران به شهردار یا در اثر غفلت و کوتاهی این شورا، اتفاقاتی در شهرداری تهران رقم خورده که جای دفاعی نگذاشته و متاسفانه دفاع بی ملاحظه یک جناح سیاسی از شهردار تهران، منجر به آسیب جبران ناپذیر برای منافع مردم و شهر خواهد بود. همان گونه که همواره مقام معظم رهبری تاکید فرموده اند، اصالت بر شفافیت، مقابله با فساد و مماشات نکردن با خیانتکاران به بیت المال است و ما به عنوان نماینده مردم و عضو شورا موظف هستیم نگذاریم به اسم مصلحت یا منافع تشکیلاتی و تحت هر نام و عنوانی، به مردم، آبرو و حیثیت نظام خدشه ای وارد شده یا خیانت شود. خطوط قرمزی که بنده برای خود تعریف کرده ام، اصل نظام، رهبری و حقوق و منافع مردم است و پیش از آنکه خود را پاسخ گو به تشکیلات اصولگرایی یا هر جناح سیاسی دیگری بدانم، خود را پاسخ گوی خداوند، مردم و رهبری می دانم و در این مسیر گام برمی دارم. ریشه نابسامانی های موجود در نبود حکمروایی شایسته در مدیریت شهری است. این حکمروایی از طریق مولفه هایی قابل رصد و شناسایی است ازجمله اثربخشی، کارآمدی، شفافیت، پاک حسابی، اجماع گرایی، حق اظهارنظر همگانی، تخصص گرایی، شراکت بخشی و مسئولیت پذیری که چنانچه با تعهد خدمت به مردم و کسب رضای خداوند همراه باشد می تواند تحولی عظیم در جامعه ایجاد کند که متاسفانه خلاآن در تهران احساس می شود. درحال حاضر فقدان شناخت ماهیت شهر و مدیریت شهری به آفت اصلی تبدیل شده و اموال عمومی مردم و شهر به مثابه نهاد و ساختاری برای قدرت نمایی یا دسترسی به قدرت تلقی می شود. اعتقاد داریم مدیریت جهادی باید ریشه در ایثار و گذشت داشته باشد که متاسفانه براساس شواهد موجود، در برخی موارد با نام مدیریت جهادی ریشه در منابع عمومی شهر دوانیده و از اموال عمومی مردم ارتزاق می کنند؛ حتی اگر به ظاهر، مصوبات لازم نیز با همراهی یا غفلت شورای شهر اخذ شده باشد، این رویه از منظر عموم مردم و جامعه مردود و مطرود است. مسلم است کیفیت نمایندگی مهم تر و اولی تر از جهت گیری های سیاسی است اما در شرایط کنونی، شورای شهر به کارگزاری شهرداری تبدیل شده و پیش از آنکه نقش نمایندگی مردم و نظارت را ایفا کند، در تله بازی های سیاسی شهرداری گرفتار و گم شده است.از این منظر دگرگونی های اساسی برای آینده شورا و شهرداری ضروری است که به اختصار می توان به سه مورد اشاره کرد: اول تغییر سازوکارهای نظارتی بر عملکرد و بودجه، مبتنی بر آخرین تکنولوژی های موجود در دنیا، دوم بازبینی جدی در اساسنامه سازمان ها، شرکت ها و موسسات تابعه که به حیاط خلوت شهرداری تبدیل شده و عمده انحرافات عملیاتی و مالی در آنجا صورت می پذیرد و سوم تاسیس دیوان محاسبات شهری خارج از حوزه نفوذپذیری شورا و شهرداری که مسئولیت پذیری و پاسخ گویی را برای شهرداران و مدیران آن و حتی اعضای شورای شهر الزام آور کند. بنده خود را سخنگوی هیچ گروه سیاسی ای ندانسته، صرفا نماینده مردم بوده و در راه مقابله با فساد مالی حاکم بر سیستم شهرداری خود را موظف به روشنگری و اطلاع رسانی به افکار عمومی دانسته حتی اگر در این مسیر هیچ همراهی نداشته باشم. در خاتمه از پرسنل شریف و زحمت کش شهرداری که خدمت رسانی به مردم را صادقانه در پیش گرفته اند، صمیمانه قدردانی کرده و موضع گیری های خود را مدیون همراهی آنان و اصحاب رسانه می دانم.
                