یک‌شنبه ۱۸ مهر ۱۳۹۵
-----------------------------------------
یادداشت
-----------------------------------------
واقعه ای تاریخی با عنوان بازی ایران و کره جنوبی
-----------------------------------------

                    مدتی است صدای اعتراض برخی از دلسوزان اهل بیت عصمت و طهارت درباره تقارن مسابقه فوتبال تیم ملی جمهوری اسلامی ایران با کره جنوبی، در راستای مسابقات انتخابی جام جهانی، در روز تاسوعا بلند و موجب نگرانی این عزیزان شده است. حال آنکه به نظر حقیر که خود عاشق و شیفته اهل بیت و عزادار امام حسین(ع) و یاران باوفایش هستم، می توان از این رخداد و واقعه تاریخی، به بهترین شکل ممکن استفاده کرد. چراکه وقتی دشمنان اهل بیت عصمت و طهارت و در راس آنها، وهابیت و سلفی ها، دوست ندارند پرچم برافراشته شده عزای حسینی و نام مبارک آن حضرت دیده و شنیده شود، چه اشکالی دارد سراسر استادیوم آزادی، منقش به پرچم های سیاه و عبارت های مبارک یاحسین(ع)، لبیک یاحسین و یاابالفضل العباس شود؟ چه اشکالی دارد روز تاسوعا تماشاچیان با پوشیدن پیراهن های مشکی به دنیا نشان دهند عزادار حسین(ع) و یاران باوفایش هستند؟ شاید گفته شود که شبکه های تلویزیونی جمهوری اسلامی ایران مراسم های سینه زنی و عزاداری را پوشش تلویزیونی می دهند و پخش می کنند. آری، نشان می دهند، اما نمی شود واقعیت فوتبال و بینندگان آن را در جهان امروز فراموش کرد. میلیون ها نفر در سراسر دنیا، برای پیگیری نتایج فوتبال، حتما و قطعا این بازی را خواهند دید. این بار، صحنه هایی بی بدیل و پیام رسان را خواهند دید. این بار، میلیون ها نفر در سراسر دنیا خواهند دید که پرچم ها و بیرق های عزای حسینی در دستان صدهزار عزادار حسینی بالارفته است. این بار صدای یاحسین و یاابالفضل را رساتر خواهند شنید. این بار میلیون ها مسلمان و غیرمسلمان خواهند دید مردم ایران در استادیوم پیراهن مشکی پوشیده اند و عزادار سرور و سالار شهیدشان هستند. این بار، چشمان وهابی ها و سلفی ها و دشمنان اهل بیت کور خواهد شد، وقتی ببینند به واسطه چنین رخدادی، نام مبارک و مطهر حسین بن علی (ع) و یاران باوفایش در استادیوم برده می شود. پرسش این است که چرا متدینان باید ناراحت باشند؟ اتفاقا، باید از این پتانسیل ورزشی و اجتماعی به نحو احسن استفاده کنیم. مگر نه اینکه تماشاچیانی که به استادیوم خواهند رفت، همگی عزاداران حسینی هستند که از روز اول ماه محرم در هیات های مذهبی شرکت می کنند، دسته های سینه زنی و زنجیرزنی تشکیل می دهند و پرچم های عزای حسینی را در تکایا، مساجد و حسینیه ها و حتی در کوچه های خود و سردر مغازه ها و محل های کسب خود برافراشته می کنند. بله، این عزیزان هستند که به استادیوم می روند و آنها بخشی از عزادارانی هستند که این روزها، تلویزیون ایران با نشان دادن و پوشش تلویزیونی مراسم عزاداریشان، به آنها افتخار می کند و قطعا و بلاشک در روز تاسوعا، این عزاداران حسینی، به بهترین شکل، پیام رسای فرهنگ عاشورا را تبلیغ می کنند و به نمایش عمومی خواهند گذاشت.
                