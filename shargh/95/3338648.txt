یک‌شنبه ۲۲ فروردین ۱۳۹۵
-----------------------------------------
یادداشت. اقتصاد
-----------------------------------------
در حاشیه تراز مثبت تجاری خارجی ایران
-----------------------------------------

                    گمرک ایران با انتشار گزارش کارنامه تجارت خارجی ایران اعلام کرد پس از 37 سال، در سال 1394 تراز بازرگانی خارجی ایران با مازاد 916 میلیون دلاری، مثبت شد. در سال 1394 ارزش صادرات غیرنفتی ایران، با افزایش 16درصدی نسبت به سال قبل از آن، به 42 میلیاردو 415 میلیون دلار و کل ارزش کالای وارداتی با کاهش 23درصدی به 41 میلیارد و 400 میلیون دلار رسید. هرچند تراز بازرگانی خارجی مثبت، در کلیت خود می تواند امری مطلوب تلقی شود، اما در هر اقتصادی جزئیات آن است که کیفیت و چگونگی و تاثیرات آن را روشن می کند. در رابطه با روند تجارت خارجی سال 1394 توجه به موضوعات زیر لازم است.1- تراز مثبت با کاهش حجم کلی تجارت همراه بوده است که آن هم ناشی از تشدید و تعمیق رکود اقتصادی، کاهش تولید داخلی و تنزل توان مصرف خانوارهاست. آنچه در عمل اتفاق افتاده، رشد اقتصادی منفی بوده و در نتیجه با کاهش حجم اقتصاد، حجم تجارت خارجی و به تبع آن واردات نیز کاهش یافته است. از سوی دیگر، کاهش واردات مواد اولیه و واسطه ای واحدهای تولیدی و ماشین آلات و تجهیزات صنعتی، از عوامل مهم تنزل واردات به شمار می رود که امری مطلوب نیست.2- نظر به کاهش درآمدهای نفتی، این اتفاق می بایست زودتر رخ می داد، اما دو عامل؛ نخست، تسویه بدهی های فروش نفت کشورهایی مانند چین و هند در قبال واردات کالاهای مصرفی معمولاارزان و بنجل (از قبیل خودرو و منسوجات، پوشاک و کفش از چین) و دوم، گسترش نیافتن و تعمیق رکود اقتصادی که امکان مصرف آنها را می داد، کاهش واردات را به تعویق انداخت.3- موضوعات بسیار مهم دیگری از قبیل میزان بالای بداظهاری و کم اظهاری در گمرک ها که در سال های اخیر به ویژه در واردات از کشورهای چین، امارات عربی و ترکیه به شدت بالارفته، در کاهش ارزش اسمی واردات تاثیر بسزایی داشته است. معضل کم اظهاری در دو محور واردات از کشورهای همسایه و آسیایی و کالاهای مصرفی و نهایی به شدت رواج دارد. همچنین قاچاق 10 تا 20 میلیارددلاری در نظر گرفته نشده است. پیش از آنکه درآمدهای صادرات نفت بالارود، واردات کشور اغلب از کشورهای اروپایی صورت می گرفت که از درجه پایین تخلفات گمرکی برخوردار بود.4- کماکان طبق روش مالوف دولت های پیشین، صادرات میعانات نفتی و اقلامی که مصداق بارز صادرات نفتی محسوب می شوند، جزء صادرات نفتی محسوب شده اند. تراز تجاری مثبت صادرات غیرنفتی هنگامی که براساس رویه قبل از دولت دهم محاسبه شود (بدون احتساب میعانات گازی و موارد مشابه) همچنان منفی خواهد بود.
                