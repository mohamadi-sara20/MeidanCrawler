شنبه ۱۵ آبان ۱۳۹۵
-----------------------------------------
type_unknown
-----------------------------------------
ماجرای یک رد صلاحیت
-----------------------------------------

                    شرق: وزیر اطلاعات دولت دهم و سخنگوی شورای نگهبان به سخنان چند روز قبل هاشمی رفسنجانی واکنش نشان دادند. به گزارش فارس، حیدر مصلحی بدون اشاره مستقیم به سخنان هاشمی، ادعاها درباره اظهارنظرهای منتسب به او در روزهای اخیر را تکذیب کرد و گفت: «بنده کوچک تر از آن هستم که در مقام شورای نگهبان اظهارنظر کنم؛ اما اگر نظام در قضایای فتنه 88 با برخی از خواص مماشات کرده است، نباید از آن سوءاستفاده شود. راس فتنه افرادی هستند که امروز با طرح چنین ادعاهایی قصد به بیراهه کشاندن افکار برای جلوگیری از پاسخ گویی درباره فساد فرزندانشان را دارند و فتنه هایی را در پیش گرفته اند». هاشمی رفسنجانی، رئیس مجمع تشخیص مصلحت نظام در دیدار جمعی از تاریخ نویسان در روزهای گذشته گفته بود: «در زمان انتخابات 92 وزیر وقت اطلاعات در زمان بررسی صلاحیت ها، به شورای نگهبان رفته و گفته بود با این اقبالی که روز به روز به هاشمی می شود، با رای بی سابقه ای می آید و همه رشته های 10ساله ما را پنبه می کند».هاشمی پیش ازاین هم گفته بود: «ازآنجاکه در مسیر تایید صلاحیت بنده نیز بهانه و مشکلی نبود، یک مقام ارشد امنیتی، برخلاف عرف و قانون، شخصا در جلسه بررسی صلاحیت ها در شورای نگهبان حضور یافت که ابتدا مورد اعتراض برخی از اعضای شورای نگهبان نیز قرار گرفت و نهایتا به اعضای شورای نگهبان گفت که حضور هاشمی در انتخابات می تواند موجب پیروزی قاطع و با رای بالای مردم شود که با راه و رسم آنها سازگار نیست؛ بنابراین این شورا را متقاعد کرد که به بهانه شرایط جسمی رای به احراز صلاحیت نشدن بنده دهند». کدخدایی در همان زمان در واکنش به این گفته هاشمی به «شرق» گفته بود: «البته تعجب کردم؛ چون بزرگان که نباید به این شایعات توجه کنند، ما جایگاه افراد را خیلی بالاتر از اینها می دانیم که این بحث های خیلی ساده انگارانه مطرح شود و این گونه تصور شود که نهاد شورای نگهبان دنبال این است که ببینند چه کسی رای بیشتری دارد، بعد به او بگویند برود کنار و از این حرف ها». او درباره حضور مصلحی گفته بود: «نه اصلانسبت به آقای هاشمی حرف نزدند. نسبت به مباحث و حوادث پیرامونی و تحلیل اوضاع و احوال کشور و بین المللی صحبت کردند. صحبت های ایشان یقین دارم که هیچ اثری از این جهت روی رای افراد نداشت؛ یعنی اگر وزیر هم نمی آمد، همین تعداد رای به ایشان داده می شد؛ چون عرض کردم تحلیلی بود از شرایط ایران و آقایان هم سوالاتی داشتند، از ایشان پرسیدند. بعد از آن جلسه هم رای گیری شد و اتفاقا تا نزدیکی ظهر طول کشید که من هم وقت گرفتم صحبت کنم که چون وقت اذان بود، من هم صرف نظر کردم. بعد رای گیری شد و رای لازم را نداشتند».«عباسعلی کدخدایی» هم روز پنجشنبه در واکنش به هاشمی به میزان گفت: «من قبلابه این اظهارات پاسخ داده ام و گفته ام که نظر شورای نگهبان نظر مستقلی است و صرفا نظر خود اعضای شورای نگهبان است؛ اگرچه نظر کارشناسی از بخش های متفاوت گرفته می شود. کدخدایی با بیان اینکه این مطلب، مطلب پنهانی نیست، اظهارات هاشمی را تکذیب کرد و گفت: «این ماجرا هرگز به شکلی که مطرح شده، نیست». او به فارس هم گفت: «مراجع چهارگانه همیشه در بحث انتخابات به شورای نگهبان کمک می کنند و نظر می دهند و ما نیز طبق قانون از نظرات آنها استفاده می کنیم، در واقع حضور افراد از این مراجع چهارگانه در شورای نگهبان امری طبیعی است؛ اما اینکه این گونه مطالب یا نگرانی هایی به این شکل مطرح شده باشد، خیر، این گونه نبوده است. مباحث و مسائل دیگری بوده که طبق معمول مسئولان دستگاه های مختلف ارائه می کنند و شورای نگهبان نیز بنا به تشخیص خود عمل می کند. این شورا تصمیماتی را که گرفته، براساس مدارک و مستندات و براساس تشخیص اعضای شورای نگهبان بوده که طبق قانون این تشخیص بر عهده اعضای این شوراست».مشروح آن جلسه را منتشر کنیدغلامعلی رجایی، مشاور هاشمی رفسنجانی: آقای هاشمی رفسنجانی چند روز قبل با استادان تاریخ دانشگاه های کشور دیداری داشتند. جلسه خوب و سنگینی بود و برخلاف جلسات دیگر به شکل گفت وشنود برگزار شد. استادان نظر یا سوالی مطرح می کردند و آقای هاشمی توضیحی می داد. یکی از سوال ها به مخالفت هایی که با ایشان می شود و ازجمله به قضایای انتخابات سال 92 مربوط بود که ایشان گفتند در انتخابات قبل هم امکان رای آوری برای او وجود داشت، برخی به هراس افتادند و وزیر احمدی نژاد در جلسه شورای نگهبان شرکت کرد. من می خواهم اینجا از سخنگوی شورای نگهبان، آقای کدخدایی سوال کنم که توضیح بدهند چه چیزی را تکذیب می کنند؟ جلسات شورای نگهبان همه ضبط وثبت می شود. خود ایشان در آن جلسه بوده است. توصیه من این است که مشروح جلسات را منتشر کنید. بالاخره الان نزدیک به چهار سال از آن زمان گذشته و آقای هاشمی هم که ردصلاحیت شدند؛ پس چیز پنهانی نباید وجود داشته باشد. آیا می خواهید بگویم آقای مصلحی کجای جلسه نشسته بود؟ تا جایی که می دانیم، ایشان نه به دعوت شورای نگهبان، بلکه به خواست خود و با معاونان شان به شورای نگهبان آمده بودند؛ تاجایی که این حضور با عکس العمل شورای نگهبان روبه رو می شود. اگر این حضور به دعوت شورای نگهبان بوده، چرا معاونانش را بیرون کردند و فقط خودش را راه دادند؟ این یعنی ایشان آمده بودند تا درباره رای آوری هاشمی اخطاری بدهند. بهترین راه برای برطرف کردن این شبهه پیش آمده همان انتشار مشروح آن جلسه است.
                