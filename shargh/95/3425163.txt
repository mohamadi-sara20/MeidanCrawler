دو‌شنبه ۱۵‌شهریور ۱۳۹۵
-----------------------------------------
type_unknown
-----------------------------------------
بهشتی می گفت هیچ کس از فساد مصون نیست
-----------------------------------------

                    گروه سیاست: «دادستانی که رنج عدالت را به هیاهوی انقلابی گری ترجیح داد و چنان داد مردم را ستاند که دوستان را به فغان آورد». روز گذشته بنیاد شهید قدوسی با این جمله که بر روی پلاکاردی بزرگ در حیاط زیبای این بنیاد نصب شده بود، سی وپنجمین سالروز شهادت حجت الاسلام محمدحسین قدوسی، دادستان کل انقلاب اسلامی را برگزار کرد. در این مراسم که عنوان «دادستان عدالت و پرهیز» را برای آن انتخاب کرده بودند، حجت الاسلام علی رازینی، دادستان پیشین، سیدکاظم اکرمی، وزیر سابق آموزش وپرورش و حجت الاسلام نویسی، رئیس دفتر حجت الاسلام ناطق نوری و تعدادی از استادان حوزه های علمیه حضور داشتند. دکتر علیرضا بهشتی، فرزند شهید بهشتی به عنوان سخنران این مراسم گفت: «نام شهید قدوسی و شهید بهشتی که به میان می آید، نام مدرسه حقانی هم به ذهن مبادرت می کند که البته درباره این مدرسه قضاوت های درست و نادرست زیادی شده است». او با بیان اینکه «این سوال پیش می آید که این دو شهید در این مدرسه به دنبال چه بودند و آیا به آن دست پیدا کردند یا خیر» عنوان کرد: «این در اساسنامه است که تاسیس مدرسه حقانی تلاشی است برای پرورش نسلی متفاوت از طلاب علوم دینی، البته نه برای تربیتی که به طور معمول در نهایت به مرجعیت آنها منتهی شود، بلکه قصدشان این بود که طلاب هم بر علوم دینی شناخت داشته باشند و هم جهان جدید را بشناسند». فرزند شهید بهشتی افزود: «وقتی به فعالیت های این دو عزیز و همچنین شهید مطهری و شهید باهنر نگاه می کنیم، یک ویژگی خاص و ممتاز می بینیم که آنها بر این باور هستند که انسان یک وجه ممیزه دارد و آن انتخابگری اوست که به انتخاب خود راه درست یا غلط را برود و این انتخاب نباید از انسان گرفته شود، وگرنه با یک ماشین طرف هستیم، نه انسان. همچنین این انسان در پی انتخابگری خود، مسئول هم هست و باید پاسخ گو نیز باشد». او گفت: «شاید عده ای در دوران زندگی به گونه ای فکر و اندیشه کنند و بعد فکرشان را تغییر دهند، این غلط است که به دنبال سوابق افراد برویم تا چیزی در زندگی شان پیدا کنیم. این یعنی ما انسانیت را نشناخته ایم. انسانیت انسان به این است که می تواند تغییر و تحول پیدا کند». این استاد دانشگاه افزود: «برای آنکه یک جامعه به فساد نیفتد، به یک مراقبه اجتماعی نیاز است و بر همین اساس است که عده ای از اقوام دچار زوال شدند و از بین رفتند. برای اینکه این خطا کاهش پیدا کند، تنها راه حل توسل به عقلانیت جمعی است که مرتبه ای فراتر از مشورت کردن است و به نوعی استفاده از برایند برداشت های یک جامعه محسوب می شود». علیرضا بهشتی با طرح این پرسش که «آیا جمع اشتباه نمی کند؟» گفت: «جواب من این است که تاریخ نشان داده است که میزان و خطای جمع از خطایی که فرد انجام می دهد کمتر است. همیشه باید توجه داشته باشیم که دو چشم بهتر از یک چشم می بیند و دو عقل بهتر از یک عقل تصمیم گیری می کند».او ادامه داد: «بشریت در تاریخ سازوکار «نظارت» را هم تعبیه کرده است که در اسلام هم با عنوان «امربه معروف و نهی از منکر» وجود دارد. البته ما نباید امربه معروف و نهی ازمنکر را به تذکر به یک تار مو و آستین کوتاه تقلیل دهیم؛ چراکه حتی امام حسین(ع) جان خود را بر سر آن فدا کرد». بهشتی با بیان اینکه «این نظارت باید از صدر تا ذیل را دربر بگیرد و برای اینکه فاسد نشویم باید تابع قانون باشیم»، گفت: «حاکمیت قانون حد لازم است، اما حد کافی آن وجود انسان هایی است که در این راه تلاش کنند و من فعالیت های شهید بهشتی و قدوسی را در مدرسه حقانی در این راستا می دانم».او افزود: «وجه تلازم و ضرورت تربیت کادرهای ورزیده و نیروهای ساخته شده برای اصلاح جامعه با ساختن نهادهای قانون و تعلیم و تربیت و خانواده، کلید اصلی حل مشکلات امروز ما باشد. فلسفه وجودی این مدارس این بود که اگر انسان خوب تربیت کنیم، جامعه خوبی هم خواهیم داشت». حزب برای شهید بهشتی معبود نبود، بلکه معبد بودفرزند شهید بهشتی گفت: «در دوران جوانی ما این سوال مطرح بود که برای اصلاح جامعه باید سراغ افراد رفت یا باید سیستم را تغییر داد؟ یک دسته ای وجود داشت که فکر می کرد این دو را نمی شود با هم جمع کرد، اما در فعالیت های بهشتی حتی پس از انقلاب می بینیم که هم سیاست «حکومت محور» را انجام می دهد و مسئولیت قبول می کند و همچنین به سیاست «جامعه محور» معتقد است و حزب جمهوری اسلامی را تاسیس می کند. به همین دلیل است که حزب برای بهشتی معبود نیست، بلکه معبد است». او ادامه داد: «افرادی که از مدرسه شهید بهشتی و قدوسی فارغ التحصیل شده اند، هیچ کدام شبیه هم نیستند و این با حق متفاوت زیستنی که این دو عزیز در مدرسه حقانی آن را دنبال می کردند، برابری می کند و به غیر از این هم انتظار نمی رفت. حتی افرادی که در این مدرسه درس خوانده اند هم در تفکرشان فرازونشیب بوده و دچار تحول فکری شده اند و این طبیعت انسان است». علیرضا بهشتی گفت: «این روزها که مسابقه ای در افشاگری در جناح ها و گروه های سیاسی اتفاق افتاده است که براساس آن در جامعه و گروه های اجتماعی این سوال مطرح شده است که آیا انقلابی ها از کرده خود در سال 57 پشیمان شده اند؟». او افزود: اما حرف من این است که ای انقلابی سال 57 نباید از انقلاب خود پشیمان باشی، اما باید از این نگران و پشیمان باشی که انقلاب خود را رها کنی و پاک دستی بزرگان انقلاب را به بقیه هم تسری بدهی، شهید بهشتی می گفت هیچ کس از فساد و خطا مصون نیست. ای انقلابی باید شفاف سازی می کردی، رسانه ها را آزاد می گذاشتی، احزاب را شکل می دادی و مسئولان را در اتاق شیشه ای قرار می دادی. اگر قرار باشد انقلابی 57 پشیمان باشد باید نسبت به این غفلت های خود احساس پشیمانی کند». علیرضا بهشتی در پایان گفت: «به نظر من راه حل بسیاری از معضلات جامعه امروز ما این است که به آن مبانی که براساس آن انقلاب صورت گرفت باید بازگشت داشته باشیم، بازگشتی همراه با نقد؛ نقدی که عیب جویی نیست، بلکه باید ارزیابی باشد و نقاط قوت و ضعف را بررسی کند. برای همین است که در قرآن این همه به عبرت گیری از سرگذشت گذشتگان تذکر داده شده است». مقام علمی شهید قدوسیحجت الاسلام نیازی، عضو مجلس خبرگان رهبری و از دوستان شهید قدوسی نیز در این مراسم گفت: «یکی از ویژگی های مرحوم قدوسی اخلاص او بود. برای خود رسالت قائل بود و تمام وقت و زمان خود را صرف حوزه می کرد. مقام علمی او در حدی بود که شهید مطهری شروع کتاب «روش رئالیسم» را با مرحوم قدوسی آغاز کرد. یکی دیگر از ویژگی های او نظم عجیبی بود که داشت. او همچنین در مدیریت چنان دارای هوش و حافظه قوی بود که مسئولان و کارمندان اگر چیزی را فراموش می کردند از ایشان می پرسیدند و او با جزئیات پاسخ می داد». او افزود: «مرحوم قدوسی وقتی برای طلبه ها درس اخلاق می گفت، تاثیر این درس اخلاق را شبانه کنترل می کرد و بی سروصدا حجره ها را بازدید می کرد که طلبه ها چه می کنند. یکی از موعظه های اخلاقی ایشان این بود که می گفتند همیشه به صورت غیرعلنی مشورت بدهید تا موجب عیب جویی نشود».
                