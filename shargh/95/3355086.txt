دو‌شنبه ۲۰ اردیبهشت ۱۳۹۵
-----------------------------------------
type_unknown
-----------------------------------------
مقام معظم رهبری در دیدار فرماندهان ناجا: دشمن به دنبال ایجاد دو قطبی در جامعه است
-----------------------------------------

                    پایگاه اطلاع رسانی مقام معظم رهبری: حضرت آیت الله خامنه ای، مقام معظم رهبری، صبح دیروز (یکشنبه) در دیدار فرماندهان و مسئولان نیروی انتظامی، «امنیت» را موضوعی «درجه یک» خواندند و با تاکید بر نظارت کامل و جدی مسئولان نیروی انتظامی بر «سلامت فکر و عمل و اخلاق کارکنان» و «تامین امنیت اجتماعی و اخلاقی»، افزودند: «برنامه ها را بر «عقل و منطق»، «عزم و اقتدار» و «قانون گرایی و عطوفت» استوار کنید تا تصویری کاملامطلوب از ناجا در ذهن مردم قدرشناس ترسیم شود».مقام معظم رهبری با اشاره به چند رویداد مهم ماه های اخیر، از زحمات و تلاش های فرماندهان و کارکنان نیروی انتظامی و وزیر محترم کشور در برقراری امنیت در مراسم دهه فجر و راهپیمایی 22 بهمن، برگزاری همراه با آرامش و امنیت دو مرحله انتخابات مجلس شورای اسلامی و همچنین انتخابات مجلس خبرگان و حضور مسئولانه در راه های مواصلاتی کشور در ایام سفرهای نوروزی، تشکر و قدردانی کردند.حضرت آیت الله خامنه ای درباره سفرهای نوروزی این نکته را نیز متذکر شدند که اگرچه آمار تلفات تصادف های جاده ای کاهش یافته است؛ اما آمار تلفات همچنان بالاست و نیروی انتظامی و دستگاه های مسئول باید تلاش کنند، این آمار به ‎طور مستمر کاهش یابد. مقام معظم رهبری، موضوع امنیت را بسیار مهم و در درجه اول اولویت خواندند و با تاکید بر اینکه بدون امنیت، زندگی روزمره مردم و فعالیت های علمی، دانشگاهی، اقتصادی و اداره کشور امکان پذیر نیست، گفتند: «اقدام و عمل در حوزه اقتصاد مقاومتی و شکل گیری شجره طیبه اقتصاد درون زا نیز نیازمند امنیت است».حضرت آیت الله خامنه ای بررسی ریشه های ناامنی را توسط نیروی انتظامی و دستگاه های مسئول حائز اهمیت دانستند و با تاکید بر لزوم کمک همه دستگاه ها به نیروی انتظامی، خاطرنشان کردند: «سلامت، دقت و احساس انگیزه بالادر فرماندهان رده بالای نیروی انتظامی و رفتار انصافا پدرانه وزیر محترم کشور با نیروی انتظامی، فرصت های مغتنمی است که باید بیش از پیش از آنها برای رسیدن به اهداف مورد نظر استفاده کرد». ایشان با تاکید بر لزوم کمک دولت برای ارتقای کمی و کیفی نیروی انتظامی، به لزوم توجه جدی به موضوع کمک های مردمی اشاره کردند و افزودند: «نیروی انتظامی و وزارت کشور باید با بررسی دقیق، عرصه های حضور و کمک مردمی را مشخص و اعلام کنند».مقام معظم رهبری با اشاره به گستردگی ارتباط نیروی انتظامی با آحاد مردم، سلامت این نیرو را بسیار مهم برشمردند و گفتند: «سلامت فکر، عمل و اخلاق در نیروی انتظامی، ضمن جلب پشتیبانی مردم، ارتباط نیرو با قشرهای مختلف مردم را صمیمانه خواهد کرد». حضرت آیت الله خامنه ای لازمه سلامت نیروی انتظامی را «وجود نظارت دقیق، همه جانبه و دائمی» دانستند و بر گسترش دایره حضور نیروی انتظامی در سراسر کشور و برقراری امنیت در همه مناطق سکونتی و محیط های زیستی مردم اعم از مناطق حاشیه ای شهرها، مناطق دوردست و شهرهای کوچک تاکید کردند.مقام معظم رهبری با تاکید بر اینکه موضوع «امنیت اخلاقی» و دغدغه های مردم در این زمینه، از موضوعات مهمی است که باید نیروی انتظامی به آنها توجه کند، گفتند: «اعتیاد، شرارت ها و هنجارشکنی ها، موجب تهدید امنیت جسمی، جانی و اخلاقی جامعه می شوند، بنابراین باید با استفاده از دیدگاه های کارشناسانه انسان های متفکر و صاحب نظر به خصوص در درون نیروی انتظامی، برای مقابله با این مسائل، برنامه ریزی دقیق کرد».حضرت آیت الله خامنه ای خاطرنشان کردند: «در موضوعات مربوط به امنیت اخلاقی، بعد از برنامه ریزی دقیق، مستحکم، عقلانی و صحیح، دیگر نباید به مخالفت برخی افراد یا فضاسازی های رسانه ای توجه شود بلکه باید با توکل بر خدا کار را پیش برد».ایشان شکل گیری یک تصویر کاملامطلوب از نیروی انتظامی را در ذهن مردم ضروری دانستند و تاکید کردند: «باید تصویر یک «یار مهربان و مقتدر» از نیروی انتظامی، در ذهن مردم ترسیم شود».مقام معظم رهبری افزودند: «اقتدار و قاطعیت بدون بی رحمی، سلامت درونی، حضور بهنگام و سریع، عطوفت و کمک به مردم و قانون گرایی عواملی هستند که موجب ارائه تصویری مثبت از نیروی انتظامی خواهد شد».حضرت آیت الله خامنه ای، تحقق این موارد را زمینه ساز پیشرفت نیروی انتظامی و سهیم شدن این نیرو در پیشرفت عمومی کشور دانستند.مقام معظم رهبری روند پیشرفت های کشور را با وجود تلاش های 37ساله دشمنان، «خوب» و «مداوم» ارزیابی کردند و افزودند: «نظام اسلامی به پشتوانه ملت، بینی دشمنان را به خاک مالیده است و سعی دشمنان برای ایجاد ناامیدی، بدبینی و اختلاف در کشور نیز در عصبانیت آنها از پیشرفت های ایران، ریشه دارد».حضرت آیت الله خامنه ای، همه مسئولان و مردم را به مراقبت از وحدت موجود در کشور فراخواندند و افزودند: «ایجاد دوجریانی، دوفرقه ای و دوقطبی از ضربه های مهلکی است که دشمن به دنبال آن است». ایشان وجود برخی ناهنجاری ها و کج روی ها در جامعه را مانند هر کشور دیگری دانستند و افزودند: «برای تحلیل کلی اوضاع ایران، باید حرکت عمومی را مورد توجه قرار داد که به فضل الهی، این حرکت و نگاه غالب، بسیار خوب است». مقام معظم رهبری همچنین فعالیت های بخش عقیدتی- سیاسی نیروی انتظامی را در تقویت ظرافت مندانه انگیزه های دینی در ناجا، باارزش و درخور تقدیر خواندند. ایشان از صبر و بردباری خانواده های فرماندهان و کارکنان نیروی انتظامی نیز که زمینه ساز خدمات گسترده آنان می شوند، تشکر کردند. پیش از سخنان مقام معظم رهبری، سردار سرتیپ اشتری، فرمانده نیروی انتظامی، با تبریک اعیاد شعبانیه، اعلام کرد: «اشراف و کنترل بر مرزها، افزایش ظرفیت عملیاتی برای مبارزه با اشرار، تروریست ها و قاچاقچیان، هوشمندسازی سامانه ها، کاهش تعداد جان باختگان تصادفات رانندگی، توجه به انضباط در همه ابعاد، صیانت از نیروی انسانی و کمک به تحقق اقتصاد مقاومتی از برنامه ها و فعالیت های نیروی انتظامی است».سردار اشتری افزود: «پاسخ به دغدغه ها و مطالبات عمومی مبنی بر برخورد با ناهنجاری ها و فساد سازمان یافته در اولویت برنامه های کاری نیروی انتظامی قرار گرفته که البته نیازمند پیگیری مداوم و همدلی قوای سه گانه و دستگاه های مختلف کشور است».
                