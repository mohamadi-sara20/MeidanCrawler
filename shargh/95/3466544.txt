چهار‌شنبه ۲۶ آبان ۱۳۹۵
-----------------------------------------
حرف اول
-----------------------------------------
آزمونی فراروی کمیسیون کشاورزی
-----------------------------------------

                    کمیسیون تلفیق (کشاورزی و بهداشت و درمان) در مجلس برای سرنوشت توسعه محصولات تراریخته که در برنامه ششم توسعه پیش بینی شده است، تصمیم نهایی را خواهد گرفت. با یقین به اینکه تمامی اعضای کمیسیون تلفیق در باور و پایبندی به منافع ملی از درک و عزم مشترکی برخوردارند، امید که به فرجامی نیکو و بر فراز سقف های جناحی برسند. البته به عنوان یک کنشگر در بخش کشاورزی و محیط زیست کشور هر چند در این سوی دیوار بهارستان تاکید بر چند نکته زیر را ضروری می دانم:1- تمامی مزیت ها و زیان هایی که متخصصان و نیز مخالفان محصولات تراریخته تاکنون و در التهابات رسانه ای اخیر برشمرده اند، از جنس مصالح یا آسیب های ملی است. مصالحی که متاسفانه در مخالفت های اخیر و چه بسا ناخواسته رنگ سلیقه ای و جناحی به خود گرفته است. اگر زیان های ادعاشده و منتسب به این محصولات واقعا حقیقت داشته باشد، به این مفهوم است که عده ای از دانشمندان و متخصصان کشورمان در جهت توسعه بیماری های خطرناک و نیز نابودی محیط زیست دست در دست هم گذاشته اند.به نظر می رسد تصور و فرض چنین نتیجه ای در اینکه جمعی از صاحبان دانش و مهارت از مردم ما عزم به نابودی جامعه و بستر حیات کرده اند، ماورای هر کابوس و فاجعه ای و آمیخته با بدبینی مطلق است. اگر هم مخالفان این توسعه راه به افراط و جزمیت های جناحی برده و اساسا مبنای قابل دفاعی در استدلال های خود نداشته باشند، باز هم ترجمانی از فاجعه دیگری است. اینکه مجموعه ای از شهروندان کشورمان و چند نفر از کنشگران فعال در این حوزه و با هماهنگی تعدادی رسانه مرتبا بر طبل هشداری بکوبند که در برابر افزایش تولید ملی و دستیابی به فناوری های نوین و مثبت جهانی ایستاده است، حکایتی تلخ را زمزمه می کند. در این برهه حساس برعهده کمیسیون تلفیق و کل مجلس شورای اسلامی است که با نگاهی فراگیرتر از سلیقه های گروهی به بررسی و تصمیم نهایی بپردازد. مصوبه اولیه کمیسیون کشاورزی مجلس درباره اجازه برای ادامه تحقیقات بیوتکنولوژی گیاهی و اما ممنوعیت تولید محصولات تراریخته، نشان از پارادوکسی آشکار می دهد. اساسا چرا هزینه سنگینی را برای تحقیقات بر دولت و مردمی تحمیل کنیم که درنهایت از مصرف و تولید محصولات ناشی از آن باز داشته شده ایم؟ بدون تردید انگیزه هر محقق و دانشمندی با پایبندی به منافع ملی آن است که دستاورد تلاش شبانه روزی خود را سرانجام در عرصه عمومی ببیند.
                