سه‌شنبه ۷ دی ۱۳۹۵
-----------------------------------------
type_unknown
-----------------------------------------
استعفای دبیر کل اعتمادملی
-----------------------------------------

                    شرق: دبیر کل در حصر نامه درخواست استعفا نوشت. او در این نامه از اعضای شورای مرکزی حزب اعتماد ملی خواسته است تا درخواست او مبنی بر استعفا از سمت دبیرکلی حزب را بررسی کنند. دبیرکل اعتماد ملی در حالی درخواست استعفا داده که چند روز گذشته خبر استعفای رسول منتجب نیا، قائم مقام این حزب هم برخروجی های خبرگزاری قرار گرفت. کروبی هم در نامه خود به موضوع استعفای منتجب نیا اشاره کرده، اما به جای کلمه استعفا از عنوان انصراف استفاده کرده و درعین حال یادآور شده است که اعضای شورای مرکزی تحت مدیریت منتجب نیا استعفای او را بررسی کنند.در متن نامه کروبی به صورت کلی چندین مورد، به عنوان دلایل و محورهای استعفا نام برده شده است. ظاهرا دلایل کروبی همان مواضعی است که منتجب نیا، قائم مقام حزب برای استعفا اتخاذ کرده بوده، مواضعی که در نامه ای به کروبی ارائه شده است و چون فحوای نامه محرمانه بوده، اعضا از طرح و صحبت درباره جزئیات آن ابا دارند. بااین حال موضوع اختلافات و دو دستگی در حزب روشن است.آنچه به عنوان اختلاف از آن یاد می شود، درواقع اختلاف نظر بر سر نحوه حضور احزاب و تشکل های اصلاح طلب در انتخابات است. این اختلاف از زمان تشکیل شورای عالی سیاست گذاری اصلاح طلبان در آستانه انتخابات مجلس دهم خود را نشان داد، اما تاکید بر وحدت مانع از بروز جدی آن شد. برخی اعضای اعتماد ملی، از جمله رسول منتجب نیا در همسویی با برخی اعضای شورای هماهنگی جبهه اصلاحات که سخنگویی آنها را محسن رهامی برعهده دارد، معتقد هستند که نقش احزاب در انتخابات مجلس دهم کم رنگ شده است. حالاظاهرا در اعتماد ملی یک دو دستگی رخ داده است؛ گروهی که موافق ادامه فعالیت های حزب در قالب ترکیب شورای عالی سیاست گذاری اصلاح طلبان به ریاست عارف است و تشکیلاتی که ترکیب آن را عمدتا اعضای حقیقی و حقوقی تشکیل می دهند. دسته دوم که در راس آن منتجب نیا قرار دارد، معتقدند که احزاب و شورای هماهنگی جبهه اصلاحات نادیده گرفته شده اند. آنها به روند فعالیت و ترکیب شورای سیاست گذاری اصلاح طلبان اعتراض دارند. تداوم اختلافات، منتجب نیا را بر آن داشت تا نامه ای مبنی بر استعفا دهد و حالاکروبی تاکید دارد از کلمه انصراف استفاده کند و گویا با این درخواست نه تنها موافقت نکرده، بلکه از منتجب نیا خواسته تا در سایه مدیریتش این بار به موضوع استعفای دبیرکل بپردازد.کروبی نامه خود را این چنین شروع کرده است: «پیرو جلسه آن شورا با خانم کروبی در روز چهارشنبه 24 آذر 1395 و همچنین انصراف دوست و همراه خوبمان حجت الاسلام دکتر منتجب نیا از سمت قائم مقامی حزب، لازم است چهار نکته را به عزیزان یادآور شوم». وی در ادامه نامه اش به ذکر این چهار مورد پرداخته و نوشته است: «همان طور که می دانید شرایط حصر امکان پیگیری امور از جمله مسائل این حزب را از اینجانب گرفته و اطلاعات و اخبارم در این زمینه محدود است. از این رو بدون ورود ماهوی به موارد اختلافی، از تمامی دوستان مصرانه می خواهم از هرگونه تشتت و اختلاف که موجب حذف یا درگیری عزیزان حزب می گردد به شدت اجتناب کنید...».او در ادامه نوشته است: «شورای مرکزی مطابق موارد پیش بینی شده در اساسنامه، تشکیل جلسه دهد و با توجه به شرایط اینجانب که از سال 89 آغاز شده و پایان آن نامعلوم است و زمانی برایش تعیین نشده، اینجانب درخواست استعفا از دبیرکلی حزب دارم و از دوستان تقاضا می کنم بدون دخالت عواطف و احساسات و به خاطر مصالح مهم تر حزب، این درخواست را قبول و تصویب کنند و با مدیریت جناب آقای منتجب نیا قائم مقام محترم، دبیرکل جدید را انتخاب کنید و مطمئن باشید با تغییر شرایط و رفع حصر، به عنوان عضو موسس، از هیچ گونه تلاش و کوشش دریغ نمی کنم و تا پایان حیات زندگی، در دفاع از فرهنگ انقلاب و حزب و تضارب آرا، کوتاهی و غفلت نمی کنم».کروبی در ادامه نامه خود مواردی را به این ترتیب ذکر کرده است: «این حزب اصلاح طلب ضمن حفظ استقلال حزبی اش لازم است با دیگر گروه ها و شخصیت های اصلاح طلب تعامل و همکاری داشته باشد. از پیروزی ها و شکست ها باید درس گرفت. از تجربه شیرین خرداد 76، 79 و همچنین 80 (که برخی با آوردن چندین کاندیدا، خواستند در رای اصلاح طلبان خلل ایجاد کنند)، استفاده کنید. کمااینکه در سال 80 آن تلاش ها برای تشتت و شکستن آرا، به خوبی مدیریت و پیشگیری شد. چگونی تحقق آن پیروزی ها را فراموش نکنید.بااین حال لازم است ضمن تعامل و همکاری، مراقب باشید که در فضاهای تصنعی گروه ها گرفتار نشوید که مومن از یک سوراخ دو بار گزیده نمی شود».دبیر کل حزب اعتماد ملی در انتهای نامه خود نوشته است: توصیه می کنم گروه ها و شخصیت های اصلاح طلب از خودمحوری و برتری جویی نسبت به دیگران پرهیز و اجتناب کنند که بعدها مجبور به ذلت و زبونی نشوند و مجبور نباشند، خلاف عقیده شان سخنانی بگویند و مواضعی بگیرند که مورد بی اعتنایی قرار بگیرد».بررسی استعفا در جلسه روز جمعهاین نامه درخواست استعفا از سوی دبیرکل حزب است. درخواستی که قرار است که به گفته اسماعیل گرامی مقدم، سخنگوی حزب روز جمعه هفته جاری درباره آن بحث شود.او در توضیح بیشتر به ایلنا گفته است که «استعفای آقای کروبی، اعضای حزب را غافلگیر کرد و موجب ناخرسندی تمام اعضا، کمیته ها و شاخه های مختلف حزب شد. همان طور که ایشان در بیانیه خود گفته اند به دلیل محدودیت هایی که دارند، امکان گرفتن اطلاعات و اخبار احزاب را نداشتند، از این رو امکان تصمیم گیری درست برای ایشان برای حل اختلافات درونی حزب وجود نداشت».گرامی مقدم ادامه داد: «با توجه به انصراف و استعفای آقای منتجب نیا از حزب اعتماد ملی، کمیته تعامل اعضای شورای مرکزی را برای حضور در جلسه روز جمعه دعوت خواهد کرد و همان طور که در نامه آقای کروبی بیان شده ما از آقای منتجب نیا برای حضور و مدیریت این جلسه دعوت خواهیم کرد تا پس از بررسی های لازم دبیر کل جدید انتخاب شود».انصراف منتجب نیا منتفی استاین در حالی است که رحمت اله بیگدلی، عضو شورای مرکزی حزب اعتماد ملی به «شرق» گفت موضوع استعفای منتجب نیا منتفی است و ادامه داد: «آقای منتجب نیا در نامه ای به آقای کروبی پیشنهادهایی را ارائه کرده و اعلام کرده بود در صورت تحقق این پیشنهادها به کار خود ادامه می دهد. نامه مزبور محرمانه بوده و آقای منتجب نیا در آن خواستار شده حزب انسجام بیشتری داشته باشد و اعضای آن در چارچوب اساسنامه و مرامنامه و آرمان های حزب حرکت کنند. همچنین منتجب نیا در نامه خود گفته بود بدون تحقق آن شرایط امکان اداره حزب را در مسئولیتی که بر عهده اش هست، ندارد؛ بنابراین دقت کنید آقای منتجب نیا در نامه خود عنوان انصراف را به کار برده و از کلمه استعفا استفاده نکرده است. آقای کروبی هم در نامه خود خیلی دقیق برخورد کرده و ضمن استفاده از واژه انصراف به جای استعفا، استعفا را منتفی دانسته و از آقای منتجب نیا همچنان به عنوان قائم مقام حزب یاد کرده و از اعضای شورای مرکزی خواسته است با مدیریت آقای منتجب نیا موضوع نامه دبیر کل را دنبال کنند».بیگدلی با اشاره به نامه کروبی ادامه داد: «موضع آقای کروبی و آقای منتجب نیا و بسیاری از اعضای حزب اعتماد ملی در قبال بسیاری از مسائل مثل هم است و تفاوتی بین آنها مشاهده نمی شود».بیگدلی در توضیح بیشتر درباره مواضع منتجب نیا هم گفت: «حرف آقای منتجب نیا و بسیاری از اعضای حزب اعتماد ملی هم دقیقا مانند همین سخنان آقای کروبی است و عبارت از این است که تعامل در جبهه اصلاحات باید در حد اعلاو البته در چارچوب یک سلسه اصول تعریف شده و منطبق بر آرمان های جنبش اصلاحات و در مسیر تحکیم ارکان جامعه مدنی و دموکراسی و تحزب باشد و در نتیجه باید احزاب محوریت تعامل را داشته باشند. رهبری جبهه اصلاحات باید نماد عادلانه تجمیع سلیقه ها و طیف های مختلف جبهه اصلاحات باشد. مثلااینکه حزبی که در سراسر کشور فعال است و دفتر و عضو دارد و هزینه های سنگین فعالیت حزبی را می پردازد، در رهبری جبهه اصلاحات، یک نماینده داشته باشد، بعد فلان فردی که مثلادر دولت اصلاحات هم سمتی داشته و از مزایای آن هم بهره مند شده است، او هم یک رای داشته باشد، یقینا عادلانه و مبتنی بر قواعد دموکراسی نیست و نتیجه این حرکت تضعیف احزاب و تحزب است و موجب می شود برخلاف تهران که رای مردم سیاسی محض است، ما در شهرستان ها با مشکل جدی مواجه شویم و حتی چه بسا بلای دوره دوم انتخابات شوراها و ریاست جمهوری سال 1384 در آینده بر سرمان بیاید».بیگدلی افزود: «چه بسا ما امروز با دوپینگ محبوبیت بزرگان موفقیت های جزئی هم به دست بیاوریم؛ اما این روند و ساختار، ما را در آینده ای که این بزرگان نباشند با مشکل جدی مواجه خواهد کرد».عضو شورای مرکزی حزب اعتماد ملی درباره نظر دبیر کل هم گفت: «ایشان معتقدند تعامل باید با محوریت احزاب و قواعد دموکراسی و تحزب باشد و از فردمحوری و سازوکارهای قومی و قبیله ای باید اجتناب شود».بیگدلی همچنین درباره نظر احتمالی اعضای شورای مرکزی درباره استعفای دبیر کل، گفت: «به نظر من شورای مرکزی قطعا با درخواست آقای کروبی مخالفت خواهد کرد».بیگدلی افزود: «من در تماس هایی که با برخی از اعضای شورای مرکزی و نیز قائم مقام حزب داشتم، آنها هم تاکید کردند شورای مرکزی در وضعیت موجود هرگز با این تقاضا موافقت نخواهد کرد».محمود میرلوحی: این زنگ خطر استموضع اعضای شورای عالی سیاست گذاری اصلاح طلبان چیست؟ ترکیبی که با نظر مساعد رئیس دولت اصلاحات در آستانه انتخابات مجلس دهم شکل گرفت و اعضای آن را تعدادی از چهره های حقیقی و حقوقی و نمایندگان احزاب تشکیل می دهند. قبل از پیدایش شورا، شورای هماهنگی جبهه اصلاحات نقش پررنگی در فعالیت های تشکل های اصلاح طلب داشت؛ حالابرخی اعضای این جبهه مانند محسن رهامی و منتجب نیا معتقدند روند حاکم بر شورای سیاست گذاری، روندی است که منجر به کم رنگ شدن نقش احزاب اصلاح طلب شده و باید این ساختار اصلاح شود. اتفاقا شورای سیاست گذاری در حالی فعالیت خود برای انتخابات شوراهای پنجم را تمدید کرده که کمیته ای مسئول بازنگری روند شورا بود. هنوز نتایج حاصل از فعالیت های این کمیته مطرح نشده است؛ اما در این میان ظاهرا همین موضوع به دودستگی در حزب اعتماد ملی منجر شده است. در همین رابطه محمود میرلوحی، از اعضای شورای عالی سیاست گذاری اصلاح طلبان، در واکنش به نامه دبیر کل حزب اعتماد ملی، به «شرق» گفت: «به نظرم نامه استعفا زنگ خطری برای همراهان و اعضای شورای مرکزی حزب است و تلاشی از دور برای سروسامان دادن به وضعیت داخلی حزب. حسن نیت ایشان در بندبند نامه مشخص است و امیدوارم همه گروه های اصلاح طلب با درنظرگرفتن وضعیت حساس سیاسی کشور به برون رفت از مسائل و مشکلات کمک کنند.»او ادامه داده است: «از متن نامه چنین برمی آید که مسائل داخلی حزب ایشان را رنج داده و البته در همین زمینه دو، سه بار پیغام هایی داده اند که تفاهم صورت گیرد. در عین حال معلوم است که ایشان نگران این است که به وفاق جریان اصلاح طلبان خدشه ای وارد شود؛ چرا که ایشان بیش از هر فرد دیگری از نتایج لطمه به وفاق درون حزبی و گروهی واقف است. به تعبیر من ایشان هم می خواهند همکاری ها ادامه پیدا کند و هم دلشان نمی خواهد که جدایی و اختلاف به وجود آید. نگرانی آقای کروبی شاید این باشد که استعفای جناب منتجب نیا آغازی باشد بر خروج دیگر افراد از حزب و با استعفای خود خواسته اند نگرانی هایشان را به خوبی به اعضای حزب منتقل کنند. البته قطعا شورای مرکزی با استعفای ایشان موافقت نخواهد کرد و امیدوارم وفاق مد نظر ایشان هم میان این طیف سیاسی ایجاد شود».او ادامه داد: «صادقانه از متن نامه می شود صداقت و آینده نگری ایشان را استنباط کرد. ایشان نگران دوستان و همراهانش هستند. نکته دیگر اینکه در فضای کنونی کشور و به ویژه جریان اصلاح طلبی ترکیبی از جریان سیال و طیفی از دیدگاه هاست. همه با طیفی از اعتقادها در این جبهه حضور دارند و در واقع این طور پویایی رفتار سیاسی بیشتر اتفاق می افتد. طبیعی است که پیش از هر انتخاباتی مسائلی این چنینی به وجود بیاید و این نکات از تبعات عمل سیاسی است؛ اما آنچه مهم بوده، نحوه مدیریت این مسائل است».میرلوحی اضافه کرد: «به هرحال وقتی رئیس دولت اصلاحات سال ها پیش در آن فضا به دماوند رفتند و رای شان را به صندوق انداختند، بسیاری اعتراض داشتند؛ اما بعد از سال ها درایت ایشان در آن تصمیم بر همگان مشخص شد. اصلاح طلبان با همه مشکلات و مسائل پیش آمده دو انتخابات سرنوشت ساز ریاست جمهوری و مجلس را به خوبی مدیریت کردند و شایسته است که عملکردشان در آینده مبتنی بر درس آموزی از رفتارهای پیشین سیاسی باشد. رسیدن به بن بست و سوق دادن به سمت استعفای اعضا از تدبیر جریان اصلاح طلبی به دور است. نکته قوت اصلاح طلبی این است که فرماندهی ندارد؛ به شیوه ای دموکراتیک تصمیم نهایی اتخاذ می شود».باید تا روز جمعه صبر کرد و دید که آیا در جلسه روز جمعه حزب اعتماد ملی، امکان رسیدن به وحدت وجود دارد و اینکه آیا نامه کروبی می تواند تلنگری برای جلوگیری از دودستگی در حزب باشد؟حسین کروبی: نباید بگذاریم رخداد 84 تکرار شود ماجرای اختلافات در حزب اعتماد ملی چند وقت است که آغاز شده و به جایی رسیده که دبیرکل حزب خواستار کناره گیری از مسئولیت خود می شود؟مجموعه ای از اختلافات از مدت ها قبل بین اعضای شورای مرکزی به وجود آمده بود. من در ملاقات هایی که با حاج آقا داشتم، این موارد اختلافی را منتقل می کردم. در این مدت هم سعی کردیم تا میان اعضای شورای مرکزی انسجام ایجاد کنیم؛ اما متاسفانه هرچه جلوتر رفتیم، ناموفق بودیم. اختلافات درباره یک سری مسائل شدید بود؛ به همین دلیل هم حاج آقا تصمیم گرفت تا با استعفا و واگذارکردن انتخاب دبیرکل جدید، انسجام داخلی حزب حفظ شده و از تفرقه جلوگیری شود. ظاهرا اختلاف در حزب اعتماد ملی به دلیل اختلاف دیدگاه درباره ترکیب و نحوه عملکرد شورای عالی سیاست گذاری اصلاح طلبان است. به طور مشخص گویا آقای منتجب نیا در حزب اعتماد ملی در راس این منتقدان قرار دارد. در مقابل گروهی دیگر قائل به تعامل و ادامه فعالیت در قالب ترکیب شورای عالی سیاست گذاری اصلاح طلبان هستند. آیا اختلافات از همین جنس بوده است؟واقعیت این است که طیف آقای منتجب نیا معتقد هستند که آقای خاتمی در دوران هشت ساله ریاست جمهوری خود سعی کرده است تا تحزب را محقق کند و هم اکنون هم به عنوان رئیس شورای مرکزی مجمع روحانیون کار سیاسی می کند، باید نقش پدرانه برای احزاب داشته باشد تا تشکل ها بتوانند در سایه آن به فعالیت خود ادامه دهند. بااین حال طیف آقای منتجب نیا معتقد است که ترکیب شورای سیاست گذاری، ضد تحزب است؛ یعنی برخی اشخاص حقیقی که عمدتا به لحاظ دیدگاهی هم به ایشان نزدیک هستند، جمع شده اند تا تصمیم گیری کنند و این در حالی است که احزاب به حاشیه رفته اند. به نظر من بهترین کار این بود که ایشان در همان قالب مجمع روحانیون کار سیاسی انجام می دادند و احزاب اصلاح طلب را گرد خود جمع می کردند. بله، واقعیت این است که منشا اختلافات از اینجا شروع شده است. آقای کروبی هم آیا انتقادات را قبول دارد؟ یعنی بر آنچه آقای منتجب نیا و همراهان آنها می گویند، صحه گذاشته است؟من نمی خواهم از جانب آقای کروبی صحبت کنم. مواضع ایشان درباره آنچه رخ داده، در نامه ایشان منعکس شده است. در این فاصله آیا سعی شده تا انتقادات با شورای سیاست گذاری هم مطرح شود و در راستای حل وفصل آنها برآیید؟واقعیت این است که من از قول آقای هادی خامنه ای و آقای منتجب نیا شنیده ام که چندین بار جلسه گذاشته و این صحبت ها را مطرح کرده اند؛ اما می گویند که ظاهرا هیچ تاثیری ندارد. اینها می گویند که در نشست ها صحبت های ما را قبول می کنند؛ ولی وقتی از جلسه خارج می شویم، کارها شکل دیگری می گیرد. خب وقتی می بینیم که به نظرات اینها توجهی نمی شود، حس می کنیم که گویا تصمیماتی از قبل گرفته شده است؛ پس دیگر چه نیازی به این است که جلسه دیگری ترتیب داده شود. فکر نمی کنید طرح بحث استعفا و اختلافات داخلی حزب در این شرایط و در آستانه انتخابات می تواند به روند وحدت ایجادشده در جریان اصلاح طلب آسیب برساند؟سران و بزرگان اصلاحات نباید اجازه بدهند که چنین اتفاقی رخ دهد. انتظار از بزرگان اصلاح طلب این است که اجازه ندهند که رخداد سال 84 دوباره تکرار شود. وظیفه بزرگان اصلاح طلب این است که از این کار جلوگیری کنند و تلاش کنند تا جریان اصلاحات با یک خط مشی حرکت کنند. فکر می کنید که شورای مرکزی حزب با استعفا موافقت کند؟واقعا نمی دانم. من با دوستان صحبت کردم که درخواست حاج آقا را خیلی جدی در دستور کار قرار بدهند. اگر شورای مرکزی استعفا را نپذیرفت، چه؟ آیا ایشان بر این مسئله اصرار خواهد کرد یا آنکه مقصود از انتشار این نامه، تلنگر به اعضا بوده است؟امیدوار هستیم که چه شورای مرکزی این استعفا را قبول بکنند و چه قبول نکنند، این کار حاج آقا منجر به وحدت درون حزبی بشود.
                