پنج‌شنبه ۱۴ بهمن ۱۳۹۵
-----------------------------------------
بازتاب
-----------------------------------------
موضع زنگنه، دیدگاه شخصی نیست
-----------------------------------------

                    مدیرکل روابط عمومی وزارت نفت، در پاسخ به یادداشت روز گذشته «شرق»، توضیحات زیر را ارسال کرده است: روزنامه وزین «شرق» روز چهارشنبه 13 بهمن در یادداشتی به قلم آقای رضا زندی ضمن انتقاد از پاسخ وزیر محترم نفت به خبرنگار ایلنا مبنی بر اینکه برای ورود شرکت های نفتی آمریکایی به ایران محدودیتی قائل نمی شویم از آقای مهندس زنگنه خواسته اند با توجه به تصمیمات اخیر ترامپ تغییر موضع دهند.ضمن تقدیر از حساسیت و عرق ملی نویسنده محترم و روزنامه «شرق» ذکر نکاتی دراین باره ضروری به نظر می رسد.نخست آنکه سخنان وزیر محترم نفت درباره محدودیت قائل نشدن برای شرکت های نفتی آمریکایی، نکته تازه ای نبوده و در ماه های اخیر چندین بار در پاسخ به پرسش های مشابه مطرح شده است.سیاست هایی نظیر آنچه جناب آقای زنگنه درباره شرکت های آمریکایی اعلام کرده اند به هیچ عنوان نظر و دیدگاه شخصی نیست که با میل و خواست شخصی هم به یکباره تغییر کند.طبعا وزارت نفت نه در حوزه سیاست خارجی و داخلی تصمیم گیر است و نه اساسا به ورود غیرسازمانی و خارج از چارچوب دولت به چنین حوزه هایی باور دارد. پس اگر آن گونه که نویسنده محترم اذعان کرده اند تصمیم دولت و حاکمیت بر اعمال محدودیت برای اتباع و شرکت های هر کشوری قرار گیرد، وزارت نفت هم به عنوان بخشی از ساختار دولت از این تصمیم پیروی خواهد کرد. در غیراین صورت انتظار واکنش سیاسی و غیرتخصصی از وزارت نفت چندان منطقی به نظر نمی آید.
                