شنبه ۱۶ مرداد ۱۳۹۵
-----------------------------------------
سرمقاله
-----------------------------------------
رادیکالیسم نرم
-----------------------------------------

                    اصلاح طلبان و اصولگرایان اگر بخواهند واقع بینانه به انتخابات سال 96 نگاه کنند، گزینه دیگری جز حسن روحانی پیش رو ندارند. نامزدهایی که این روزها از سوی اصولگرایان یا در گمانه زنی های رسانه های اصلاح طلب مطرح می شوند، بیش از آنکه در قد و قامت ریاست جمهوری باشند، نام هایی اند برای محک زدن اوضاع و احوال سیاسی و سنجش انعطاف پذیری جامعه در برابر این نامزدهای احتمالی یا پشت پرده. تئوری برساخته حامیان احمدی نژاد، یعنی ساز «عبور از روحانی» که با هدف شکاف انداختن میان اصلاح طلبان و اعتدالیون کوک شد، تیری بود در تاریکی که به هدف نخورد. اصلاح طلبان و اصولگرایان در وضعیتی قرار دارند که ناگزیر باید با «عقل تمییز» تصمیم بگیرند؛ یعنی انتخاب سره از ناسره در شرایط خاص. برای آنها «عقل متعارف» کارایی ندارد، زیرا شرایط کنونی، نامتعارف است و البته منظور از وضعیت نامتعارف، شرایط حساس کنونی نیست. شرایط حساس کنونی، «وضعیت استثنائی» را اعلام می کند که مردم و گروه های سیاسی فارغ از هرگرایش و سلیقه می بایست تن به تصمیم اتخاذشده از سوی مسئولان امر بدهند، اما در شرایط «نامتعارف» حق تصمیم گیری محدود در میدانی معین وجود دارد. اصلاح طلبان از شکست های پیشین آموخته اند که چگونه در شرایط نامتعارف با «عقل تمییز» تصمیم گیری کنند، تا در بازی بمانند و به قاعده آن تن بدهند و بتوانند در بزنگاه های سیاسی و رویدادهای نابهنگام -که پیش بینی وقوع آن ناممکن اما رخداد آن قطعی است- نقش آفرینی کنند، اما وضعیت اصولگرایان این گونه نیست. آنان که پیش از این، نقش آفرینان شرایط نامتعارف و بعضا کاتالیزور آن نیز بوده اند، اینک ناگزیر به پذیرش شرایط نامتعارف اخیر شده اند. اصولگرایان پس از حوادث سال های اخیر به ویژه ناکامی در انتخابات ریاست جمهوری 92 و نتایج نه چندان چشمگیر در انتخابات مجلس راه دیگری در پیش گرفتند. آنان می خواهند در این قاعده بازی و میدان محدود، نقش آفرینی کنند. اصولگرایان به دنبال بزنگاه های تاریخی نیستند، در پی ماندگاری اند. ازاین رو هرقدر شرایط نرمال تر و متعارف تر باشد، برای طیف اصولگرایان محافظه کار مطلوب تر است. ناگفته پیداست یکی از مهم ترین دلایل حضور اصولگرایان در شرایط نامتعارف کنونی، حسن روحانی است که رویکردی اعتدالی و محافظه کارانه دارد و بیش از آنکه درصدد برهم زدن شرایط موجود و تغییر جدی در آن باشد، در پی متعارف کردن آن است. پس هرگونه توصیه اعتدالی به رئیس جمهور مصداق زیره به کرمان بردن است. بی تردید حسن روحانی می داند افراط در این رویکرد مانع تصمیم گیری های سریع، صریح و انقلابی است و این به نفع اصولگرایان و حامیان احمدی نژاد تمام می شود. اصولگرایان هدف شان ماندگاری در وضعیت موجود است، حال آنکه هدف حامیان احمدی نژاد براندازی دولت روحانی است. آنان که اینک بر طبل تک دوره ای شدن دولت روحانی می کوبند، می دانند دوره دوم ریاست جمهوری دوره سختی برای آنان خواهد بود. بعید است روحانی پس از پیروزی در سال 96 قدم آهسته برود، یا یک گام به جلو و دوگام به عقب بردارد. با اینکه حسن روحانی معتدل نیز در کار متعارف کردن شرایط موجود است، اکنون از برخی تئوریسین های سیاسی پیشرو تر است. اگرچه او برای «تغییر» اساسی با موانعی جدی روبه رو است، دست کم در کلام تلاش می کند دولت احمدی نژاد را خالق وضعیت نامعقول بخواند و میان دولت خود با دولت نهم و دهم فاصله گذاری کند.متعارف کردن یا همگون سازی شرایط ناهمگون، موجب می شود کلیشه های مخرب دولت قبل نظام مند شود و در مجموعه کلیشه های دولتی جا خوش کند. ازاین رو حسن روحانی ناگزیر است دست به تغییر بزند. حتی حفظ نیروهای به جامانده از دولت احمدی نژاد در سازوکار بوروکراتیک دولت خسارت بار است. سازش و ماندگاری این نیروها در پست های تصمیم گیرنده آفت زاست و ترس از تنش و تغییر و هراس از انگ تندروی از سوی مخالفان به دولت، نتیجه ای جز شکست تدریجی ندارد. حسن روحانی تنها فردی است که قابلیت آن را دارد که به نرمی رادیکال باشد و تا فرصت باقی است باید از این خصیصه سود ببرد. او می داند تداوم این وضعیت با ملاحظه کاری و محافظه کاری، تیشه به ریشه خود زدن است. از سوی دیگر مخالفان روحانی نیز می کوشند تا با مانع تراشی و ناکارآمد جلوه دادن روحانی، اعتمادبه نفس دولتش را تضعیف کرده و از اقدامات موثر و عاجل آن جلوگیری کنند. آنان می خواهند چنان دولت را درگیر مشکلات و مسائل بوروکراتیک کنند که فرصت برخورد با مصائب اقتصادی به جامانده از دولت قبل؛ رانت خواری، دلالی، سوداگری و واسطه گری و در یک کلام اقتصاد رانتی و انحصاری از دست برود.دولت روحانی چهار سال توفانی را در پیش خواهد داشت. تاآنجاکه می توان گفت نقطه عطف زندگی سیاسی حسن روحانی در دوره دوم چهارساله شکل خواهد گرفت. با علم به این نکته است که شاید اصلاح طلبان تمام قد پشت روحانی ایستاده اند و بر پیروزی مجدد او در انتخابات سال 96 پافشاری می کنند. اصولگرایان نیز آینده خود را در حسن روحانی جست وجو می کنند، با این تفاوت که در شرایط سخت و ناهموار نمی توان به اصولگرایان چندان دل خوش کرد.
                