سه‌شنبه ۲۵ آبان ۱۳۹۵
-----------------------------------------
حرف اول
-----------------------------------------
پزشکانی که سیاست گذاری می کنند
-----------------------------------------

                    1. در روزهای اخیر کمیسیون تلفیق برنامه ششم توسعه با بررسی لایحه دولت و پیشنهادات کمیسیون بهداشت و درمان مجلس، در اقدامی منطقی به «یکپارچگی»، حوزه رفاه اجتماعی رای داد. در اصل 29 قانون اساسی و بند 42 سیاست های کلی برنامه ششم توسعه- ابلاغی مقام معظم رهبری -که یک سال بعد از سیاست های کلی بخش سلامت ابلاغ شده است، به صراحت تامین اجتماعی، شامل خدمات «بازنشستگی» و «درمان» تعریف شده است. قوانین اصلی و مادر کشور نظیر قوانین تامین اجتماعی (1354)، الزام (1369)، کار (1368) و ساختار نظام جامع رفاه و تامین اجتماعی (1383) نیز بر یکپارچگی بیمه های درمان و بازنشستگی تاکید دارند.اساسا در این قوانین، به این نکته کلیدی توجه شده که تعادل منابع و مصارف، تنظیم ورودی ها و خروجی ها و نظام تامین مالی خاص، بنیان نگارش باشد. با این وصف، قطعا تغییر مقطعی، موردی و جزئی احکام آنها نه به مصلحت است و نه شدنی. شاید به همین دلیل دولت تصمیم گرفت درباره صندوق های بیمه درمان و بازنشستگی در قانون برنامه حکمی آورده نشود تا در موعد مقتضی و براساس مطالعات کارشناسی، لایحه جداگانه ای را تقدیم مجلس کند. اما اگر به هر علتی اصل بر تغییر این ساختار باشد، باید پس از بررسی همه جانبه، ژرف اندیشی در تجربیات پیشین کشور و تامل در ساختارهای پذیرفته شده جهانی دراین باره تصمیم گیری شود. شواهد متعدد نشان می دهند انتقال بیمه های درمان به وزارت بهداشت خطاست و منجر به کاهش کیفیت خدمات درمانی می شود. بیمه های درمان در چند دهه گذشته همواره شاهد جابه جایی های گسترده سازمانی بوده است. هر جابه جایی سازمانی، همچون زلزله ای سهمگین ارکان نظام درمانی کشور را درهم می ریزد. به جای تغییرات شگرف سازمانی، باید توجه خود را معطوف به اصلاح فرایندهای کاری کنیم که رئوس آنها در قوانین بالادستی نظیر قانون ساختار نظام جامع رفاه و تامین اجتماعی و قانون برنامه پنجم آمده است.2. به گفته بسیاری از کارشناسان حوزه رفاه و بازنشستگان تحت پوشش تامین اجتماعی، تنها دوران باثبات و بی چالش بخش درمان کشور از سال 1332 تا 1354 بوده که آن زمان بیمه ها در اختیار وزارت کار بودند. در آن سال، بیمه های درمان به وزارت بهداشت منتقل شد که به دلیل سوءمدیریت و بروز مسائل عدیده مالی و ضعف کیفیت خدمات، مجددا در سال 1383 مجلس و دولت وقت در اقدامی هماهنگ با تاسیس وزارت رفاه، بیمه های درمان را از وزارت بهداشت منتزع و به آن وزارتخانه ملحق کردند؛ هرچند با سیاست های ابلاغی مقام معظم رهبری و تاکید بر تفکیک بیمه های درمان از «تولیت»، این اختلافات فروکش کرد. از سوی دیگر توجه به رفتار مردم در این زمینه نیز عبرت آموز است. بی رونقی صندوق بیمه روستاییان و عشایر و شوق فزاینده خویش فرمایان در پیوستن به سازمان تامین اجتماعی گواه آن است که مردم زمانی از بیمه بازنشستگی استقبال می کنند که با بیمه درمان همراه باشد. متولیان سایر صندوق ها، از جمله کارکنان بانک ها، صداوسیما، کارکنان نفت و کارکنان شهرداری و... نیز خدمات درمان و بازنشستگی را هر زمان ارائه می دهند.3. واضح است که نظارت و اجرا و تامین مالی نمی تواند در اختیار یک نهاد باشد. علت پذیرش اصل «تفکیک خریدار از فروشنده» که در کلیه کشورها رعایت می شود، تنها به منظور جلوگیری از اتلاف منابع نیست، بلکه تفکیک این دو، ضامن «حفظ حقوق بیماران» است؛ چراکه اولابیمه ها و بیماران هزینه خدمات درمانی را می پردازند و بنابراین منافع مشترک دارند؛ پس سپردن امور بیمه ها به وزارت بهداشت و درمان و اختیار قیمت گذاری خدمات درمان به این وزارت که مسئول عرضه خدمات درمان است از نظر عقلی و حقوقی ناشدنی است. این اقدام مانند حذف سازمان مدیریت و برنامه ریزی و اعطای اختیار بودجه ریزی به سازمان های مجری است که تبعات آن را در دولت قبل مشاهده کردیم. ثانیا بیمه ها با اتکا به تخصص و تجربه نهادینه، به نمایندگی از بیماران از تقاضای القایی و درمان های غیرضروری و به عبارت شفاف تر از رفتارهای غیراخلاقی ارائه دهندگان خدمت جلوگیری می کنند؛ درحالی که الزامات پایداری مالی در بخش درمان با روش «آزمون وسع» ساختار و تجربیاتی می خواهد که توقع آن از وزارت بهداشتی که حتی تجربه اخذ حق بیمه را نیز ندارد، مضحک است. 4. واقعیت این است که درحال حاضر تامین اجتماعی و بیمه سلامت هر دو کسری منابع دارند؛ بنابراین طراحان تجمیع بیمه ها از تجمیع دو بدهکار به دنبال کدام روزنه هستند؟ هنگامی که محرز است تجمیع و ادغام بیمه ها مشکل کمبود منابع را حل نمی کند و هزینه های اداری و تشکیلاتی صندوق ها نیز در حدود سه تا پنج درصد است و حتی بیم آن می رود که با این تجمیع، افرادی که درحال حاضر خودشان حق بیمه درمان می پردازند به بخش های حمایتی متمایل شوند، آیا کارگران و تشکلات آنها حق ندارند به نیت طراحان، این گونه به دیده تردید بنگرند؟ آیا نباید به سیاست گذاری پزشکان شک کرد؟ آیا نمی توان حکم کرد که گروهی پزشک در وزارت بهداشت جمع شده اند تا با ارائه طرح های کارشناسی نشده و بسته های سیاستی، موضوع درمان و قشر بزرگی از جامعه را با مسئله روبه رو کنند؟
                