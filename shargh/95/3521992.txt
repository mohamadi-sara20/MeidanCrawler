پنج‌شنبه ۵ اسفند ۱۳۹۵
-----------------------------------------
حرف اول
-----------------------------------------
سیاسی کاری با مطالبات فرهنگیان
-----------------------------------------

                    فرهنگیان جامعه ما مطالبات برحقی دارند که باید به آنها پاسخ داده شود. اهمیت معلمان در مقام معماران نسل آینده ما، ایجاب می کند فضایی فراهم شود که خردمندترین و کاردان ترین افراد جامعه در این شغل، احساس رضایت و خوش بینی داشته باشند. نباید فضای شغلی فرهنگیان و جایگاه اجتماعی آنها به سمت وسویی برود که نخبگان علمی، اشتیاقی به پذیرش این مسئولیت نداشته باشند. در شرایط فعلی، فرهنگیان پیگیر مطالبات خود فقط از جانب دولت هستند و این راه درستی نیست. مجلس نیز سهم بالایی در مسائل کشور دارد و بالاخره این نمایندگان مجلس هم با رای فرهنگیان و مردم انتخاب می شوند و نسبت به این رای ها مسئولیت دارند. حتی نمایندگانی که در حوزه آموزش وپرورش سیاسی کاری می کنند باید پاسخ گوی رای معلمان به خود نیز باشند. بااین حال و در همین راستا نمایندگان مجلس نیز موظف هستند به عنوان نمایندگان مردم که فرهنگیان بخشی از آن هستند، در راستای برآورده شدن مطالبات فرهنگیان اقدام کنند. نمایندگان اکنون مشغول بررسی و تدوین بودجه دستگاه های مختلف هستند اگر به این نکته توجه داشته باشند که آموزش وپرورش در میان موسسات فرهنگی بسیاری که در کشور وجود دارند و بودجه های کلانی دریافت می کنند، رکن اصلی و اساسی توسعه فرهنگی و اجتماعی کشور است، اولویت اول و بودجه اساسی را به آموزش وپرورش اختصاص می دهند. فعالیت بسیاری از نهادهای فرهنگی کشور برای رده سنی بزرگسالان تعریف شده است و طبیعی است که تغییر در جامعه پذیری و رفتارهای افراد بزرگ سال به زمان بیشتری نیاز دارد و حتی ممکن است تغییرناپذیر باشند. درحالی که کودکان و دانش آموزان قابل انعطاف و تغییر هستند و باید سرمایه گذاری اصلی فرهنگی، در این بخش صورت گیرد و نمایندگان باید تمامی انرژی خود را صرف کنند تا بتوانند بودجه بیشتری را برای وزارتخانه آموزش وپرورش در نظر بگیرند. در این صورت مطالبات فرهنگیان برآورده خواهد شد و از سویی سرمایه گذاری فرهنگی مناسبی در جامعه انجام شده است. فرهنگیان جامعه نیز نقشی اساسی در این موضوع دارند. در این میان باید از طریق انجمن ها و نهادهای مدنی و سیاسی خود از جمله انجمن اسلامی معلمان، کانون فرهنگیان و کانون های مختلف با نمایندگان صحبت کنند.باید از آنها بخواهند که در بخش بودجه و دیگر مطالبات، فرهنگیان را در اولویت قرار دهند. اکنون برخی از نمایندگان مجلس که با رای مردم و فرهنگیان انتخاب شده اند با سیاسی کاری زمینه های عدم تحقق وعده های فرهنگیان را ایجاد می کنند. استیضاح دانش آشتیانی، وزیر فعلی آموزش وپرورش، از جمله این سیاسی کاری هاست. درباره وزیری که هنوز در چندماه اولیه کار خود است و به اصطلاح امضای حکم او هنوز خشک نشده نمی توان قضاوت کرد و معیاری برای محک زدن او وجود ندارد. این پرسش ایجاد می شود که چرا نمایندگان استیضاح را مطرح می کنند؟ اگر مشکلات و معضلاتی در وزارت آموزش وپرورش وجود دارد که نمی توان منکر آنها شد، باید با مذاکره و رایزنی آنها را حل کرد. همچنین اگر اشتباهاتی در امور متفاوت رخ داده باید در پی اصلاح آن برآمد. بسیاری از نمایندگان با عملکرد خود در چندوقت اخیر نشان داده اند که همکاری مناسبی با دولت دارند و همین نمایندگان باید در راستای افزایش همکاری و همیاری با وزارت آموزش وپرورش گام بردارند؛ نه آنکه با سیاسی کاری به به وجودآمدن و حل نشدن مشکلات دامن بزنند.
                