چهار‌شنبه ۲۰ مرداد ۱۳۹۵
-----------------------------------------
بازتاب
-----------------------------------------
واکنش شهرداری به گزارش حکیمی پور
-----------------------------------------

                    عطف به یادداشت منتشره در روزنامه «شرق» 2645 مورخ 12مردادماه سال جاری در صفحه نخست این روزنامه به قلم جناب حکیمی پور تحت عنوان «هزینه های شهرداری قالیباف صد برابر کرباسچی است»؛ بدین وسیله مرکز ارتباطات و امور بین الملل شهرداری تهران برای مزید اطلاع این عضو محترم شورای اسلامی شهر تهران و همچنین تنویر افکارعمومی، توضیحاتی را ارائه می دهد. خواهشمند است با توجه به ماده 23 از فصل ششم قانون مطبوعات دستور فرمایند نسبت به انتشار آن در روزنامه «شرق» اقدام لازم مبذول گردد.1- نگارنده پس از طرح مسائلی در زمینه ضرورت پاسخگویی مسئولان، شهردار تهران را به کلی گویی درباره مسائل مالی متهم کرده و از ابهام در گزارش ها تلفیق قبل از شورای چهارم خبر می دهد. این درحالی است که ایشان چندی قبل از بدهی 40 هزار میلیاردتومانی شهرداری خبر داده بود، اما پس از گزارشی که شهردار تهران از بدهی شهرداری در جلسه علنی شورای شهر به تفصیل و تفکیک ارائه داد، مشخص شد بدهی شهرداری به پیمانکاران، اشخاص حقیقی و نیز درخصوص املاک واقع در طرح ها در کنار بیمه و مالیات رقم8500 میلیارد تومان است که نادرست بودن ادعای مطروحه را ثابت کرد.2- نگارنده مدعی شده در جلسه علنی شورای شهر مورخ 5/5/95، شهردار تهران و معاون مالی ایشان یک عدد را در زمینه هزینه عملکرد شهرداری طی 10 سال اخیر بیان نکرده اند. این در حالی است که بر مبنای گزارش تفریغ بودجه سالیانه شهرداری (نه بودجه مصوب، چون عملکرد تفریغ بیش از بودجه مصوب و با اعمال اصلاحیه محاسبه می شود) هر دو یک عدد را ارائه کردند و هیچ اختلافی در آمار اعلامی وجود نداشت. این در حالی است که گزارش ریز و تفصیلی نیز به صورت مکتوب در اختیار همه اعضای شورا ازجمله نویسنده این مطلب قرار گرفته است.3- در این مطلب شاهدیم که نگارنده دوران مدیریت آقای کرباسچی و هزینه کرد دوران ایشان را با دوره اخیر مدیریت شهری مقایسه کرده و ادعا کرده است هزینه شهرداری در دوران آقای قالیباف صد برابر زمان آقای کرباسچی است (!)به نظر می رسد در این یادداشت برخی از ساده ترین مسائل همچون نرخ ارز که در سال 68 هم زمان با آغاز فعالیت آقای غلامحسین کرباسچی 1207 ریال بوده است که لازم است با نرخ دلار در زمان فعلی مقایسه شود. ضمن اینکه قیمت هر مترمربع تملک املاک جهت اجرای طرح های شهرداری در دوران آقای کرباسچی 300 هزار تومان بوده آن هم در شرایطی که دستمزد روزانه کارگران در آن مقطع 300 تومان بوده است و باز می طلبد هزینه های مذکور با دوره اخیر مدیریت شهری مقایسه شود. در اینجا لازم است یادآور شویم در آن زمان طول خطوط مترو تهران 30 کیلومتر بوده است و هیچ تونل شهری هم ایجاد نشده بود. شرایط تپه های عباس آباد هم که بر همه عیان بوده است.این عضو محترم شورا حتما به خاطر می آورند که روددره های تهران قبل از مدیریت آقای قالیباف محل تجمع معتادان بود و زباله های تهران توسط کارگران شهرداری و به شیوه دستی جمع آوری می شد. همچنین از خطوط سامانه اتوبوس های تندرو هم در پایتخت خبری نبود. در دوران مدیریت آقای کرباسچی از زمین های چمن مصنوعی فعلی در 500 نقطه تهران، بزرگراه امام علی(ع) با تملک 10 هزار پلاک مسکونی، بوستان های عظیمی همچون ولایت و یاس، دریاچه شهدای خلیج فارس که تفرجگاهی مورد استقبال شهروندان است و باغ موزه دفاع مقدس که فرهنگ دفاع مقدس را زنده نگه داشته هم نشانی در شهر دیده نمی شد. آیا در دوره مدیریت موردنظر نگارنده، مدیریت شهری آن قدر توان داشت که نمایشگاهی با استانداردهای بین المللی در حد و اندازه شهر آفتاب راه اندازی کند؟ آیا تنها اشاره ای به اقدامات عمرانی و فرهنگی صورت گرفته در دهه اخیر در تهران همچون ساخت بزرگراه هایی مثل یادگار امام(ره)، شهید زین الدین، پل طبقاتی صدر، برج میلاد، سینما آزادی، 372 سرای محله، افزایش قابل توجه سرانه فضای سبز، تعداد 2200تایی بوستان های تهران، احداث میادین متعدد میوه وتره بار برای رفاه شهروندان، ساخت 400 مسجد در تهران و... برای نادرست دانستن ادعاهای مطروحه در مطلب مذکور کافی نیست؟ 4- لازم است به این عضو شورای شهر به عنوان نویسنده مطلب مذکور یادآور شویم که اگر قرار بر طرح و استدلال به شیوه ایشان باشد، آن وقت باید این پرسش مطرح شود که بودجه دولت در دهه 70 در 16 سال چه میزان بوده است؟ امروز در دولت کنونی این بودجه چه میزان است؟ آیا این میزان برابر است؟! آیا منطقی است مدعی شویم دولت کنونی 500 برابر گران تر کشور را اداره می کند؟! ضمن اینکه جا دارد این سوال پاسخ داده شود که بودجه شهرداری را چه نهادی بررسی و تصویب می کند؟ آیا نهادی جز شورای شهر این وظیفه را برعهده دارد، همان گونه که بودجه دولت ها را مجلس تصویب می کند. آیا اینکه تلاش شود اقدامات دوره اخیر مدیریت شهری در شفاف سازی بودجه نادیده گرفته شود، بی انصافی نیست؟ آیا در دوره مدیریت شهری محمدباقر قالیباف بودجه پنهان یا همان بودجه غیرنقدی که معادل بودجه نقدی شهرداری بوده است با جزئیات دقیق در اختیار بدنه نظارت شورا قرار نگرفت آن هم در شرایطی که تا قبل از دوره اخیر این بودجه که هیچ جا ثبت و ضبط نمی شده تنها در اختیار شخص شهردار- شهرداران تا قبل از قالیباف- قرار داشته و هیچ نظارتی بر آن نبوده است؟ بهتر است این عضو شورای شهر بفرمایند آیا در دورانی که ایشان در شورای اول تهران حاضر بودند از بودجه غیرنقد شهرداری یک برگ هم سند در اختیار دارند؟ 5- در این مطلب به عدم ارائه گزارش مالی پرداخته شده است. لازم است یادآور شویم کدام گزارش مالی از شهرداری تهران خواسته شده که در اختیار شورای شهر پایتخت قرار نگرفته است؟ هزینه های تونل نیایش و پل طبقاتی صدر در اردیبهشت ماه به صورت کتبی به تفصیل و با ذکر جزئیات به شورا تقدیم شده است. هزینه های نمایشگاه آفتاب که تمامش دارای مصوبه شورای شهر است نیز به تفصیل و با ذکر سال از 89 تا 95 در مسیر ارسال به شوراست. گزارش تفریغ بودجه شهرداری تا پایان سال 92 به تصویب شورا رسیده و گزارش تفریغ بودجه سال های 93 و 94 نیز تقدیم شده که در دست بررسی است. گزارش دیون و بدهی های شهرداری نیز در جلسه علنی شورای شهر ارائه شده است. ضمن اینکه به صورت کتبی در اختیار تمام اعضا قرار گرفته است. 6- در مورد حسابرسی های شورا نیز مواردی را نگارنده مطرح فرمودند که یادآور می شود؛ الف) حسابرسی ها با 5 و 3 سال تاخیر انجام می شود یعنی حسابرسی برای سال هایی انجام می شود که تفریغ بودجه آن سال، قبلاتصویب شده و مهر تایید شورای شهر را دارد. ب) حسابرسی ها برای بار دوم پس از حسابرسی که توسط مجامع شرکت ها و سازمان ها انجام شده توسط حسابرسان شورا انجام می شود. اشکالات شکلی و روشی که توسط حسابرسان شورا بر صورت های مالی 3 یا 5 سال قبل اعمال می شود، به دلیل بسته شدن حساب ها و قطعی شدن آنها دیگر امکان اصلاح در همان سال را ندارند و در سال های بعد اصلاح می شوند. ج) بسیاری از پروژه ها و پرونده هایی که مورد سوال و ایراد حسابرسان قرار گرفته، به مراجع قضائی ارجاع شده و جالب اینجاست که خود شهرداری مدعی آنهاست. آنچه نباید از نظر دور داشت آن است که بخشی از این پرونده ها مربوط به دهه هفتاد است یا بحث مالیات سازمان هاست که درنهایت نیز قانون به نفع شهرداری حکم داده است. به گفته حسابرسان شورا بسیاری از این اشکالات با صدور یک برگه اصلاح حساب حل خواهد شد. درنهایت باید گفت شهرداری به تمام گزارش های حسابرسان شورا به تفکیک شرکت ها و سازمان ها، بندبه بند به طور کتبی پاسخ داده است و اگر ابهامی باقی مانده انتظار می رود این موضوع به صورت کتبی توسط رئیس محترم شورای شهر از شهرداری خواسته تا پاسخ آن ارسال شود. این در حالی است که تا این لحظه حتی یک مورد هم در این خصوص سوال جدیدی از شهرداری پرسیده نشده است. 7- در تمام گزارش های حسابرسی های شورا حتی یک مورد جرم یا تخلف مالی به عنوان سوءاستفاده مطرح نشده بلکه صرفا عدم رعایت استانداردهای حسابرسی در تهیه صورت های مالی یا دراختیارنبودن اسناد مالکیت املاک، بسته نشدن پرونده ها به دلیل ارجاع به مراجع قضائی، عدم پرداخت یا وصول بدهی یا طلب از سایر سازمان ها توسط مناطق و شرکت های شهرداری، موضوع مالیات و مواردی از این دست مطرح شده است. مرکز ارتباطات و امور بین الملل شهرداری تهران
                