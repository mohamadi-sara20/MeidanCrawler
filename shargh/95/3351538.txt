دو‌شنبه ۱۳ اردیبهشت ۱۳۹۵
-----------------------------------------
type_unknown
-----------------------------------------
چه کسی فرقان را دستگیر کرد؟
-----------------------------------------

                    گروه سیاست: به مناسبت سالروز درگذشت شهید مطهری، خبرگزاری «ایسنا» بخش هایی از خاطرات محسن رضایی از کتاب «راه» را درباره دستگیری گروه فرقان منتشر کرده است. محسن رضایی در خاطراتش، می نویسد: «مسئولیت عملیات بر عهده اینجانب بود». روایت رضایی اما با روایت افراد دیگری چون مرتضی الویری و ناطق نوری (وزیر کشور وقت) که دخیل یا مطلع در اتفاق دستگیری گروه فرقان بودند، متفاوت است یا حداقل می توان گفت هریک فقط بخشی از ماجرا را روایت کرده اند؛ بخشی که نقش خود را در ماجرای دستگیری پررنگ تر نشان می دهد. روایت رضاییرضایی می نویسد: «درعین حال، بچه های عملیات، تعقیب و مراقبت و شنود همگی با هماهنگی کامل در اختیار آقای محمدعلی رمضانی بودند و من به آنها گفته بودم که عملیات را با رمز «یا زهرا» آغاز کنید. بسیاری از افراد باورشان نمی شد که اطلاعات سپاه بتواند چنین کارهایی را انجام دهد. لذا من با دوستان می نشستم و تصمیم گیری می کردم. همه این اقدامات کاملاخودجوش بود. دوستان ما در سازمان مجاهدین انقلاب اسلامی نیز از روی تعهد و علاقه ای که به انقلاب داشتند، بدون اینکه کسی به آنها چیزی بگوید، دور هم جمع شدند و گفتند باید فکری کرد، ممکن است گروه فرقان افراد دیگری را هم شهید کند. پس باید کاری کرد. من تشخیص دادم با امکانات سازمان مجاهدین انقلاب اسلامی نمی توان کار اساسی انجام داد. در سپاه نیز کسی به ما چیزی نگفت و این برداشت خودم بود که اگر تشکیلات اطلاعاتی و امنیتی ای برای کشور درست نکنیم که قادر باشد حوادث را به صورت فنی و سیستماتیک دنبال کند، درعمل نمی توان کاری انجام داد. گروه فرقان ممکن است فردا چند نفر دیگر را شهید کند، مگر اینکه ما سازمان اطلاعاتی جامعی درست کنیم. کسی به ما نگفت شما سازمان اطلاعاتی درست کنید؛ همه این اقدامات از فضای خودجوش انقلاب نشئت می گرفت».«رضایی» در ادامه می نویسد: «چون برای ما مهم بود که بدون ازدست دادن زمان اگر افراد یا خانه های تیمی دیگری هنوز وجود دارد، سریع به آنها دسترسی پیدا کنیم. احتمال می دادیم بتوانیم در 48 ساعت اول، اطلاعات دست اول کسب کنیم. لذا بسیاری از دوستان ما در دو روز اول برای یک لحظه خوابشان نبرد و پای کار ماندند. از طرف دیگر، دستگیرشدگان قریب به 50 نفر بودند که می بایستی اطلاعات آنها گرفته شده و بعد از تطبیق دادن، اطلاعات تکمیلی از آنان گرفته می شد. به همین دلیل، وقت زیادی لازم بود و اگر دوستان ما می خواستند به سبک اداری فقط در روز هشت ساعت کار کنند، شاید دو تا سه ماه طول می کشید تا بتوانند تمام افراد گروه فرقان را تخلیه اطلاعاتی کنند، ولی در 48 ساعت، همه کارها را انجام دادند. یکی از کارهای خوب دوستان ما برخورد اعتقادی با اعضای دستگیرشده فرقان و پرهیز از موضع قدرت و حکومت بود.لذا خیلی از آنها نهایت همکاری را داشتند. درمورد آقای گودرزی در همان 48 ساعت اول همه چیز را لو داد. بقیه یاران او نیز با ما همکاری می کردند. یکی از کمک های خیلی خوب این بود که نه تنها آقای گودرزی همه اطلاعاتش را داد، بلکه وقتی یک نفر از دوستانش نمی برید و حرف نمی زد، وقتی او را با آقای گودرزی روبه رو کردیم خیلی راحت اعتراف کرد. آقای گودرزی به آنها می گفت که من خودم همه اطلاعات را داده ام؛ شما چرا مقاومت می کنید؟ شما هم اطلاعات خود را بدهید. هنگامی که گروه فرقان را زدیم، من خودم را آماده کرده بودم که با اطلاعات کامل خدمت حضرت امام برسم که ایشان دچار عارضه قلبی شدند و آن حضرت را برای معالجه به بیمارستان قلب تهران آوردند. به بیمارستان رفتم، زیرا امام به سبب شهادت شهید مطهری خیلی متاثر شدند. وقتی من از طریق آقای صانعی برای اولین بار در قم خدمت امام رسیدم و به ایشان گفتم ما کار روی فرقان را شروع کرده و سرنخ هایی به دست آورده ایم، ایشان خیلی خوشحال شدند». روایت الویریاما مرتضی الویری از اعضای وقت سازمان مجاهدین انقلاب اسلامی روایت متفاوتی از این دستگیری در گفت وگوهایی که داشته ارائه کرده است. او گفته است: «به خاطر دارم مطهری را که شهید کردند بلافاصله اعلامیه دادند و بر عهده گرفتند.وقتی برایمان محرز شد که اینها همان فرقان هستند از ارتباطات و ردپاهایی که داشتیم درصدد دستگیری آنها برآمدیم. پس از ترور آقای هاشمی، سرکوب و به طور جدی تلاش برای ریشه کن کردن فرقان را در دستور کار قرار دادیم. حتی درون سازمان مجاهدین انقلاب اسلامی هم به چند نفر به ویژه پس از ترور شهید عراقی مشکوک بودیم و آنها را تحت نظر داشتیم. در آن ایام آقای هاشمی وزیر کشور شده بود. همان زمان یکی از دوستان خیلی خوب من روزی به منزل ما آمد و گفت یکی از اعضای فرقان که هم دوره سربازی او بوده به او پیشنهاد همکاری داده است. در واقع می خواست با من مشورت کند که آیا با آنها همکاری کند یا نه و من هم با برخی از اعضای سازمان مجاهدین انقلاب مشورت کردم و آنها استقبال کردند که او با فرقان ارتباط برقرار کند. ما ساختمانی را نزدیک دبستان رفاه اجاره کردیم و یک طبقه آن را در اختیار فرقان قرار دادیم و در یک طبقه آن هم، یکی از اعضای مجاهدین انقلاب را که تازه ازدواج کرده بود، ساکن کردیم. ضمنا ارتباطات آنها را تحت کنترل گرفتیم.من از طرف سازمان مجاهدین انقلاب اسلامی نزد آقای هاشمی رفسنجانی در وزارت کشور رفتم و گزارشی در این ارتباط دادم و گفتم باید پنج پیکان و پنج بی سیم در اختیار ما قرار بدهید. گفت اینها را با راننده می خواهید؟ گفتم نه، نیازی به راننده نیست. روز بعد که به دفتر سازمان رفتم، دیدم پیکان ها و لوازم آماده شده؛ به تبع آن تیمی را مجهز کردیم و یکی از دوستان پزشک که عضو سازمان مجاهدین انقلاب بود، مسئولیت کار تیم را برعهده گرفت و تعدادی از افراد جوان تر هم با موتور و ماشین مامور تعقیب فرقان شدند که متاسفانه دو نفر از این دوستان در این تعقیب و گریزها بر اثر ترور فرقان شهید شدند؛ یکی از آنها 40 روز بیشتر از ازدواجش نمی گذشت». الویری در پاسخ به این سوال که حمیدرضا نقاشیان از اعضای قدیمی سپاه در مصاحبه ای گفته سازمان مجاهدین انقلاب اسلامی نقشی اساسی در دستگیری فرقان نداشتند و بعد از شهادت شهید مفتح، آقای هاشمی فشار آوردند که از چند نفر از اعضای سازمان مجاهدین در کار استفاده کنند؛ یکی از آنها الویری و دیگری ذوالقدر، گفته است: «والله فکر کنم آقای ذوالقدر که اصلادر این ماجرا نبود. من هم اگر آقای نقاشیان از این در وارد شود، ایشان را نمی شناسم. من نفی نمی کنم شاید آقای نقاشیان هم دخیل بودند ولی آنچه ما کار کردیم، اشاره شد». روایت ناطق نوریبااین حال روایت علی اکبر ناطق نوری هم از ماجرا جالب و باز هم متفاوت از دو روایت بالاست. او در مصاحبه ای که با فرزند شهید بهشتی، دو سال قبل انجام داده و روزنامه «شرق» آن را منتشر کرده، گفته بود: «بعد از شهادت مرحوم مطهری به دست گروه فرقان، با جمعی از دوستان نشستیم و گفتیم که نمی شود بنشینیم و هر روز مغزهای متفکر ما را بزنند، خوب است گروهی درست کنیم و به تعقیب و مراقبت فرقانی ها بپردازیم. شاید بتوان گفت که هسته اولیه این گروه: بنده، آقای نقاشیان و آقای محمد هنردوست بود و طولی نکشید که موفق شدیم در یک شب، 15 خانه تیمی آنها را کشف کنیم و افراد آنها را در آن خانه ها از جمله رهبر گروه اکبر، گودرزی را دستگیر کردیم، البته دوستان مجاهدین انقلاب هم جداگانه در این زمینه مشغول فعالیت بودند که در یک نقطه به هم رسیدیم. پس از دستگیری آن افراد، رفتم جامعه روحانیت و به مرحوم بهشتی گفتم که ما اینها را دستگیر کردیم. بالاغیرتا اینها را دست قاضی به دردبخور بدهید! خصوصیت آقای بهشتی این بود که اگر کسی انتقادی می کرد یا چیزی می گفت، می گفتند: خودت بیا! مسئولیت این بخش را بپذیر؛ تا من گفتم که یک قاضی خوب و به دردبخور، گفت خب خودت بیا. اصلامن همین طور ماندم، گفتم من؟! آقای بهشتی خندید و گفت مگر پدر من رئیس دیوان عالی کشور بود؟! انقلاب است دیگر، بیا. خود ایشان اقدام کرد، حکم برای من گرفت. امام دستور داد و آقای مشکینی و آقای منتظری به من حکم دادند».
                