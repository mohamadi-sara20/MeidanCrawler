چهار‌شنبه ۱۰‌شهریور ۱۳۹۵
-----------------------------------------
type_unknown
-----------------------------------------
چشم به راه آمدنتانیم
-----------------------------------------

                    شرق: سه هفته ای تا هفتادوششمین زادروز خسرو آواز ایران، استاد محمدرضا شجریان، باقی مانده و از نوروز تا امروز، قلب «دلشدگان»ش هم نبض احوالات اوست؛ اویی که آوای «ربنا»یش، سال هاست نور سفره افطار رمضان هر ایرانی شده و در ماه های اخیر، آرزوی تندرستی اش، دعای روز و شب «رندان مست»یست که سالیان بسیار از «چشمه نوش» او سیراب گشته اند. «عشق داند» که چه شمار از مردمان، به «یاد ایام»ی که او «شب، سکوت، کویر» و «چاووش» و «دیلمان» و «دستان» خوانده، و «پیغام اهل دل» به گوش معشوق رسانده و «سر عشق» بر ما گشوده، «انتظار دل» می کشند تا «شب وصل» دیگربار فرا رسد و این «آرام جان» از سفر طولانی اش، به سلامت و سرخوشی بازگردد و «جان عشاق» را «نوا»یی مکرر دهد. باید به «فریاد» بگوییم: فخر هنر ایران، استاد شجریان! تاب «ساز خاموش»ات را نداریم و «دل مجنون»مان، از «آسمان عشق»، «بوی باران» مهر را طلب می کند. زودتر به وطن بازگردید که نفس از انتظار در سینه مان حبس شده و معترفیم «بی تو به سر نمی شود». جماعتی چشم به راه شجریانند و اصغر فرهادی، سینماگر پرافتخار ایرانی در آستانه اکران تازه ترین فیلمش «فروشنده» از عشق و انتظارش برای استاد شجریان نوشته که مشروح آن را در ادامه آن می خوانید:مدتی ست برای تحقیق و نگارش فیلم نامه گذشته در پاریس هستم. روزها بیشتر به یادداشت نویسی می گذرد و غالبا پیش از غروب می روم پیاده روی. از کوچه های پیچ وواپیچ منطقه پنج پاریس می گذرم تا به پارکی برسم و یک ساعتی تا قبل از بستن درهای پارک راه بروم.امروز از ظهر باران باریده و تازه چند دقیقه ایست که آسمان باز شده. کوچه ها خلوتند و هوا سرد. از کوچه ای به کوچه بعدی می روم. یکباره صدایی قدم هایم را آرام می کند. آوازی ست با صدای آقای شجریان نازنین. سر بلند می کنم. باید از یکی از خانه های اطراف باشد. چندقدمی می روم اما دلم نمی آید دور شوم، برمی گردم، به دنبال پنجره ای که این صدای دلنشین و آشنا را به کوچه می رساند نگاهم را روی ساختمان ها می چرخانم. حدس می زنم صدا از پنجره ای نیمه باز می آید در یکی از طبقات بالایی ساختمانی قدیمی. پنجره ای که شاید هم وطنی آن را گشوده و گوشه ای از اتاقش غرق در زمان و مکانی دیگر نشسته و خیره به این آسمان خاکستری خسته از بارش مانده.«غم زمانه خورم یا فراق یار کشم»این سوی کوچه ایستاده ام به شنیدن صدایی که از پنجره می آید. آواز تمام می شود و باز سکوت و من به راه می افتم اما تصویر هموطن غربت نشین در گوشه اتاقش تازه برایم آغازشده و رهایم نمی کند.در حال پیاده روی احساس خوبی دارم که در «جدایی نادر از سیمین» نام نازنین آقای شجریان را در یکی از صحنه ها آورده ام.یکی، دو سال بعدتر سوار ماشینی به سمت فرودگاه می روم تا به ایران بازگردم. راننده هموطن نیست اما صدای استاد در حال پخش است در همه مسیر. می پرسم «اهل کجایید؟» می گوید «مراکش» می پرسم «این موسیقی را که می شنوید می دانید از چه کشوری ست؟»، «ایران». یکی از همکارانش که در جمع راننده ها با او رفیق تر بوده چندی پیش این آلبوم را به او هدیه کرده. گفت معنای شعرها را نمی فهمد اما هربار می شنود آرام می گیرد. همه مسیر تا فرودگاه شاردوگل، شب، سکوت و کویر است. بعدتر این خاطره را برای خودشان هم تعریف می کنم. خاطره مرد مراکشی او را به یاد خاطره ای دیگر می اندازد که دوستانشان نقل کرده بودند. دوستان آقای شجریان رفته بودند به سفری در شمال. در مسیری میان جنگل، پیرمردی خسته، مانده در راه دست بلند کرده تا او را سر راه به روستایش برسانند و آنها هم سوارش می کنند. لختی بعد از پیرمرد اجازه می گیرند تا موسیقی پخش کنند و پیرمرد می گوید «اگر از آقای شجریان دارید، روشن کنید». آن هموطن غربت نشین در پاریس، آن راننده مراکشی و این پیرمرد خسته روستایی، سهیم و همراه شدن در خلوت دلتنگی آدم هایی در گوشه وکنار جهان چیزی ست بسیار بالاتر از شهرت و حتی بالاتر از محبوبیت. این را به خودشان گفتم. گفتند: «آقای فرهادی، شهرت مثل سرعت بالاست. با سرعت پایین از روی دست اندازها هم می توان گذشت اما در سرعت بالاعبور از روی یک سنگریزه هم می تواند حاصلش واژگونی باشد برای همیشه». و این جمله ایست پرمسئولیت که از او به یادگار دارم. این روزها دلتنگ او هستم. دلتنگ نگاه آرام و مهربانشان؛ خیلی ها دلتنگ اویند. یک سرزمین دلتنگ اویند. چشم به راه آمدنتانیم، تندرست و برقرار. اصغر فرهادی، شهریورماه 95
                