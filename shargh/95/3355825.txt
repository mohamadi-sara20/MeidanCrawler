سه‌شنبه ۲۱ اردیبهشت ۱۳۹۵
-----------------------------------------
یادداشت
-----------------------------------------
نگرانی از محصولات تراریخته یا از کاهش واردات؟
-----------------------------------------

                    روزنامه «شرق» در شماره هجدهم اردیبهشت، یادداشتی از آقای «متولی زاده اردکانی» در مذمت محصولات تراریخته منتشر کرد که در خور تامل بسیار است. قبل از هر چیز از این رسانه وزین باید تشکر کرد که با انعکاس نگاه های ناهمسو درباره جایگاه این محصولات کشاورزی برای آینده کشور و در مسیر آگاهی دادن به مردم و البته قطعیت دادن به عزم مسئولان اجرائی و دستگاه قانون گذاری مساعدت می کند. یادداشت مذکور فقط تکرار مواضع همفکران جناحی نویسنده بود و حتی بر وحشتی که این افراد تاکنون در جامعه پراکنده اند، نیفزود. نویسنده طبق معمول با تصوری که از چگونگی تولید محصولات تراریخته داشته و با برچسب ترجمه نادلچسب «دست کاری شده» (manipulating) توضیح خود را آغاز کرده است. سپس با برشمردن مجموعه ای از بیماری های انسانی و انتساب آن به این محصولات، ترساندن مخاطبان را دنبال کرده است. اما ای کاش به همین بسنده می شد. نویسنده یادداشت براساس محورهای تکراری ارائه شده همفکرانش، خود را مقید دانسته بود که از این پنجره سری هم به محیط زیست کشور بزنند و برای ازبین رفتن گونه های گیاهی ناشی از توسعه این محصولات ابراز نگرانی کنند. البته در این کلیشه تکراری، از محدودیت 28 کشور برای توسعه فراورده های مهندسی ژنتیک گیاهی نیز مدد گرفته شده بود تا همه حجت ها را در نوشتار کوتاه خود تمام کند. اما آنچه در آخر اشاره کردند کار را برای پاسخ گویی به ایشان سهل و آسان کرد. نویسنده اذعان کردند که گرچه سالانه مقادیر انبوهی وارد می کنیم، تاکنون محصولات تراریخته در کشورمان تولید نشده است. (بنا به گفته دبیرخانه کشاورز سالانه 5،5 میلیارد دلار محصولات کشاورزی تراریخته، در سایه سکوت این منتقدان تشکل یافته به کشور وارد می شود!) پرسشی که در پس این اذعان می آید روشن است؛ حال که هنوز تولیدی انبوه نشده است پس این همه هیاهوی مخالفت برای چیست؟ نگارنده در این مجال کوتاه تنها به استدلال واژگونه ای می پردازد که به بهانه حفظ محیط زیست به کار برده می شود. امید که با مواضع شفاف در آینده نزدیک از سوی وزارت بهداشت و درمان، جریان مخالفت با محصولات تراریخته از استدلال های جدیدی بهره بگیرد و از این تکرار یکنواخت خود بکاهد. در یادداشت روز شنبه «شرق»، موضوع کاملاتخصصی «جایگزینی ژن مورد نظر در ارقام جدید» نیز شبیه داستان های تخیلی بیان شده بود (که این ژن ها هرجا که خواستند بر روی دی ان ای می نشینند) که از آن نشان می دهد نویسنده خارج از حیطه تخصص خود در حوزه ژنتیک نظر داده است. متاسفانه استدلال ایشان برای ازبین رفتن گونه های گیاهی در طبیعت نیز مبانی درستی ندارد. از چند هزار سال پیش که بشر با بهره گیری از اندیشه و انتخاب، عرصه طبیعت را به تولید آگاهانه کشاورزی تبدیل کرد، رقابت بین کشاورزان و گونه های گیاهی ناخواسته آغاز و گسترش یافت. توسعه علوم اصلاح نباتات کلاسیک و کاربرد آن در دستیابی به ارقام مطلوب تر نیز موجب شد که ژرم پلاسم های بومی از مزارع رو به گسترش کشاورزی ناگزیر به بانک های ژن گیاهی راه بیابد. متاسفانه این فرایند با آهنگ ناایستای افزایش جمعیت و توسعه علم و فناوری همچنان ادامه دارد. بنابراین ادعای این موضوع که توسعه فناوری مهندسی ژنتیک به عنوان چالشی فراروی پایداری بستر حیات است به مثابه دمیدن به شیپور و از سر گشاد آن تلقی می شود. توسعه برنامه ریزی شده محصولات تراریخته اتفاقا موجب کاهش مصرف سموم شیمیایی و نیز بهره وری بیشتر از اراضی کشاورزی می شود. وضعی که موجب می شود صاحبان این اراضی در وسوسه فروش و تغییر کاربری آنها قرار نگیرند. به خاطر داشته باشیم که ازبین رفتن وسیع این زمین ها و سر برکشیدن انبوه ساختمان در آنها، بیشترین نامعادلات زیست محیطی را تاکنون برای امثال کشور ما فراهم کرده است. نامعادلاتی که به طور حیرت انگیز با سکوت و چشم پوشی مخالفان محصولات تراریخته همراه بوده است.
                