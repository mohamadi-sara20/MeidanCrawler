چهار‌شنبه ۷ مهر ۱۳۹۵
-----------------------------------------
حرف اول
-----------------------------------------
مسئله ای به نام حضور زنان
-----------------------------------------

                    یکی از مهم ترین دستاوردهای انقلاب اسلامی دعوت از توده زنان برای حضور در عرصه های سیاسی و مشارکت در فرایند انقلاب اسلامی بود. اگرچه متحجران با این دعوت مخالف بودند ولی زنان با اعتماد به رهبران و دعوت کنندگان اصلی و انگیزه بسیار برای استفاده از فرصت پیش آمده، به طور جدی اعلام حضور کردند و بیش از آنچه انتظار می رفت، سهم و مسئولیت در پیروزی انقلاب بر عهده گرفتند. این انگیزه بعدها بنا بر مقتضیات زمان و شرایط، تحول یافت و جنبه های دیگری از تمایل به مشارکت در جامعه در آن نمایان شد؛ بارزترین آن و شاید بهترین فرصت فراهم شده، استفاده از امکانات آموزشی از سطح دبستان تا دانشگاه ها بوده و هست. حالاکه زنان به سرمایه انسانی بدل شده اند و استحقاق و شایستگی مشارکت در تمامی زمینه ها و تمشیت امور جامعه خود را یافته اند، با مجموعه ای از اماواگر ها مواجه شده اند که حقوق انسانی آنها را نادیده می گیرد. انگار فراموش شده که انسان ها «حق انتخاب» دارند و کشور ها هرچه توسعه یافته تر باشند، دامنه انتخاب مردم در آنها گسترده تر است. برنامه های توسعه برای این نوشته می شود که انسان ها فرصت فکر، مشارکت و انتخاب داشته باشند، نه اینکه از انسان ها موجوداتی ساخته شود که دیگران برای آنها تصمیم می گیرند که چه باشند و چه نباشند.اگر در فرایند توسعه ما فقط یاد بگیریم که برای انتخاب دیگران احترام قائل شویم، قدم بزرگی در جهت توسعه برداشته ایم. انتخاب نوع و چگونگی حضور در جامعه با توجه به توانایی ها حق انسان هاست. اگر در شرایط کنونی و آینده، زنانی انتخاب می کنند که در خانه بمانند و همه وقتشان را صرف خانه داری کنند، کاملامحترم است و کسی نباید و نمی تواند آنان را وادار به انتخاب دیگری کند. اگر این گروه از زنان مایل اند در تصمیم گیری در امور خانواده و جامعه کمتر دخالت و اختیار را به دیگران واگذار کنند، این تصمیم آنها محترم است. این زنان می توانند مادر بزرگ یا دختران ما باشند. اما به همان اندازه نیز، زنانی که تصمیم گرفته اند در عرصه های اقتصادی جامعه حضور یابند و برای استفاده از دانش آموخته و کسب درآمد تلاش کنند، باید به آنها احترام گذاشت و زمینه ها برای تحقق این انگیزه و اعلام تمایل برای حضور فراهم شود. حکمرانی خوب و توسعه یعنی همین؛ یعنی انسان ها بر اساس توانایی ها و انتخابشان بتوانند برای ارتقای کیفیت زندگی خود تلاش کنند. به طور یقین در این فرایند، فرهنگ جامعه نیازمند تحول خواهد بود که طی زمان و به تدریج اتفاق خواهد افتاد. مهم این است که همه آمادگی داشته باشیم و بپذیریم سرمایه های انسانی این جامعه و مدیریت خوب، شرایط جدیدی را فراهم می کند که لزوما همه زنان تحصیل کرده نباید بوی قورمه سبزی بدهند تا «زن خوب و شریک خانه» قلمداد شوند.
                