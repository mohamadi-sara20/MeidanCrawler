دو‌شنبه ۱۷ آبان ۱۳۹۵
-----------------------------------------
type_unknown
-----------------------------------------
چراغ سبز برای گشایش دفتر اتحادیه اروپا
-----------------------------------------

                    دولت حسن روحانی چند ماه دیگر زمان دارد تا تابوشکنی های دیپلماتیکش را به انجام برساند. جدیدترین آنها، بازگشایی دفتر اتحادیه اروپا در تهران است که مجید تخت روانچی، معاون اروپایی وزیر خارجه خبر داده، تا چند ماه آینده بازگشایی می شود. «نمی توانم به طور قطع بگویم بازگشایی چقدر زمان می برد. اما می توانم بگویم در چند ماه آینده این کار صورت خواهد گرفت».دولت حسن روحانی که دو فصل دیگر از دولتش باقی مانده، در گام اول از تابوشکنی های دیپلماتیک، به مذاکره دوجانبه با آمریکا، گفت وگوی تلفنی با اوباما و نهایتا توافق هسته ای با 1+5 دست یافت، در گام بعد، با کمترین سروصدای رسانه ای سفارت انگلیس در تهران را که در دولت محمود احمدی نژاد بسته شده بود، باز کرد و بین دو کشور سفیر ردوبدل شد.روز گذشته مجید تخت روانچی، معاون اروپا و آمریکای وزارت خارجه در گفت وگو با ایلنا درباره بازگشایی دفتر اتحادیه اروپا در تهران توضیح داده که «اتحادیه اروپا الان دو دیپلمات در سفارت هلند در ایران دارد. ما با اتحادیه اروپا در تماس هستیم و مسئله را دنبال می کنیم. دلیل اینکه اینها فعلااین دو دیپلمات را فرستاده اند این است که در گذشته فعالیت های تحت عنوان اتحادیه اروپا با ایران چندان نبود که نیاز باشد یک یا چند دیپلمات مستقر در تهران فعالیت ها را دنبال کنند. معمولااتحادیه اروپا از طریق رئیس دوره ای و سفیر رئیس دوره ای کارهای مربوط به اتحادیه را پیش می برد».او در ادامه توضیح داده که با افزایش همکاری بین ایران و اتحادیه اروپا و افزایش حجم کارها، دیگر نمی توان مسئولیت ها را به سفیر اروپایی که کشورش رئیس دوره ای اتحادیه است، سپرد. از همین رو کار نیازمند تشکیلات جدید است.روانچی گفته که اروپایی ها برای بازکردن دفتر اظهار علاقه کرده و ایران هم اعلام کرده که باید مراحل قانونی در داخل کشور طی شود. برهمین اساس تا انجام مراحل قانونی توافق شده که تعدادی از نمایندگان اتحادیه اروپا در دفتر سفارت هلند در تهران مشغول باشند. به گفته معاون وزیر خارجه، حضور این دو نماینده از سوی ایران پذیرفته شده است. اما بازشدن دفتر در حال طی کردن مراحل داخلی خودش است.در مقابل سفیر ایران در بلژیک، با پارلمان اروپا و شورای اروپا و کمیسیون های اتحادیه همکاری می کند. پیش تر یک مقام آگاه در وزارت خارجه در این مورد به «شرق» گفته بود: «از لحاظ دیپلماتیک این جزء قاعده میزبانی است که اتحادیه اروپا نیز در تهران امکانات مشابهی داشته باشد، اما با توجه به ظرایف کنوانسیون وین، اتحادیه اروپا موظف است برای گشودن دفتر در یک کشور، قرارداد دوجانبه ای امضا کند». گفته می شود «اصلی ترین مانع در این بین مشکل فنی نحوه اجرای قواعد حفاظت دیپلماتیک است».بازشدن دفتر اتحادیه اروپا در حالی به تابوهای سیاسی داخلی تبدیل شده که گمان اساسی این است که اتحادیه اروپا برای بررسی وضعیت حقوق بشر به دنبال بازکردن این دفتر است.این گمان خیلی بیراه هم نیست. فروردین 93 (آوریل 2014) کمیته روابط خارجی پارلمان اروپا پیش نویس قطع نامه ای را درباره «راهبرد اتحادیه اروپا درباره ایران» تصویب کرد.این پیش نویس که حدود چهار ماه بعد از توافق ژنو، تصویب شد، ضمن حمایت از توافق ژنو و بهبود روابط ایران و اتحادیه اروپا، از اقدام حسن روحانی در تنظیم منشور حقوق شهروندی استقبال کرد ولی از آنچه به عنوان «نقض پیوسته و سیستماتیک حقوق بشر» در ایران خوانده بود، به شدت انتقاد کرد. این قطع نامه خواستار انجام تمام اقدامات لازم برای شروع به کار دفتر نمایندگی اتحادیه اروپا در تهران تا پایان سال 2014 شده و از هیات های پارلمانی اروپا خواسته است در صورت سفر به ایران، با منتقدان حکومت، فعالان جامعه مدنی و زندانیان سیاسی ایران ملاقات کنند. حالایک سال از زمان تعیین شده در آن مصوبه گذشته و به نظر می رسد این اتحادیه قصد دارد این کار را تسریع کند.ازهمین رو، کاترین اشتون، مسئول سیاست خارجی وقت اتحادیه اروپا، در اولین و آخرین سفری که به تهران داشت، با برخی زندانیان آزادشده و مادر ستار بهشتی که در زندان درگذشته بود، دیدار کرد که موجب اعتراض های گسترده مخالفان دولت حسن روحانی و به دنبال آن، اعتراض وزارت خارجه ایران به اتحادیه اروپا شد.مردادماه گذشته بود که رئیس قوه قضائیه پیشنهادی متفاوت درباره حقوق بشر مطرح کرد. او گفت: «به شورای عالی امنیت ملی، وزارت امور خارجه و ستاد حقوق بشر پیشنهاد می کنم مسئله گفت وگو با کشورهای اروپایی را در بحث حقوق بشر باز کنند؛ چون ما در زمینه حقوق بشر مدعی هستیم؛ اما حساب آمریکایی ها جداست... ما در این گفت وگوها شروطی داریم؛ چراکه معتقدیم کیفیت این گفت وگوها باید طرفینی باشد... رفتار اروپا با بشریت در تمام دنیا با توجه به اسلام هراسی هایی که در اروپا راه انداخته اند و کشف حجاب اجباری در دبیرستان ها و دانشگاه های فرانسه جای سوال دارد و ما نسبت به این مسائل در اروپا بحث و سوال داریم. این مسائل هم در گفت وگوهای حقوق بشری با اروپا باید مطرح شود».بازشدن دفتر اتحادیه اروپا در حالی نزدیک می نماید که مقامات اتحادیه اروپا به ویژه فدریکا موگرینی، مسئول سیاست خارجی این اتحادیه بیش از اسلافش در تماس با تهران است و تاکنون چندین سفر به تهران داشته.او در هشت ماه گذشته دو بار به تهران سفر کرده است؛ یک بار فروردین ماه و بار دوم، اوایل آبان. علاوه بر این، به دلیل بررسی اجرائی شدن برجام، ملاقات هایی بین او و وزیر خارجه ایران در اماکن دیپلماتیک و در حاشیه نشست های بین المللی انجام می شود. همچنین معاونان ظریف با معاون موگرینی گفت وگوهای سطح بالابا اتحادیه اروپا را به پیش می برند. مسائل مختلف منطقه از سوریه و یمن گرفته تا همکاری های دوجانبه در این گفت وگوها مطرح است و یکی از عمده ترین آنها بازشدن دفتر اتحادیه در تهران است؛ به نظر می رسد یکی از آخرین تابوشکنی های دولت شیخ دیپلمات نزدیک وقوع است.
                