چهار‌شنبه ۲۹ اردیبهشت ۱۳۹۵
-----------------------------------------
حرف اول
-----------------------------------------
پدیده کتاب سازی در ایران
-----------------------------------------

                    1- چندی قبل وزیر فرهنگ و ارشاد اسلامی در همایش ملی حقوق مالکیت ادبی و هنری در فضای مجازی گفت: «متاسفانه در داخل کشور با پدیده کتاب سازی مواجه هستیم». آقای جنتی بعد از این اظهار تاسف، از دیدار خود با دکتر علی مطهری، فرزند شهید مطهری، خبر می دهد و در این دیدار، دکتر مطهری از اینکه بعضی ها، جملاتی را از کتاب های شهید مطهری انتخاب می کنند و با کنار هم قرار دادن آنها، کتاب جدیدی می سازند، گلایه کرده بود. واقعیت این است که کتاب سازی از سال های پیش، رونق شتابان پیدا کرده و به نظر اهل مطالعه این کار به حوزه نشر، خسارت زیادی زده است. علت این اقدامات مثلافرهنگی تا حدودی روشن است؛ از جمله اینکه در گذشته نه چندان دور به تصور اینکه ناشران موجود علاقه ای به انتشار کتب مذهبی ندارند، تعداد زیادی پروانه نشر به نیروهای مورد نظر متولیان فرهنگ در دولت های نهم و دهم داده اند تا به انتشار کتب مذهبی اقدام کنند. پدیده کتاب سازی نه تنها با بهره مندی از کتاب ها و آثار قلمی شخصیت های مذهبی و علمای خاص صورت می گیرد که از کتاب های شعرای معاصر، روان شناسان خارجی، مقامات مملکتی و شهدای انقلاب و جنگ تحمیلی هم، کتاب سازی می شود. البته آنچه بیشتر در نمایشگاه دیده می شود، کارهای شبیه به هم است که از آثار علمای مذهبی مشهور برداشته و در کتاب هایی با عناوین گوناگون گردآوری می شود.2- نمایشگاه کتاب امسال که بیست و نهمین سال تولد خود را پشت سر گذاشت، یک پدیده استثنائی بود؛ چراکه بعد مسافت هم، چنان که بعضی از ناشران فکر می کردند، تاثیری روی کم کردن بازدیدکنندگان نداشت. نگارنده روز جمعه، 24 اردیبهشت، توفیق دیدن نمایشگاه را داشتم. انصافا خیلی شلوغ بود. با وجود اینکه سالن های فراخ تر و بیشتری نسبت به شرایط گذشته در اختیار بازدیدکنندگان بود؛ اما همچنان ایستادن جلوی میز غرفه ها، به دلیل شلوغی یاد شده، مشکل بود. بعضی از ناشران بخش خصوصی نیز مشتریان زیادی داشتند. نمی دانم چه میزان از این خیل جمعیت که با خودروهای شخصی یا مترو به شهر آفتاب آمده بودند، برای قدم زدن و تماشای نمایشگاه و ژست علاقه مندی به کتاب بود و چه میزان برای خرید کتاب؟ اما به نظر می رسید که خریداران کتاب نیز زیاد بودند. نکته درخور توجه دیگر در نمایشگاه امسال، فراوانی حضور بانوان بود.این امر نشان می دهد که زنان سرزمین ما، در حوزه فرهنگ جبران مافات کرده و با حضور مشتاقانه در جایگاه مهمی مانند رویداد بزرگ نمایشگاه کتاب، هم تراز با مردان هستند. به جز بازدیدکنندگان، بسیاری از غرفه ها نیز توسط بانوان اداره می شد. البته غیر از توجه به پدیده نمایشگاه، یک واقعیت مهم دیگر، فعالیت زنان در عرصه نویسندگی و تالیف است. اگر وزارت فرهنگ و ارشاد اسلامی، آماری از نویسندگان خانم را که آثارشان منتشر می شود، ارائه کند، مشخص می شود که زنان در چه سطح وسیعی، قلم به دست گرفته و می نویسند. زنان جوان شاعر، پژوهشگران خانم و به ویژه خانم هایی که داستان می نویسند و افکار و اندیشه های خود را برای انتقال به دیگران روی کاغذ می آورند، درصد درخور توجهی از فرهیختگان و هنرمندان کشورمان را تشکیل می دهند. بدیهی است اگر میزان زنان اهل مطالعه و پژوهش و ترجمه و قلم افزایش یابد، فرزندان امروز و آینده ایران اسلامی، با کتاب و مطالعه، مانوس تر خواهند بود و باعث رشد فرهنگی و سطح سواد جامعه خواهد شد.
                