سه‌شنبه ۷ اردیبهشت ۱۳۹۵
-----------------------------------------
یادداشت
-----------------------------------------
تکمیل فرایند پیروزی در دور دوم
-----------------------------------------

                    آنچه امروز ایران اسلامی به آن نیاز دارد، حضور پرشور تر مردم در دور دوم انتخابات مجلس است. دلیل آن نیز روشن است. دو انتخابات اخیر (ریاست جمهوری و دور اول انتخابات مجلس شورای اسلامی) نظام اسلامی را در ریلی قرار داده است که می تواند به شکوفایی و پیشرفت همه جانبه کشور و جهش اقتصادی منجر شود؛ جهشی که آثار آن را مردم با گوشت و پوست و استخوان خود حس کرده و در زندگی روزمره خود از رفاه و آسایش بهره مند شده اند. باید اذعان کرد اهمیت مشارکت مردمی در انتخابات، هر سال و در هر انتخاباتی بیش از گذشته روشن و آشکار شده است. این اتفاق خصوصا با گامی که مردم در انتخابات ریاست جمهوری سال 92، همچنین در گام دوم خود در هفتم اسفند 94 برداشته اند، ثمرات گرانبهایی داشت که امروز، بخش هایی از نتایج آن را به خوبی می توان مشاهده کرد. خروج از بن بست تحریم ها و گشایش در مناسبات جهانی ایران، بخش هایی از نتایج گرانبهای انتخابات است که می تواند با شکل گیری مجلسی همسو با دولت، فضای جدید را به رونق اقتصادی منتهی کند. اکنون که در آستانه روز سرنوشت ساز دهم اردیبهشت قرار داریم، نباید فراموش کرد انتخابات مجلس، فقط به انتخابات تهران منحصر نبوده و نیست. از 290 کرسی پارلمان، تهران فقط 30 نماینده در مجلس دارد؛ 30 نماینده ای که ارزش آرای آنها با آرای دیگر نمایندگان برابری می کند. هرچند شاید بعضی از آنها، نفوذ سیاسی بالاتری داشته باشند؛ ازهمین رو لزوم تقویت مشارکت مردمی در مرحله دوم انتخابات مجلس از اهمیت بیشتری برخوردار است. اگر نمایندگان شهرهای بزرگی -ازجمله تهران- می توانند فارغ از مسائل عمرانی و جاری شهر خود در موضع گیری های کلی به نفع دولت ها -یا علیه آنها- وارد عمل شوند، در حوزه شهرستان ها این کار بیشتر جنبه عملی دارد. به عبارت ساده تر مردم شهرستان ها هستند که در عمل می توانند ببینند نماینده ای که به مجلس فرستاده اند در همراهی و همگامی با دولت چگونه توانسته به وضع آنها رسیدگی کند.اگر رشد و توسعه، همراه و همگام میان شهر و روستا صورت نگیرد، موجب تضعیف دولت ها خواهد شد. این وظیفه هم بر دوش نمایندگان شهرستان ها در مجلس است. امروز کار انتخابات در شهرهای بزرگ به اتمام رسیده و ممکن است این تصور ایجاد شده باشد که شور و حرارت برای حضور در پای صندوق های رای برای مرحله دوم اهمیت چندانی ندارد؛ اما به عکس. به باور نگارنده اگر نتوانیم در مرحله دوم انتخابات مردم را پای صندوق های رای بیاوریم، آنها که پیروزی شان همیشه در سایه مشارکت حداقلی مردم رقم خورده است، می توانند با حضور رای دهندگان ثابت به کرسی های مجلس راه پیدا کنند.این از دو منظر به نفع جریان اعتدال نیست. اگر اصلاح طلبان و اعتدالگرایان تلاش برای حضور مردم در پای صندوق رای را متوقف کنند، پیروزی در شهرهای بزرگ ابتر خواهد ماند. پیروزی نمایندگان شهرهای بزرگ، زمانی کارآمد و موثر است که از سوی نمایندگان وسیعی از حوزه های مختلف (خصوصا شهرستان ها) مورد حمایت قرار بگیرند. از سوی دیگر این فرصت طلایی امروز در اختیار نمایندگان شهرستان قرار دارد. کاندیداهایی که در حالت تخاصم با دولت قرار ندارند، می توانند در رشد و توسعه شهرستان ها فعالیت بیشتری داشته و موثرتر عمل کنند. هر منطقه و شهرستان برای رشد، نیازمند تهیه بودجه های دولتی است. درعین حال نمایندگان استان های مختلف می توانند در عین مستقل و وابسته نبودن به دولت (وکیل الدوله نبودن) از تعامل مثبت و سازنده خود با دولت برای رشد مناطق خود بهره ببرند. از طرف دیگر تجربه انتخابات هفت اسفند به اصولگرایان نشان داد که دوقطبی کردن انتخابات و تلاش برای مشارکت بیشتر مردم، زمینه ساز حذف آنها در انتخابات خواهد شد؛ ازهمین رو فقط با تکیه بر بدنه رای خود در جامعه در حالت سکوت سعی می کنند وارد مرحله دوم انتخابات شوند. کشیدن دایره بحث به اختلافات برون مرزی یا مسئله مربوط به برجام و ایران و آمریکا نیز در همین راستا قابل ارزیابی است؛ چراکه می تواند روحیه ناامیدی را در مردم دامن زده و از حضور آنها پای صندوق رای جلوگیری کند. دوری از رفتارهای قانون گریزانه، بازگشت آرامش به کشور، آرامش قوا، رشد و توسعه و همراهی مردم و نظام همه وهمه در گرو مشارکت مردم در انتخابات است که می تواند برد انتخابات هفت اسفند را وسعت بخشیده و آن را به کل کشور تسری دهد؛ بنابراین می توان قاطعانه گفت: تکمیل فرایند پیروزی انتخابات در مرحله اول، به حضور مردم در مرحله دوم بستگی تام و تمام دارد.
                