پنج‌شنبه ۳۰ دی ۱۳۹۵
-----------------------------------------
سرمقاله
-----------------------------------------
احد و صمد، قربانیان قاچاق انسان
-----------------------------------------

                    قاچاق انسان یکی از پدیده های شوم بین المللی است که مرزها و حوزه های حاکمیتی کشورها را درنوردیده و امروز به معضل اجتماعی، سیاسی، امنیتی و فرهنگی بسیاری از کشورهای دنیا از جمله ایران تبدیل شده است و چه بسا اگر بخواهیم از جهانی شدن نیز بگوییم، یکی از جدی ترین مصادیق آن را باید در ابعاد و اشکال گوناگون قاچاق انسان دانست. بی تابعیتی های اجباری، تبعیض های قومی و مذهبی و نژادی؛ ضعف ساختارهای اقتصادی و اجتماعی کشورها؛ مناقشات سیاسی و جنگ های داخلی و بیرونی و... از جمله عوامل موثر بر ایجاد و تشدید مهاجرت های خودخواسته یا اجباری انسان ها از مرزهای ملی به سوی سایر مناطق جغرافیایی و به امید دستیابی به روزنه های امید حیات فردی و اجتماعی نوینی است که به دلیل محدودیت ها و موانع ترددهای قانونی، مسیر های غیرقانونی و قاچاق را طی می کنند. فراگیرشدن این پدیده در سطح جهان موجب بروز و افزایش کنش های فراوانی در سطح ملی، منطقه ای و بین المللی برای مهار، ساماندهی، پیشگیری و نیز حمایت از قربانیان قاچاق انسان شده است. کنوانسیون های بین المللی متعددی در ارتباط با مبارزه و منع اشکال مختلف قاچاق و خرید و فروش انسان ها از سوی دولت های عضو سازمان ملل متحد تصویب شده است، از جمله کنوانسیون پیشگیری و مبارزه با جرائم سازمان یافته فراملی پالرمو در سال 2000.همچنین پروتکل الحاقی آن در ارتباط با پیشگیری، سرکوب و مجازات قاچاق انسان به ویژه زنان و کودکان، اهتمام بین المللی در سال های اخیر برای مبارزه با این پدیده شوم را نشان می دهد.دولت ها در قالب مسئولیت های ملی یا همکاری های دوجانبه یا چندجانبه ابعاد گوناگون موضوع را بررسی می کنند و در مسیر کاهش ناملایمات اولیه و ثانویه ناشی از قاچاق انسان قربانیان گام برمی دارند. جمهوری اسلامی ایران نیز کنوانسیون پالرمو 2000 و پروتکل الحاقی آن را امضا کرده؛ اما آن را به تصویب مجلس شورای اسلامی نرسانده است، هرچند در پی تغییرات و تحولات جهانی پیرامون این موضوع و وجود گزارش های متعدد درباره قاچاق انسان در مرزهای کشور به عنوان یک کشور ترانزیت، در سال 1383 قانون مبارزه با قاچاق انسان در مجلس شورای اسلامی تصویب شد. این قانون خلاقانونی موجود در این حوزه را تا حدی برطرف کرده است؛ اما مشکلات اجرائی و اقدامات عملی مبارزه با این موضوع کماکان به قوت خود باقی است.وجود بیش از یک و نیم میلیون نفر اتباع افغانستانی فاقد مدارک اقامت قانونی در ایران که بخش زیادی از آنها عملااز طریق مسیرهای غیرقانونی و به وسیله باندهای قاچاق انسان به داخل کشور راه یافته اند، از نشانه های نگران کننده ای است که هم ضعف شدید ساختارها و بنیان های امنیتی، اقتصادی و اجتماعی افغانستان را برای حفظ و نگاهداشت جمعیت انسانی خود در مرزهای ملی اش خطاب و هدف قرار داد و هم تذکری است برای غفلت های مبتنی بر کنترل نکردن و حفظ نکردن مرزهای شرقی کشور که مصدر مهمی برای جابه جایی های غیرقانونی انسان هاست. به گونه ای که منابع رسمی از قاچاق و جا به جایی دست کم دوهزارو 500 نفر در روز فقط از مرزهای شرقی کشور خبر می دهند که این عدد در گردش ماه و سال، عددی بزرگ و غیرقابل اغماض است. قربانیان قاچاق انسان نه تنها در شبکه های مخوفی که هدایت، انتقال و کنترل همه جانبه آنان و حتی خانواده هایشان را به منظور دسترسی هرچه بیشتر به منافع مالی، کنترل سیاسی و کسب قدرت بر عهده دارند و این افراد را به بردگی می گیرند، بلکه غالبا در چرخه ای از فقر و فساد مضاعف در کشورهای مقصد گرفتار می آیند.ضعف هرگونه مکانیسم شناسایی، پیشگیری و مقابله با قاچاق انسان و همچنین ساماندهی و حمایت از این قربانیان از جمله چالش هایی است که رنج بی پایان و سرنوشت محتوم به ناکامی را برای این گروه انسانی و به ویژه زنان و کودکانشان در همه کشورهای جهان و همین طور ایران رقم زده است.کودکان و نوجوانانی که هرروزه آرام و بی تکلم از کنار تک تک ما با بارکوله ای از ضایعات و نخاله های آلوده شهر ما گذر می کنند، هرکدام سفره ای را نان آورند، سفره هایی که یا در نقاط محروم و فقیرنشین افغانستان پهن شده یا در مناطق حاشیه ای شهرهای خودمان گسترده است. تاسف بار اینکه سیستم مدیریت اجتماعی نه تنها در پی شناسایی، حمایت کامل و نجات این افراد نیست، بلکه در بسیاری حوزه های خدمات شهری شاهد ادامه و تسلسل بهره کشی از این کودکان هستیم. مادر احد و صمد را در یکی از کمپ های سرد ترک اعتیاد در گوشه ای از یک روستای اطراف کلان شهر یافتیم که خود نشانه ای از عمق شدید و دردناک مصائب و آسیب های اجتماعی جامعه ای است که انسان ها را با تبعیض هایی تفکیک و درد و رنج آنها را تشدید کرده است تا در عمل مسیر قهقرا را برای بیچارگان، مسکینان و ناتوانان تسهیل کند.کودکان کاری که مادران و پدران شان را در فرایند غفلت از حقوق انسانی و مسئولیت های اجتماعی جامعه میزبان به نوعی از دست داده اند و به ناچار به تنهایی چرخ حیات خود را می گردانند، اینان در صورت ادامه این فرایند، همان پدران و مادرانی هستند که موجب بازتولید هرچه عمیق تر بحران های اجتماعی نسل آینده ما خواهند بود. توجه جدی به ابعاد چندگانه قاچاق انسان در کشور، ملاحظه حقوق انسانی قربانیان قاچاق، گسترش رعایت اصول اخلاقی و اعتقادی درباره دردهای عمیق این گروه انسانی که آتش به کل زندگی حال و آینده شان افتاده است، اصلاح قوانین و مقررات داخلی که هویت مبنایی و تابعیت بسیاری از کودکان را در معرض خطر قرار داده و آینده آنان را به مسیر نابودی و تباهی کشانیده، از الزامات اولیه مقابله با این مسئله است.
                