شنبه ۱۵ آبان ۱۳۹۵
-----------------------------------------
یادداشت
-----------------------------------------
مسخ اخلاق، زیر نقاب قانون
-----------------------------------------

                    التزام به قانون شرط اولیه حضور در یک جامعه است و بدون قانون، مدنیت مجال رشد نمی یابد. اما قانون چیست؟ در یک تعریف اجمالی می توان قانون را «عرف مدون» دانست. تجربه بشر درباره قواعد ضروری برای همزیستی مسالمت آمیز در جامعه، در قالب قانون مکتوب شده و مورد توافق جامعه قرار می گیرد. طبیعی است که هیچ یک از شهروندان یک جامعه نمی توانند خود را از قانون بی نیاز یا مستثنا بدانند، چون حضورشان در آن جامعه به اعتبار همین قانون است، بنابراین پایبندی به قانون مایه  افتخار نیست، بلکه حداقل انتظار از یک شهروند است. این نقض قانون است که موجب عقاب است؛ وگرنه به کسی بابت پایبندی به قانون جایزه نمی دهند.اما تجربه بشری ثابت کرده که همه  لوازم برقراری مدنیت را نمی توان در قالب قانون نوشت و درباره آن اجماع کرد. حتی قوانین مکتوب و مورد اجماع هم پر از نقص و ناکارآمدی هستند؛ بنابراین جامعه برای تعالی و توسعه (فراتر از یک همزیستی ساده) نیاز به رعایت معیارهایی فراتر از قانون دارد و قانون برای این مهم کفایت ندارد.اینجاست که جایگاه اخلاقیات در جامعه شناخته می شود. پایبندی به هنجارهای اخلاقی، حتی اگر نانوشته و از وجدان انسان برآمده باشند، نشانه بلوغ و سرآمدی یک انسان و شهروند است و جامعه برای انسانی شدن نیاز دارد به شهروندانی اخلاق مدار که عملکردشان را فراتر از معیارهای قانونی، با هنجارهای اخلاقی بسنجند؛ کاری را که خلاف اخلاق می دانند، حتی اگر قانون مجاز بداند، انجام ندهند. تنها چنین جامعه ای است که می تواند رنگ سعادت را ببیند و آن را لمس کند.فردی که خود را تنها به قانون مقید بداند، در حقیقت تمایلات ضداجتماعی، بداخلاقی و بی اخلاقی خود را زیر نقاب قانون پنهان کرده است. چنین فردی از قضا غالبا، گریزگاه ها و خلاهای قانون را بیش از محکمات و تصریحات قانون، می شناسد و به آنها متعهد است!اما اخلاق مانند قانون ضمانت اجرای رسمی ندارد؛ دادگاه ها کسی را بابت رعایت نکردن اخلاق (هنجار نانوشته) محکوم نمی کنند، درحالی که بابت نقض قانون مجازات می کنند. ضمانت اجرای اخلاق، آحاد جامعه هستند. این مقدمه نسبتا طولانی، اما ضروری، منظری است که برای تحلیل جامعه مهندسی کمتر به آن توجه شده است. جامعه مهندسی ما به شدت خود را مسلط و مقید به قانون و مقررات نشان می دهد و محال است در چند دقیقه گفت وگو میان چند مهندس، استنادات مکرر به متون قانون و مقررات انجام نشود.تا اینجای کار بسیار خوب و ارزشمند است. اما اشکال از آنجا آغاز می شود که روزنه های عدول از اخلاق حرفه ای و انسانی- با حفظ ظواهر قانونی- به تدریج تبدیل به شاهراه هایی شده اند که قبح تردد در آنها ریخته شده و کمتر کسی است که از این مسیرها کسب منفعت نکرده باشد. مثال ها برای این موضوع فراوان است: درج مهر صوری روی گواهی اشتغال متقاضیان ورود به حرفه به وسیله مهندسان فعلی. قانون این روش را برای احراز کارآزمودگی متقاضیان ورود به حرفه های مهندسی پیش بینی کرده، اما متاسفانه بسیار رایج است که افراد بدون کمترین شناخت نسبت به هم، گواهی اشتغال را تایید می کنند و عملاقانون را بی خاصیت می کنند. این گواهی شدن، دروغ است و تنها تعهد به اخلاق است که می تواند مانع انجام آن شود و قانون توان کنترل آن را ندارد.پیوستن صوری مهندسان به شرکت های خدمات مهندسی. تشکیل شرکت هایی که انبوهی از مهندسان در اسناد تاسیس آن درج می شوند، اما در عمل قریب به اتفاق آنها هیچ حضور و مشارکتی در فعالیت های شرکت ندارند و در حقیقت تنها فرصت اشتغال خود را به شرکت فروخته اند. قانون این مسیر را برای هم  افزایی مهندسان و تجمیع خدمات مهندسی باز کرده، اما تعهدنداشتن به اخلاق، این مسیر را برای ایجاد شرکت های صوری به کار گرفته و تنها با بازگشت به اخلاق است که می توان جلوی این پدیده را گرفت.تشکیل شرکت های زنجیره  ای (ظاهرا رقیب اما با ذی نفعان یکسان). این شرکت ها برای ازدیاد بهره  مندی صاحبان خود از برخی فرصت ها، شکل می گیرند؛ مثلادر صف ارجاع نظارت یا سهمیه بندی آزمایشات ژئوتکنیک و قانون هم نمی تواند مانع شکل  گیری آنها شود. اما عملامفهوم صف یا سهمیه بندی مربوطه را از بین می برند. ضعف قانون و مقررات در این بین مشهود است، اما تعهد به اخلاق، در همین موقعیت  هاست که مهم است.ایجاد همسویی منافع در ارکان مختلف یک پروژه. قانون، ایجاد منافع مشترک میان مالک/مجری با ناظر پروژه های ساختمانی را ممنوع دانسته و مصادیق آن را ذکر کرده است. اما در بسیاری از موارد با انجام معامله  های وکالتی یا واسطه  های خانوادگی، این همسویی منافع ایجاد می شود. قانون نمی تواند این مرزها را تنگ کند چراکه در عمل قابل پیاده سازی نیست. این اخلاق است که باید فلسفه قانون را دریابد و به آن احترام بگذارد.خدمات مهندسی صوری. قانون، صلاحیت اجرای پروژه ساختمانی را برای افراد با صلاحیت های معین تعریف کرده است تا کیفیت ساخت وساز را ارتقا بخشد. اما در اغلب موارد قراردادهای مجریان با مالکان یا سرمایه  گذاران منجر به ارائه هیچ خدمتی نمی شود و سازنده واجد صلاحیت تنها روی کاغذ و اسناد حضور دارد و در میدان عمل و کارگاه ساختمانی اثری از او نیست و تنها به دریافت پولی بادآورده بسنده می کند. این وضعیت درباره خدمات طراحی و نظارت هم کاملاصدق می کند و چه بسیار طراحان و ناظرانی که روحشان از پروژه ای که نام و مهرشان ذیل آن به عنوان طراح یا ناظر درج شده، خبر ندارد! این رفتارها چنان فراگیر شده اند که برای یادکردن از آنها انواع تعابیر نظیر صوری کاری، برگه فروشی، امضافروشی، مسئولیت فروشی، پروانه فروشی و... وضع شده و متداول شده است! قانون این صلاحیت ها را اعطا کرده، با بازرسی و روش های دیگر هم می توان تا حدودی از این سوءاستفاده ها کاست، اما انتظار می رود اخلاق حرفه ای این سوءاستفاده ها را در حداقل نگه دارد، ولی متاسفانه دقیقا عکس این انتظار محقق شده است. و نمونه هایی از این دست بسیارند.اما چاره نهایی این وضع، تبدیل کردن این هنجارهای اخلاقی به قوانین مدون نیست؛ حتی اگر نام آن قانون و مقررات را «اخلاق حرفه ای» بگذاریم. این کار تنها حجم قوانین را افزایش می دهد. ممکن است برخی خلاهای قانونی را پر کند، اما قطعا این قانون جدید هم به نوبه خود، گریزگاه هایی خواهد داشت و تغییر ماهوی اتفاق نخواهد افتاد.چاره  کار در مقدمه اشاره شد: واکنش اجتماعی به بی  اخلاقی. جامعه مهندسی باید نسبت به بی اخلاقی حرفه ای اعضای خود حساس و واکنش بازدارنده داشته باشد. بی تفاوتی سال های گذشته، تصویر ذهنی عمومی جامعه را نسبت به جامعه مهندسی بسیار مخدوش کرده و اگر به زودی چاره ای برای این وضع اندیشیده نشود، آینده  صنفی جامعه مهندسی روشن نخواهد بود. جامعه مهندسی باید خود پا به میدان بگذارد و هویت و اخلاق حرفه  ای را درون خود احیا و ناقضان آن را متنبه کند. اگر در این کار تعلل شود و کار به دخالت دیگران برسد، کل کیان جامعه مهندسی آسیب می بیند و تر و خشک با هم می سوزد.نباید به رعایت ظواهر قانون اکتفا کرد؛ باید فراتر از قانون، اخلاق گرا بود وگرنه قانون نقابی می شود برای مسخ اخلاق. 
                