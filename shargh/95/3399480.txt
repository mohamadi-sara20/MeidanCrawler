دو‌شنبه ۴ مرداد ۱۳۹۵
-----------------------------------------
type_unknown
-----------------------------------------
روایت احمد توکلی: پلیس ضدشورش ایران چگونه شکل گرفت
-----------------------------------------

                    گروه سیاست: «به خاطر دارم زمان آقای هاشمی بود... در تخصیص منابع یواش یواش مستضعفان از کانون سیاست گذاری ها فاصله می گیرند. اساسا آنها تغییر ماهیت می دهند و اسمشان هم از مستضعف به آسیب پذیر عوض می شود؛ یعنی از کسانی که به ناحق ضعیف نگه داشته شدند و مسئولیت توانمندکردنشان برعهده حاکمیت است، تبدیل می شوند به افرادی که در فرایند تعدیل، استعداد پذیرش آسیب را دارند و ممکن است زیر چرخ های توسعه کاملاآسیب را بپذیرند و له شوند و چون این احتمال هم هست که شورش کنند، باید پلیس ضدشورش به تجهیزات پیشرفته مجهز شود. این حرف ها قصه نیست، شورش و لزوم سرکوب مضمون سخنان مرحوم دکتر نوربخش، وزیر اقتصاد در هیات دولت آقای هاشمی رفسنجانی، است که پیشنهاد واردکردن تجهیزات ضدشورش را به همان دلیل داده بود». بخش نخست مصاحبه احمد توکلی با سایت تابناک با این جملات به پایان می رسد. آنچه این نماینده سابق مجلس در نقد سیاست های دولت سازندگی به آن اشاره می کند، به ماجرای ناآرامی های اوایل دهه 70 بازمی گردد. توکلی که از مخالفان سیاست های تعدیل در دولت سازندگی و منتقد هاشمی رفسنجانی است، تلویحا شکل گیری نیروهای یگان های ویژه را به دولت هاشمی رفسنجانی نسبت داده و تقصیر را به گردن نوع نگاه و تفسیر تئوریسین های اقتصادی آن دولت از «مستضعف» به حاشیه نشین شهری و آسیب دیده انداخته است. آن طور که توکلی کد داده است، این اتفاق مصادف بوده با ادغام شهربانی، ژاندارمری و کمیته های انقلاب در یکدیگر و تشکیل نیروی انتظامی. یگان ویژهدر ایران نامش یگان ویژه ناجا و زیر نظر نیروی انتظامی است. کنترل اجتماعات، مبارزه و برخورد با اغتشاشات و تجمعات غیرقانونی، مشارکت در عملیات های ویژه (گروگان گیری، بمب گذاری، طرح های پاک سازی و...)، اعزام نیرو و امدادرسانی به دیگر واحدهای پلیس کشور از جمله وظایف عمده یگان های ویژه ناجاست. بخش های مختلف این یگان شامل واحد ضداغتشاش، واحد زنان، واحد اسواران (اسب سواران)، باشگاه براق که مسئولیت آموزش چتربازی، پاراگلایدر، سقوط آزاد، موتورسواری کارکنان واحد رهایی گروگان، واحد سپکا (سگ های پلیس)، واحد دریایی، واحد چک و خنثی سازی بمب و تله های انفجاری است. چهار واحد عمده در تهران دارد و در 31 نقطه کشور و در چهار لایه تهران، استان های درجه یک، دو و سه نیرو دارد. روزنامه «تهران امروز» در مطلبی که سایت اصولگرای «فردا» در تاریخ 20 آذر سال 90 آن را بازنشر کرده نوشت: ماموریت های نیروهای یگان ویژه در سه بخش مختلف تقسیم شده است: وضعیت سفید: در وضعیت عادی هیچ گونه رویدادی که موجب برهم خوردن نظم عمومی جامعه شود، اتفاق نیفتاده است و تمام سازمان ها خدمات روزانه خود را ارائه می دهند. در این شرایط وظایف این نیرو در برقراری نظم و امنیت مسابقات ورزشی خلاصه می شود. نیروهای یگان ویژه با لباس های ورزشی در ورزشگاه های کشور حضور یافته و برای جلوگیری از ایجاد جو امنیتی در ورزشگاه ها، از پوشش و نام «یگان ایمنی ورزشگاه ها» استفاده می کنند. وضعیت خاکستری: در وضعیت غیرعادی، برخی بی نظمی ها، تخلف ها و جرائم، مخل نظم و امنیت جامعه در مراحل اولیه هستند و نیروهای این یگان باید به عنوان کمک رسان و یاری دهنده سایر نیروهای درگیر باشند. از مصادیق این وضعیت می توان امدادرسانی به افراد در معرض بلایای طبیعی، تسهیل ترافیک، رهایی گروگان و مقابله با حملات تروریستی را نام برد.وضعیت زرد و قرمز: در این دو مرحله، وضعیت انتظامی و امنیتی جامعه به علت وقوع تخلفات و بی نظمی های گسترده، خارج از کنترل نیروهای انتظامی عادی بوده و جان و مال شهروندان به طور گسترده در معرض تعرض و خطر است. وقوع اغتشاشات وسیع و برنامه ریزی شده با هدف مقابله با دولت و حکومت مرکزی از جمله این موارد است که نیروهای این یگان موظف به دخالت و مقابله هستند.پلیس سوارایجاد پلیس اسب سوار یا (اسواران) از سوی پلیس در اردیبهشت سال 1392 شروع شد. پلیس ابتدا با خرید 10 اسب از بندر ترکمن فعالیت خود را با آموزش ماموران پلیس شروع کرد. واحد اسواران نیروی انتظامی در باشگاه براق در کنار دانشگاه علوم انتظامی در تهران ایجاد شد. اسب های یگان ویژه نیروی انتظامی از نژادهای ترکمن، عرب، کرد و دو اسب از نژاد انگلیسی اند. سرهنگ فرزاد کیانیان، نخستین فرمانده یگان اسواران نیروی انتظامی، درمورد دلیل استفاده از نژادهای انگلیسی در یگان ویژه گفت که «اسب های عرب، زینتی، اسب های کرد، قدرتی و اسب های ترکمن، سرعتی هستند، اسب های انگلیسی در عین اینکه از سایر اسب ها آرام تر هستند، به دلیل جثه بزرگ، در اغتشاشات برای ایجاد جو روانی و برقراری آرامش موثر خواهند بود.پلیس اسب سوار ایران (اسواران) که برای استفاده در «اغتشاشات» ایجاد شده است، کلاس های آموزش اسب سواری برای عموم راه اندازی کرده و تیم در مسابقات چوگان و پرش با اسب هم شرکت می کند. وظایف متعددی برعهده این یگان است، اما کنترل اجتماعات، شرکت در مانور و رژه ها و همچنین افزایش آمادگی بدنی ماموران از جمله آن است. سردار حسن کرمی، فرمانده یگان های ویژه ناجا، دوسال قبل گفته بود: «آموزش پلیس و تجهیزات آن برای مقابله با تحرکاتی مانند سال 88 تعریف شده است. آموزش و تجهیزات را به پلیس داده اند که بتواند بحران ها را کنترل کند و چگونه ورود یابد. در واحدهای ما یک اسلحه جنگی پیدا نمی کنید، اصلالزومی ندارد یگان ویژه اسلحه جنگی داشته باشد چون به کار این پلیس نمی آید». او درباره تجهیزات این نیرو هم گفته بود؛ از سال 88 متوجه شدیم که باید خود را به تجهیزات خاصی مثلاموانع سدکننده، انواع گازها و وسایل الکترونیکی مجهز کنیم. قبل از درگیری با باتوم و سپر می توان با ابزار صوتی و نور که در کشورهای مختلف دنیا برای کنترل اغتشاشات به کار می رود، استفاده کرد. الان 54 نوع تجهیزات یگان ویژه را در داخل کشور بهینه سازی یا تولید کرده ایم». به گفته او، بحران سال 88 با حجم وسیعش ما را بر آن داشت تجهیزات لازم را داشته باشیم. حتی آن موقع میان برخی مقامات کشور مطرح شد که الان نیاز است نیروهای دیگری برای کنترل بحران وارد عمل شوند، چون ناجا به تنهایی توان کنترل ندارد.یگان ویژه، آگهی جذب نیروی انسانی هم منتشر می کند. در آگهی ای که دو سال قبل منتشر شده آمده است: «فرماندهی یگان های انتظامی به منظور تامین نیروی انسانی مورد نیاز خود برای خدمت در رسته «عملیات ویژه»، از بین جوانان مومن، متعهد، بسیجی، علاقه مند و کارآمد (مرد) به صورت پیمانی پنج ساله در مقطع درجه داری از طریق آزمون ورودی و دیگر مراحل (مصاحبه، معاینات پزشکی و...) با شرایط مندرج در این آگهی استخدام می کند. داشتن مدرک تحصیلی دیپلم، حداقل سن 18 و حداکثر 23 سال حداقل معدل 13، حداقل قد 170 سانتی متر از شروط ثبت نام است. داوطلبان استخدام باید آمادگی خدمت در سراسر کشور را داشته باشند. همچنین داشتن گواهی نامه رانندگی پایه دوم و مدرک آشنایی با رایانه برای داوطلبان الزامی است».فرمانده یگان ویژه تهران دی سال گذشته تغییر کرد. این بعد از ماجرای حمله به سفارت عربستان بود. در حکمی از سوی فرمانده نیروی انتظامی، سرهنگ «مطهری زاده» به عنوان فرمانده یگان ویژه تهران بزرگ معرفی و از زحمات سردار «عرب سرخی» تقدیر شد. سردار کریمی در مراسم تودیع و معارفه فرمانده یگان ویژه تهران بزرگ، با اشاره به فعالیت های مطلوب و مثمر ثمر یگان ویژه، گفت: در این یگان، شاهد نگرش های جدیدی هستیم که برگرفته از دیدگاه خوب سردار «کرمی»، فرمانده مقتدر این نیرو در به کارگیری ظرفیت ها و پتانسیل های جدید است. سردار «حسن کرمی» نیز در ادامه این مراسم گفت: یگان ویژه تهران بزرگ از نیروهای ولایی برخوردار بوده و همیشه در ماموریت ها، خوش درخشیده است. او اخیرا هم خبر داده است واحدهایی از یگان های مستقر در مرکز با بهره گیری از امکاناتی همچون موتورهای چهارچرخ، جت اسکی، جایروپلن و توان موجود، با رویکرد جدید در راستای فرهنگ سازی میان مسافران تابستانی استان های شمالی کشور، به ویژه شهرهای ساحلی، با رویکرد اطلاع رسانی و انجام تبلیغات، به منظور آگاه سازی هم وطنانی که برای گذراندن اوقات فراغت خود به این شهرها سفر می کنند به استان های مازندران و گیلان اعزام شدند.نوپویگان ویژه اما یک زیربخش مهم هم دارد؛ «نوپو» که در اصطلاح بین المللی نیروهای ویژه پادوحشت نام دارد؛ اما یکی از فرماندهان نیروهای ویژه درباره وجه تسمیه نوپو به تسنیم گفته است که «نوپو» مخفف «نیروهای ویژه پاسداران ولایت» است نه «نیروهای ویژه پاد وحشت». او می گوید: «نیروهای ویژه پادوحشت» یک اصطلاح فرانسوی است که به تمامی نیروهای ویژه دنیا اطلاق می شود، ولی واحد نوپو، با این نیروها متفاوت و یک نیروی ویژه تمام عیار با فاکتورهای بومی است که به نام «نیروهای ویژه پاسداران ولایت» نام گذاری شده است. اعضای نوپو به دلیل داشتن یونیفرم سیاه رنگ به سیاه جامگان نیز معروف شده اند.ماموریت واحد نوپو، در رهایی گروگان و مقابله با عملیات های تروریستی خلاصه می شود و ماموران این واحد برای آمادگی هرچه بیشتر، آموزش های ویژه ای شامل چترریزی، تیراندازی، پرش از ساختمان، راپل، غواصی، سکان داری، پرواز با پاراگلایدر و همچنین دوره هایی موسوم به آبی و خاکی را پشت سر می گذارند.قبل از پیروزی انقلاب اسلامی ایران، ماموریت های رهایی گروگان و ضدتروریستی در اختیار تیپ 65 نوهد قرار داشت و تشکیل آن نیز به زمان قبل از انقلاب بازمی گردد که 33 نفر از افراد گارد شاهنشاهی ازسوی کارشناسان خارجی، انتخاب شدند و تحت آموزش قرار گرفتند، اما بعد از پیروزی انقلاب، این نیاز در نیروی انتظامی دیده شد تا نیروهای ویژه ای با هدف انجام «ماموریت های رهایی گروگان و ضدتروریستی» تربیت شوند. در سال 1370 نخستین جرقه تشکیل واحد رهایی گروگان ازسوی تیمسار حسینی زده شد، این واحد در سال 74 به شکل منسجم تری درآمد و در سال 76 وظیفه مقابله با تیم های تروریستی به این واحد سپرده شد داوطلبان پیوستن به واحد نوپو یگان ویژه، بسیار زیاد هستند، از میان داوطلبان گزینش لازم برای عضویت در این واحد انجام می شود. ناگفته نماند، پیوستن به نیروهای نوپو نیازمند گذر از مراحل مختلف و موفقیت در آزمایش ها و امتحانات بسیاری است که مهم تر از تمامی آنها، التزام و پایبندی عمیق به اعتقادات مذهبی و ولایت فقیه است. بازنشستگان تیپ 65 نوهد نیز در آموزش این نیروها، کمک بسیاری در ابتدای امر داشتند. سرهنگ حسین امجدیان، فرمانده وقت واحد نوپو در سال 93 گفته است: «نیروهای نوپو، نیروهای فوق تخصصی و ویژه ای هستند که از میان برترین های یگان ویژه که این نیروها نیز خود برترین های نیروی انتظامی هستند با توجه به ملاک ها و معیارهایی خاص انتخاب می شوند. پیوستن به نیروهای نوپو نیازمند گذر از مراحل مختلف و موفقیت در آزمایشات و امتحانات بسیاری است که مهم تر از تمامی آنها، التزام و پایبندی عمیق به اعتقادات مذهبی و ولایت فقیه است». امجدیان گفته است: «این نیروها دوره های زبان های مختلفی را پشت سر می گذارند و حتی تیم های ویژه ای از این افراد به اغلب گویش های کشورمان نیز مسلط هستند تا در صورت لزوم بتوانیم از این تیم ها برای انجام هرچه بهتر ماموریت های خود استفاده کنیم؛ برای مثال ما در دهه 70 با ماموریتی در شهر کرمان مواجه شدیم که یک توریست خارجی ازسوی گروگانگیران به گروگان گرفته شد و لازم بود در آن شرایط نیروهای ما بتوانند با فرد به گروگان گرفته شده ارتباط برقرار کنند». او درباره ساختار واحد رهایی گروگان نوپو با ساختار واحدهای رهایی گروگان ارتش و سپاه گفته است: «ماموریت های ما در محدوده جغرافیای ایران و در رابطه با ماموریت های پلیسی تعریف شده است». طبق مصوبه ستاد کل نیروهای مسلح، لباس سراپا مشکی، مخصوص نیروهای ویژه پاسدار ولایت یا نوپو است و به گفته امجدیان اینکه سایر نیروها از این لباس استفاده می کنند موضوعی است غیرمعمول «ولی طراحی این لباس و انتخاب نوع رنگ آن با هدف ایجاد رعب و وحشت در اهداف مورد نظر طراحی شده است». بعد از سرهنگ امجدیان، سرهنگ دوم محسن ابراهیمی از 29 فروردین 1395 تاکنون فرمانده این نیروست.احمد توکلی از چه سخن می گویدآنچه احمد توکلی اشاره گذرایی به آن کرده است تا از منظر آن، دولت سازندگی را محکوم کند، در تاریخ معاصر ایران به شورش های شهری اوایل دهه 70 معروف شده است که شامل تظاهرات در شهرهای مشهد، اراک، مبارکه، چهاردانگه تهران و... بود که موج تظاهرات در خردادماه و پس از آن آغاز شد که تورم به حدود 50درصد رسید.گسترده ترین تظاهرات در مشهد و محله طلاب رخ داد، پس از آنکه تلاش ماموران شهرداری برای تخریب خانه های مسکونی غیرمجاز ساخته شده در حاشیه شهر (کوی طلاب) منجر به نارضایتی و درگیری گسترده ای در سطح شهر شد و چند نفر در این اعتراضات کشته شدند.شهریورماه در جریان رای اعتماد به کابینه محمود احمدی نژاد که حجت الاسلام مصطفی پورمحمدی به عنوان وزیر کشور معرفی شده بود، عماد افروغ و الیاس نادران نمایندگان تهران در مجلس در مخالفت با صلاحیت او سخنرانی کردند. عماد افروغ، رئیس کمیسیون فرهنگی مجلس در مخالفت با وزیر پیشنهادی کشور گفت: همواره گفته ام که چالش بعدی ما پس از انتخابات ریاست جمهوری، به احتمال زیاد، چالش آزادی خواهد بود. افروغ ادامه داد: «یادم نرفته که در سال 1372 با جنبش های شهری را در شیراز، مشهد، اراک و مبارکه چگونه برخورد شد. اگر ما همین جریان 18 تیر را متوجه می شدیم، دستور حمله صادر نمی کردیم». افروغ گفت: «ما دغدغه هایی از انتصاب شخص پورمحمدی داریم، ایشان رئیس اطلاعات خارجی از سال 1369 تا 1378 بوده اند، و نیز معاون و جانشین وزیر اطلاعات از 1366 تا 1378 و مدت سه سال ونیم جانشین یکی از وزرای شناخته شده بوده اند. کسی در حساسیت و اهمیت و ضرورت و فداکاری های عزیزان و سربازان گمنام امام زمان(عج) که در این وزارتخانه ایفای نقش کرده اند و می کنند سخن نمی گوید، بحث در ارتباط با این انتصاب است، خلط نشود».آیت الله هاشمی رفسنجانی در کتاب خاطرات سال 1371 درباره این ماجرا نوشت: «عصر، شورای عالی امنیت ملی جلسه داشت. طرح مبارزه با تهاجم فرهنگی در دستور بود. درخصوص برخورد با عوامل آشوب و شرارت که در شیراز و اراک و دیروز در مشهد اتفاق افتاده، تاکید شد. با استاندار خراسان، تلفنی مذاکره کردم». هاشمی یکشنبه 10 خرداد هم نوشت: «به دفترم آمدم. اوضاع مشهد را پرسیدم. گفتند دیشب شرارت تا ساعت یک ونیم بعد از نیمه شب ادامه داشته و با دخالت سپاه تمام شده و جمعی را بازداشت کرده اند. خرابی های زیادی بار آورده اند. در جلسه هیات دولت، وقت زیادی صرف مذاکره درباره مذاکره درباره مسئله مشهد و کیفیت برخورد با آن به منظور جلوگیری از تکرار این گونه حوادث شد. رهبری هم امروز با احضار وزرای مربوط، دستور سخت گیری داده اند».
                