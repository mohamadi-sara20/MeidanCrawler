دو‌شنبه ۲۹ آذر ۱۳۹۵
-----------------------------------------
type_unknown
-----------------------------------------
آخرین روایت وزیر نفت از بدهی زنجانی: 3/5میلیارد دلار طلبکاریم
-----------------------------------------

                    شرق: وزیر نفت روز گذشته درباره پرونده بابک زنجانی و مبالغ بازگشتی به این وزارتخانه گفت: «آنچه طبق نظر کارشناسی به وزارت نفت عودت داده شده حدود 20 هزار میلیارد ریال است اما طلب وزارت نفت از بابک زنجانی با سود آن به بیش از 3،5 میلیارد دلار می رسد». به گزارش ایرنا، بیژن زنگنه به تایید حکم اعدام بابک زنجانی از سوی دیوان عالی کشور اشاره و از قوه قضائیه برای پیگیری این پرونده، قدردانی و عنوان کرد: «مهلت و رافتی که جمهوری اسلامی نسبت به بابک زنجانی اعمال کرد، نامحدود و بی پایان نیست و تا یک زمانی باید این پول را به وزارت نفت بازگرداند». همچنین مسئول کمیته مطالبات وزارت نفت از دریافت کمتر از یک پنجم مطالبات از بابک زنجانی خبر داد و عنوان کرد: «در رای صادرشده درباره بابک زنجانی آمده است اگر بدهی را پرداخت و توبه کند، شامل تخفیف می شود. بنابراین بهتر است او به این مورد توجه کرده و هرچه زودتر تکلیف خود را روشن کند».سیداصغر هندی به ایرنا گفت: «وزارت نفت به دنبال اعدام این متهم نفتی نیست بلکه فقط در پی وصول مطالبات این وزارتخانه است تا آن را به هر شکل دریافت کند».او درباره وضع دریافت مطالبات از متهم نفتی هم گفت: «تاکنون کمتر از 20 هزار میلیارد ریال از بدهی هایمان را در قالب اموال از این متهم دریافت کردیم. دراختیارگرفتن اموال این متهم نفتی در خارج از کشور نیز در حال پیگیری است. درباره مزایده اموال بابک زنجانی نیز اقدام‎های لازم در حال انجام است».زنجانی از 11 مهر سال 94 و در 26 جلسه، به اتهام افساد فی الارض از طریق اخلال در نظام اقتصادی کشور با تشکیل و رهبری سازمان یافته به منظور ارتکاب جرائمی مانند جعل سند، پول شویی با علم به موثربودن در ضرر به کشور، کلاهبرداری در سطح گسترده از شرکت نفت، سازمان تامین اجتماعی و بانک مسکن، جعل 24 فقره اسناد و صورت حساب بانکی، استفاده از اسناد مجعول و پول شویی به مبلغ 1967 میلیون یورو محاکمه شد.سرانجام در 13 آذر دیوان عالی کشور، حکم اعدام بابک زنجانی را تایید و حکم اعدام متهمان ردیف دوم و سوم این پرونده را نقض کرد و به شعبه هم عرض ارجاع داد.
                