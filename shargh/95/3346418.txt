یک‌شنبه ۵ اردیبهشت ۱۳۹۵
-----------------------------------------
حرف اول
-----------------------------------------
شجاعت پذیرش تحول
-----------------------------------------

                    گسترش دامنه خدمات انجمن بیماران کلیوی در سراسر کشور و نیاز به حضور قدرتمند این انجمن در عرصه های داخلی و بین المللی و برای تبیین اهداف و گسترش خدمات مربوطه در داخل و حتی خارج از کشور، سپردن امور اجرائی و مدیریتی به مدیران جوان تر و با تحصیلات بالاو آشنا به امور بیماران کلیوی را اجتناب ناپذیر کرده است. امروز برای کاهش مشکلات بیماران دیالیزی و پیوندی و توسعه بخش ها و مراکز خدماتی مربوطه و افزایش حمایت های اجتماعی و اقتصادی از بیماران دردمند، نیاز به چانه زنی های جدی سیاسی و اجتماعی در عرصه های مختلف به خوبی احساس می شود. اگر سکان مدیریت این انجمن به چهره های توانمند، لایق و دلسوز بیماران سپرده شود، یکی از خروجی های آن، کاهش رنج و سختی مبتلایان به نارسایی های کلیوی در سراسر کشور خواهد بود. مردم می دانند مخارج انجمن های خیریه سلامت محور، صرفا با حمایت های مادی و معنوی خیرین در سراسر کشور تامین می شود. مدیریت فعلی انجمن نیز تلاش هایی کرده است؛ اما پیشنهاد می شود با واگذاری امور به چهره های جوان، از هوشمندی و امکان بهره گیری آنان از تکنولوژی های روز دنیا و روش های پیشرفته مدیریتی در راستای رشد و شکوفایی هرچه بیشتر انجمن و اهداف بنیان گذارانش بهره گرفته شود.در ماه های اخیر جدایی اعتراضی یکی از اعضای پیشین هیات مدیره که در حوزه های مختلف به ویژه حوزه حساس اطلاع رسانی و ارتباطات انجمن بیماران کلیوی، از عوامل اصلی توجه رسانه ها به انجمن بوده و سال ها در این عرصه بدون هیچ چشم داشتی فعالیت کرده است، مسائلی را در پی داشت. این اتفاق در شرایطی رخ داده که مرحوم مصطفی قاسمی، رئیس فقید انجمن که خود از بیماران دیالیزی و پیوند کلیه بود و زحمات زیادی در راستای توسعه کمی و کیفی این انجمن متحمل شد، نیز پس از تحمل سال ها درد و رنج دیالیز، چندی قبل چشم از جهان فروبست. این گونه تشکل ها، به معنای واقعی از نمودهای مشارکت شهروندان در امر بااهمیت سلامت در کشور به شمار می رود که به دلیل هزینه ها و مسائل آن، تنها از عهده دولت بر نمی آید؛ به هرحال باید با ایجاد تحولات ساختاری در مدیریت انجمن های خیریه سلامت محور، روش های قدیمی را کنار گذاشت؛ چراکه پاسخ گوی تحولات امروز نیست.
                