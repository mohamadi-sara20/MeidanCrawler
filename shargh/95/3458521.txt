پنج‌شنبه ۱۳ آبان ۱۳۹۵
-----------------------------------------
حرف اول
-----------------------------------------
مبارزه با فساد ساختاری
-----------------------------------------

                    موضوع چگونگی کارکرد دولت ها و وجود فساد در بدنه آنها، یکی از موارد مهمی است که تاثیرات اجتماعی و اقتصادی زیادی به جا گذاشته؛ می توان گفت زمانی که اعتماد مردم به دولتمردان کاهش یابد و بین آنها فاصله بیفتد، نمی توان انتظار داشت فضای کسب وکار در جامعه روزهای خوشی را بگذراند. بروز فساد در ارکان زیربنایی دولت ها از جمله مهم ترین موارد تاثیرگذار در وضعیت اقتصادی کشورها محسوب می شود. این اثرگذاری برای کشورهای درحال توسعه می تواند بسیار پررنگ تر باشد؛ هر نوع فساد اداری و دولتی می تواند در حکم یک ترمز و اهرم ایجاد اختلال در تمامی حوزه های مهم تجاری و اقتصادی این کشورها باشد. به اعتقاد کارشناسان یکی از مهم ترین علل ایجاد فساد در کشورهای در حال توسعه، نبود برنامه ریزی مناسب برای توسعه پایدار و بلندمدت است. فاکتور دیگر سطح حرفه ای پایین و کم رنگ بودن وجدان اخلاقی و نبود شایسته سالاری در به کارگیری و استخدام مدیران رده بالااست. متاسفانه در چند سال اخیر بارها شاهد بوده ایم در رسانه ها و شبکه های اجتماعی، اخباری درباره بروز تخلفات مالی سنگین دولتمردان، منتشر شده و مردم نیز واکنش های متفاوتی همراه با چاشنی عصبانیت، به آن داشته اند؛ زمانی که این تخلفات علنی می شود، بی اعتمادی مردم را به سیستم دولت، چندبرابر می کند و پس از مدتی که این اعداد بزرگ و بزرگ تر می شوند و به تخلفات رسیدگی نمی شود، این تصور برای مردم به وجود می آید که این گونه موارد متاثر از دعواهای سیاسی بوده و با برخی مصالح نیز پرونده ها بسته می شوند. اصولابرای تخلف در هر سطحی سازوکاری قانونی وجود دارد و به ویژه در حوزه های اجتماعی و اقتصادی، پاسخ گویی افرادی که متولی جامعه هستند، اهمیت زیادی دارد. در قانون اساسی هم بر رفتار متولیان جامعه تاکید شده است. اگر در حوزه اقتصاد کشور به شفافیت، رقابت پذیری و آزادسازی برسیم و اقتصاد شفاف و رقابتی و آزاد داشته باشیم، همه آحاد جامعه در فضای جامعه مجبور خواهند بود از قانون تبعیت کنند و مسئول اعمال هستند. این در حالی است که از نظر قوانین نظارتی کمبودی نداریم و سازمان های نظارتی مختلف برای رسیدگی به اعمال افراد از فعال بخش خصوصی و دولتی اختیاراتی دارند.یعنی ایران جزء کشورهایی است که حتی مسئولان طراز اول کشور موظف هستند میزان دارایی های خود را قبل و پس از مسئولیت اعلام کنند؛ بنابراین از نظر قانون و مقررات چیزی کم نداریم. تنها راه جلوگیری از این مورد، خصوصی سازی واقعی اقتصاد است. تجربه نشان داده تخلفات مالی سنگین یک شبه و یکباره انجام نشده است. در چنین شرایطی شاید تلقی مردم این باشد که معضلات و مشکلاتی که درحال حاضر وجود دارد، به دلیل تخلفات مالی است که مورد رسیدگی قرار می گیرد و متخلف یا متخلفان به سزای اعمال خود می رسند و احتمالامیزان مبلغی که اختلاس یا تخلف شده است به بیت المال بازگردانده می شود؛ اما اگر این اتفاق رخ ندهد، مردم بی اعتماد می شوند.
                