یک‌شنبه ۲۶ دی ۱۳۹۵
-----------------------------------------
type_unknown
-----------------------------------------
برجام خاطرات و خطرات
-----------------------------------------

                    هرچه هجمه به مفاهیمی مثل «جامعه مدنی»، «جنبش دانشجویی»، «روشنگری»، «انتقاد سازنده» و... در دوران اصلاحات رواج داشت، در سه سالی که از دولت یازدهم می گذرد، به «مذاکرات هسته ای» و «تیم مذاکره کننده»، «توافق ژنو» و نهایتا «توافق وین» یا همان «برجام» حمله شد. سه سال مستهلک کننده در حوزه هسته ای در حالی گذشت که یک سال اخیر چرب ترین لقمه برای تخریبچی ها روی میز بوده است. توافقی صدصفحه ای بین ایران و شش کشور بزرگ جهان که در ازای پذیرش برخی محدودیت های برنامه ریزی شده در برنامه هسته ای، دستاوردهایی در حوزه هسته ای، سیاسی و منطقه ای داشته است؛ اما روایت مخالفان این نیست.دلواپسان که اولین گروهی بودند که در مقابل مذاکرات صف آرایی کردند، قلاب هایشان را به نقاط حساسی گیر دادند. برخی موضوعات را آن قدر بزرگ جلوه داده بودند که در دعوایی که به راه انداختند حتی خودشان یادشان رفته بود که ما کجای جدول بودیم. کوبیدن بر طبل مخالفت درحالی که دولت جدید در حال مذاکره و چانه زنی بود. روایتشان از مذاکرات و نهایتا توافق این بود که هرآنچه در صنعت هسته ای با خودکفایی و توان بومی به دست آوردیم تیم جدید دود کرد و به هوا فرستاد؛ در مقابل هم هیچ نگرفت. دلواپسی آنها در همه جا بود؛ رسانه های مکتوب، وبلاگ و اینستاگرام و دست نوشته و دل نوشته و نهایتا هم در صداوسیما که برایشان به کرم باز بود.آنهایی که روزی به طرح مفهوم «جامعه مدنی» در کشور می تاختند و آن را مبحثی تزیینی می دانستند و از درد نان مردم می نالیدند، این بار از درد نان و فشار تحریم بر زندگی مردم سخن نمی گفتند بلکه از آنچه ازدست دادن عزت ملی می خواندند، گلایه داشتند. آنچه در سال های پیش کاشته بودند، در حال باردادن بود؛ تحریم های فزاینده در دولت محمود احمدی نژاد شریان اقتصادی مملکت را بسته بود و دادوستد با جهان و فروش نفت به حد خفگی رسیده بود. سختی کمان شما هم بگذرداز سال گذشته مناسبتی به مناسبت های تاریخی کشور افزوده شد. 26 دی ماه و «اجرائی شدن برجام». پیش از آن البته این روز به مناسبت «فرار شاه از ایران» معروف بود. توافق ایران و کشورهای 1+5 بعد از 22 مذاکره متنی صدصفحه ای به همراه چندین ضمیمه بود که در یک دادوستد دقیق در ازای ایجاد اطمینان از سوی ایران درباره برنامه هسته ای اش، محدودیت ها و توقف هایی دراین زمینه را می پذیرد تا در مقابل نیز تحریم های هسته ای ایران برداشته شود. از ابتدای مذاکرات هسته ای مذاکره کنندگان تاکید داشتند که تنها تحریم های هسته ای موضوع مذاکره است و تحریم های اولیه و ثانویه آمریکا و تحریم هایی با بهانه حقوق بشر در این مذاکرات قابل گنجاندن نیست و اجازه دیگر و مذاکره دیگری می طلبد؛ اما همین موضوع یکی از محورهای هجمه به مذاکره کنندگان و توافق شد.همه این جدال ها همچنان ادامه دارد و با هر سخن یک آمریکایی که برای اقناع مخاطب داخلی خود عنوان می کند، بهانه جدیدی برای اعتراض به مذاکره کنندگان پیدا می شود. یک بار از جواد ظریف پرسیدم می خواهید با این اتهاماتی که به شما می زنند چه کنید؟ پاسخش یک بیت شعر بود: «بر تیر جورتان ز تحمل سپر کنیم؛ تا سختی کمان شما نیز بگذرد». ضعف هایی قابل اعتنایک سال از اجرای برنامه جامع اقدام مشترک گذشته است. بد نیست بی طرفانه ببینیم که این توافق چه دستاوردها و ضعف هایی داشته است؟ بیایید از همین ماه های اخیر شروع کنیم. به نظر می رسد توافق وین یا برجام برای مواجهه با قانون تحریم داماتو یا آیسا راه حلی نیندیشیده بود. شاهد مثال آن هم دوگانگی در برخی موضع گیری هاست مبنی بر نقض برجام یا نقض نشدن آن. ازهمین رو درخواست بررسی این موضوع در نشست کمیسیون مشترک مطرح شد درصورتی که بهتر بود در زمان ابتدایی مذاکرات به این تحریم هم توجه می شد و درباره آن به نتیجه ای می رسیدند. شاید کاستی دیگر این توافق را بتوان در بخش مربوط به تحریم موشکی دانست. این بند توافق نه می تواند این تحریم را به کل حذف کند نه آنکه از کنارش بگذرد. به نظر می رسد تلاش برای رسیدن به جمع بندی بر سر این موضوع در حین مذاکرات -درصورتی که خود موضوعی مفصل بود- موجب این مسئله شده است. دستاوردهااما فارغ از این چند ایراد می توان به دستاوردهای توافق خوش بین بود. حدود صد مورد تحریمی که در قالب قطع نامه های مختلف به کشور بار شده بود، با این توافق لغو شد؛ همچنین با برجام شش قطع نامه ای که علیه ایران تصویب شده بود لغو شد، سیستم بانکی کشور امکان دستیابی به بازارهای مالی بین المللی را دوباره به دست آورد و... علاوه بر اینها تصویر بدی که از کشور در جهان ترسیم شده بود، تغییر فاحشی پیدا کرد. همه اینها جزء نتایج برجام است که می توان جزءجزء برشمرد. غیر از برخی گره های موجود بانکی که به دلیل پیچیدگی این سیستم رخ داده و می توان گفت توافق در این بخش کمی لنگ می زند دستاوردهای سیاسی و هسته ای آن درخور اعتناست. از بازی خراب کن تا بازیگر قابل اعتنا ابتدا از دستاورد سیاسی این توافق سخن می گوییم. در سال های اخیر کشورهای زیادی در منطقه خاورمیانه روزهایی در صدر اخبار جهان نشستند؛ لیبی به واسطه آشوب ها و فجایع بعد از سرکوب دولت دیکتاتور و بعد کشتن تاسف بار معمر قذافی، سوریه به دلیل درگیری و جنگ ویرانگر، مصر به واسطه انقلاب و بعد از آن دادگاه حسنی مبارک، به کرسی نشستن محمد مرسی و بعد به زیرآوردن همو...، عراق به واسطه لانه کردن داعش در نزدیکی مناطق نفت خیزش، افغانستان و پاکستان به بهانه انفجارهای پر تلفات و ترکیه به دلیل حوادث تروریستی گاه و بیگاه در شهرهای توریستی اش و...؛ اما دست کم در سه سال اخیر ایران به دلیل موضوعی غیر از بحران های معمول منطقه در صدر اخبار بود. کشوری که همیشه تلاش کرده بودند جهان را از آن بترسانند با وزرای خارجه سه کشور اروپایی و سه کشور غیراروپایی پای میز مذاکره نشسته بود. مذاکراتی مفصل که رکوردهای پیشین را جابه جا کرد و بحث وجدل بر سر موضوعات به 10 ساعت و 19 ساعت و نیمه شب هم می کشید. پس این کشوری قابل اعتنا بود؛ ازهمین رو صدها رسانه و خبرنگار بزرگ جهان در حواشی مذاکرات گرد هم آمدند تا مهم ترین اخبار را رصد کنند. 12 سال مذاکره پی درپی و بی نتیجه در وین تمام شد و یک توافق به دست آمد. فارغ از اینکه در متن توافق چه بود، ایران بعد از مذاکرات هسته ای در دنیای سیاسی حائز جایگاهی پراهمیت شده بود؛ جایگاهی که آن را هشت سال قبل با روندی سریع از دست داده بود. حالاکشوری که توانسته بود ساعت ها وقت وزرای خارجه شش کشور بزرگ جهان را به خود اختصاص دهد و برای یک موضوع سخت و پرگره راه حلی پیدا کند می توانست در دیگر موضوعات هم نقش ایفا کند. جایگاه استراتژیک ایران در منطقه خاورمیانه نیز به این نقش می افزود. ازهمین رو از منظر دنیای سیاسی، جایگاه ایران در منطقه از عضوی که بازی دیگران را برهم می زد به یک بازیگر فعال و تاثیرگذار تغییر کرد. بعد از توافق وین بود که روند دعوت از ایران در مذاکرات مرتبط با سوریه آغاز شد و همگان بر نقش کشور ما در مبارزه با تروریسم، آزادی موصل و حلب و به طور ویژه بقای بشار اسد در سوریه تاکید کردند. بدون شک این اصلی ترین دستاورد برجام است درصورتی که خطای استراتژیکی از سوی ایران سر نزند، ماندگاری این نقش درازمدت تر از دیگر نقش ها خواهد بود. از بازجویی تا گزارش های مثبتدر بخش دستاورد هسته ای از ورود به باشگاه هسته ای جهان، پذیرش غنی سازی ایران از سوی کشورهای دیگر و فروش مازاد آب سنگین و دیگر موادی که بیش از مصرف تولید می شود، می توان سخن گفت. همچنین برنامه ای درازمدت برای توسعه برنامه هسته ای طراحی شده که از دیدگاه عقلای این صنعت، به نفع این برنامه و کشور است. بازطراحی قلب رآکتور اراک که پیش تر از استانداردهای جهانی دور بود نیز دستاوردی درخور اعتناست. در دولت پیشین برنامه هسته ای به گونه ای پیش رفته بود که از کارشناسان هسته ای ساعت ها مصاحبه و در عمل بازجویی از سوی آژانس انجام شده بود اما اکنون که یک سال از اجرائی شدن برجام می گذرد چنین اتفاقی تکرار نشده ولی تمام گزارش های آژانس بین المللی انرژی اتمی روند اقدامات تهران را مطابق توافق اعلام می کند. دوره می کنیم...از برجام یک سال گذشته و همه توان مخالفان بر هجمه به آن متمرکز است و این روند تا انتخابات ریاست جمهوری به اوج می رسد. در عمل برجام محمل تسویه حساب سیاسی جناحی شده همان طور که 19 سال پیش «جامعه مدنی»، «روشنفکری»، «جنبش دانشجویی» و... محمل تسویه حساب بود تا «اصلاحات»، «مرده باد» شود بی توجه به آنکه در دو دولت بعد باید از «ناشایست بودن اختلاس» و «دزدی از پول نفت» سخن گفت و شاهد پدیده ای مثل بابک زنجانی بود که با تحریم به سیاهه تاریخ کشور پیوست و ما همچنان دوره می کنیم شب را و روز را.... پشت پرده لغو گفت وگوی صداوسیما با عراقچی بازی تکراری شده یک بار دیگر تکرار شد. صداوسیما از عباس عراقچی، رئیس ستاد پیگیری برجام، دعوت کرده بود که در شب سالگرد اجرای برجام در برنامه ای تلویزیونی حضور پیدا کند. روال همه این برنامه ها که اعضای تیم مذاکره کننده در آنها حضور می یافتند این بود که آنها در مقابل سوالات خبرنگار یا مجری، گزارشی از روند توافق و وضعیت پیگیری آخرین موضوعات باقی مانده ارائه می دادند، اما عصر دیروز عباس عراقچی در اینستاگرام خود اعلام کرد که صداوسیما دعوت خود را پس گرفته است و این خبر به سرعت در فضای مجازی پیچید. یک منبع آگاه در صداوسیما به خبرنگار ایرنا گفت که حضور عراقچی در برنامه متن حاشیه به دلیل خودداری وی از روبه رویی با منتقد برجام لغو شده است.به نظر می رسد صداوسیما خواسته برنامه را به شکل مناظره اجرا کند درحالی که یک اصل اساسی در این زمینه این است که حاضران در یک برنامه باید هم کفو باشند، ولی به نظر نمی رسد یک کارشناس که با حضور در جلسات غیرخبری اعضای تیم مذاکره کننده و رسانه ها به اطلاعاتی درباره این توافق دست یافته، با یک عضو تیم مذاکره کننده هم کفو باشد. به گزارش ایرنا، پیش از این هم یک بار، حضور عراقچی در صداوسیما با همین مانع روبه رو شده بود. قرار بود عراقچی در برنامه گفت وگوی ویژه خبری حضور یابد و در این زمینه اطلاع رسانی هم شد، ولی ساعتی قبل از شروع برنامه به او اطلاع دادند که برنامه شکل مناظره پیدا کرده و قرار است یکی از منتقدان برجام مقابل او در استودیو حضور یابد. یک بار دیگر نیز قرار بود حمید بعیدی نژاد در این برنامه حضور یابد که در میانه راه به او اطلاع دادند یکی از منتقدان برجام مقابل او در استودیو خواهد نشست و او هم از میانه راه بازگشت.اگرچه انتظار می رود صداوسیما محلی برای اطلاع رسانی به همه ملت باشد، اما شواهد نشان می دهد اولویت های این رسانه چیز دیگری است.
                