شنبه ۱۶ بهمن ۱۳۹۵
-----------------------------------------
حرف اول
-----------------------------------------
مراقب فرقان جدید باشیم
-----------------------------------------

                    اواخر سال 57 بود، زمانی که حضرت امام در پاریس بودند؛ بصیری را دیدم، از بچه های فعال مسجد علی اکبر در خیابان هاشمی بود. از اوضاع و احوال از او پرسیدم؛ با نگرانی گفت آیت الله... (از نزدیکان امام) از پاریس آمده، به دیدن او رفتم، متوجه شدم یک دستگاه پژو از فرانسه آورده اند، آقای بصیری انتقاد می کردند و می گفتند روحانیت دنبال زندگی تجملاتی است. مدت ها گذشت، انقلاب پیروز و ترورهای فرقان شروع شد. من حدس می زدم بچه های مسجد علی اکبر گروه فرقان را تشکیل داده اند. مسئول کتابخانه مسجد، مرحوم مرادی بازداشت شده بود. بصیری آمد نزد من و می گفت مرادی بی گناه است و از من خواست موضوع را پیگیری کنم. به اتفاق به شهید لاجوردی مراجعه کردیم و بعد از بررسی مشخص شد مرادی بی گناه است و آزاد شد. من درباره گروه فرقان از بصیری پرسیدم، گفت می گویند بچه های مسجد علی اکبر هستند ولی من ارتباطی با آنها ندارم.پرسیدم با چه توجیهی سپهبدقرنی را شهید کردند. گفت تو با تاریخ آشنا نیستی، قرنی در کودتای 28 مرداد حضور داشت. درباره شهید مطهری پرسیدم، گفت تو کتاب خدمات متقابل اسلام و ایران را خوانده ای؟ گفتم خوانده ام. گفت مطهری ناسیونالیست است و می خواهد به اسلام رنگ ناسیونالیستی ایرانی بزند. مدت ها گذشت، با کمک یکی از همین بچه های مسجد علی اکبر که داخل گروه فرقان بود و برایش تردید حاصل شده بود، عناصر اصلی گروه فرقان دستگیر، محاکمه و اعدام شدند و مشخص شد ترور شهید مطهری به دست همین عنصر خشک مقدس انقلابی یعنی بصیری انجام شده است. اینها مصداق بارز مارقین بودند که در دین داری از رهبری جلو افتاده بودند.اخیرا سردار سعید قاسمی از زندگی تشریفاتی مرحوم آیت الله هاشمی و عمق کینه توزی نسبت به معظم له در یکی از مراکز استان ها صحبت می کند و دیگرانی که با تحلیل ها و اظهارات خود تخم کینه و دشمنی را در بین نیروهایی که دل در گرو اسلام و انقلاب دارند، می کارند و صراحتا از ضرورت نابودی به قول خودشان سران فتنه دم می زنند. از زندگی تشریفاتی مرحوم آیت الله هاشمی می گویند در حالی که من در سال هایی که با معظم له ارتباط داشتم، نه از خانه آنچنانی که سعید قاسمی می گوید، خبری بود و نه از زندگی تشریفاتی. مرحوم آیت الله هاشمی زندگی بدون ریا داشت و چیز پنهانی نداشت. در منزلی که به توصیه امام به وسیله حاج احمدآقا تهیه شده بود و در کنار حسینیه جماران قرار دارد و یک منزل کاملامعمولی است، زندگی می کرد و به توصیه پزشکان هفته ای دو روز به استخر کوشک که متعلق به مجمع تشخیص مصلحت نظام است، برای ورزش مراجعه می کرد. این تصویر نادرستی که از بزرگان نظام ارائه می شود، نتیجه آن گسترش کینه و دشمنی در بین نیروهای انقلاب است و می بینیم عده ای از فوت آیت الله هاشمی خوشحال می شوند و آن را برای خود پیروزی می دانند. این گونه رفتارها جز ایجاد فرقانی جدید در بین نیروهای متدین نتیجه ای نخواهد داشت.
                