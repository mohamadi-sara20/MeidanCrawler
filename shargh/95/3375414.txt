دو‌شنبه ۲۴ خرداد ۱۳۹۵
-----------------------------------------
سرمقاله
-----------------------------------------
یادمان نرفته، یادمان باشد
-----------------------------------------

                    در سومین سالگرد انتخابات یازدهمین دوره ریاست جمهوری و پیروزی آرامش بخش دکتر روحانی، یادآوری وضعیت پیش از انتخابات یازدهم و دستاوردهای سه ساله دولت، امری ضروری به نظر می رسد. یادمان نرفته است که در آستانه انتخابات یازدهم، موجی از یاس و ناامیدی فضای عمومی کشور را فراگرفته بود و اگر تصمیم خردمندانه اقطاب سیاسی در حمایت از نامزد واحد، تدبیر مصلحت اندیشانه احزاب اصلاح طلب، اصولگرایان معتدل و اعتدالیون به ترجیح مصالح ملی بر منافع جناحی و از همه مهم تر بیان صریح رهبر معظم انقلاب مبنی بر صیانت از آرا و «حق الناس» دانستن رای مردم نبود، هرگز فضای سرخوردگی و انفعال آن روزها، شکسته نمی شد. عوامل و دلایل سرخوردگی آن ایام بر کسی پوشیده نیست، اما یادآوری آن می تواند تصویر روشن تری از مسیر طی شده از خرداد 92 تا خرداد 95 را ترسیم و لزوم حفظ دستاوردهای سه ساله را گوشزد کند. یادمان نرفته در آن مقطع ناکارآمدی و سوءمدیریت دولت احمدی نژاد، چه فضایی را حاکم کرده بود. بداخلاقی های سیاسی در قالب تخریب، انگ زنی، انتقام جویی و افشاگری از سوی مسئولان ارشد اجرائی مرتب پمپاژ می شد. یادمان نرفته تقابل و مناقشه رئیس دولت با نیروهای نظام به سطح روسای قوا کشیده شد تا حدی که رئیس دولت دهم با تهیه فیلمی به افشاگری علیه رئیس قوه دیگر در صحن علنی مجلس، آن هم در جلسه استیضاح وزیر وقت کار، پرداخت. یادمان نرفته که توهم و درک نکردن واقعیت های زمینی موجود، مسئولان وقت را از حل مشکلات مردم غافل کرده و در عوض به فکر مدیریت جهان انداخته بود. یادمان نرفته که قانون گریزی و پایبندنبودن به مرزهای قانونی، چه بستر ابهام آلود و فاسدی را برای فرصت طلبان و کاسبان تحریم به وجود آورده بود. دکتر لاریجانی در مصاحبه اخیر خود به این نکته اذعان کرده است که: «دولت قبلی قانون گریزی زیادی داشت؛ به طوری که ما در هیات تطبیق به یک رقم تصورناپذیری در رد مصوبات دولت رسیدیم و مجبور بودیم آن مصوبات را رد کنیم. بعد که تبعیت نمی کردند، مجبور می شدیم قانون دیگری بگذرانیم. یعنی ما با یک پدیده عجیب و غریب مواجه بودیم». یادمان نرفته که «توسعه به عنوان هدف اصلی دولت» نه به حاشیه رفته، که به فراموشی سپرده شده بود. یادمان نرفته که در سال های 84 تا 92 تورم از 11 درصد به 43 درصد، نقدینگی کشور از 67 هزار میلیارد تومان به بیشتر از 500 هزار میلیارد تومان و قیمت ارز از هزار تومان به سه تا چهار هزار تومان افزایش یافت و کشور از رشد اقتصادی مثبت شش به رشد منفی شش رسید. در حوزه های اجتماعی، سیاسی و فرهنگی هم وضعیت به همین صورت بود. افزایش میزان آسیب های اجتماعی، تخریب و تهدید یاران انقلاب و انزوای اهالی فرهنگ و اندیشه، واقعیت آن روزهاست که از یاد جامعه نرفته است. در عرصه سیاست خارجی، یادمان نرفته است که کشور منادی گفت وگوی فرهنگ ها و تمدن ها، به اوج انزوا رسیده بود و قطع نامه های پی درپی شورای امنیت و تحریم های ظالمانه، فضای سختی را بر کشور حاکم کرده بود؛ اما حضور معنادار مردم در انتخابات 92 و رای به «اعتدال» توانست مسیر انحرافی گذشته را سد کند و دولت دکتر روحانی با همه دشواری ها و موانع سختی که پیش رو داشت، از روز نخست با هدف گذاری صحیح، تلاش کرد قطار توسعه را به ریل اصلی بازگرداند. یادمان باشد که تغییر روند گذشته کار دشواری بود که جز با حمایت و همراهی مردم امکان پذیر نبوده و نیست. یادمان باشد که خروج از هرج ومرج و قانون گریزی و میل به قانون گرایی، قاعده و مشی دولت روحانی است. یادمان باشد که مذاکره و تلاش برای بازکردن گره های کور در عرصه بین المللی، وعده اصلی رئیس جمهور بوده که خوشبختانه با پشتکار دولتمردان به ویژه عزیزان عرصه دیپلماسی، حمایت همه جانبه گروه ها و جریان ها، همراهی قوای نظام و به ویژه تدابیر و رهنمودهای رهبری معظم انقلاب محقق شد. یادمان باشد ثبات و آرامش در عرصه اقتصاد، محصول دولت تدبیر و امید است. یادمان باشد وفاق، انسجام و هم گرایی میان جامعه و حکومت، حاصل عملکرد دولت یازدهم است. یادمان باشد کاهش تصدی گری دولت در عرصه های فرهنگی و واگذاری امور به صاحب نظران این عرصه، باور همیشگی دولت روحانی است. یادمان باشد حاکمیت اخلاق و رعایت مرزهای اخلاقی، از اصول انکارناپذیر دولت اعتدال و شخص روحانی است و یادمان باشد هزینه نکردن از منابع ارزشی و قدسی نظام، صداقت و شفافیت، توجه به مصالح ملی و استفاده از خرد جمعی از اصول نهادینه شده دولت یازدهم است. دولت آقای روحانی با مجموعه اهداف و رویکردهایی که از دل چندین سال مطالعه و تضارب آرا میان نخبگان استخراج شد، توانسته در این سه سال سطح آگاهی و دانایی جامعه را به وسع خود ارتقا بخشد و با وجود محرومیت از ابزارهای همگانی اطلاع رسانی و تبیین برنامه ها و عملکرد خود به ویژه محرومیت استفاده از ظرفیت رسانه ملی، تلاش کرده صدای خود را که همان پژواک صدای جامعه است، در سراسر ایران طنین انداز کند. دولت روحانی که برآمده از خرد جمعی و عمل عقل گرایانه اقطاب سیاسی و آرای جامعه است، در سه سال گذشته فضایی را فراهم کرد که انتخاب مردم از رویکرد پوپولیستی و هیجانی به سمت انتخاب آگاهانه سوق پیدا کند و انتخابات هفتم اسفند 94 و امتداد آن در دهم اردیبهشت امسال موید این دستاورد است و اگر دولت روحانی بتواند انتخاب آگاهانه را نهادینه کند، بزرگ ترین دستاورد برای دولت و ملت خواهد بود. رسیدن به این نقطه مطلوب، عزم و اراده دوچندانی می طلبد.دولت حسن روحانی در 24 خرداد 92 بذری نو افشاند و اکنون در خرداد 95 درخشش بارقه های امید در چشمان نظاره گر جامعه قابل مشاهده است و البته بذر امید، «تا بشکفد، تا بر دهد، بسیار مانده ست».
                