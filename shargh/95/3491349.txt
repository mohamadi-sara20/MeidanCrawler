دو‌شنبه ۱۳ دی ۱۳۹۵
-----------------------------------------
type_unknown
-----------------------------------------
کلیک روی حقوق مسئولان
-----------------------------------------

                    شرق: تصویب ماده 35 لایحه برنامه ششم توسعه امیدبخش است. به جز برخی استثناها اگر همه چیز خوب پیش برود، تا یک سال آینده نه تنها حقوق و مزایای رئیس جمهوری، وزرا، روسای بانک ها و اغلب مدیران دولتی که حتی موسسه ها و نهادهای انقلاب اسلامی و بنیادها و موسسه هایی که زیرنظر ولی فقیه اداره می شوند، نیز در قالب یک سامانه اینترنتی ثبت شده و جزئیات آن در دسترس عموم مردم قرار می گیرد.سازمان صداوسیمای جمهوری اسلامی ایران و همه شرکت های تابعه آن، ستاد اجرائی فرمان امام(ره) و همه قرارگاه های سازندگی از دیگر نهادهایی به شمار می آیند که حسب این ماده قانونی موظف شده اند اقدام به درج رقم درآمد و مزایای خود کنند.غلامعلی جعفرزاده، از نمایندگان مجلس دهم، تاکید دارد که «نه تنها رقم درآمدها که دارایی مقام ها نیز باید به جزء در معرض دید شهروندان قرار گیرد و این طور نباشد که مدیری یک شبه راه صدساله طی کرده یا اینکه پول هنگفتی را از اینجا به کشور دیگری منتقل کند». به این ترتیب رقم درآمد و مزایای دریافتی همه روسا، مدیران و کارکنان همه دستگاه های اجرائی، قوای سه گانه جمهوری اسلامی ایران اعم از وزارتخانه ها، سازمان ها و موسسه ها و دانشگاه ها، شرکت های دولتی، موسسه های انتفاعی وابسته به دولت، بانک ها، موسسه های اعتباری دولتی، شرکت های بیمه دولتی، موسسه ها و نهادهای عمومی غیردولتی (در مواردی که آن بنیادها و نهادهایی که از بودجه کل کشور استفاده می کنند)، مجلس شورای اسلامی، شورای نگهبان قانون اساسی و بنیادها و موسسات وابسته به دولت روی یک وب سایت جامع ساماندهی خواهد شد.جعفرزاده همچنین می گوید: «علاوه بر درآمد و دارایی لازم است تا سازمان های نظارتی نسبت به تابعیت مقام ها در پست های کلیدی و مدیریتی حساسیت نشان داده تا تجربه تلخ جناب خاوری تکرار نشود».مدیران ارشد آری میانی ها نهعلی مطهری، نایب رئیس مجلس، از جمله مخالفان اعلام حقوق همه مدیران است و به خانه ملت گفته: «بنده با این موضوع که حقوق مقام های رده بالادر این سامانه ثبت و به مردم اعلام شود، موافق هستم. مردم باید در جریان میزان حقوق مقام های رده اول کشور، وزرا، معاونان وزرا، رئیس و نواب رئیس مجلس شورای اسلامی و مقام های قوه قضائیه باشند؛ اما با اینکه حقوق همه مدیران کشور در این سامانه به مردم اعلام شود، موافق نیستم».به گفته مطهری «کوتاهی دستگاه های نظارتی سبب ایجاد پدیده ای به نام حقوق های نامتعارف شد. اطلاع یافتن مردم از حقوق مدیران تاثیر چندانی بر رفتار آنها ندارد؛ چون مدیران می توانند از راه های غیررسمی دریافت هایی داشته باشند. این نهادهای نظارتی هستند که می توانند مانع شوند».ماجرای حقوق های نامتعارف که کلید خورد، بلوایی در جامعه به پا شد. مردم گوششان از انواع پرونده های فساد سه هزار و چندهزار میلیاردی پر بود که یکباره فیش های نامتعارف سر از خاک برآورد. دولتی ها ماجرا را کتمان نکرده؛ اما در لابه لای حرف هایشان بارها به تاکید گفتند که از این دست فیش ها در همه نهادها به چشم می خورد. همین شد که در نامه نگاری فی مابین معاون اول رئیس جمهوری و مقام معظم رهبری، ایشان در بخشی از نامه شان اشاره کردند: «تمامی دستگاه ها موظف اند نسبت به پرداخت های غیرمتعارف حساسیت نشان دهند و قاطعانه با موارد تخلف برخورد کنند. دفتر هم موظف است ضوابط مصوب دولت را در مجموعه های وابسته به خود مورد توجه و امعان نظر قرار دهد».استثنای برخی نهادها از سامانهآن طور که در بندهای این ماده قانونی به چشم می خورد، چند نهاد و ارگان از ارائه این آمار مستثنا شده اند که از جمله آنها می توان به کارکنان نیروهای مسلح، وزارت اطلاعات و سازمان انرژی اتمی اشاره کرد. بر اساس این اجرای حکم درباره بنگاه های اقتصادی متعلق به وزارت اطلاعات، وزارت دفاع، نیروهای مسلح و انرژی اتمی تنها با مصوبه شورای عالی امنیت ملی مجاز است. بااین حال برخی نمایندگان بر این باورند که مستثنا شدن نیز باید صرفا شامل حال کسانی شود که افشای ارقام حقوق و مزایای شان به دلایل متعدد امنیتی شمرده می شود و این استثناکردن ها در نهایت منجر به حذف دانه به دانه افراد و سازمان ها و اجرای یک سویه این قانون نشود.پروانه مافی، نایب رئیس کمیسیون شوراهای مجلس در همین زمینه به «شرق» می گوید: «سعی کرده ایم اقدام مناسب در حوزه شفاف سازی در همه حوزه ها صورت گیرد. به هر شکل نمی توان منکر این واقعیت شد که به دلیل فسادهای پیاپی گزارش شده در ساختار اداری و برخی نهادها اعتماد مردم به دستگاه ها کاهش یافته و به همین خاطر برای شفاف سازی لازم است تلاش حداکثری صورت گیرد. شفاف شدن رقم دریافتی درآمد مسئولان به ویژه مسئولان نظارتی از این منظر مهم بوده که خودش به تولید یک ساختار ارائه آمار بی واسطه به شهروندان کمک می کند». تنبیه جدی خاطیاناو درباره مستثنا شدن برخی نهادها از درج درآمد در این سامانه نیز معتقد است «در هیچ کجای دنیا رقم درآمد افراد در نهادهای امنیتی فاش نمی شود. به طور کلی بنا شده تا به درآمد افراد در نهادهای امنیتی اشاره نشود». یوسفیان ملا، عضو کمیسیون برنامه و بودجه، نیز در همین زمینه معتقد است که باید میزان ناخالص پرداختی به هریک از مدیران عضو در دستگاه های ذی ربط مشخص شود و برای خاطیان در گزارش رقم درست درآمدها و مزایا تنبیه جدی در نظر گرفته شود. شفاف سازی ارقام دریافتی مدیران و مسئولان نظام در ایران شاید بتواند مسیری را برای پایان گزارش های پی درپی فساد مالی به وجود آورد. پیش تر «قانون رسیدگی به دارایی مقام ها، مسئولان و کارگزاران جمهوری اسلامی ایران مصوب 9/4/1394» و «قانون ارتقای سلامت اداری و مقابله با فساد مصوب 7/8/1390» نیز در همین زمینه به تصویب رسیده بود. بااین حال تصویب صرف این مصوبه ها هنوز راه به جایی نبرده و باید دید تصویب این ماده قانونی می تواند مسیری اجرائی برای ثبت درآمدها و نمایش آزادانه آن برای عموم شهروندان فراهم آورد. نگرانی از مقاومت در برابر ارائه رقم ها«فردین فرمند»، نماینده مجلس، خیلی کوتاه می گوید باید دید این طرح قانون می شود یا صرفا در حد شعار باقی می ماند. او از اینکه خیلی از طرح ها و حرف های مشابه در این زمینه راه به جایی نبرده اند گله دارد و معتقد است صرفا اجرائی شدن درست مواد قانونی می تواند اعتماد را به جامعه و مردم بازگرداند.محمد کاظمی، رئیس کمیسیون «تحقیق» در مجلس دهم، نیز در گفت وگو با «شرق» معتقد است که این قانون می تواند مزایا و معایبی به دنبال داشته باشد. از جمله معایب این طرح، اعلام و شفاف سازی درباره مدیران استانی است، آن هم در شرایطی که برای فردی با دریافت حقوق یک میلیون در یک شهرستان، دریافت رقم شش تا هفت میلیون برای مدیران چندان قابل درک نبوده و امکان دارد به بروز برخی سوءتفاهم ها منجر شود. به هرحال اجرای این قانون بستگی دارد به اینکه ما چقدر بتوانیم به تجهیزات مورد نیاز به لحاظ فنی دسترسی یافته و زمینه اجرای فنی و تکنولوژیکی سایت را ایجاد کرده و درعین حال مکانیسمی تعریف کنیم که همه نهادها نسبت به درج رقم حقوق و مزایای خود اقدام کنند که اگر مقاومتی در این مسیر پیش بیاید، دولت بدون شک نمی تواند در مدت یک سال این سامانه اطلاعاتی را تاسیس و پایه گذاری کند. او نیز درباره استثناگذاری ها نگرانی هایی را مطرح کرده و می گوید: «اینکه برخی نهادها استثنا شوند بالذاته عجیب نیست، اما نگرانم که روندی پیش بیاید و رفته رفته سازمان ها و نهادهای دیگر به نحوی از ارائه آمار دقیق در بروند، به طورکلی لازم است تمام نهادهایی که به شکلی از بودجه عمومی کشور ارتزاق می کنند، نسبت به ارائه آمار موردنظر دولت برای ثبت در این سامانه همکاری کنند». درج درآمد بنیادهابراساس محتوای این ماده قانونی، بنیادها و موسسه هایی که زیرنظر ولی فقیه اداره می شوند و دستگاه ها و واحدهایی که شمول قانون بر آنها مستلزم ذکر یا تصریح نام است نیز شامل حال درج اطلاعات در این سامانه می شوند، اعم از اینکه قانون خاص خود را داشته یا از قوانین و مقررات عام تبعیت کنند.علاوه براینها شرکت ملی نفت ایران، شرکت ملی گاز ایران، شرکت ملی صنایع پتروشیمی ایران، سازمان گسترش و نوسازی صنایع ایران، بانک مرکزی، سازمان بنادر و کشتی رانی جمهوری اسلامی ایران، سازمان توسعه و نوسازی معادن و صنایع معدنی ایران، سازمان صداوسیمای جمهوری اسلامی ایران و شرکت های تابعه آنها، ستاد اجرائی فرمان امام، قرارگاه های سازندگی و اشخاص حقوقی نیز باید نسبت به درج اطلاعات حقوق و مزایای خود اقدام کنند.حامد قادرمرزی، نماینده پیشین مجلس و مشاور سخنگوی دولت، نیز در همین زمینه به «شرق» می گوید: «متاسفانه روند تولید فساد در کشور به شکلی بوده که چه در آمارهای جهانی و چه در کارنامه داخلی نمره ضعیفی برای ایران ثبت شده که به هیچ روی در شان نظام نبوده و باید به طور جدی برای تجدید لایه های اعتماد کاری کرد. در این مسیر تولید این سامانه باید به شکلی غیرجانبدارانه ارقام دریافتی تمام مسئولان نظام را منعکس کرده تا دل مردم قرص شود که هر فردی در نظام جمهوری اسلامی ایران چه رقمی دریافتی دارد. بنابراین در این مسیر نباید میان کارمند معمولی و قاضی ارشد و مدیرکل دادگستری تفاوتی گذاشت. شاید یکی از نگرانی ها در اجرائی شدن این طرح این باشد که در نهایت وب سایت شامل ارقام مدیران دولتی باشد نه خیلی دیگر که مردم علاقه مندند بدانند واقعیت ارقام دریافتی آنها چیست».استثناگذاری کار دستمان ندهدقادرمرزی تاکید دارد که متاسفانه حقوق بگیرانی داریم که از بیت المال سه، چهاربرابر حقوق وزرا دریافتی شان است و اگر این طور باشد که در نهایت صرفا حقوق دولتی ها روی وب سایت برود و خیلی های دیگر مستثنا شوند، این به نفع مصالح کشور نیست.براساس آنچه در این طرح آمده، دستگاه های مشمول این قانون مکلفند حقوق، فوق العاده ها، هزینه ها، کمک هزینه ها، کارانه، پرداخت های غیرماهانه و مزایای ناخالص پرداختی ماهانه اعم از مستمر و غیرمستمر، نقدی و غیرنقدی (معادل ریالی آن) و سایر مزایا به مقام ها، روسا، مدیران و کارکنان موضوع این ماده را از هر محلی (از جمله اعتبارات خارج از شمول قانون محاسبات عمومی، درآمدهای اختصاصی، اعتبارات متفرقه، اعتبارات کمک های رفاهی، اعتبارات بودجه عمومی و منابع عمومی و همچنین اعتبارات موضوع ماده (217) قانون مالیات های مستقیم، تبصره «1» ماده (39) قانون مالیات بر ارزش افزوده، مواد 160 تا 162 قانون امور گمرکی یا اعتبارات خاص ناشی از واگذاری و فروش شرکت ها در سازمان خصوصی سازی، اعتبارات مربوط به ردیف های کمک به اشخاص حقیقی و حقوقی و سایر درآمدها و موارد مشابه)، منعکس و پس از ثبت در سامانه فوق، پرداخت کنند، به نحوی که میزان هرگونه ناخالص پرداختی ماهانه به هر یک از افراد بلافاصله در سامانه اطلاعاتی هر دستگاه مشخص باشد.
                