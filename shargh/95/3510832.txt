شنبه ۱۶ بهمن ۱۳۹۵
-----------------------------------------
یادداشت
-----------------------------------------
ترامپ؛ بازیگری درکاخ سفید
-----------------------------------------

                    اول- یک بازیگر خوب کسی است که بتواند تماشاگر خود را شگفت زده کند، او را از دنیای واقعی بیرون بکشد و در دنیای دروغین و صحنه ای که بازیگر آن را می گرداند، با خود هم نفس و یگانه کند.تا آنجا که تنها باور تماشاگر، بازیگر باشد و بازی و نمایشش.صرف نظر از حرف هایی که بازیگران درباره دلیل علاقه شان به بازیگری می گویند- و با احترام به همه گفته های هنرمندان در این زمینه- شخصا اعتقاد دارم مهم ترین ویژگی و خواسته یک بازیگر دیده شدن از سوی تماشاگران است و آنچه به بازیگر جان می بخشد و او را زنده می کند، صدای سوت و همهمه و خنده و گریه آنهاست.بازیگر روی صحنه فقط نگاه ها را می خواهد و همه توجهات را. آقای ترامپ این گونه آدمی است. در بازیگری ریشه دارد و خاستگاه و معرفی کننده اش به جامعه نه ثروت پدری که بیشتر حرفه نمایشی اوست، بنابراین همچون تمام اهالی نمایش، بیشتر از آنکه دغدغه واقعیت های بیرونی را داشته باشد، نیازمند نگاه و توجه تماشاگرانش است و امروزه ترامپ به یمن اتاق بیضی کاخ سفید، عرصه نمایشی بس فراخ تر دارد و تماشاگرانش حالامیلیاردی و در حد و اندازه جهانی هستند و این هر بازیگری را سرمست و از خود بی خود می کند.دوم- شهروندان آمریکا، مردم خوبی هستند. به خاطر پیشینه کوتاه تاریخشان هنوز بسیاری از باورهایشان از هم نپاشیده و اصولی که جامعه شان بر آن بنا شده، برای این مردم هنوز محترم است و همین خوب بودن، آنها را گاه به مرز سادگی می رساند و به همین دلیل نگرانی اصلی آنها بعد از انتخاب آقای ترامپ، همان چیزی بود که به سادگی و در ظاهر به چشم می آمد- تاجرپیشگی آقای ترامپ - و تنها ترس شان استفاده از امکانات کاخ سفید و ریاست جمهوری برای انباشت هرچه بیشتر ثروت از سوی رئیس جمهورشان بود. اما آنچه در لایه درونی بود و شالوده و ساختمان وجودی آقای ترامپ را تشکیل می داد و از چشم اینان و بسیاری دیگر پنهان ماند، پیشینه نمایشی آقای ترامپ بود که همین باعث می شود رئیس جمهوری تازه، پیش از آنکه به واقعیت ها توجه داشته باشد، نیازمند ایجاد احساسات متفاوت در تماشاگران نمایش خود و دیدن تعجب و حیرت، خنده و اندوه، ترس و شگفتی، خشم و همدلی آنها باشد. توقع بجایی است که امروز مردم آمریکا و حتی جهان، به خطر بالقوه ای بیندیشند که ساکن شدن یک بازیگر عرصه نمایش در کاخ سفید، با خصلت های ذاتی و تمایلات درونی چنین آدم هایی برای کل جهان ایجاد می کند و جدا از آن توانایی های بی حدومرز آقای ترامپ در ازهم پاشیدن قواعد و قوانین بازی و خواست سرکش و غیرقابل مهار او در جلب توجه دیگران لزوم اندیشیدن به این خطر را بیشتر و بیشتر می کند. ضد زن بودن، نژادپرستی، خودکامگی یا نگریستن تاجرمآبانه و بدون مسئولیت به هر مقوله ای از نظم نوین این دهکده جهانی، هیچ کدام نمی تواند منشا خطر از جانب آقای ترامپ باشد اما اشتیاق برای دیده شدن چرا.سوم- روزی از یک بازیگر خیلی قدیمی تئاتر پرسیدم: چه چیزی بیشتر از همه تو را روی صحنه آزرده است گفت: وقتی در نمایشی روی صحنه نادیده ام گرفتند، باران آن همه لنگه کفش و ساندویچ نیم خورده و گوجه فرنگی هرگز به اندازه نادیده گرفته شدن در نمایش دیگری، رنجم نداد- شب تلخی بود. این خصلت اصلی بازیگر است. با دیده نشدن ویران می شوند و همین شاید بتواند در تصمیم برای عکس العمل مناسب از سوی متولیان امور سیاسی مملکت در مواجهه با (رئیس جمهور- بازیگر) آمریکا، راهگشا و قابل تامل باشد.واردنشدن در بازی او، جدی نگرفتن دنیای دروغین و بی اعتنایی به حرکات نمایشی این (رئیس جمهور- بازیگر) در قالب و با زبان دیپلماسی احتمالامی تواند راه قابل مطالعه ای باشد.چهارم- عکس العمل های رسمی و غیررسمی در پاسخ گویی به رئیس جمهور آمریکا خشنودم نکرد، هم اینکه گفته شد عمل او توهینی به ملت ایران است و هم آنکه عمل او را خدشه به عزت مردم ایران دانسته بود.نه رئیس جمهور آمریکا و نه هیچ کس دیگر قادر نیست عزت مردم ما را خدشه دار کند، عزت مردم ما از تاریخ چندهزارساله ای می آید که شک دارم ترامپ و مشاورانش، صفحه ای از این تاریخ را خوانده باشند. عزت ما از تمدن کهن ماست و از کوروش و داریوش شاه و فردوسی و شاهنامه اش و از سعدی، حافظ، خیام و مولانا. عزت مردم ما از بوعلی سینا و زکریای رازی و ابوریحان بیرونی است. عزت مردم ما از همان عبارت انسانی و جاودانی سعدی است که بر بالای مقر سازمان ملل در نیویورک جا دارد و رئیس جمهور آمریکا هر بار که به این ساختمان برود، ناگزیر از خواندن این بیت شعر سعدی است. عزت ما، از دانشمندان، نویسندگان، شاعران، هنرمندان و فلاسفه ای بزرگ است که ذکر نامشان مجالی عظیم می طلبد و حوصله ای فراخ. عزت مردم ما از جوانان ماست که در هشت سال دفاع در جنگی ناخواسته، تن شریفشان را به مثابه یک مین روب نثار قدوم یارانشان کردند تا به نوعی تاثیر تحریم های تحمیلی جهان را با خون خود بی اثر و بی اعتبار سازند.هیچ کس و هیچ قدرتی در جهان نمی تواند عزت مردم ما را بگیرد. اگر خودمان این عزت را برای مردم قائل باشیم، اگر هر مسئول، هر صاحب منصب، هر صاحب مقام، دولتمرد و ملت مرد، انتصابی و انتخابی، عزت این مردم را باور کند تا قیام قیامت هیچ قدرتی در جهان وجود نخواهد داشت که بتواند به عزت همیشگی و ابدی این مردم، که سزاوار آن هستند، خدشه ای وارد کند.پنجم- به عنوان کسی که بیش از پنجاه سال از عمرم را در عرصه نمایش و کارهای نمایشی گذرانده ام می توانم شهادت دهم که روزی- دیر یا زود- مردم از هر نمایشی- حتی جذاب ترین آن- خسته می شوند و حوصله شان سر می رود. دنیا سیاست مداران بسیاری به خود دیده که عرصه اداره یک مملکت و مسئولیت نسبت به سرنوشت مردم خود را به صحنه اجرای نمایش تبدیل کرده اند. سرنوشت هیچ کدام از این بازیگران عرصه نمایش های سیاسی و مردمشان به خیر و خوبی ختم نشده است. مردم خود ما نیز سابقه و خاطرات تلخی از این حاکمین نمایشی و نمایشگر در ذهن و یاد خود دارند و به همین دلیل باور دارم که روزی- و نه چندان دور- حوصله مردم آمریکا از نمایش های تکراری رئیس جمهورشان سر خواهد آمد اما آن روز - بی تردید- روز خطرناکی خواهد بود، بازیگری که نادیده انگاشته شود برای دوباره دیدن شدن، به هر کاری- حتی خطا- دست خواهد زد. باید برای آن روز نگران بود.
                