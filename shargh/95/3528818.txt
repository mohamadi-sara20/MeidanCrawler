چهار‌شنبه ۱۸ اسفند ۱۳۹۵
-----------------------------------------
سرمقاله
-----------------------------------------
ایرانیان مقیم خارج در معرض خطر
-----------------------------------------

                    جریان های راست افراطی در جهان غرب، رو به رشد و در حال دستیابی به ارکان قدرت هستند. به قدرت رسیدن آنها در برخی کشورها - مانند آمریکا - و احتمال به قدرت رسیدن آنها در بعضی کشورهای مهم اروپایی مانند فرانسه، بسیاری را نگران کرده است. طبیعتا بخشی از جوامع و ساختارهای دموکراتیک غرب هم در تلاش اند تا در مقابل این جریان های خطرناک ایستادگی و مقاومت کنند، اما موانع مهمی بر سر راه «جریان مقاومت» قرار دارد و به نظر می رسد در پرتو رشد راست گرایی، دستگاه سیاسی ایران برای محافظت از اتباع ایرانی مقیم غرب به اهتمام بیشتری نیاز دارد. دست کم دو مانع مهم بر سر راه جوامع مدنی و ساختارهای دموکراتیک مخالف جریان های راست گرا وجود دارد: 1) اینکه ساختارهای دموکراتیک و نهادهای حکومتی در غرب، به دلیل اینکه سال ها در پیاده سازی و اجرای خشن ترین سیاست های نئولیبرال شریک بوده اند و به دلیل اینکه سال ها نزد بخش قابل ملاحظه ای از مردم غرب به عنوان عوامل و مباشران بانکدارها و الیت مالی پشت پرده «بدنام» شده اند، از اعتبار و مشروعیت و استحکام لازم برای مقابله در برابر جریان های پوپولیستی تهی شده اند. جریان های راست افراطی نیز - که در ابتدای تاسیس، طرح ها و سیاست های نژادپرستانه خود را بی پرده بیان می کردند - سال هاست در یک تغییر تاکتیک هوشمندانه، همان برنامه های نژادپرستانه را در لوای شعارهای اقتصادی و دعوت از مردم برای شکستن ساختارهای «نئولیبرال» - که مهاجرت را یکی از چند مولفه آن می خوانند - فرمول بندی و ارائه می کنند.در نتیجه، هرچقدر این ساختارها در برابر مظاهر و نمایندگان جریان راست گرای «ضدسیستم» مقاومت کنند، به همان میزان نزد عوام و توده های خشمگین و مستعد شنیدن «تئوری های توطئه» بی اعتبار خواهند شد.اگر ساختار سیاسی آمریکا تلاش می کند «جف سشنز» - سیاست مدار تندرو و دادستان کل ایالات متحده - را به دلیل «گواهی دروغ» از کار برکنار کند یا اگر پارلمان اروپا، مارین لوپن - نامزد حزب راست گرای جبهه ملی فرانسه - را برای بازنشر عکس هایی از جنایات داعش «خلع مصونیت قضائی» می کند، به احتمال زیاد این اقدامات نزد بخش قابل ملاحظه ای از افکار عمومی بازخورد مثبتی نخواهد داشت. چه بسا این قبیل مقاومت های «سیستم» در مقابل جریان های به اصطلاح «مردمی» و «ضدسیستم»، در افزایش محبوبیت پرچمداران این جریان ها تاثیرگذار باشد.2) همان طور که تاریخ فاشیسم نشان می دهد، جریان های راست گرا زمانی که به قدرت می رسند برای مقابله با نهادهای سنتی و پیش برد برنامه های بیگانه ستیزانه شان، خود به «نهادسازی» و «ساختارسازی» می پردازند. نمونه بارز این نهادسازی را می توان در اقدام اخیر دولت ترامپ در ایجاد یک سازمان جدید برای ثبت و انتشار جرائمی که از سوی «مهاجران» صورت می گیرد مشاهده کرد. این سازمان جدید که «دفتر رسیدگی به قربانیان مهاجرت» (به اختصار VOICE) نام دارد و زیرمجموعه ای از «وزارت امنیت داخلی» آمریکا خواهد بود، وظیفه دارد جرائمی را که از سوی مهاجران غیرقانونی انجام می گیرد پیگیری کند و به صورت هفتگی در نشریات خود در مورد این دسته جرائم به افکار عمومی گزارش دهد.جدا از تاثیر اجتماعی و روانی این اقدام - که یک ارتباط ذهنی مستقیم میان «جرم» و «مهاجر» برقرار می کند - و جدا از اینکه حاصل این سازوکار «نهادینه»کردن رویکردهای تبعیض طلب و بیگانه ستیز در ساختار بوروکراسی آمریکا خواهد بود، ایجاد این سازمان جدید به مثابه ایجاد یک دستگاه عریض وطویل پلیسی و امنیتی است که برای ردیابی مهاجران و رصد زندگی روزمره آنها در 50 ایالت آمریکا رخنه و فعالیت خواهد کرد. با توجه به منابع و قدرت «وزارت امنیت داخلی» آمریکا و با توجه به پشتیبانی قابل ملاحظه طرفداران ترامپ از چنین اقداماتی، می توان پیش بینی کرد این سازمان جدید و نهادهای مشابهی که در آینده ایجاد خواهند شد، مانع محکمی در برابر نهادهای مدنی و ساختارهای دموکراتیک ایالات متحده ایجاد کند. تکرار این قبیل نهادسازی ها در سایر کشورهای غربی نیز می تواند وضعیت مهاجران را با مخاطرات و بحران های مهمی مواجه کند.حال سوال این است که در برابر رشد مشهود جریان های راست گرا در کشورهای غربی، سیاست دولت ایران باید چگونه باشد؟ اگر در سطح روابط میان دولتی به وضعیت جدید نگاه کنیم، رشد احزاب راست گرا الزاما به ضرر ایران نیست. بسیاری از احزاب ملی گرای اروپا - بعضا به دلیل فلسفه و خاستگاه «ملی» و رویکرد ضدآمریکایی - نگاه مثبتی به سیاست خارجه ایران و حتی تمدن ایرانی دارند. برخی از آنها - از جمله جبهه ملی فرانسه - در زمان «بحران هسته ای» نیز به وضوح از مواضع ایران دفاع می کردند و نسبت به تحریم ها و جنگ طلبی های احزاب حاکم انتقادات شدیدی ابراز می کردند. در جریان جنگ سوریه و یمن نیز مواضع آنها به مواضع ایران و روسیه نزدیک تر است و نسبت به عربستان سعودی، قطر و حتی نفوذ لابی های صهیونیست در ساختار سیاسی کشورهای خود رویکردی منفی و انتقادآمیز دارند، اما در یک نگاه کلی، مهاجرستیزی و اسلام ستیزی ذاتی این جریان ها مستعد ایجاد مخاطرات اجتماعی و امنیتی برای صدها هزار ایرانی مقیم خارج از کشور است. از این جهت لازم است دستگاه سیاسی ایران در راستای محافظت از این دسته اتباع خود وارد عمل شود.به عبارت دیگر، دستگاه سیاسی ایران نمی تواند در این برهه حساس تاریخی به پایداری و کارآمدی ساختارهای دموکراتیک غرب برای محافظت از امنیت اتباع ایرانی در برابر جریان های راست گرا اعتماد کند و لازم است پیش از اینکه آسیب قابل ملاحظه ای متوجه ایرانیان شود، دولت ابتکارعمل را در دست بگیرد. اقدام اخیر مجلس برای جذب نیروی انسانی و سرمایه های ایرانیان مقیم آمریکا و تخصیص مبلغ 200 میلیارد تومان به وزارت آموزش وپرورش و اقتصاد و امور دارایی برای تسهیل ورود این دسته اتباع ایرانی گام مثبتی است، اما واقعیت این است که ایرانیان مقیم اروپا، از جمله ایرانیان مقیم فرانسه، آلمان، هلند و انگلیس (که در فضای پسابرگزیت قرار دارند) نیز در معرض مخاطرات ناشی از رشد جریان های تندرو قرار دارند و به نظر ضروری است نسبت به آنها نیز پیش بینی های لازم صورت گیرد.
                