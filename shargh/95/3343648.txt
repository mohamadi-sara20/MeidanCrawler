دو‌شنبه ۳۰ فروردین ۱۳۹۵
-----------------------------------------
حرف اول
-----------------------------------------
برجام و حس سرعت زمان
-----------------------------------------

                    76روز از اجرائی شدن برجام گذشته بود که در اخبار ساعت 21 شبکه یک سیما پرونده ویژه ای به گذشت زمان و ملموس نبودن نتایج اجرائی شدن برجام اختصاص یافت. تاکید بر گذشت سریع زمان و بازخواست کردن دولت، آمریکایی ها و حامیان توافق هسته ای به دلیل آشکارنشدن نتایج اجرای آن ادامه یافته است. صرف نظر از اینکه چنین فشاری را سیاسی یا واقعا از سر نگرانی تلقی کنیم، می خواهم این تاکید را به فال نیک بگیرم و پیشرفت جامعه به سوی ادراکی جدید از مفهومی بسیار مهم را یادآور شوم. چرا به این فرصت برای شکل دادن به درکی جدید از «زمان» توجه نکنیم؟ آیا زمان برای ما و بالاخص برای آنها که امروز این گونه بر گذشت زمان و انتظار ملموس شدن نتایج اجرائی شدن برجام تاکید می کنند همواره همین اندازه مهم بوده است؟ پاسخ قطعا منفی است. شواهد بسیاری داریم که نشان دهیم هیچ گاه زمان برای آنها این گونه مهم نبوده است. کشورهایی مثل چین، مالزی، کره جنوبی، تایوان، برزیل، هند و ترکیه از اوایل دهه 1980 تا اوایل دهه 1990 توسعه صنعتی را آغاز کردند. این کشورها وقتی آغاز کردند که زمان به اندازه اکنون فشرده نبود. «فشردگی زمان» بسیار مهم است. وقتی رقابت، شدید و تعداد رقبا زیاد می شود، زمان معنای دیگری می یابد.اکنون گذشت هرروز به معنای فاصله گرفتن غیرخطی توانمندی های این کشورها از ماست. اما آیا ما در ابتدا یا انتهای دهه 1980 و اوایل دهه 1990 ادراکی از فشرده شدن رقابت های توسعه ای در مقیاس جهانی داشتیم؟ شاید یک مورد، بسیار روشنگر باشد. حزب عدالت و توسعه ترکیه در سال 2003 به قدرت رسید و محمود احمدی نژاد در سال 2005 به ریاست جمهوری انتخاب شد. آیا ما با همان ادراکی که دولت ترکیه از عرصه جهانی و مفهوم «گذر زمان در رقابت بین المللی» داشت به جهان نگریستیم؟ آیا واقعا روزها به همان اندازه که امروز در ماجرای برجام مهم شده اند، در نگرش به پروژه های عمرانی کشور نیز اهمیت داشتند؟ آیا پروژه هایی نظیر بزرگراه تهران- شمال یا تکمیل پروژه های خطوط ریلی کشور، یا فرودگاه امام خمینی(ره) نشانی از اهمیت دادن به مفهوم زمان را بر پیشانی خود دارند؟ آیا ما در همان کشوری زندگی نمی کنیم که تکمیل پروژه های سازه های آبی به طور متوسط 14 سال طول می کشند؟ و آیا پروژه های عمرانی به طور متوسط پنج تا هفت سال بیشتر از زمان برنامه ریزی شده طول نمی کشند؟ آیا ما در کشوری زندگی نمی کنیم که دارایی های مشکوک الوصول بانک ها به یکی از معضلات بزرگ نظام بانکی تبدیل شده است؟ آیا یکی از معانی دارایی مشکوک الوصول، برآمده از به تعویق افتادن بازپرداخت بدهی های سررسیدشده نیست؟ آیا وام های بازپرداخت نشده شما را به یاد مفهوم زمان نمی اندازند؟ آیا اینجا کشوری نیست که در آن آیین نامه ها قوانین با تاخیر چندساله نوشته می شوند، تدوین اساسنامه شرکت ملی نفت ایران حداقل سه دهه تاخیر دارد، اجرای قانون انتشار و دسترسی آزادانه به اطلاعات پنج سال تاخیر دارد، دولت ها بودجه های سالانه را با تاخیر به مجالس می دهند، هواپیماها با تاخیر پرواز می کنند، جلسات با تاخیر تشکیل می شوند، گزارش های دولتی با تاخیر منتشر می شوند، کلاس های دانشگاه ها در آغاز ترم با تاخیر برگزار می شوند، واکنش به رخدادها با تاخیر است و ده ها نمونه دیگر از وقایعی وجود دارد که در آنها زمان معنا و مفهوم مشخصی ندارد. وقتی به این شواهد و ادراک پیشین یک نظام اجتماعی از زمان دقت می کنم و به نوع مواجهه همین نظام با برجام می نگرم، نگران و امیدوار می شوم. فرضیه نگران کننده این است که آنچه اکنون در جریان است، چیزی جز همان بی توجهی به معنای زمان نیست. ظاهرا متناقض است، اما شاید این همه بر زمان تاکید می کنند چون مثل همیشه زمان معنا و اهمیتی ندارد. برخی بر این کمتر از سه ماه بسیار تاکید می کنند زیرا کل زمان سه دهه ناکامی در توسعه، هشت سال وفور دلارهای نفتی، شش سال زیر سایه تحریم و فشردگی زمان در چارچوب رقابت های اقتصادی کشورها را هیچ گاه جدی نگرفتند و درک نکردند. وقتی کسانی درک درستی از سه دهه نداشته اند و مهم تر آنکه وزن سنگین میراث این سه دهه بر گرده اقتصاد، جامعه، محیط زیست و فرهنگ را درک نمی کرده اند، چرا باید انتظار داشت معنای سه ماه را در سایه آن چند دهه و چندسال به درستی درک کنند؟ اما می توان تفسیری امیدوارانه تر نیز داشت. شاید معجزه ای واقع شده و زمان به یک باره معنایی خاص یافته است. شاید روح زمان در ادراک ما و برخی دیگر حلول کرده است.شاید ما به یک باره فهمیده ایم که پنجره فرصت ها به سرعت با گذشت زمان بسته می شوند و سراسیمه به دنبال گرفتن حقمان از زمان دوان دوان می رویم. شاید بر عظمت لحظه ها عارف شده ایم و زاهدانه بر ثانیه ها سخت می گیریم. آیا «حس سرعت زمان» همراه با برجام متولد شده است؟ کاش این «حس سرعت زمان» همه کالبد و روح جامعه، سیاست و سیاست گذاری در ایران را فرابگیرد. کاش کشف معناهای دیگری از زمان ادراک همه مسئولان این کشور را متحول کند. کاش اصرار برخی بر «ادراک زمانمند از برجام» میراثی برای همه ما شود. ما سرنوشت دیگری خواهیم یافت اگر فقط بر اهمیت زمان در عصر پسابرجام تاکید کنیم.
                