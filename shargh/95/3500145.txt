سه‌شنبه ۲۸ دی ۱۳۹۵
-----------------------------------------
type_unknown
-----------------------------------------
گفت وگوی «شرق» با سیدحسین موسویان: هاشمی به توازن رابطه با شرق و غرب معتقد بود
-----------------------------------------

                    هنوز شوک ناشی از درگذشت آیت الله هاشمی رفسنجانی برطرف نشده است؛ چهره ای که صرف نظر از تاثیر ویژه بر معادلات داخلی ایران، در منطقه و جهان نیز به عنوان یک چهره بانفوذ و عمل گرا شناخته می شد. شاید به همین دلیل بود که رویدادهای داخلی که با اثرگذاری مستقیم ایشان رقم می خورد، در جهان نیز بازتاب می یافت؛ از ثبت نام در انتخابات ریاست جمهوری سال 92 و استقبال ضمنی از آن گرفته تا انتخابات مجلس خبرگان رهبری و البته منتسب بودن حسن روحانی و وزیران دولتش به آیت الله هاشمی رفسنجانی. کم نبودند مسئولان سایر کشورها که در سفر به ایران، سری هم به دفتر آیت الله در مجمع تشخیص مصلحت نظام می زدند. اما فارغ از این مسائل، نقشی که هاشمی در ایام انقلاب و در مقاطع مختلف 37 سال گذشته پس از انقلاب در دیپلماسی ایفا کرد، از یادها نخواهد رفت. با وجود تنش های ایران و اعراب، در دوران هیئت حاکمه قبلی عربستان از ایشان به عنوان شاه کلید حل مشکلات میان دو کشور بزرگ اسلامی یاد می شد؛ مسئله ای که با واکنش رئیس جمهور دوران سازندگی مواجه شد و تاکید کرد بدون تعیین دستور کار سفر و مشخص شدن سطح رایزنی ها، امکان سفر به عربستان را ندارد. این فرصت با درگذشت ملک عبدالله و تغییر رویکرد ملک سلمان و فرزندش نسبت به ایران و خاورمیانه، به راحتی از دست رفت. سیدحسین موسویان، سخنگوی تیم مذاکره کننده هسته ای دوران اصلاحات و معاون وقت سیاست خارجی شورای عالی امنیت ملی، از نزدیک ترین دیپلمات ها به آیت الله هاشمی رفسنجانی به شمار می رود. او در یادداشتی که بعد از فوت رئیس جمهور دوران سازندگی در سایت سی ان ان منتشر کرد، به بخشی از ماموریت هایی که به دستور آیت الله هاشمی دنبال کرده، اشاره کرده است. موسویان در سال 1364، از سوی آیت الله هاشمی رفسنجانی رئیس مجلس دوم به سمت مدیرکل امور مالی و اداری، سرپرست ادارات کل و رئیس سازمان اداری مجلس منصوب شد و تا سال 1367 این مقام را بر عهده داشت. در این سال به وزارت خارجه رفت و به ریاست اداره اول غرب اروپا منصوب شد. یک سال بعد علی اکبر ولایتی، برای او حکم مدیرکلی غرب اروپای وزارت خارجه را زد. اما یکی از مقاطعی که بیشتر با نام موسویان گره خورده، ماجرای «میکونوس» است. او در ابتدای دولت سازندگی یعنی سال 69 به عنوان نخستین سفیر ایران در آلمان متحد عازم بن شد. در زمان سفارت وی رخداد ترور میکونوس اتفاق افتاد. موسویان که اکنون پژوهشگر دانشگاه پرینستون آمریکاست، در گفت وگو با «شرق»، برخی ناگفته ها از آن مقطع و رابطه با آیت الله هاشمی رفسنجانی را بیان کرده است.پیروزی انقلاب اسلامی باعث برهم خوردن قواعد منطقه خاورمیانه شد و غرب و شرق را حساس کرد یا مسائلی که بعد از آن در ایران به وقوع پیوست و پالس هایی که به خارج فرستاده شد؟ دولت موقت و حتی روی کارآمدن بنی صدر هم نتوانست مسئله ایران با خارج را حل کند. آیا مسئله جنگ بر دیپلماسی اثر گذاشته بود؟قطعا پیروزی انقلاب اسلامی، معادلات قدرت را در سطح بین المللی و جهانی تغییر داد. از دیدگاه آمریکا، ایران جزیره ثبات در منطقه بود. حکومت پادشاهی ایران به عنوان ژاندارم آمریکا در منطقه خاورمیانه سقوط کرد. شعار صدور انقلاب اسلامی به منطقه و جهان، وحشت به جان کشورهای عربی، آمریکا و حتی دیگر قدرت های جهان انداخت.مسئله فقط به تصور از رفتار ایران بازمی گشت یا اتفاقاتی نیز دراین بین افتاد؟البته این مسائل تنها دلیل اصطکاک ایران - اعراب و ایران - جهان غرب نبود. موضوع اشغال سفارت آمریکا در تهران و گروگان گرفتن ده ها دیپلمات آمریکایی آن هم به مدت 444 روز، همچون زلزله ای 10 ریشتری بود که روابط ایران را با آمریکا و جهان غرب متلاشی کرد. بعد هم که جنگ هشت ساله را داشتیم که نقش مهمی در تحولات منطقه ایفا کرد و دشمنی ایران با همسایگان عرب و جهان غرب را به نهایت رساند.در آن مقطع چقدر آیت الله هاشمی و شهید بهشتی برای حل مسائل خارجی، نگرش منطقی داشتند. به تازگی از شهید بهشتی مسائلی نقل شده که نشان می دهد آن بزرگوار برای حل مسئله با آمریکایی ها اعلام آمادگی کرده بود.هنگام اشغال سفارت آمریکا، مقام معظم رهبری و آیت الله هاشمی در سفر حج بودند و روحشان هم خبر نداشت.شما در آن مقطع به دلیل تجربه ای که در تحصیل در آمریکا داشتید، در سیاست خارجی به کار گرفته نشده بودید؟می دانید دولت موقت بر سر کار بود و تیم خود را داشت. اما من از همان ابتدای انقلاب در روابط بین الملل حزب جمهوری اسلامی بودم. اولین روزهای اشغال سفارت آمریکا، خدمت مرحوم آیت الله بهشتی رسیدم تا گزارشی از فضای بین المللی به ایشان دهم. در این دیدار متوجه شدم ایشان موافق نبودند منتها بعدا شرایط به گونه ای پیش رفت که کار از دست همه خارج شد آن هم به دلیل اسنادی که از داخل سفارت ترجمه و منتشر شد و حاکی از مداخله آمریکا در امور داخلی ایران بود.به مقطع جنگ بپردازیم. با توجه به اینکه آیت الله هاشمی با نظر امام، فرماندهی جنگ را عهده دار بودند، آیا فروش سلاح های ممنوعه به دشمن از سوی اروپا و حتی شرق باعث شد نگاه به دیپلماسی را در دوران جنگ در اولویت قرار ندهند؟سلاح های متعارف و غیرمتعارف به وسیله قدرت های بلوک غرب و شرق در اختیار صدام متجاوز قرار گرفت و متقابلاایران را که قربانی تحریم بود تحریم کردند. کشورهای عربی همسایه هم حدود صد میلیارد دلار در اختیار متجاوز قرار دادند. هدف آنها هم فراتر از تغییر رژیم یا شکست ایران بود. آنها به دنبال تجزیه ایران بودند؛ آرزویی که برخی از کشورهای عرب همسایه هنوز هم در سر دارند. در چنین شرایطی، سرنوشت دیپلماسی جنگ، در میدان های جنگ تعیین می شد.یعنی به نقش دیپلماسی توجه لازم نمی شد؟اتفاقا به موازات پیشرفت ایران در جبهه های جنگ، دیپلماسی ایران هم قوت می گرفت. بین قدرت های جهانی، آلمان اولین کشوری بود که صدام را متجاوز اعلام کرد. گنشر، وزیر خارجه آلمان، یک سال قبل از خاتمه جنگ به تهران آمد و با مقامات عالی کشور دیدار کرد. ملاقاتی بسیار مهم با آیت الله هاشمی که در آن مقطع هم فرمانده جنگ و هم رئیس مجلس بود، داشتند. در این ملاقات، گنشر مجاب شد باید فعالانه وارد صحنه دیپلماسی برای خاتمه جنگ شود. من در آن ملاقات حضور داشتم. بعد از این سفر، گنشر به طور فعال وارد دیپلماسی ختم جنگ شد. بعد از آن هم گفت وگوهای محرمانه مهمی بین او و مقامات وزارت خارجه صورت گرفت. درواقع نطفه قطع نامه 598 هم در همین گفت وگوها شکل گرفت. یادم هست روزی با دکتر جواد لاریجانی، معاون وقت وزارت خارجه، در منزل گنشر در شهر بن آلمان گفت وگوی بسیار مفصلی درباره قطع نامه احتمالی آتش بس داشتیم.در یادداشت اخیر خود در سایت سی ان ان، به ماموریتی که به شما و دکتر واعظی برای حل مسئله گروگان های آمریکایی در لبنان داده شد، اشاره کردید که به ایران گیت و مک فارلین هم مشهور است. ایشان در جایگاه رئیس مجلس ایده بهبود روابط با غرب را در اوج جنگ دنبال می کردند؟من ابدا در قضیه مک فارلین نبودم. زمانی که آیت الله هاشمی رفسنجانی و دکتر ولایتی به آقای واعظی و من ماموریت حل بحران گروگان های غربی را دادند، زمانی بود که جنگ خاتمه یافته و آقای هاشمی هم رئیس جمهور شده بود. مقامات ده ها کشور به وزیر خارجه و رئیس جمهور پیغام دادند و استمداد طلبیدند. ایشان پاسخ مثبت دادند. بوش، رئیس جمهور آمریکا، پیشنهاد «حسن نیت در مقابل حسن نیت» را داد منتها در تهران تصمیم این شد که به خاطر ارزش های انسانی و اسلامی کمک کنیم. تقریبا مطمئن بودیم این اقدام، به بهبود روابط ایران و اروپا کمک خواهد کرد که اصل مهمی برای سیاست خارجی دوران بعد از جنگ بود. ضمنا حسن نیت آمریکایی ها را هم آزمایش خواهیم کرد که آنها در این امتحان رفوزه شدند اما آزادی گروگان های اروپایی، در بهبود روابط ایران و اروپا تاثیر چشمگیری داشت.بعد از روی کارآمدن دولت سازندگی، اولویت های ایشان در سیاست خارجی ارتباط با شرق بود یا غرب؟ به ظرفیت غیرمتعهدها و روس ها و چین توجه داشت یا اروپا و آمریکا؟تقریبا یک سال بعد از ریاست جمهوری آیت الله هاشمی، شورای معاونین وزارت خارجه ماموریت چین یا آلمان را برای من تصویب کرد و تصمیم را به اختیار خودم گذاشت. من برای مشورت نزد آیت الله هاشمی رفتم. ایشان به من فرمودند رابطه با هر دو کشور برای ما بسیار مهم و کلیدی است، اما شما به آلمان بروید چون مسیر توسعه روابط با چین هموار است، ولی مسیر توسعه روابط با اروپا ناهموار و سخت است؛ به ویژه اینکه تصمیم نظام هم برمبنای توسعه روابط با اروپای منهای آمریکاست. در سال 72 یا 73 در جلسه سمینار سفرا در مشهد مقدس پیشنهاد اتحاد و پیمان همکاری مشترکی را بین روسیه، چین، هند و ایران دادم. در جلسه سفرا از این پیشنهاد استقبال نشد. چند روز بعد وقتی خدمت آیت الله هاشمی رسیدم، پیشنهاد را مطرح کردم که بسیار استقبال کردند. بعدا به من فرمودند در سفر به پکن هم آن را مطرح کردند. آیت الله هاشمی معتقد به بالانس در روابط جمهوری اسلامی با جهان شرق و غرب بود. بیش از این دو، روابط با کشورهای همسایه برایش اهمیت داشت. دوستان وزارت خارجه می دانند ایشان چقدر برای توسعه روابط با کشورهای آسیای میانه و قفقاز و ترکیه و کشورهای حاشیه خلیج فارس زحمت کشیدند. با سران برخی از این کشورها روابط شخصی بسیار دوستانه و حتی روابط خانوادگی برقرار کرد. این نوع روابط به اندازه روابط رسمی دیپلماتیک در بهبود روابط مهم و تاثیر گذار بود.شما به عنوان چهره مورد اعتماد ایشان، سفیر وقت ایران در آلمان غربی در ماجرای میکونوس بودید. با توجه به تلاش آیت الله برای تنش زدایی، چرا وضعیت رابطه ما و غرب تا این اندازه حاد و حتی نزدیک به جنگ شد؟من وقتی عازم ماموریت آلمان شدم، در دو سال روابط با آلمان به عالی ترین سطح روابط در دوران بعد از انقلاب ارتقا یافت که من جزئیات آن را در کتاب روابط ایران و آلمان توضیح داده ام. روابط اقتصادی به مرز بی سابقه 10 میلیارد مارک رسید. کمیسیون های مشترک سیاسی، اقتصادی و فرهنگی تشکیل شد. روابط سران برقرار شد. روابط امنیتی در سطح بالاشکل گرفت. چنین روندی از چهار جبهه مورد حمله قرا گرفت:اول: فشارهای فوق العاده گسترده آمریکادوم: فشار صهیونیسم جهانی. این فشار تا حدی شدت یافت که در یک مکالمه تلفنی بین سران دو کشور، مشاجره لفظی صورت گرفت و نخست وزیر اسرائیل بدون خداحافظی، تلفن را قطع کرد.سوم: مخالفت های انگلیسچهارم: حوادث متعدد تلخی همچون حادثه ترور رهبران کرد در رستوران میکونوس برلین، قتل فریدون فرخزاد در بن، کشف محموله خمپاره یا موشک در کشتی ایران کلاهدوز به مقصد مونیخ آلمان و دستگیری های اتباع متعدد آلمانی در ایران همچون باخمن و فرچ.واقعیت این است آلمان ها هیچ مایل نبودند که حادثه میکونوس به تخریب روابط بینجامد. آنها بعد از حادثه میکونوس و با وجود فشارهای سنگین آمریکا، اسرائیل و انگلیس، به طور رسمی وزیر اطلاعات ایران را به آلمان دعوت کردند. بعد از حادثه میکونوس، بحران بدهی های خارجی ایران پیش آمد که روابط مالی و اقتصادی ایران را به بن بست کشاند. دوران بازسازی بعد از جنگ را می گذراندیم. روزی خدمت آیت الله هاشمی رسیدم. بی نهایت از بحران پیش آمده ناراحت بودند. به من فرمودند: «آقای موسویان! بدون حل این بحران، هم برنامه اول پنج ساله بازسازی ایران ناتمام می ماند و هم قادر به شروع برنامه دوم نخواهیم بود. تلاش های دیپلماتیک ما هم شکست خورده چون هیچ کشوری از ترس آمریکا، حاضر به استمهال بدهی ها نیست. روابط بانکی ما قفل شده. از شما می خواهم تلاش کنید تا کشور از این بن بست نجات یابد...». روزهای خیلی سختی بر همه می گذشت. خداوند آقای محسن نوربخش را رحمت کند. ایشان در آن مقطع رئیس بانک مرکزی بود. ما با هم از دوران دانشجویی در کالیفرنیا رفیق بودیم و رفت وآمد خانوادگی داشتیم. آقای نوربخش مرتب به من زنگ می زد. چندماهی تلاشی شبانه روزی داشتم تا اینکه آلمان پیش قدم شد و با استمهال 16 میلیارد مارک بدهی های ایران، سدشکنی کرد و در مقابل آمریکا ایستاد. بلافاصله بعد از آلمان، فرانسه و ژاپن نیز بدهی های ایران را استمهال کردند و در چند ماه همه بدهی های ایران استمهال و روابط بانکی ایران مجددا فعال و برنامه های اقتصادی و صنعتی بازسازی پنج ساله اول و دوم هم از بن بست نجات یافت. همه این حوادث بعد از داستان میکونوس بود منتها وقتی که حوادث تلخ امنیتی مثل کشف موشک و... پیش آمد، آلمان هم انگیزه اولیه را از دست داد ضمن اینکه در چنین شرایطی هم قادر به مقاومت بیشتر در مقابل فشارهای آمریکا، انگلیس و رژیم صهیونیستی نبود. در سال 76 هم رای دادگاه میکونوس صادر شد و روابط ایران و اروپا را کاملاتخریب کرد. در دوران اصلاحات، نیروهایی که در دوران جنگ و سازندگی در دیپلماسی تربیت شدند و به نوعی نزدیک به آیت الله هاشمی بودند، در حوزه های مختلف دیپلماسی، فعال شدند. در شورای عالی امنیت ملی و تیم مذاکره کننده هسته ای، شخص دکتر روحانی، دکتر ظریف و...؛ ارتباط شما و ایشان ادامه یافت؟ چقدر از نگاه ایشان در سیاست خارجی در دوران اصلاحات بهره گرفته شد؟شما خاطرتان هست برخی از چهره های اصلاح طلب در آن مقطع به شدت مخالف آیت الله هاشمی بودند و هیچ تمایلی به حضور و نفوذ ایشان در سیاست داخلی و خارجی نداشتند. اما دکتر روحانی و بنده در شورای امنیت مستمرا از نظرات ایشان بهره مند می شدیم و تصمیمات مهم و کلیدی سیاست خارجی مثل بحران عراق و افغانستان و هسته ای هم در شورای عالی امنیت ملی گرفته می شد.چرا آیت الله نتوانست مسئله ایران و عرب ها را به نقطه باثباتی برساند؟ با وجود آنکه در دولت اصلاحات، بالاترین توافق نامه میان ایران و عربستان امضا شد، اما رابطه ما و عرب ها به ثبات و همکاری اتحادیه ای نرسید؟آیت الله هاشمی در سال 76 به من ماموریت داد با امیرعبدالله، ولیعهد وقت عربستان، مذاکره کنم. در جده در منزل امیرعبدالله مذاکرات انجام شد. فرزند آیت الله هاشمی هم حضور داشتند. بعد از چند دور مذاکره، چارچوب جامعی را توافق کردیم که به دنبال این توافق هم امیر عبدالله به ایران آمد. دکتر روحانی توافق امنیتی را بعدا امضا کرد و روابط به مدت هشت سالی تا سال 84 بسیار خوب بود. روابط در دوره ریاست جمهوری آقای احمدی نژاد افول کرد که باز هم آیت الله هاشمی ابراز آمادگی کرد، اما دولت وقت موافق ورود ایشان به این مسئله نبود.واکنش های جهانی به ویژه کشورهای عربی به درگذشت آیت الله هاشمی، چقدر مرهون شخصیت خود ایشان و چقدر به وضعیت فعلی ایران در دولت روحانی در جهان بستگی دارد؟به نظر من، واکنش گسترده جهانی مرهون شخصیت ایشان، محبوبیت مردمی و تشییع جنازه تاریخی آیت الله، بیانیه تاریخی مقام معظم رهبری و درنهایت هم به خاطر دولت دکتر روحانی بود. نه امروز که آیت الله هاشمی در بین ما نیست، بلکه در سال های بعد از دوران اصلاحات، همواره از استفاده نشدن از ظرفیت ایشان و... در سیاست خارجی گله شده است. به رفتار دولت احمدی نژاد با این چهره ها اشاره کردید. غیر از گرایش سیاسی دستگاه اجرائی، چه عوامل دیگری باعث می شود ما برخلاف سایر کشورهای جهان، از ظرفیت شخصیت های بین المللی خود استفاده نکنیم؟کشورهای پیشرفته عمدتا از ظرفیت شخصیت های بین المللی و دیپلمات های بازنشسته تا آخرین روزهای عمرشان استفاده می کنند چون آنها را سرمایه کشورشان می دانند. متاسفانه در کشور ما، چنین ظرفیتی وجود ندارد که دلایل آن بعضا گفتنی نیست. وقتی در بسیاری از مواقع، چنین شخصیت هایی مورد اتهام قرار می گیرند، چطور می توانند به سفر خارجی بروند یا دیداری خارجی انجام دهند. برخی علاقه مند به انزوای این شخصیت ها هستند. در آخرین حضور شما در ایران در سال 93، دیداری میان شما با آیت الله هاشمی صورت گرفت؟ با توجه به اینکه شما به نوعی سخنگوی غیررسمی ایران در محافل مختلف در سطح جهان و به ویژه آمریکا هستید، ایشان توصیه خاصی به شما نداشتند؟ از شما نخواستند با توجه به تغییر دولت و حل موضوعاتی که در دوران احمدی نژاد برای شما پیش آمد، در ایران بمانید؟من حدود شش ماه بعد از انتخابات ریاست جمهوری به ایران آمدم. برای دیدار به منزلشان رفتم. دیدار مفصلی بود چون چهارسالی بود که ایشان را ندیده بودم. ابتدا خیلی اصرار کردند برگردم و مسئولیت بپذیرم. من مفصل دلایل عدم تمایل خود را توضیح دادم. خدمتشان عرض کردم من صرفا به روشنگری افکار عمومی جهان به ویژه جهان غرب و آمریکا ادامه خواهم داد. قانع نشدند اما به تصمیم من احترام گذاشتند. بعد هم مفصل از گسترش فساد در کشور و خطراتی که از این بابت کشور را تهدید می کند، صحبت کردند. بعد از ملاقات و هنگامی که برخاسته بودیم و خواستم خداحافظی کنم، خدمتشان عرض کردم رفت وآمدها و دیدارهای مکرر من با حضرت ایشان یا دکتر روحانی، ممکن است موجب سوءظن های داخلی شود. عرض کردم به اندازه کافی به شما تهمت و افترا زده می شود، من نمی خواهم موجب تشدید این اتهامات و جوسازی ها علیه شما شوم، روایت «اتقوا من مواضع التهم» (مومن باید از موضع تهمت بپرهیزد) را خواندم، ایشان هم فرمود حق با شماست.
                