یک‌شنبه ۲۱‌شهریور ۱۳۹۵
-----------------------------------------
سرمقاله
-----------------------------------------
عدالت جنسیتی و قانون اساسی
-----------------------------------------

                    در مقدمه قانون اساسی جمهوری اسلامی ایران با عنوان زن در قانون اساسی، مطالب مفصلی آمده است، در قسمتی از این بیان به این عبارت ها مواجه می شویم: «... طبیعی است که زنان به دلیل ستم بیشتری که تاکنون از نظام طاغوتی متحمل شده اند استیفای حقوق آنان بیشتر خواهد بود...» و در انتهای همین قسمت از مقدمه  قانون اساسی می خوانیم «...زن در چنین برداشتی از واحد خانواده از حالت شیء بودن و یا ابزارکاربودن در خدمت اشاعه مصرف زدگی و استثمار خارج شده است و ضمن بازیافتن وظیفه خطیر و پرارج مادری در پرورش انسان های مکتبی، پیشاهنگ و خود هم رزم مردان در میدان های فعال حیات می باشد و در نتیجه پذیرای مسئولیتی خطیرتر و در دیدگاه اسلامی برخوردار از ارزش و کرامتی والاتر خواهد بود»؛ با این بیانات تردیدی باقی نمی ماند که جمهوری اسلامی ایران بر مبنای اولین اعلامات خود در قانون اساسی و براساس آرمان هایی که در پی تحقق آن است، جز استیفا و ایفای حقوق زنان هدفی و روشی نباید داشته باشد به ویژه اینکه وقتی به اصول قانون اساسی می رسیم، به قسمتی که مربوط به حقوق ملت است؛ یعنی در فصل سوم، اصل نوزدهم، می خوانیم: «مردم ایران از هر قوم و قبیله که باشند، از حقوق مساوی برخوردار هستند و رنگ، نژاد، زبان و مانند اینها سبب امتیاز نخواهد بود» و در اصل بیستم آمده است: «همه افراد ملت اعم از زن و مرد یکسان در حمایت قانون قرار دارند و از همه حقوق انسانی، سیاسی، اقتصادی، اجتماعی و فرهنگی با رعایت موازین اسلام برخوردار هستند» و بالاخره اصل بیست و یکم به ویژه و به طورخاص به موضوع خانم  ها اختصاص داده شده و در آن تصریح شده است: «دولت موظف است حقوق زنان را در تمام جهات با رعایت موازین اسلامی تدوین نماید و امور زیر را انجام دهد: 1- ایجاد زمینه های مساعد برای رشد شخصیت زن و احیای حقوق مادی و معنوی او، 2- حمایت مادران به خصوص در دوران بارداری و حضانت فرزند و حمایت از کودکان بی سرپرست، 3- ایجاد دادگاه صالح برای حفظ کیان و بقای خانواده، 4- ایجاد بیمه خاص بیوه ها و زنان سالخورده و بی سرپرست، 5- اعطای قیمومت فرزندان به مادران شایسته در جهت غبطه  آنها در صورت نبودن ولی شرعی».با این مقدمات گمان نمی رود مسئله  حقوق زنان و تساوی آنان با مردان مسئله ای مناقشه برانگیز باشد؛ اگر چنین باشد گویا انحراف از قانون اساسی لازم خواهد بود، زیرا تا آنجا که ما می دانیم - و البته اظهار نظر دقیق در صلاحیت متخصصان و علمای اعلی قدر- زنان از صدر اسلام در موضع اجتماعی والایی قرار داشته اند و مهم ترین نمونه ای که می توان ذکر کرد حضرت خدیجه کبری (س)، همسر پیامبر گرامی و حضرت فاطمه  زهرا (س)، دخت گرامی  ایشان بودند و موارد فراوان  دیگر را نیز می  توان ذکر کرد که خانم ها در امور اجتماعی و اقتصادی و حتی سیاسی تصمیم گیرنده و اثرگذار بوده اند. با این اوصاف تردیدی نیست خانم  های ایرانی با توجه به آثاری که در این سی وچند سال از خود نشان داده اند و قابلیت هایی که عرضه کرده اند و مواضعی که بدون اینکه به آنها ارفاقی بشود، با همت خود به دست آورده اند، در شرایطی هستند که می توانند در همه امور همپای مردان فعالیت کنند.درباره داشتن حقوق و مزایای مساوی نیز پروتکل شماره 100 مربوط به شورای عالی کار و سازمان ملل در ایران از پیش اجرا می شده است و هم اکنون نیز باید اجرا شود و شاید هم اجرا می شود و بنده اطلاع دقیقی ندارم...... و به موجب آن خانم ها باید در مشاغل مشابه، دستمزد مشابه با مردان دریافت کنند و این چیزی است که از پیش وجود داشته و دلیلی ندارد امروز وجود نداشته باشد. در بعضی مسائلی که گاهی درباره برخی از حقوق خاصه  خانم ها و آقایان مطرح می شود و افراد با استناد به عبارت «با رعایت موازین اسلام» در اصل بیستم و موارد دیگری یا «رعایت موازین اسلام» در صدر اصل بیست ویکم به آنها تمسک می جویند، دو بخش وجود دارد؛ مواردی که جزء ضروریات دین محسوب می شوند؛ این موارد البته مواردی نیستند که درباره آنها اتفاق نظر وجود داشته باشد، ازاین رو اول باید حل شود که آیا موارد مطرح شده از ضروریات دین محسوب می شوند یا خیر و بعد درباره اینکه اختصاص آنها گاهی به مردان و استثناکردن زنان آیا همان موازین اسلامی است که مورد نظر قانون گذار بوده یا خیر. از باب تمثیل می توانم به میراث زوجه در قانون مدنی اشاره کنم؛ سال  های زیادی از زمان تصویب این قانون تا چند سال پیش، خانم ها صرفا از اعیانی ماترکه همسرشان ارث می بردند و در مقام بحث و مناقشه گاهی شنیده می شد که این موضوع را از ضروریات دین اعلام می کردند؛ ملاحظه شد در اصلاح قانون مدنی، این روش که به ظاهر مبتنی بر یکی از برداشت ها و دیدگاه های موجود در این زمینه بود، تغییر کرد و خانم ها اینک از کل ماترک شوهر اعم از اموال منقول و غیرمنقول عرصه و اعیان ارث می برند و شبهه  مخالفت با ضروریات دین نیز وجود ندارد. تا آنجا که بنده می دانم مواردی که به طور قطعی درباره آنها توافق وجود دارد، اگر معدوم نباشد، نادر است، به عبارت دیگر در همه  مواردی که محل بحث است، مناقشه وجود دارد و افرادی از نظر مخالف طرفداری می کنند که لزوما افراد عادی و غیرمجتهد نیستند؛ برای نمونه درباره بحث مخالفت با قضاوت خانم ها در محاکم، موضوع همین گونه است؛ یعنی نظر یا نظرهای مخالفی وجود دارد که قضاوت خانم  ها را جایز می داند و در عمل نیز در نظام قضائی ما حتی بعد از انقلاب خانم هایی به مسند قضا تکیه زده اند و اتفاقا خوب هم کار کرده اند؛ بنابراین گمان می رود به قضایای مربوط به حقوق خانم ها از هر قبیل باید با دیدی باز و به گونه ای نگریست که در صدر اسلام نگاه می کردند، آن گونه که در تاریخ خوانده ایم و قطعا علمای دین بیش از ما بر آن احاطه دارند؛ اگر چنین شود، چیزی به اسم تبعیض جنسیتی یا حتی هماهنگی جنسیتی و تفاوت حقوق ناشی از جنسیت، اصولایا معدوم خواهد بود یا بسیار بسیار استثنائی و نادر، گمان می رود با توجه به تعداد خانم  های محترمی که اکنون در قوه  قانون گذاری حضور دارند و همین طور خانم های محترمی که در قوه مجریه و حتی گاهی در قوه  قضائیه حاضر هستند، می  توان امیدوار بود تحول در جهت رفع این مشکلات تصریح و تعمیق شود.
                