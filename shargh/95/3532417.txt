سه‌شنبه ۲۴ اسفند ۱۳۹۵
-----------------------------------------
یادداشت
-----------------------------------------
یاد ملامصطفی و ادریس بارزانی
-----------------------------------------

                    24 اسفندماه برابر با 14 مارس سالروز تولد ملامصطفی بارزانی است. شادروان ملامصطفی بارزانی در سال 1903 زاده شد و از دوره نوجوانی به همراه پدر و برادر بزرگ تر یعنی شیخ احمد بارزانی وارد عالم سیاست شد و مبارزه سیاسی با دولت عراق را آغاز کرد. بعدها ملامصطفی به رهبری حزب دموکرات کردستان عراق دست یافت.و در این دوره و با رهبری وی در کنار شخصیت هایی مانند ابراهیم احمد و جلال طالبانی ابعاد مبارزه این حزب با رژیم حاکم بر عراق ابعاد تازه ای یافت. از اواخر دهه 30 خورشیدی نیز دولت ایران از مبارزات ملامصطفی بارزانی با رژیم عراق حمایت می کرد و به این دلیل، آمدوشد رهبران کرد عراقی به ایران نیز افزایش یافت و به این ترتیب پیوندهای سیاسی، فرهنگی و اجتماعی این دسته از رهبران عراقی با ملت ایران بیش ازپیش گسترش یافت. با انعقاد قرارداد الجزایر میان دولت ایران و دولت عراق عملاامکان استمرار مبارزه نیروهای کرد عراقی با رژیم عراق کاهش یافت و ملامصطفی بارزانی و بسیاری از رهبران کرد عراقی به همراه صدها هزار نفر از مردم کردستان عراق به ایران مهاجرت کرده و در ایران ساکن شدند. شادروان ملامصطفی بارزانی و اعضای خانواده از جمله زنده یاد ادریس بارزانی و آقای مسعود بارزانی و گروهی از رهبران کرد عراقی در کرج و دیگر میهمانان کرد عراقی در سایر نقاط کشور از جمله تهران، شهریار، کرمانشاه، شیراز، جهرم، بیرجند، انزلی، مشهد، ابهر و دیگر شهرستان ها مستقر شدند. بخش درخورتوجهی از این میهمانان به تدریج جذب دستگاه های اداری و از جمله سازمان محیط زیست و شکاربانی شدند. در این دوره شادروان ملامصطفی بارزانی به بیماری مبتلاشد و برای مداوا به خارج از ایران عزیمت کرد. با پیروزی انقلاب اسلامی در سال 1357 فرصتی مهیا شد تا گروه های کرد عراقی به تجدید ساختار و سازمان بپردازند اما بیم آن می رفت تا تحولات ناشی از انقلاب بر وضعیت این گروه به ویژه رهبران کرد عراقی اثر منفی بگذارد. چراکه برخی از جریان های سیاسی مارکسیست و چپ از جمله حزب دموکرات کردستان ایران که تازه به داخل کشور بازگشته بودند در همان روزهای آغاز تشکیل نخستین دولت پس از انقلاب مخالف حضور میهمانان کرد عراقی در ایران بودند. در جریان اعلام خواسته های این حزب به رهبران جمهوری اسلامی در ماده 8 این درخواست از مسئولان دولت تازه کشور درخواست شده بود کردهای عراقی از ایران اخراج شوند و چنین وضعیتی موجب شده بود موقعیت خطیری برای دولت موقت و نیز کردهای عراقی ایجاد شود. بازگرداندن هزاران کرد عراقی و به ویژه رهبران کرد عراقی یعنی آقایان مسعود و ادریس بارزانی می توانست به یک تراژدی بدل شود. امری که به هیچ وجه نمی توانست مورد پذیرش رهبران دولت نوپای بعد از انقلاب به ویژه شادروان مهندس بازرگان و دیگر مسئولان کشور قرار گیرد ضمن آنکه برخی از مقامات کشور همانند زنده یاد داریوش فروهر روابط نزدیکی با خانواده بارزانی داشتند.در این دوره شادروان ملامصطفی بارزانی به دلیل بیماری در خارج از کشور درگذشت و خبرهای حاکی از انتقال پیکر زنده یاد بارزانی به ایران موجب شده بود تا احزاب چپ و مارکسیست و سوسیالیست مانند حزب دموکرات کردستان ایران بر فشار خود علیه این حزب بیفزایند. اما به هر حال با مدیریت دولت وقت جنازه زنده یاد بارزانی به ایران منتقل شد. شادروان هاشمی رفسنجانی در خاطراتشان نقل می کنند که در این روزها نگران بودند که انتقال جنازه ملامصطفی بارزانی موجب تنش در منطقه نشود. جنازه ملامصطفی بارزانی در نهایت به تهران وارد و از آنجا از طریق شهر تبریز به ارومیه و سپس با دو فروند چرخ بال نظامی از ارومیه به شهر اشنویه منتقل شد. درحالی که هیچ یک از مسئولان و رهبران احزاب چپ مستقر در کردستان و آذربایجان غربی حاضر به شرکت در مراسم استقبال از جنازه و تشییع آن نشده بودند. البته حضور گسترده مردم منطقه و نیز کردهای عراقی و گروهی از مسئولان در این مراسم موجب شد امکان تنش و کارشکنی برای مخالفان مهیا نشود. هرچند این جریان ها بعدها و در سال های بعد با بی حرمتی به جنازه شادروان ملامصطفی بارزانی نشان دادند که کینه زیادی از وی در دل داشتند.در این ایام یعنی اسفندماه 1357 و پس از آنکه شهربانی مهاباد و پادگان مهاباد و در ماه بعد مراکز نظامی در سنندج مورد هجوم جریان های چپ قرار گرفت و روز به روز بر شمار نیروهای مسلح وابسته به این احزاب در استان های کردستان و آذربایجان غربی افزوده می شد، فضا برای میهمانان کرد عراقی تنگ تر می شد. دولت موقت و زنده یاد دکتر چمران و برخی از مسئولان نظامی و لشکری و کشوری با درک شرایط خطیر پیش آمده نه تنها از این میهمانان دفاع کردند بلکه حتی به آنان اجازه دادند تا کردهای عراقی از سایر شهرهای کشور این امکان را داشته باشند تا در شهرهای مرزی غرب کشور مستقر شوند. در این روزها هم رهبری موقت یا قیاده موقت با رهبری زنده یاد ادریس بارزانی و آقای مسعود بارزانی تشکیل شد و فعالیت های خود را آغاز کرد.زنده یاد ملامصطفی بارزانی یکی از رهبران سیاسی کردستان عراق بود که همواره بر تبار ایرانی کردها تاکید داشت و بر این مبناست که این عبارت درست تاریخی را بیان می کرد که هرجایی کردی هست آنجا ایران است. مشابه این سخنان را از زبان دیگر رهبران کرد عراقی نیز می توان شنید.شادروان ادریس بارزانی نیز مانند پدرشان ملامصطفی بارزانی بخش زیادی از دوران زندگی کوتاهشان را صرف مبارزه سیاسی کردند و در این مسیر بارها و از جمله در دهه 40 خورشیدی هدف اقدامات تروریستی دولت بعث عراق قرار گرفتند. در دوره پس از درگذشت ملامصطفی بارزانی، آقایان ادریس و مسعود بارزانی به تدریج به بازسازی حزب دموکرات کردستان عراق پرداختند و در دهه 60 خورشیدی و در دوران جنگ تحمیل شده رژیم عراق بر ملت ایران نیز این نیروها و سایر نیروهای سیاسی کرد عراقی مانند اتحادیه میهنی به رهبری جلال طالبانی، مبارزه با رژیم صدام حسین را ادامه دادند و زمینه تشکیل دولت اقلیم کردستان عراق را در این دوران پایه ریزی کردند. زنده یاد ادریس بارزانی نیز در بهمن 1365 در 43سالگی درگذشت.در سال 1991 و پس از ناکامی صدام حسین در اشغال کویت، فرصت برای اعلام دولت اقلیم کردستان عراق مهیا شد. در سال های تشکیل دولت اقلیم، روابط ایران با دولت اقلیم کردستان عراق همواره روابطی سازنده و نزدیک بوده است؛ اگرچه این روابط هیچ گاه در حوزه های اقتصادی و سیاسی به اندازه ظرفیت های بالقوه و علایق و انتظارات مردمی رشد نداشته و بالفعل نشده است.پس از شکل گیری سلسله تحولات سیاسی در خاورمیانه عربی و تشدید رقابت های منطقه ای، برخی بر آن بودند تا روابط صمیمانه و نزدیک ایران و گروه های کرد عراقی را تحت تاثیر منافع خود قرار دهند. این در حالی است که این کشورها در شرایطی که حمله داعش می توانست شرایطی را برای اقلیم کردستان عراق رقم بزند، در برابر این شرایط کاملامنفعل بوده و از کمک به دولت اقلیم کردستان عراق در شرایط سخت شانه خالی کردند. تاریخ طولانی و چندهزارساله پیوندهای تمدنی، فرهنگی و اجتماعی میان کردهای عراقی و ملت ایران و به ویژه نزدیکی های زبانی و سنت ها و رسوم و خلقیات پدیده ای است که ظرفیت درخور توجهی برای توسعه روابط میان طرفین ایجاد می کند. این روزها کردهای عراقی نیز مانند همه باشندگان در حوزه تمدن ایرانی و ایران فرهنگی، آماده جشن گرفتن نوروز هستند و این چنین می توان ابعاد عمیق پیوندهای دو طرف را نشان داد. امید است بر مبنای این ظرفیت ها و علایق دو طرف، در آینده بیش از پیش شاهد رشد فزاینده روابط میان ایران و اقلیم کردستان عراق باشیم و اجازه ندهیم بدخواهان خللی در مسیر توسعه روابط ایجاد کنند.24 اسفندماه برابر با 14 مارس سالروز تولد ملامصطفی بارزانی است. شادروان ملامصطفی بارزانی در سال 1903 زاده شد و از دوره نوجوانی به همراه پدر و برادر بزرگ تر یعنی شیخ احمد بارزانی وارد عالم سیاست شد و مبارزه سیاسی با دولت عراق را آغاز کرد. بعدها ملامصطفی به رهبری حزب دموکرات کردستان عراق دست یافت.
                