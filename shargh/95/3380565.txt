سه‌شنبه ۱ تیر ۱۳۹۵
-----------------------------------------
سرمقاله
-----------------------------------------
سرمایه گذاری خارجی در مسیر خروج از رکود
-----------------------------------------

                    پس از برجام، یکی از ا صلی ترین راهکارهای خروج از تنگنای اعتباری و رکود در شرایط کنونی کشور، جذب سرمایه خارجی به خصوص در بخش مولد اقتصاد است. منظور از جذب سرمایه، تامین مالی صرف نیست، بلکه برای خروج از این شرایط، عمدتا ورود سرمایه گذاران خارجی به خرید سهام واحد های تولیدی و بنگاه هایی که مشکل دارند، مورد توجه است. در مسیر جذب سرمایه خارجی اگر باز هم مانند گذشته، فقط بخش های استخراجی و غیرمولد هدف گرفته شوند، تجربیات ناموفق گذشته تکرار خواهد شد و دردی از اقتصاد درمان نخواهد شد.درحال حاضر هزاران هزار بنگاه صنعتی مولد یا به تعطیلی کشیده شده اند یا کمتر از ظرفیت و به صورت غیربهینه فعالیت می کنند. بسیاری از این بنگاه های خدماتی و واحدهای تولیدی از زیرساخت ها، تاسیسات، امکانات و منابع انسانی خوبی برخوردارند اما به دلایل مختلفی دچار مشکل هستند و بهره وری مناسبی ندارند؛ چنانچه سرمایه گذاران خارجی وارد شوند و بخشی از سهام این بنگاه ها را تملک کنند، هم منابع مالی برای مالکان این بنگاه ها آزاد می شود که بتوانند بر مشکل نقدینگی خود فائق آیند و هم شریک خارجی می تواند به حل مشکلات و بحران های بنگاه که موجب کاهش بهره وری شده است، کمک کند. اگر مشکل، بنگاه نقدینگی و سرمایه در گردش باشد، سرمایه گذار خارجی می تواند آن را مرتفع کند؛ اگر مشکل، بازار محصول باشد، محصول می تواند از طریق این مشارکت تحت یک نشان تجاری (Brand) خارجی قرار گیرد و بازارش توسعه پیدا کند یا سایر مشکلات فنی و مدیریتی بنگاه با کمک شریک خارجی برطرف شود.بنابراین به نظر می رسد جذب سرمایه و سرمایه گذار خارجی فقط در شرایطی می تواند وضعیت اقتصاد کشور را متحول کند که به مسیر ارتقای بهره وری و تولید ملی و حل مشکلات بخش واقعا مولد، هدایت شود. اما تحقق چنین موضوعی مستلزم فراهم کردن زمینه ها و انجام اقداماتی است که در رابطه با آن باید به نکات مهمی به دقت توجه کرد. طراحی کار و توجه به ظرایف آن از اهمیت ویژه ای برخوردار است؛ وگرنه با شکست روبه رو خواهد شد. چند مورد شکست می تواند به رتبه و سابقه ایران در جذب سرمایه لطمه بیشتری وارد کند. بعضی از این نکات به شرح زیر است:1- در شرایط فعلی و به خصوص بعد از سال ها دوری از بازارهای بین المللی، رتبه و شاخص های کشور در نمایه های بین المللی مناسب نیست و این نمایه هاست که مورد توجه و استناد سرمایه گذاران قرار می گیرد و تصمیمات آنها را شکل می دهد. بهبود این شاخص ها و رتبه ها نیازمند یک اقدام ضربتی توسط یک تیم کارآزموده است که بتوانند در این زمینه از مشاوران خارجی نیز استفاده کنند و از طریق در ارتباط قرارگرفتن و فعال کردن دیپلماسی اقتصادی و لابی گری و گفت وگو با محافل مراجع موثر ذی ربط، برای تغییر نمایه های مربوط به ایران تلاش کنند. تجربه برخی دیگر از کشورها نیز حکایت از چنین فعالیتی در آغاز تحرک برای جذب سرمایه خارجی دارد.2- تیم های کارآزموده برخوردار از تجربیات جهانی باید در قالب موسسات یا شرکت های تسهیلگر سازماندهی شوند تا بتوانند ارتباط بنگاه های تولیدی و واحدهای صنعتی بحث شده را با سرمایه گذاران خارجی برقرار کنند و سامان دهند و امور مربوطه را پیگیری کنند تا به هدف برسند.3- در دولت و نظام بانکی نیز باید زمینه های ساختاری و نهادی مناسب برای حمایت از این برنامه فراهم شود که خدمات موردنیاز با سرعت و دقت مطلوب ارائه شود. سیستم بانکی و نظام اداری کشور بیشتر آموخته است که از واردات و بخش های غیرمولد و حداکثر از بخش های مولدی که تولیدات مبادله ناپذیر در سطح بین المللی دارند (املاک و مستغلات)، حمایت کند و در مسیر تولید قابل مبادله، سنگ اندازی کند. با این سازوکارها نمی توان اقتصاد کشور را نجات داد.4- بعد از فراهم شدن زمینه های لازم برای این فعالیت، یعنی جهت دادن به سرمایه خارجی در مسیر بسط و توسعه تولید ملی، در سطح یک مجموعه بزرگ بخش عمومی می تواند پایلوت و آزمایش شود و متعاقبا گسترش یابد.5- حمایت وزارت امور خارجه در مواردی که با مشکلات باقی مانده از دوران تحریم برخورد می شود، ضروری است. واقعیت این است که فرصت چندماهه باقی مانده از دولت فعلی آمریکا را برای این منظور نباید از دست داد؛ نه صرفا به دلیل برخورد نسبتا مثبت تر با ایران بلکه به دلیل تعاملی که در جزئیات مسائل تحریم و برجام با این کشور به وجود آمده است. در پایان توجه شود که این پیشنهاد بر این مبنا ارائه شده است که به باور نویسنده، فرصت نفت و گاز به عنوان یک مزیت اقتصادی کشور (البته به اعتقاد من یک مزیت توهمی)، به سرعت در حال زائل شدن است و تاکید می کنم که در اجرای این پیشنهاد، سازوکارهای اجرائی و صلاحیت و تجربه مجریان بسیار تعیین کننده و کلیدی است.
                