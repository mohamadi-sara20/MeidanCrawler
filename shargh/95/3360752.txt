چهار‌شنبه ۲۹ اردیبهشت ۱۳۹۵
-----------------------------------------
یادداشت
-----------------------------------------
تاکید مصدق بر حقیقت در مصاف واقعیت
-----------------------------------------

                    آرزوهای میرزاتقی خان امیرکبیر، میرزاحسین خان سپهسالار و... برای گشودن راه پیشرفت و ترقی در دوران ناصرالدین شاه، نه تنها راه را در آن شرایط نگشود بلکه تا حدودی حلقه را تنگ تر کرد؛ ولی سرانجام 10 سال بعد به صدور فرمان مشروطیت منجر شد. امروز، 134سال از تولد دکتر محمد مصدق می گذرد. شخصیت خاص این چهره ملی و انطباق وضع و سرنوشت او با روایتی از فلسفه تاریخ، به بینش و منش ایشان مربوط می شود، زیرا در طبیعت ارثی و اکتسابی معیار ها و ارزش های این بزرگمرد وارسته، اصول و موازینی از باورها، اعتقادات، خلقیات و ادراکات وجود دارد و در نتایجی متبلور می شود که در سیر حوادث و وقایع اثرگذار بوده است. نخست وزیر مورد اعتماد ملت ایران، از فساد در همه ابعاد مادی و معنوی مبرا بود. به عبارت دیگر دانش، آگاهی ها و منش والای او در زندگی فردی، خانوادگی و اجتماعی توامان بود و این خصلت ها حقیقت وجودی و ذات شخصیتی را تشکیل می داد که در مسیر اجتماعی با واقعیت های مسلط بر فرهنگ سنتی جامعه آن روز ایران هماهنگ نبود. کارنامه این مبارزه، تمامی مقامات و مناصبی که او در این دوران تصدی کرده؛ از حضور موثر در استان خراسان تا دوران های مختلف وزارت، وکالت، حکومت ایالات، دوران زندان و تبعید رضاشاهی، دوسال وچندماهه نخست وزیری و سرانجام محاکمه و زندان و تبعید او را دربر می گیرد. او در تمامی دوران عمر اجتماعی -سیاسی خود، هرگز از شناکردن در مرداب اواخر سلطنت قاجار و اوایل سلطنت رضاشاه و در بخشی از دوران پس از زندان و تبعید خانگی رضاشاه و محمدرضاشاه نهراسید و با اتکا به شجاعت اخلاقی و وجدان ذاتی خود، هر دعوتی را برای خدمت به مملکت و مردم ایران، برخلاف عوام فریبان و مرعوبان قدرت، خالصانه پذیرفت. انگیزه ذاتی او برای خدمت، برآمده از اتکای به نفس و اعتقاد به خدمت به مردم نیازمند و درتنگنامانده و ناشی از بی اعتنایی به هرگونه تمسخر و افترا از سوی بداندیشان و دشمنان فضیلت بود. پیکر مصدق، کماکان تا انتقال به مزار شهدای سی تیر، در منطقه ای دور از تهران آرمیده است. در زندگی این مرد سیاست و اخلاق، چند نکته مشهود است. وقتی به دلیل درگیری با واقعیت های مسلط، راه پیشرفت او در مبارزه با بی قانونی و خروج از وضع موجود مسدود می شد، هرگز با توجه به مراعات هر مصلحتی، با «واقعیت» مسلط بر «حقیقت» مورد اعتقاد خود به معامله ننشست. مهم ترین گامی که دکتر مصدق در جهت تثبیت شخصیت ممتاز اخلاقی خود در تاریخ پرماجرای وطن ما و در جنگ حقیقت با واقعیت های کمرشکن مسلط بر جامعه خود برداشت، مخالفت او با سلطنت سردار سپه در سال 1304 و ماجرای نخست وزیری و ملی شدن صنعت نفت بود. مصدق با آنکه از عاقبت مخالفت خود در مجلسی که مرکب از وکلای مرعوب یا مجذوب و امیدوار به الطاف پهلوی ها بود، به همان قولی که در جلسه مشورتی با مستوفی الممالک، مشیرالدوله و موتمن الملک به خاطر تردید آنها و خودداری شان از شرکت در جلسه سرنوشت ساز تاریخی داده بود، عمل کرد. آنجا گفته بود آقایان به توپچی یک عمر حقوق می دهند که یک روز توپ در کند. دکتر با شناخت واقعیت مسلط بر جلسه و فضای بیرون از جلسه که از قبل با تبانی و توطئه طرفداران امپراتوری انگلیس و مزدوران رئیس الوزرا تعبیه شده بود، با مخالفت با سلطنت سردار سپه به جنگ واقعیت رفت و سرنوشت این چهره آزاده همراه با اثرگذاری عمیق سیاسی و اجتماعی در تاریخ معاصر منطقه ماندگار شد. داستان نخست وزیری و تلاش او در مبارزه برای تهیه و تصویب قانون ملی شدن صنعت نفت و خلع ید از نفوذ و دخالت امپراتوری انگلیس را که با تمام قدرت در برابر شرکت نفت ایران و انگلیس (بریتیش پترولیوم) ایستاد نیز همگان می دانند و در هزاران مکتوب به تفصیل آمده و از زوایای گوناگون تجزیه و تحلیل شده است. اراده او و آگاهی عمیق از سیاست های مسلط بر روابط و مناسبات بین المللی و شناخت مواضع ناهنجار فرهنگ اجتماعی و سیاسی جامعه خود، این فرصت را فراهم کرد تا در راهی گام بردارد که به عقیده یکی از معدود روشن بین ترین و خردمندترین مردان سیاسی و اجتماعی تاریخ معاصر (شادروان خلیل ملکی) به جهنم ختم می شد.آنجا که ملکی گفته بود: «آقای دکتر مصدق شما به سوی جهنم می روید. اما ما تا جهنم به دنبال شما هستیم». گو اینکه ملکی نیز به خاطر ایمان دیرینه خود به حقیقت و نفرت از واقعیت مسلط نظیر دکتر مصدق با رفتن به درون جهنم پس از کودتای آمریکایی، انگلیسی و درباری سر از زندان فلک الافلاک درآورد و بار دیگر با تلاش برای رساندن صدای حقیقت در فضای تاریک واقعیت نفس گیر پس از کودتای 28 مرداد 1332، کارش به زندان استبداد محمدرضاشاه کشید. نکته ای از هزاران سند مربوط به موضع گیری امپراتوری انگلیس در برابر دولت دکتر مصدق و خلع ید از شرکت غاصب انگلیسی نفت ایران گزارش محرمانه امانوئل شین ول، وزیر دفاع حکومت کارگری انگلیس، به نخست وزیر است به تاریخ تیرماه 1330 (جولای 1951) به این عبارت: «اگر به ایران اجازه داده شود که در این مبارزه پیروز شود، مصر و دیگر کشورهای خاورمیانه هم به پیروی از آن تشویق خواهند شد، اقدام بعدی ممکن است ملی کردن کانال سوئز باشد» که ملی شد! برنامه دولت دکتر مصدق در دو ماده خلاصه می شد که گوهر حقیقت طلبی او در مبارزه با واقعیت استعمار بیگانه و استبداد سلطنت است: اول: استیفای حقوق مردم ایران از منابع و ذخایر غارت شده مملکت به وسیله بیگانگان و دوم: اصلاح قانون انتخابات.(مفهوم «استیفای حقوق مردم ایران» و ضرورت واژه «مبارزه» در گزارش وزیر دفاع انگلیس، مطلبی دیگر می طلبد).
                