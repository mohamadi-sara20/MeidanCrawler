یک‌شنبه ۱۵ فروردین ۱۳۹۵
-----------------------------------------
حرف اول
-----------------------------------------
ارزیابی افزایش 14 درصدی مزد
-----------------------------------------

                    موضوع افزایش مزد هر سال، پیش روی دولت گرفتار یازدهم قرار دارد. تکلیف قانونی افزایش مزد مواجب بگیران میلیونی در پوشش کارمند و کارگر که الزاما بایستی در پایان هر سال معادل نرخ تورم به دستمزدهای آنان برای سال بعد اضافه شود و ابعاد مختلف این موضوع، هرساله در اسفندماه مطرح و خود عاملی در مسیر افزایش هزینه زندگی شده است. به این معنا که کسبه، بخش خدمات و آنان که از درآمد ثابت برخوردار نیستند، در این مقطع نرخ های خود را افزایش می دهند و این دور و تسلسل ادامه دارد تا آنجا که باید در مقوله ثبات قیمت ها و افزایش ندادن مزد و حقوق فرهنگ سازی کرد. آخرین هزینه اعلام شده زندگی در کلان شهرها، حدود دو ونیم میلیون تومان در ماه برای اداره زندگی معمولی یک خانواده چهار نفری بوده است. برخی می گویند افزایش دستمزد، رشد تورم را در پی می آورد؛ درحالی که افزایش دستمزد به افزایش و تشدید تورم نمی انجامد و عامل اصلی تورم در اقتصاد ایران رشد نقدینگی است؛ همچنین عده ای دیگر می گویند افزایش دستمزد موجب افزایش قیمت تمام شده کالاو رکود می شود؛ درحالی که مطالعات اقتصادی و شواهد نشان می دهد سهم دستمزد کارگران در قیمت فروش کالازیاد نیست.به این معنا که اگر به عنوان مثال 30درصد به دستمزد کارگران اضافه شود، بین 5/1 تا سه درصد به قیمت فروش کالاو خدمات اضافه می شود که با رشد بهره وری جبران می شود و رشد بهره وری 2،5 درصد اعلام شده است. از سوی دیگر واضح است که افزایش دستمزد کارگران موجب رشد نرخ بهره وری می شود؛ یعنی اگر بخواهیم بهره وری افزایش یابد، الزاما بایستی حداقل های زندگی نیروی کار را فراهم و این جامعه را راضی کنیم. وقتی یک کارگر دستمزد خوب بگیرد، قطعا با جان و دل کار می کند و نرخ بهره وری اش هم افزایش می یابد و وقتی کارگران قدرت خرید بیشتری داشته باشند، قطعا شاهد رونق اقتصادی بیشتری خواهیم بود و آنان با عبور از دغدغه معاش خلاقیت خواهند داشت. در واقع اکثر کارگران، مزدبگیر دولت هستند و اغراق نیست اگر عنوان شود که این کارفرمای بزرگ نگران تبعات افزایش دستمزد در بنگاه های خود است. بخش خصوصی به مفهوم واقعی حدود یک سوم اقتصاد را در اختیار دارد و عمدتا در حوزه کشاورزی، ساختمان و بازرگانی فعال و در این بخش ها دستمزد ها به نسبت حداقل های فعلی، شرایط بهتری را دارند. یکی از مشکلات فعلی اقتصاد ایران نبود تقاضای موثر برای به حرکت درآوردن چرخ های تولید است. اگر دستمزد کارگر اضافه شود، نه تنها تاثیری در قیمت ندارد؛ بلکه بلافاصله منجر به افزایش تقاضای موثر و ایجاد رونق می شود. بعضی از صاحب نظران اقتصادی معتقدند یکی از طرق احیای تقاضای موثر و تقویت رشد اقتصادی در شرایط فعلی کشورمان، افزایش دستمزدهاست و برای جلوگیری از افزایش تنش ها و مشکلات اجتماعی ناشی از فقدان قدرت خرید، کارگران توصیه اکید داشتند که دولت باید اقدام به افزایش دستمزد کارگران کرده و حداقل حدود 20 درصد برای امسال افزایش دستمزد را در نظر می گرفت که در نشست طولانی وزارت متولی و نمایندگان کارگران و کارفرمایان، 14 درصد در نظر گرفته شد که شامل حق عائله مندی و فرزند و مسکن و... می شود. کارگران و حقوق بگیران، مسئولانه و فعال در عرصه صنعت، تولید، خدمات و عرصه های سیاسی حاضر هستند، به امید آنکه رفع مشکلات با ایجاد هماهنگی و سپردن کار به کاردان، حفظ ارزش پول و توجه به منافع ملی صورت گیرد. کارگران امیدوارند عقب ماندگی 70 درصدی مزدی که میراث دولت ثروتمند احمدی نژاد است، در دولت مظلوم یازدهم کاهش یابد. میزان افزایش حقوق کارمندان و بازنشستگان، در نبود سازمان امور اداری و استخدامی کشور که استقلال آن ضروری است، در اختیار سازمان مدیریت و برنامه ریزی قرار گرفته است. امید است در لایحه بودجه 95 دیدگاه ها و پیشنهادات لازم به موقع مطرح شده و در مرحله بررسی بودجه در مجلس، توسط کارشناسان به آن پرداخته شود. افزایش سنواتی حقوق و دستمزدها، گرانی کالاها و خدمات را در تمامی بخش ها به دنبال دارد و این راه و روش های غیراصولی، نابسامانی ها را تشدید و افزایش نقدینگی، تورم و دور و تسلسل را آن چنان که در سالیان متمادی شاهد آن بوده ایم، به ارمغان می آورد. بر وزرای بخرد اقتصادی کابینه واجب است در این وادی بسیار حساس طرحی نو در اندازند. به امید اینکه با اعمال مدیریت مبتنی بر آگاهی به علوم روز و انتصابات بر مبنای شایستگی، در سال جاری شاهد وضعیت بهتری باشیم.
                