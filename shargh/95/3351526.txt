دو‌شنبه ۱۳ اردیبهشت ۱۳۹۵
-----------------------------------------
type_unknown
-----------------------------------------
رئیس جمهوری در مراسم روز کارگر مطرح کرد: زندگی خوب مخالفان برجام در سایه تحریم
-----------------------------------------

                    شرق: «حسن روحانی»، رئیس جمهوری، روز گذشته با حضور در شرکت «مپنا» در جمع سه هزارنفری کارگران، روز کارگر و روز معلم را گرامی داشت.به گزارش «ایرنا» رئیس جمهوری در بخشی از سخنانش با اشاره به نتایج انتخابات مجلس دهم، گفت: «به ملت بزرگ ایران به خاطر انتخابات شکوهمند و آنچه در هفت اسفند سال گذشته و دهم اردیبهشت امسال بهترین ها را پای صندوق آرا برگزیدند، تبریک می گویم و امروز خوشحالیم مجلس شورای اسلامی آینده ما، مجلسی که از خرداد شروع به کار می کند، ان شاءالله به حول و قوه الهی با هماهنگی بیشتر با دو قوه دیگر، دولت بتواند وعده هایی که به مردم داده است و عهدی که با هم در خرداد 92 داشتیم به خوبی به مقصد برسانیم». روحانی با اشاره به حضور پرشور بانوان در پای صندوق های رای و همچنین به عنوان نامزد انتخابات، گفت: «برای نخستین بار 18 نماینده زن به مجلس شورای اسلامی راه یافتند. ما خوشحالیم در همه صحنه ها بانوان عزیز ما در تحصیل، کار، تلاش، کوشش، دنیای سیاست، دولت، مجلس و قوای مختلف و همه جا حضور دارند که این هم از آثار بعثت پیامبر عظیم الشان اسلام (ص) بود که زنان را به صحنه آورد و گفت زن و مرد، عرب و عجم، کوچک و بزرگ، روستایی و شهری، سیاه و سفید هیچ کس بر دیگری امتیازی ندارد مگر به تقوا».اشاره رئیس جمهوری به ورود 18 نماینده زن به مجلس، در حالی صورت می گیرد که اگر نظر شورای نگهبان مبنی بر ابطال آرای «مینو خالقی»، منتخب سوم اصفهان، به کرسی بنشیند، تعداد زنان مجلس به 17 نفر خواهد رسید. بنابراین در نظر روحانی «مینو خالقی» عضوی از بهارستان است. عصر دیروز این قسمت از سخنان روحانی در حساب توییتری او باز هم منتشر شد تا تاکیدی باشد بر 18 نماینده زن نه 17 نفر. در این توییت نوشته شده: «راهیابی 18 زن به مجلس، یک رکورد است که امیدواریم نویدبخش فعالیت موثرتر زنان شایسته در همه عرصه ها؛ چه در مجلس و چه در قوای دیگر باشد».روحانی روز پنجشنبه هم دراین باره گفته بود: «قانون اساسی می گوید نماینده با رای مردم حوزه انتخابیه اش انتخاب می شود و به محضی که رای آورد و در مجلس شورای اسلامی اعتبارنامه اش تصویب شد، نماینده است و در این میان چیز دیگری نداریم...، مرحله دیگر بعد از رای مردم و صحت انتخابات، بررسی اعتبارنامه در مجلس شورای اسلامی است و هیچ نهاد دیگری در این میان نمی تواند مداخله کند». مینو خالقی، منتخب سوم اصفهان است که شورای نگهبان آرای او را باطل اعلام کرد. برجام توسط همه مردم و با هدایت های رهبری انجام گرفترئیس جمهوری در ادامه با اشاره به دستاوردهای برجام، گفت: «امروز پس از آنکه یک سد بزرگ توسط ملت و با تلاش دیپلمات ها، از پیش پای مردم برداشته شد و برجام راه را برای حرکت به سمت تعالی برای ملت ما باز کرد، آن گاه که می گفتیم پای میز مذاکرات می توان مشکل را حل کرد، بدبین ها و بدگمان ها می گفتند امکان پذیر نیست».او ادامه داد: «آن روز که با شش قدرت جهانی توانستیم به توافق برسیم، باز هم بدبین ها و بدگمان ها گفتند درست است که به توافق رسیدیم؛ اما این اجراشدنی نیست. آن روز که به روز اجرا و برجام رسیدیم، باز هم بدبین ها و بدگمان ها گفتند آنچه به شما وعده داده اند، عمل نخواهند کرد و شما در این مذاکرات به موفقیت نرسیده اید».او با انتقاد از منتقدان برجام، افزود: «چرا کار یک ملت بزرگ را کوچک نشان می دهید؟ این کار دولت نیست بلکه کار یک ملت بزرگ، قدرتمند و مقاوم است. این کار، کاری است که توسط همه مردم ما با هدایت های رهبر معظم انقلاب انجام گرفت و هرجا نیاز به تصویب بود، برای بحث و بررسی ارجاع شد و از شورای عالی امنیت ملی گرفته تا مجلس شورای اسلامی کار انجام شد». بدبینان گفتند در عمل برجام را نمی بینیمروحانی اضافه کرد: «گفتیم که برجام را تصویب و اجرا کردیم. بدبینان گفتند در عمل برجام را نمی بینیم، اگر صادرات نفت و میعانات از یک میلیون و 200 هزار بشکه به دو میلیون و 300 هزار بشکه رسیده، بدبینان گفتند اینکه چیزی نیست؛دو برابر شده و فقط یک میلیون و صد هزار اضافه شده که مهم نیست».او ادامه داد: «ما می گوییم امروز در سایه برجام برای نقل و انتقال پول، دست شما باز شده که می گویند، اینکه مهم نیست. ما می گوییم در سایه برجام به جای اینکه کشتی های بزرگ در ساحل کشور همسایه پهلو بگیرند و بار آنها با قایق و لنج به ساحل ایران برسد و برای هر کانتینر 700 دلار اضافه از جیب مردم پرداخت شود، می گویند 700 دلار چیزی نیست ما در سایه تحریم زندگی خوبی داشتیم چرا زندگی خوب ما را برهم زدید؟» برابر کارگر باید سر تعظیم فرود بیاوریمرئیس جمهوری در ابتدای سخنانش با تبریک روز کارگر، گفت: «ایام، ایام سرور و تبریکات متعدد است و از طرفی بعثت پیامبرعظیم الشان اسلام (ص) که به ما یاد داد کار، عار نیست. کار، فخر انسان و سرمایه جاودانی بشریت است. کار، نیروی بزرگ حرکت جامعه به سمت تعالی است». رئیس جمهوری افزود: «او به ما یاد داد در برابر کارگر باید سر تعظیم فرود بیاوریم و باید در کارهای ما نظم، انضباط، استحکام، دقت و صداقت باشد». روحانی افزود: «او به ما یاد داد کار دقیق انجام دهیم، نه برای اینکه در خط کنترل عیب ما ظاهر نشود کار دقیق انجام می دهیم، بلکه چون خدا را بالای سر خود در همه جا و همه چیز ناظر و حاضر می بینیم». رئیس جمهوری اضافه کرد: «مکتب بزرگ و اسلام عزیز و قرآنی که در شب بعثت نازل شد و با فریاد «اقرا» جهانی را به حرکت درآورد و به ما گفت از راه علم باید به تعالی دست یابیم و گفت اگر می خواهید بر جهان سلطنت کنید و فخر داشته باشید، علم باعث قدرت و سلطه شما بر جامعه و جهان خواهد شد».روحانی همچنین افزود: «روز معلم را که بر سر همه ما حق دارند و آنها راه را به ما نشان دادند، همراه زندگی و همراه دین را نشان دادند، تبریک می گویم». بنگاه اقتصادی باید توان رقابت با دنیا را داشته باشدروحانی در بخش دیگری از سخنرانی خود، گفت: «ما اقتصاد و بنگاه اقتصادی می خواهیم که توان رقابت با دنیا را داشته باشد تا ثروت کشور و درآمد بنگاه ها را افزایش دهیم و وضع کارگران را بهتر کنیم». او با تاکید بر اینکه باید به سمت اقتصاد دانش بنیان حرکت کنیم، متذکر شد: «اگر نتوانیم با دنیا رقابت کنیم، نمی توانیم بازار صادرات منطقه و جهان را از آن خود کنیم و اگر نتوانیم بازار صادرات داشته باشیم، نمی توانیم بازار تولید را از لحاظ کمی و کیفی افزایش دهیم». تورم پایین به معنای تضمین توان خرید کارگران استرئیس جمهوری با تاکید بر اینکه در 40 سال گذشته توان اقتصادی کشور در حد تقاضا برای اشتغال نبوده است، گفت: «همواره تقاضای اشتغال در کشور بالابوده؛ اما توان اقتصادی برای جذب نه تنها کارگر ساده حتی تحصیل کرده ها، کارآموختگان، صاحب نظران و متخصصان وجود نداشته و این نبود تقاضا، نبود امنیت را برای ما به وجود آورده است».روحانی افزود: «همان گونه که اقتصاد باید رقابتی باشد، کارگر هم باید بین چندین بنگاه برای اشتغال حق انتخاب داشته باشد. اقتصاد کشور باید حرکت کند و مردم به آینده امیدوار باشند. باید تورم روند کاهشی داشته باشد و آینده برای سرمایه گذاران روشن باشد. تورم پایین به معنای تضمین توان خرید برای کارگران است». تورم را تا پایان سال تک رقمی خواهیم کردرئیس جمهوری گفت: «بسیار خوشحالیم که در دولت یازدهم، حقوق کارگران و کارمندان از نرخ تورم بالاتر بوده و این قدم بسیار مهمی است که این دولت برداشته است. در 50، 60 سال گذشته در برخی سال ها، تورم پایین آمده؛ اما متاسفانه یکی، دو سال بعد دوباره تورم بالارفته و یک مسیر ثابت کاهشی برای تورم در اقتصاد ما نبوده است».روحانی یادآور شد: «در این دولت، تورم مسیر کاهش مداوم و مستمر داشته است و در روزهای نخست کاری دولت تدبیر و امید، تورم بالای 41 درصد بود و خوشبختانه شب عید 94 به حدود 15 درصد رسید. در سال 94 که وضع اقتصادی همه کشورهای تولید کننده نفت بسیار بد بود، وضع اقتصادی ما خوب بود و درعین حال به مردم وعده دادیم که تورم کمتر از 15 درصد خواهد شد که شب عید سال 94 تورم ما به 12 درصد رسید». او ادامه داد: «امروز تورم ما طبق آمار و شاخص های مرکز آمار به زیر 11 درصد رسیده است و تا پایان سال تک رقمی خواهد شد». امسال را با هدف گذاری رشد 5 درصدی آغاز کرده ایمرئیس شورای عالی اقتصاد، اضافه کرد: «اگر می خواهیم اقتصاد ما رو به پیشرفت باشد و کارگر ما امنیت فکری و شغلی داشته باشد، باید شاخص های کلان اقتصادی کشور در مسیر درست قرار گیرد. اقتصاد ما درست نمی شود مگر اینکه قدرت جذب سرمایه داشته باشیم که امروز این شرایط فراهم شده است».روحانی یادآور شد: «امروز از کشورهای مختلف، فقط روسای جمهور به همراه معاونان خود به ایران نمی آیند، بلکه 50، 100 یا 200 شرکت مهم کشور خود را هم می آورند، با کارآفرینان داخلی ما جلسه می گذارند و قرارداد امضا می کنند».او افزود: «ما امروز قدرت جذب فناوری داریم، یک روز باید دست دراز می کردیم و فناوری را می گرفتیم؛ اما امروز این چنین نیست، ما فناوری های پیشرفته داریم و می توانیم برای ارتقای آن، فناوری های نو را جذب کنیم و در اختیار بگیریم». رئیس جمهوری با بیان اینکه ما در اقتصادمان رونق اقتصادی، تولید و جایگاه مناسب کارگران را می خواهیم، گفت: «خوشحالم که شخصی را به عنوان وزیر کار برگزیده ام که از جوانی در کارخانه به کار و تلاش مشغول بوده است. رئیس جمهور شما هم افتخار می کند که از دوران نوجوانی و تحصیل، سه ماه تعطیلی تابستان در دوران مدرسه و دبیرستان را به کار مشغول بوده است». رئیس جمهوری همچنین در این مراسم از تعدادی کارگر و واحدهای نمونه کارگری به نمایندگی از جامعه کارگری کشور تجلیل کرد.
                