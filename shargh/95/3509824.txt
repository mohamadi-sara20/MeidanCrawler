پنج‌شنبه ۱۴ بهمن ۱۳۹۵
-----------------------------------------
یادداشت. اقتصاد
-----------------------------------------
لزوم تقویت نظام بانکداری در تجارت خارجی
-----------------------------------------

                    برجام یکی از مهم ترین دستاوردهای دولت یازدهم بوده است که با خود موجی از ثبات و آرامش اقتصادی را به کشور آورده و از آن جمله می توان به رشد اقتصادی نزدیک پنج درصد، تورم تک رقمی نزولی، بهبود تراز تجاری و... اشاره کرد؛ اما برخی بخش های اقتصاد در تبدیل فرصت برجام به رونق اقتصادی کندتر عمل کرده اند. این بخش ها عموما به خاطر زمان بربودن واکنش شان به تغییرات سیاسی – اقتصادی، زمان بیشتری برای واکنش نشان دادن به کنش ها و تکانه ها نیاز دارند؛ از جمله این بخش ها نظام بانکداری کشور است. در چند سال اخیر دولت به درستی تمرکز بالایی بر اصلاح نظام بانکداری کشور داشته است. برای بررسی این نظام باید ابزار اقتصادی ای را که در اختیار نظام بانکداری است، بررسی کرد. مهم ترین این ابزار، نرخ سود بانکی و نرخ تنزیل است که این ابزار از جنس سیاست های پولی نیز هست؛ اما این ابزار بدون درنظرگرفتن ساختار نظام بانکی که دهه ها برای شکل گیری آن وقت نیاز است، امکان ارزیابی و آسیب شناسی ندارد. پسابرجام فرصت ها و افق های بالایی پیش روی فضای تجاری کشور گذاشت و هزینه های تجاری و ریسک های تجاری کشور را به شدت کاهش داد؛ به طوری که هیئت های عالی رتبه تجاری بسیار زیادی به کشور آمدند و فضاها و ظرفیت های تجاری را بررسی و واکاوی کردند. بحث پرداخت های بین المللی و گشایش اعتبارات اسنادی لحظه ای و مدت دار، از مهم ترین دغدغه های آنها بود که می توانست با پیوند قوی بین بانک ها و فضای تجاری کشور گسترش یابد و قدرت جذب سرمایه گذاری خارجی کشور را به شدت افزایش دهد، اما این دستاورد پسابرجام، به دلیل گسست فضای تجاری کشور از فضای بانکداری، نتوانست در تقویت دستاوردهای برجام به رشد شاخص ها کمک کند. این در حالی است که با تعریف فضای درست و ارتباط درست بین فضای تجاری و فضای بانکداری کشور، یکی از مهم ترین موانع نظام بانکداری که پایین بودن سود فعالیت های اقتصادی بانک ها در نقض بنگاه های اقتصادی است، برطرف می شد. به عبارت دیگر، بسیاری از فرصت های تجاری بسیار سودآور، به دلیل نبود تامین مالی، قادر به تدوین و اجرا نبودند؛ در حالی که بانک ها از منابع مالی زیادی برخوردار و به دنبال فضاهای سودآورد هستند، وقتی این منابع مالی به پروژه های عمرانی و سودآور متصل نباشند، نتیجه ای جز ازدست رفتن فضاها و تعاملات بین المللی پسابرجام نخواهد داشت. در بحث لزوم تقویت ارتباط بین فضای بانکداری و تجاری کشور باید به ضعف کارگزاران بانکی نیز اشاره کرد، کارگزاران بانکی باید برای شناسایی و تزریق منابع مالی خارجی، حضور پررنگ تری داشته باشند و نقش بیشتری ایفا کنند. نقش این کارگزاران در نظام بانکداری کشور مغفول مانده و این کارگزاران نتوانسته اند از پتانسیل بالقوه پسابرجام بهره لازم را ببرند.درحالی که با بهره گیری از این فرصت، نظام بانکداری نیز تقویت شده و در مواجهه با بخش خارجی می توانست فرصت گرانبهایی برای آسیب شناسی خود داشته باشد و با تدوین دستورالعمل ها و نظام نامه های جدید، ساختارهای خود را بازسازی کند. به هرروی پسابرجام با روبه روکردن اقتصاد کشور با حجم بالای تقاضای سرمایه گذاری خارجی، فرصت گرانبهایی را برای اقتصاد کشور به ارمغان آورد که به دلیل نبود بانک های خارجی، این فرصت اقتصادی مغفول واقع شد. در واقع فقدان بانک های خارجی و نهادهای بازار سرمایه بین المللی فعال در کشور، به یک گلوگاه اقتصادی و تجاری تبدیل شده است؛ چراکه بانک های خارجی به دنبال ورود و سرمایه گذاری در اقتصاد ایران هستند، ولی موانع و مقررات فعلی، به طور جدی راه های ورود آنها را محدود کرده است. ضروری است برای ایجاد بانک های خارجی و شعب آنها در ایران همت بالایی در دولت تدبیر و امید شود و مجلس شورای اسلامی نیز همیاری لازم را برای تصویب و اجرائی کردن مجوز فعالیت بانک های خارجی در ایران انجام دهد؛ چراکه تحقق اقتصاد مقاومتی در راستای تقویت اقتصاد کشور، بسیار ضروری به نظر می رسد. در نهایت باید گفت با توجه به تجربه تجارت بین الملل در دوران پسابرجام و درخواست های بسیار زیاد هیئت های تجاری عالی رتبه کشورها و اقتصادهای بزرگ دنیا برای همکاری با ایران، به عنوان جزیره ثبات در خاورمیانه، پیشنهاد می شود نهادی بسیار تخصصی برای تبیین روابط تجاری بین بانک ها و بخش های تجاری کشور تعریف شود و از تدوین نهادهای تخصصی، با عنوان بزرگ شدن اندازه دولت، چشم پوشی نشود؛ چراکه تخصصی شدن نهادهایی از این دست، از ویژگی های کشورهای توسعه یافته است.
                