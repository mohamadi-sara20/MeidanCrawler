چهار‌شنبه ۲۵ فروردین ۱۳۹۵
-----------------------------------------
type_unknown
-----------------------------------------
گله احمد توکلی از مدیر مسئول کیهان به دلیل نسبت ناروا به حسن روحانی: کار شما از کار مطبوعات اصلاح طلب تلخ تر بود
-----------------------------------------

                    شرق: نطق احمد توکلی درباره لایحه بودجه سال 95 که بر اثر یک خطا در انتشار ارقام و پس از آن خطا در تشخیص مخاطب انتقاد این نماینده تهران، تبدیل به چالش خبری این روزهای مطبوعات شده، حالادر تازه ترین بخش این چالش به تیتر یک روزنامه کیهان تبدیل شد تا بار دیگر توکلی مجبور شود دست به قلم شود و این بار خطاب به شریعتمداری بنویسد: «چگونه است با وجود این نامه که در آن با صراحت ارقام درست ذکر شده است، کیهان همان رقم نادرست را تیتر یک می کند و نسبت ناروایی را که آنها به دولت آقای احمدی نژاد دادند، شما به دولت آقای روحانی می دهید؟»ماجرا از این قرار بود که توکلی در نطق خود از برداشت 152 میلیارد تومان از صندوق توسعه ملی خبر داده بود؛ برداشتی که به گفته توکلی مجوزش در آخرین روزهای عمر دولت احمدی نژاد صادر شده بود و سررسید آن نیز شش ماهه بود. آنچه در اولین برداشت از سخنان توکلی به دست می آمد، این بود که دولت سابق این مبلغ را از صندوق توسعه ملی برداشته و این دولت موظف به بازپرداخت آن بوده است؛ اما اولین خطا جایی صورت گرفت که خبرگزاری ها (همه خبرگزاری های اصلاح طلب و اصولگرا) براساس خطای شنیداری خبرنگاران، مبلغ 152 میلیارد تومان را 105 هزار میلیارد تومان اعلام کردند. پس از آن هم با توجه به اینکه توکلی گفته بود مجوز این برداشت در دولت قبل صادر شده، مطبوعات از تخلفی با رقمی اشتباه در دولت احمدی نژاد خبر دادند. احمد توکلی نیز با تقسیم رسانه ها به اصلاح طلب و اصولگرا که این خبر را منتشر کرده بودند، اصلاح طلبان را مقصران این اشتباه نامید؛ اما روز گذشته روزنامه کیهان با استناد به نامه توکلی، این بار همان رقم اشتباه را که در توضیح توکلی، به صورت صحیح آورده و توضیح داده شده بود، بار دیگر به تیتر اول خود تبدیل کرد و صراحتا آن را به عنوان تنها یک قلم از تخلفات دولت روحانی معرفی کرد. احمد توکلی هم در واکنش به این اقدام کیهان، نامه ای خطاب به مدیر مسئول این روزنامه نوشت و در آن تاکید کرد: «وقتی 152 میلیارد تومان، 150 هزار میلیارد تومان می شود، چه احمدی نژاد این رقم وحشتناک را تلف کرده باشد یا روحانی، باید فاتحه نظامی را خواند که روسای جمهورش چنین تخلفاتی مرتکب می شوند. مطمئن هستم که شما راضی به این فاتحه خوانی نیستید». متن کامل نامه توکلی به شریعتمداری را در ادامه می خوانید: برادر ارجمند جناب آقای شریعتمداریمدیرمسئول محترم روزنامه کیهانسلام علیکمتیتر امروز سه شنبه کیهان همان تحریف روز دوشنبه روزنامه های مخالفان شما است؛ منتهی فقط جای دولت احمدی نژاد با دولت روحانی عوض شده است. بنده در نامه خویش خطاب به برادران مدیرمسئول روزنامه های طرفدارهای روحانی، تلاش کردم که توجه دهم که حتی دشمنی با گروهی نباید باعث بی عدالتی شود و نامه را با این تذکر تلخ تمام کردم که «شما... محتاج تغییر مسیر هستید تا با تشدید اختلافات بیش از این به مصالح ملی و منافع مردم آسیب نرسد و فردای قیامت به خلق خدا بدهکار نشوید».چگونه است با وجود این نامه که در آن با صراحت ارقام درست ذکر شده است، کیهان همان رقم نادرست را تیتر یک می کند و نسبت ناروایی را که آنها به دولت آقای احمدی نژاد دادند، شما به دولت آقای روحانی می دهید؟کار شما تلخ تر از کار آنان است؛ زیرا که اولانامه من که دستمایه گزارش جناب عالی بود، در اختیارتان بود و ارقام درست را ارائه می داد و ثانیا تذکر قرآن به آن برادران متوجه توکلی و شریعتمداری هم هست و ثالثا به دلایلی انتظار از شما بیشتر است. وقتی 152 میلیارد تومان، 150 هزار میلیارد تومان می شود، چه احمدی نژاد این رقم وحشتناک را تلف کرده باشد یا روحانی، باید فاتحه نظامی را خواند که روسای جمهورش چنین تخلفاتی مرتکب می شوند. مطمئن هستم که شما راضی به این فاتحه خوانی نیستید. پس چرا چنین می کنید؟ واقع این است که احساس دشمنانه نمی گذارد حقیقت دیده شود.چون غرض آمد هنر پوشیده شدصد حجاب از دل به سوی دیده شداگر غیر از این بود، نه آن سایت هایی که ظاهرا پیش قدم بوده در این تحریف و نه روزنامه های آن برادران چنان اشتباه فاحشی را مرتکب می شدند، نه کیهان گرفتار این بلامی شد؛ چون در خبر نادرست منتشر شده آمده است که بنده گفته ام 2،5 (دو و نیم) میلیارد دلار از صندوق برداشته شده بود. اگر تمام این مبلغ را هم به مصرف نادرست می رساندند، حداکثر کل مبلغ با ارز آزاد می شود حدود 8000 میلیارد تومان، نه 150 هزار میلیارد تومان. پس اگر هدف مچ گیری و تخریب رقیب نمی بود، این مطلب علی القاعده به چشم می آمد و این همه گردوغبار ایجاد نمی شد. به شما هم عرض می کنم «محتاج تغییر مسیر هستید تا با تشدید اختلافات بیش از این به مصالح ملی و منافع مردم آسیب نرسد و در فردای قیامت به خلق خدا بدهکار نشوید».
                