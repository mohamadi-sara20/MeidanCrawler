یک‌شنبه ۱۹ دی ۱۳۹۵
-----------------------------------------
type_unknown
-----------------------------------------
ایران هراسی و برنامه ریزی برای ایران
-----------------------------------------

                    از مرحوم دکتر علی شریعتی نقل شده است زمانی که وی دانشجوی دکترای جامعه شناسی در پاریس بوده و به شدت از نظر اقتصادی در مضیقه بوده و دنبال کار می گشته، با یک آگهی از طرف شرکت پژو مواجه شده که به دنبال به کارگیری یک دانشجوی شرقی دکترا در رشته های علوم اجتماعی بوده است. دکتر می گوید من با وجود تقابل و تضادی که با نظام سرمایه داری داشتم، تصمیم گرفتم مراجعه کنم و نگران بودم یک بازاری شکم گنده می خواهد با من مصاحبه کند! وقتی مراجعه کردم، دیدم یکی از استادان خودم مدیر بازاریابی شرکت پژو است. مسئله اش این بود که ما در ایران نتوانسته ایم در بازار خودرو با آلمانی ها رقابت کنیم، می خواهیم مطالعه کنیم و راهی بیابیم که سلیقه ایرانی را با تبلیغات به نحوی تغییر بدهیم که بازار خودرو ایران را از آلمان ها بگیریم! موضوع مربوط به 50 سال قبل است. در این 50 سال، همه علوم از جمله علوم اجتماعی پیشرفت های چشمگیری داشته است. ساده اندیشی است اگر فکر کنیم امروز آنها برای ما برنامه ریزی نمی کنند یا تصور کنیم آنچه در منطقه و به خصوص در ایران اتفاق افتاده، بدون برنامه ریزی بوده است. تصور کنید ما از یک جنگ تمام عیار با جهان با درایت و رهبری امام خمینی(ره) و خصوصا با سیاست و تدبیر مسئولان وقت با کمترین آسیب خلاص شدیم و به تعبیر صدام حسین در نامه به آیت الله هاشمی به تمام خواسته هایمان رسیدیم و هشت سال جنگ و دشمنی با تمام کشورهای منطقه، به خصوص کشورهای عرب منطقه را پشت سر گذاشتیم؛ چنان که دشمنی و عناد عربستان سعودی، بعد از قتل عام حجاج در سال 1366 به حدی رسیده بود که امام خمینی فرمودند: «ما اگر از صدام بگذریم، از آل سعود نمی گذریم». از زمانی که امام خمینی را از دست داده ایم، این دشمنی و کینه توزی هنوز در منطقه باقی است. خزانه مملکت خالی است. تمام زیربناها از جنگ آسیب دیده است. با رهبری داهیانه حضرت آیت الله خامنه ای و انتخاب مردم، دولتی زمام امور را به دست می گیرد که تمام دشمنی ها را در منطقه به دوستی تبدیل و رابطه با تمام جهان را به نحو مطلوبی اصلاح می کند و در تداوم همین سیاست، بعد از هشت سال دوران سازندگی، دولت اصلاحات روی کار می آید که همان روش را در سیاست خارجی دنبال می کند. منطقه آرام است. به غیر از افغانستان که در آنجا سازمان اطلاعاتی آمریکا از طریق ضداطلاعات ارتش پاکستان، جوانانی مذهبی و متعصب را برای جنگ با اشغالگران روسی و دولت دست نشانده آنان تربیت کرده و آرام آرام به دنبال ساقط کردن دولت مرکزی هستند، سایر کشورهای منطقه در آرامش و امنیت به سر می برند و دوستی ایران و عربستان تا حدی پیشرفت کرده که پادشاه عربستان در سفر به ایران به منزل آیت الله هاشمی می رود که در عرف دیپلماتیک کمتر مرسوم است. در این شرایط آیا شرکت های اسلحه سازی می توانند بازاری در منطقه داشته باشند؟ کدام دشمن کشورهای منطقه را تهدید می کند که اسلحه بخرند؟ کارخانه های اسلحه سازی مدت هاست که در این منطقه بازاری نداشته اند. اگرچه در جنگ تحمیلی با پول های عربستان و کویت، روسیه و کشورهای اروپایی چند ده میلیارد دلار اسلحه به صدام فروختند، ولی بعد از پایان جنگ این بازار هم تعطیل شده بود. این بازار در صورتی می توانست رونق بگیرد که منطقه در آشوب باشد. این فرصت متاسفانه در یک دهه گذشته فراهم شد. لابی اسرائیل با دامن زدن به ایران هراسی کویت، امارات، قطر، عربستان و بحرین را ترغیب به خرید بیش از صد میلیارد دلار اسلحه کرد. در انتخابات سال 84 هم عده ای دانسته یا نادانسته در داخل کشور شروع به تخریب هاشمی می کنند و کار را به جایی می رسانند که یک فرد با گرایش مشخص و با استفاده از سازوکارهایی، زمام امور اجرائی را به دست می گیرد. پس از آن تصویر نامناسبی از ایران اسلامی به کشورهای منطقه و جهان نشان داده شد و هفت قطع نامه شورای امنیت علیه ایران صادر شد. تصور کنید اگر در سال 84 آیت الله هاشمی زمام امور کشور را در دست می گرفت! آیا می توانستند بیش از صد میلیارد دلار اسلحه در این منطقه بفروشند؟ 
                