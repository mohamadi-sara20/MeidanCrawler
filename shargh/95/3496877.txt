سه‌شنبه ۲۱ دی ۱۳۹۵
-----------------------------------------
حرف اول
-----------------------------------------
مردی که شبیه هیچ کس نبود
-----------------------------------------

                    هاشمی شبیه هیچ کس نبود و بیش از همه خودش بود. با ادبیات امروز ما که می خواهند هر فردی را به دسته و گروهی سیاسی متصل کنند، قابل تعریف نبود، خط و مرام سیاسی خودش را داشت. هم چوب تنبیهش به برخی فعالان و گروه های سیاسی خورده بود و هم دست نوازشش. او در انقلاب نقش موسس داشت، دستیار امام(ره) بود و در شکل گیری نظام سیاسی در بزنگاه معادلات جهانی نقشی تاثیرگذار ایفا می کرد. او در پهنه سیاسی ایران همواره نقشی تمام کننده و تعیین کننده داشت؛ در دوره ای ریاست پارلمان بر عهده اش گذاشته شد، بعدتر در دوران سخت جنگ فرماندهی جنگ را برعهده گرفت و در مدیریت وضعیت پس از رحلت امام(ره) نقشی کلیدی ایفا کرد و در استحکام جایگاه رهبری در ایران کوشید. آیت الله هاشمی رفسنجانی، همچنین در مدیریت حوادث 88 نقش کلیدی داشت و حضورش توانست تعادلی در برخوردهای سیاسی به وجود آورد. این صفت ها و ویژگی ها همگی پدیدآورنده شخصیت سیاسی منحصربه فردی است که نمونه اش در تاریخ سیاسی ایران نبوده و به همین خاطر مقایسه هاشمی با این و آن را نمی پسندم. او در مسیر ارزش های نظام و انقلاب تعلق خاطری به آرای امام(ره) داشت و در برابر قرائت های منحرفانه ای که از دکترین ولایت فقیه می شد، ایستادگی کرد. مهم تر از همه اینکه هاشمی در تمام زندگی اش به شعارهای انقلاب و به ویژه نقش مردم در حاکمیت انقلاب اسلامی پایبند بود و برای حضور و مشارکت سیاسی مردم نقشی ذاتی قائل بود. ظرفیت و توان هاشمی حتی در دوره پس از مرگ او نیز هویدا خواهد شد. همین حالاوضعیت را ببینید؛ شعارها و پیام ها همگی حول وحدت و تعامل است و این نکته بسیار حائز اهمیت است. حتی منتقدان هاشمی نیز نمی توانند در دوران «پساهاشمی» بی انصافی کنند. امروز صفحه یک روزنامه جوان را می دیدم، این رسانه که متعلق به سپاه است و بعضا در نقد هاشمی کوشیده بود، به درستی صفحه یک متعادلی منتشر کرده است که جای تقدیر و تشکر دارد، من اینها را از میراث هاشمی می دانم، میراث میانه روی و اعتدال. نگرانی من از دوران پساهاشمی، بحران هایی است که کشور با آن مواجه خواهد شد.نبود این شخصیت فهیم و گران قدر می تواند آسیب زا باشد. درواقع هاشمی زمانی از میان ما رفت که تاریخ ایران بیش از هر دوره دیگری به او احتیاج داشت. بحران هایی چون مسائل پسابرجام، برخی آسیب های اجتماعی در جامعه و تضمین آینده سیاسی، از جمله این نکات است.
                