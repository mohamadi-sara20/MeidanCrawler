دو‌شنبه ۱۰ خرداد ۱۳۹۵
-----------------------------------------
type_unknown
-----------------------------------------
تکذیب خبر بازداشت برادر رئیس جمهوری
-----------------------------------------

                    شرق: شایعات رسانه ای مبنی بر دستگیری «حسین فریدون» برادر رئیس جمهوری از دو سو تکذیب شد؛ هم دولت و هم قوه قضائیه. یک مقام آگاه در نهاد ریاست جمهوری در گفت وگو با «شرق»، با تکذیب این خبر، گفت: «ادعای دستگیری حسین فریدون فاقد صحت است». همچنین «محمدجعفر منتظری» دادستان کل کشور موضوع «بازداشت یکی از مسئولان نهاد ریاست جمهوری» را رد کرد. «منتظری» درخصوص ادعاهای مطرح شده مبنی بر بازداشت یکی از مسئولان نهاد ریاست جمهوری به «ایرنا» گفت: «پس از انتشار این مطالب، موضوع بررسی و مشخص شد این ادعا صحت ندارد».روز گذشته در حاشیه گردهمایی روسای پلیس آگاهی استان های سراسر کشور «تسنیم» از حجت الاسلام «محمدجعفر منتظری» سوالی مبنی بر اینکه «برخی سایت های خارجی از احتمال بازداشت شدن حسین فریدون خبر داده اند»، پرسید که به گفته این خبرگزاری، دادستان کل، «سکوت کرده و پاسخی نداده است». پس از آن بود که «تسنیم» این خبر را با تیتر «سکوت دادستان کل در واکنش به خبر بازداشت حسین فریدون (برادر رئیس جمهوری)» منتشر کرد؛ خبری که در بسیاری از رسانه ها بازنشر شد. این خبرگزاری در حالی مدعی انتشار خبر بازداشت «فریدون» در سایت های خارجی بود که لااقل در یک ماه اخیر در سایت های خارجی زبان چنین خبری وجود ندارد. تنها سایت «المانیتور» جمعه گذشته گزارشی با تیتر «آیا رئیس جمهوری ایران برادرش را کنار گذشته است؟» منتشر کرد. گزارش «المانیتور» بر اساس خبرها و گزارش هایی تهیه شده بود که در روزهای قبل در برخی رسانه های داخلی منتشر شده است. همچنین این گزارش به برخی شایعات منتشر شده در یکی از سایت های فارسی زبان خارج از کشور نیز استناد کرده است؛ شایعاتی که چند روز پس از انتشار آن، با واکنش «پرویز اسماعیلی» معاون ارتباطات و اطلاع رسانی دفتر رئیس جمهوری مواجه شد. «اسماعیلی» گفته بود: «خبرسازی ها و جعل خبر درخصوص دستور مقام معظم رهبری به رئیس جمهوری برای تغییرات در بدنه دولت، کذب محض و در امتداد سناریوی رسانه های معاند برای دوقطبی سازی و خط تقابل است». یکی دیگر از موارد استنادشده در گزارش «المانیتور» صحبت های «علیرضا زاکانی» نماینده سابق مجلس است که در آن «حسین فریدون» را متهم به فساد سازمان یافته کرده بود. اما نکته قابل تامل در خبرسازی های روز گذشته این بود که در هیچ جای گزارش «المانیتور» از بازداشت یا حتی احتمال بازداشت «فریدون» هم حرفی زده نشده است. حسین فریدون کیستپس از پیروزی «حسن روحانی» در انتخابات، او برادرش را به عنوان دستیار ویژه خود برگزید. تیر ماه سال 1393 «فریدون» به مذاکرات هسته ای ایران و شش قدرت جهانی در «وین» پیوست. در همان زمان علت حضور او، «مشورت و هماهنگی لازم» اعلام شد. این حضور که هم زمان با پایان ضرب الاجل ایران و 1+5 برای رسیدن به توافق هسته ای بود، موردتوجه رسانه ها قرار گرفت. تا جایی که حساب توییتر «حسن روحانی» در این باره نوشت: «برادر روحانی به وین سفر کرد تا گزارش مبسوطی درباره مذاکرات ایران در وین به رئیس جمهوری ارائه دهد». همچنین یک عضو هیات مذاکره کننده هسته ای به «ایرنا» گفته بود: «با توجه به تراکم دیدارها و فشردگی جلسات سیاسی و فنی هیات ایرانی با اعضای مختلف گروه 1+5، امکان عزیمت و حضور محمدجواد ظریف در تهران برای ارائه گزارش به رئیس جمهوری وجود نداشت. بر این اساس و بنا بر درخواست وزیر امور خارجه، آقای فریدون برای حضور در این دور از مذاکرات به وین سفر کرد تا گزارشی تفصیلی از آنچه در دور اخیر مذاکرات روی داده است، به رئیس جمهوری ارائه کند».او در چند دور دیگر مذاکرات در «لوزان» و «ژنو» نیز حضور داشت که بازهم موردتوجه رسانه ها قرار گرفت. اما توجه رسانه ها بعضا با انتقاد نیز همراه بود؛ رسانه های منتقد دولت حضور او را غیرلازم می دانستند. همچنین برخی دیگر از این دست رسانه ها، از اساس با حضور او در کنار رئیس جمهوری مشکل داشتند. این رسانه ها با انتقاد از حضور «فریدون» در کنار رئیس جمهوری در جریان رژه نیروهای مسلح، از او به عنوان «میهمان نامتعارف» یاد کردند. او همچنین در مراسم بزرگداشت روز ارتش جمهوری اسلامی ایران در 29 فروردین امسال در کنار رئیس جمهوری حضور داشت. نشستن «فریدون» در صحن مجلس خبرگان رهبری در جریان یکی از جلسات آن نیز توجه رسانه های منتقد را به خود جلب کرده بود. این رسانه ها همچنین چندین نوبت نسبت به حضور «فریدون» در هیات دولت واکنش نشان دادند و نسبت به آن انتقاد داشتند. «حسین فریدون» متولد 1342 در «سرخه» استان سمنان است. «حسن روحانی» رئیس جمهوری در کتاب خاطراتش که تیرماه 1388 منتشر شد، در مورد «حسین»، برادر کوچک ترش نوشته: «برادر من آقای حسین فریدون (روحانی) است که در اوایل پیروزی انقلاب فرماندار نیشابور و بعد مدتی فرماندار کرج بود، سپس سفیر جمهوری اسلامی ایران در مالزی شد و چند سال هم از سفرای کشورمان در سازمان ملل متحد در نیویورک بود و هم اکنون به عنوان مشاور وزیر امور خارجه فعالیت می کند».اما «فریدون» به غیر از حضور در کنار رئیس جمهوری گاهی هم، مستقل از برادر بزرگ ترش به مراسم های مختلف می رود؛ به عنوان مثال حضور در مراسم ختم والده محمود احمدی نژاد، تشییع پیکر سردار همدانی و... از جمله مراسم هایی بود که او در آنها شرکت کرده بود.اما او بعضا هم به نمایندگی از رئیس جمهوری می رود؛ حضور در منزل علی مطهری برای دلجویی از او پس از حادثه شیراز؛ حضور در بیمارستان و عیادت از «مهدی کروبی» پس از جراحی زانو در سال گذشته، شرکت در مراسم تشییع پیکر والده مسعود سلطانی فر معاون رئیس جمهور و رئیس سازمان میراث فرهنگی که آخرین مورد چندی پیش در خلال غیبت او در جلسات هیات دولت صورت گرفت.حالاروز گذشته باز هم برخی رسانه ها که بعضا اطلاعات خاصی هم دارند، خط خبری دستگیری «فریدون» را آغاز کردند که البته دادستان کل کشور، نسبت به آن واکنش نشان داد و آن را از ریشه تکذیب کرد.
                