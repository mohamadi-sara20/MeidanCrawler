سه‌شنبه ۲۵ خرداد ۱۳۹۵
-----------------------------------------
type_unknown
-----------------------------------------
عذرخواهی نوبخت به جای احمدی نژاد
-----------------------------------------

                    شرق: یکشنبه شب پس از اینکه رئیس جمهور دستور پیگیری فیش های حقوقی میلیونی را به معاون اول خود داد؛ صدا وسیما، سخنگوی دولت را فراخواند تا به سوالات مردم در این رابطه پاسخ دهد. محمدباقر نوبخت، با حضور در برنامه گفت وگوی ویژه خبری شبکه دو سیما سعی کرد تصویری شفاف از آنچه رخ داده ارائه کند، هرچند بارها تاکید کرد مشخص نیست چرا اکنون در سال پایانی دولت، مسائلی مطرح می شود که ریشه در سال های دور دارد و قوانینی برای آن مترتب شده است. جالب اینکه نوبخت چندبار در کلام خود به رسانه هایی اشاره می کند که مسئله اختلاس ها در دوران احمدی نژاد را تا اندازه فیش های حقوقی میلیونی (که هرچند نادرست، پایه ای قانونی دارد) پررنگ نکرده بودند. بااین حال سخنگوی دولت خود را موظف دانست خطاهایی که در دولت های قبل، به ویژه در دولت احمدی نژاد، با حجم گسترده ای رخ داده، از مردم عذرخواهی کند. او تاکید کرد که دولت با اصلاح قانون، اجازه این گونه سوء استفاده ها را در آینده نخواهد داد. نوبخت که برای پاره ای توضیحات درباره فیش های حقوقی برخی مدیران بانک و بیمه در این برنامه حضور یافته بود، گفت: اساسا این بانک، یک بانک غیردولتی است و (این بانک ها) از ضوابط خود تبعیت می کنند. درباره بیمه نیز، این فیش حقوقی نبود؛ دریافت وجهی بود که از دو محل این رقم تشکیل می شد؛ یکی سلسله مطالباتی بود که طبق رای هیات عمومی دیوان عدالت اداری پرداخت شد. بخش دوم این فیش هم فوق العاده ای بود که باید با موافقت سازمان مدیریت و برنامه ریزی پرداخت می شد. ما آن را موجه نمی دانستیم و با وجود پیگیری های مدیران بانک ها و بیمه ها، سازمان به این پرداخت مجوز نداد و آنها به صورت غیرقانونی استفاده کردند. او ادامه داد: به گفته مسئولان دیوان محاسبات، این بخش غیرقانونی از آنها پس گرفته شد، اما به بحث فراتر از این دو مورد، پرداخته شد.شیطنت برخی رسانه ها در پرداختن به موضوع فیش های حقوقینوبخت با دلخوری از شیوه پرداخت برخی رسانه های منتقد دولت به این موضوع، ادامه داد: البته ما کاری نداریم؛ برخی رسانه ها به فساد سه هزار میلیاردی بیشتر پرداختند یا به این موضوع. دو مورد از این موضوع بیان شد ولی یک مورد هم کافی است تا دولت رسیدگی کند. دولت بر عادلانه عمل کردن برای حقوق دادن به کارمندان و بازنشستگان تاکید دارد؛ برای همین رئیس جمهور نامه مجددی را به معاون اول ابلاغ فرمودند و تاکید کردند باید با رسیدگی دقیق، برخورد قانونی در مقابل خطاها انجام گیرد. هفته قبل نیز پس از ابلاغ قانون بودجه مقرر شد ضوابط بودجه را سازمان مدیریت و برنامه ریزی به صورت دقیق، مستدل و شفاف تعیین کند تا هیچ راه نفوذ و سوء برداشتی برای کسی فراهم نشود تا حقوق غیرمتعارف بدهند. این مقام مسئول با اشاره به اینکه در ضوابطی که به تازگی تصویب شده است، چهار نکته جدید وجود داشت، افزود: (در این مصوبات) مقرر شد هرکسی قرار است حقوق و مزایا دریافت کند (حتی اگر دستگاهی از قانون خاصی پیروی می کند) باید از شورای حقوق و دستمزد که در سازمان مدیریت و برنامه ریزی است مجوز بگیرد. همچنین اعلام شد، برخی افراد که از تسهیلات و اعتبارات رفاهی خاص استفاده می کنند باید مجوز از کارگروه سه نفره وزیر اقتصاد و دارایی، رئیس کل بانک مرکزی و رئیس سازمان مدیریت و برنامه ریزی بگیرند. ما در ضوابط اجرائی بودجه امسال سعی کردیم تمام راه های سوءاستفاده را ببندیم. حتی تشویق های کارمندان نیز چارچوب دار شد. در شورای حقوق و دستمزد در اسفند تصویب کردیم حقوق مدیران عامل شرکت های دولتی، بانک ها و موسسات نیز کنترل شود. نوبخت تاکید کرد، برای دولت حتی یک مورد تخلف هم مهم است و ادامه داد: بیش از 99 درصد همکاران ما در قوه مجریه با حقوق های متعارف خدمت می کنند. اگر قرار است برخی دستگاه ها مانند بیمه و بانک که ضوابط خاصی دارند، حقوق های بیشتری دریافت کنند، آن هم باید تحت کنترل باشد تا در این موارد تخلف تکرار نشود. وزارت اقتصاد و دارایی نیز مامور شد هر چکی که صادر می شود، ذی حسابی که ناظر مالی این وزارتخانه است، ذیل آن را امضا کند.این حقوق ها اختلاس یا دزدی نیستاو در واکنش به پرسش مجری این برنامه مبنی بر اینکه تعجب آور است این مسائل از طریق رسانه ها طرح می شود، درحالی که انتظار می رود مکانیسم های داخلی دستگاه ها این را آشکار کنند، تصریح کرد: یک ریال از این مسائل اختلاس و دزدی نیست. برای پرداخت حقوق های غیرمتعارف از دستورالعمل و مقرراتی استفاده می کنند که دولت هم با آن مخالف است. از نظر آقای رئیس جمهور به هیچ وجه توجیه ندارد یک مدیر دولتی این حقوق ها را دریافت کند. البته تاکید می کنم فیش اخیر مربوط به یک بانک خصوصی است و فیش مدیر بیمه نیز با مجوز مجمع خودشان بود. باید قوانین ما شفاف تر باشد و افزایش غیرمتعارف حقوق ها نیز نظارت شود و دولت روی این موضوع تاکید می کند.این قوانین و مقررات، مصوب دولت یازدهم نیستاو در دفاع از دولت یادآور شد: این قوانین و مقررات، مصوب دولت یازدهم نیست. قانون مدیریت خدمات کشوری، برنامه های پنجم و سوم مربوط به قبل است. شاید این مدیران در سال های گذشته از این درآمدها داشتند. اینکه عده ای در سال آخر دولت فعلی دقتشان را بیشتر کردند، شاید باعث شود در انتخابات آینده ده ها مورد از اینها داشته باشیم. سخنگوی دولت در پاسخ به پرسش مجری که تاکید داشت وی، موضوع را سیاسی می کند، گفت: نه (سیاسی نمی کنم)، می خواهم بگویم این اتفاقات قبلاهم بوده. ما در سال 93 مصوبه ای برای محدودکردن این مسائل داشتیم. قانون مدیریت خدمات کشوری حقوق و دستمزد را تعیین می کند. برخی از فوق العاده ها مستمر است و برخی از فوق العاده ها غیرمستمر است؛ مانند کارانه. درحال حاضر حداقل را دولت تعیین کرده و حداکثر نیز هفت برابر حداقل تعیین شده است. ممکن است برخی دستگاه ها از فوق العاده ها و پاداش ها استفاده کنند. برخی شرکت های تابع قانون تجارت اجازه دارند به هیات مدیره به تناسب سود خالص، پاداش بدهند. این مصوبه دولت نیست، ولی باز هم برای جلوگیری از این موضوع، قانون «تنظیم» را مصوب کردیم و مقدار ناخالص حقوق نیز 10 برابر حداقل حقوق تعیین شد.از نظر دولت نظام پرداخت غیرعادلانه استوی افزود: قانون مدیریت خدمات کشوری در ماده 117 اجازه می دهد برخی دستگاه ها مقررات خاص داشته باشند. مثلاپرداخت هیات علمی دانشگاه ها از مصوبات هیات امنا است. ما روی قانون خدمات کشوری یک سال کار کردیم. این قانون هنوز آزمایشی است و انتظار داریم مجلس دهم این قانون را اصلاح کند. هنوز پرداخت ها ناعادلانه است. بارها اعلام کردم از نظر دولت، نظام پرداخت غیرعادلانه است. عده ای از بند 10 ماده 68 که فوق العاده ویژه است استفاده می کردند و عده ای استفاده نمی کردند. از اول فروردین 95 ما این را برای همه اجرا کردیم. وقتی صداوسیما از سخنگوی دولت درباره مدیران دولتی ای که بالاتر از 9 میلیون تومان دریافت می کنند پرسید، پاسخ داد: طبق دستور رئیس جمهور، سازمان مدیریت و برنامه ریزی و همه دستگاه های نظارتی، حقوق کسانی را که از مقررات خاص پیروی می کنند پیگیری می کنند. در مصوبه شورای حقوق و دستمزد، حداکثر حقوق برای مدیران شرکت ها، هفت میلیون تومان تصویب شد. همه تلاش دولت این بود قوانین و مقررات سال های گذشته را اصلاح کند و راه های سوءاستفاده را ببندد. اکنون دولت بسیار حساس و علاقه مند به اجرای عدالت است.دنبال اصلاح قانون برای برداشتن تبعیض ها هستیموی همچنین در پاسخ به این پرسش که طبق قوانین موجود، اگر قرار باشد پرداخت خاصی صورت گیرد باید دستورالعملی از شما و وزیر اقتصاد صادر شود و ما شنیدیم سوءاستفاده از طریق این دستورالعمل بوده، تصریح کرد: درباره مصوبات بیمه، قانونا باید سازمان مدیریت و برنامه ریزی تایید می کرد که ما تایید نکردیم. اینکه دیوان محاسبات می گوید جزئی از این حقوق قانونی است و جزئی دیگر غیرقانونی، بخش غیرقانونی همان بخش بود که ما تایید نکردیم. ما کنترل کردیم و دیدیم این بخش غیرعادلانه است. سازمان مدیریت و برنامه ریزی توضیح داد اگر ما این را به بیمه بدهیم، باید به خیلی از شرکت های دیگر هم بدهیم. نوبخت با اشاره به ضوابط بودجه 95 گفت: هرگونه پرداخت غیرمتعارف باید با مجوز شورای حقوق و دستمزد باشد. آنچه باعث شد بیمه ها و بانک ها بتوانند پاداش های غیرمتعارف بدهند، همه دارای مجوز های قانونی است که در قوانین مختلف به دستگاه ها داده می شود. زمانی، قانون نظام هماهنگ پرداخت داشتیم که یکی یکی دستگاه ها خود را مستثنا کردند. اکنون نیز قانون مدیریت کشوری اجازه می دهد برخی دستگاه ها از این پرداخت های کلان استفاده کنند. ما دنبال اصلاح قانون برای برداشتن تبعیض ها هستیم. پیش نویس و لایحه این قانون را به محض تشکیل کمیسیون های مجلس، تقدیم می کنیم. نباید دستگاه های مختلف از مقررات خاص تبعیت کنند. وی درباره مدت زمان تصویب شدن قانون تصریح کرد: (در این مدت) ضوابط اجرائی گذاشتیم و شورای حقوق و دستمزد بر پرداخت ها نظارت می کنند.کنترل ها آغاز شدمجری صداوسیما از نوبخت درباره زمان ارائه گزارش دولت پرسید و پاسخ شنید: ابلاغیه آقای رئیس جمهور به معاون اول رئیس جمهور رسید. از هم اکنون کنترل ها شروع شده. قبلانیز ابلاغیه ای را آقای رئیس جمهور به تک تک وزرا دادند که در سیستم خود مداقه کنند. کارکنان دولت دارند با حداقل ها کار می کنند و چند نفر به خود اجازه می دهند پاداش های ویژه هرچند قانونی دریافت کنند. وجدان اجازه می دهد کارمندان با یک و نیم میلیون حقوق کار کنند و ما پاداش های چندصد میلیونی بدهیم؟ سازمان مدیریت و برنامه ریزی نیز نظارت را شروع کرده است و قطعا ما اجازه این کارها را نمی دهیم.نمی گذاریم عده ای دولت را بدنام کنندنوبخت در مواجهه با زمان خواهی مجری این برنامه برای ارائه گزارش دولت در این زمینه تاکید کرد: نیازی نیست شما پیش ما بیایید، ما خودمان می آییم و گزارش می دهیم. دولت خود را موظف به پاسخ گویی می داند. روزهای سه شنبه هر هفته، خود را موظف کرده ام در برابر اصحاب رسانه پاسخ کامل بدهم. دولت بسیار شفاف کار خود را انجام می دهد. تمام همت ما خروج کشور از رکود است. هفته گذشته گزارش سرمایه گذاری 4،2میلیارد دلاری را برای پنج طرح نیروگاهی به مردم دادم. هفته گذشته اعلام کردیم سه میلیارد و 418 میلیون دلار سرمایه گذاری پس از برجام داشتیم. روزهای اول فروردین اعلام کردیم دولت مصمم به فعال سازی هفت هزارو 500 واحد راکد تولیدی است. با این وضعیت که دولت با همه تلاش خود برای بهبود رفاه جامعه کار می کند، اصلااجازه نمی دهیم چند نفر ولو با داشتن مجوز قانونی، پاداش ویژه بگیرند و دولت را بدنام کنند؛ دولت از کیان خود دفاع می کند. نوبخت در مواجهه با پرسش صداوسیما مبنی بر اینکه «روی صحبت شما با کجاست؟ بانک ها؟» تصریح کرد: ماده 117 قانون مدیریت خدمات کشوری، تعدادی دستگاه را مستثنا می کند و آنها می توانند از ضوابط خود تبعیت کنند. بانک ها و بیمه ها مصرح این قانون هستند. شاید این بسیار ظالمانه نسبت به سایر کارمندان بانک ها باشد که تصور کنیم آنها نیز این حقوق ها را می گیرند. حتی بسیاری از مدیران نیز با سختی کار می کنند. بر دولت فرض است این امور را دنبال کند. هر زمان گزارش اقدامات آماده شد، به مردم تقدیم می کنیم. من هر هفته در معرض سوالات متنوع همکاران شما در رسانه ها هستم و هر هفته نه تنها گزارش های هیات وزیران را می دهیم، بلکه درباره ضوابط اجرائی نیز بحث داریم.از همه مردم و همکاران خود عذرخواهی می کنیماو در مواجهه با پرسشی درباره برکناری برخی مدیران دولتی هم گفت: هرکسی تخلف کند، این احتمال وجود دارد. شاید برخی بگویند ما در بانک های خصوصی باشیم، پاداش بیشتری می گیریم. پاسخ ما روشن است، از آنها تشکر می کنیم، هر جایی که تصور می کنند برایشان بهتر است کار کنند. کارکردن در این دولت با همه سختی هایش باید شبانه روزی باشد، باید پایان هفته ها در روستاها و شهرستان ها و در معرض پاسخ گویی شفاف باشند. اکنون آماده شده ایم فعالیت های ضدرکودی خود را ادامه دهیم. این ظلم به دولت است که عده ای بخواهند از برخی مقررات قانونی استفاده کنند و پرداخت های کلان داشته باشند و باعث شود دولت این طور پاسخ گویی داشته باشد. ما از همه مردم و همکاران خود عذرخواهی می کنیم و اطمینان می دهیم از مقررات فعلی قانونی دیگر اجازه سوءاستفاده نمی دهیم.حداکثر حقوق کارمندان دولت 6،3 میلیون تومان تعیین شددر همین زمینه دیروز مصوبه تعیین ضریب حقوق کارمندان در سال 95 از سوی معاون اول رئیس جمهوری ابلاغ شد. به گزارش پایگاه اطلاع رسانی دولت، اسحاق جهانگیری مصوبه هیات وزیران درباره تعیین ضریب حقوق اعضای هیات علمی دانشگاه ها، قضات و شاغلان مشمول قانون مدیریت خدمات کشوری و... را برای اجرا به سازمان مدیریت و برنامه ریزی کشور ابلاغ کرد. طبق این مصوبه حداقل حقوق شاغلان موضوع ماده (76) قانون مدیریت خدمات کشوری برای کارمندان دستگاه های اجرائی مشمول این قانون و سایر مشمولان ماده مذکور به استثنای مشمولان بند (5) این تصویب نامه به میزان نه میلیون ریال و حداکثر هفت برابر این رقم تعیین شد. بر این اساس حداکثر حقوق مدیران دولتی می تواند شش میلیون و 300 هزار تومان باشد.
                