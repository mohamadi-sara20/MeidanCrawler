دو‌شنبه ۱۰ آبان ۱۳۹۵
-----------------------------------------
سرمقاله
-----------------------------------------
رای به «دانش» برای حمایت از آموزش وپرورش
-----------------------------------------

                    آموزش وپرورش به عنوان یکی از وزارتخانه های تاثیرگذار در امر دانش، آموزش و فرهنگ کشور، نیازمند توجه واقعی و غیرشعاری از سوی همه ارکان کشور است. این حوزه بااهمیت که نسل آینده کشور در آن تربیت می شود، فقط با نگاه حمایتی دولت نمی تواند به نتیجه لازم دست یابد. سایر بخش ها و البته خود مردم می توانند در این زمینه موثر عمل کنند. آنچه مشخص است اگر وضعیت این وزارتخانه حیاتی با همین منوال و روال پیش برود و دیدگاه نسبت به آموزش وپرورش همانند گذشته باشد، هیچ گاه نباید منتظر جهش آن در زمینه بنیه علمی دانش آموزان، تقویت نظام آموزشی و البته بهبود وضعیت فرهنگیان باشیم. توجه ویژه به شان و منزلت اجتماعی معلمان، رسیدگی به مطالبات رفاهی و معیشتی آنان در کنار ایجاد یک نظام جامع ارتباط اولیا و مربیان در راستای ترکیب تربیت دانش آموزان در دو نهاد خانه و مدرسه، در گرو تغییر نگرش ها به این وزارتخانه است. می دانیم فرهنگ و آموزش وپرورش زیربنای توسعه در هر کشوری است و نیازمند برنامه ریزی های میان مدت و بلندمدت برای مطابقت آموزش ها با نیازهای روز است. درحال حاضر هرکسی بر کرسی وزارت آموزش وپرورش بنشیند، با انبوهی از مشکلات و تعهدات به جامانده از گذشته مواجه خواهد شد و این مسئله، فرصت برنامه ریزی و پیاده سازی دیدگاه های جدید را از وزیر و تیم همراه او می گیرد. کارشناسی دقیق و آسیب شناسی کاستی های نظام آموزشی و البته مسائل صنفی و معیشتی معلمان، اگرچه امری ضروری است اما حتما نیازمند عبور از مقام حرف به عمل است. متاسفانه در سال های اخیر، فسادهای مالی رخ داده با ارقام تصورنشدنی، بخشی از بنیه مالی کشور را به هدر داده و البته تاکنون، برنامه جامعی برای فسادزدایی از ساختارها ارائه نشده است. بخشی از این اتلاف اموال عمومی می تواند مشکلات آموزش وپرورش و تعهدات گذشته به فرهنگیان و مسئله دریافتی های فعلی آنان و نیروهای حق التدریس را به طور کلی برطرف کند. به هرحال اگر تغییر نگرش لازم رخ ندهد، وزرا به این مجموعه می آیند و می روند، بی آنکه بتوانند گامی به جلو بردارند. تا همین امروز بعضی معلمان دلسوز و ازجان گذشته که خود را وقف آموزش و تعلیم دانش آموزان کرده اند، تلاش برای بالانگه داشتن سطح علمی آنان را وظیفه انسانی و دینی قلمداد کرده اند. این روحیه باید به یک سامانه مدرن تعمیم یابد تا در همه نقاط کشور، کاستی های آموزشی برطرف شود که پیش زمینه آن، تامین نیازها و خواسته های صنفی، فرهنگی و معیشتی کارکنان آموزش وپرورش است. دکتر دانش آشتیانی، وزیر پیشنهادی رئیس جمهور برای وزارت آموزش وپرورش، فردی از خانواده آموزش وپرورش با تجربه موفق اداره موسسه آموزشی شناخته شده است که توانسته نظام خاص آموزشی – تربیتی را در آن به کار گیرد. او فردی متعهد، متدین و متخصص است که به خوبی مسائل و مشکلات این وزارتخانه را می شناسد و برنامه های جامعی برای آن مهیا کرده است. تسلط دانش بر حوزه آموزش وپرورش و آموزش عالی، از او گزینه ای مطلوب ساخته است که البته برای به ثمررساندن برنامه های خود نیازمند افزایش بودجه و همراهی دولت و همه بخش های کشور است. نمایندگان محترم مجلس نیز در چند روز گذشته در جلسات فشرده با ایشان، گفت وگوهای مثبتی با وی داشته اند.جملگی نمایندگان دلسوز مردم و کشور هستند و می دانند با توجه به فرصت باقی مانده تا پایان دولت یازدهم، آموزش وپرورش ظرفیت تغییر و تحول دیگری ندارد و باید به سرعت برنامه های جدید در آن آغاز شود. نگارنده با شناخت کلی از فضای مجلس دهم و حسن نیت نمایندگان، امیدوار به برگزاری جلسه رای اعتماد با رویکرد کارشناسی و نقد و نظر منصفانه بوده و به رای آوردن دکتر فخرالدین دانش آشتیانی خوشبین هستم.
                