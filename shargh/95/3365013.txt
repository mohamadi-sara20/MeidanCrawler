پنج‌شنبه ۶ خرداد ۱۳۹۵
-----------------------------------------
حرف اول
-----------------------------------------
سفر به سرزمین پدری مطبوعات
-----------------------------------------

                    هر سفری در ذات خود، هدف خاصی دارد که انگیزه سفر را دوچندان می کند و همراهانی که تو را مشایعت می کنند نیز بر این انگیزه می افزاید. تاریخ مطبوعات جدا از قدمتش که به سالیان دور می رسد، بخشی از آن مربوط به کسانی است که سلسله بخش تاریخ این حوزه هستند و به دلیل توسعه و گسترش آن و همچنین آموزش و معرفی به جامعه، نقش مهمی دارند و کم نبوده اند این چنین کسانی، از میرزاصالح شیرازی گرفته تا کاظم معتمدنژاد و...فاصله بین این دو نسل که در آن مطبوعات ایران دچار تغییر و تحولات خاصی شده است که مجال این مقال نیست.سفر به شهرستان بیرجند؛ همان جایی که زادگاه پدر علوم ارتباطات است، با همسفرانی از جنس مطبوعات، یکی در قالب مقام دولتی و متولی مطبوعات و آن دیگری در قالب مستقل یا به تعبیری خصوصی، یکی در قالب ناظر و دیگری در قالب ناقل که خبر را بی واسطه نقل می کند، سفری که در آن یکی مدیری است مسئول و دیگری مدیرمسئول که از همین جغرافیای «شرق» کشور سر برآورده است و این همراهی در سفر، به معنای هم پذیری دو رکن اصلی نظارت و حمایت از رسانه هاست؛ این سفر هرچند کوتاه و مجمل بود؛ اما پیوند عام و خاص بود، از آن جهت که چهرگانی سوخته از باد گندمزارهای کویر با تمام بی خبری از لید و خبر در کنار کسانی که خبر را می دانند، رابطه ای مانوس برقرار می کردند؛ کسانی که از زادگاه پدر پیر ارتباطات در تجلیل سنت و دعا برای بزرگداشت او آمده بودند و کسانی که دانش آموخته مکتبش و امروز بر بدنه وزارت و صدارت. این هر دو یعنی نفوذ خبر یکی در مقام سنت و دیگری در مقام کسب دانش و فضیلت.این سفر جشنواره خبرگزاری و مطبوعات خراسان جنوبی بود و به نکوداشت پدر ارتباطات می پرداخت؛ اما نه همایش بود، نه هم اندیشی که هم افزایی بود از دو نسل قدیم پست و تلگراف و تلفن و چاپارها و نسل جدید شبکه های اجتماعی که اینترنت آن را به ارمغان آورده است و پدران و مادران را به سرک کشیدن در این دنیای مجازی وادار می کند.این سفر دستاورد دیگری هم داشت، کلاس و هم کلاسی هایی که پس از گذشت نزدیک به 80 سال بر همان نیمکت چوبی که روزگاری با چوب و فلک آموزگار، به فهم دانش می رسیدند با هم عکس یادگاری گرفتند و نام و یاد او را به نیک بر زبان راندند و خانه پدری که در این مراسم به خانه فرهنگ نام گذاری شد.این سفر با زمان کوتاهش خاطره ای به یادماندنی از خود برجا گذاشت که عمده آن درددل از نوع لنز دوربین است که هرازچندگاهی بر «محرومیت از خبر» می چرخد و به آنی در مشکلات و معضلات پایتخت نشینی گم می شود و همان قصه دوری از مرکز، بار فقر فرهنگی را بازگو می کند.
                