شنبه ۱۵ آبان ۱۳۹۵
-----------------------------------------
یادداشت
-----------------------------------------
دولت سالمند و نسل جوان
-----------------------------------------

                    ترکیب سنی اعضای کابینه دولت ها بی تردید روی کارایی و عملکرد آنها تاثیرگذار است. میانگین سنی هیات دولت کنونی ایران 61 سال است که دراین میان وزیر صنعت، معدن و تجارت با 71 سال، سالمندترین و وزیر امور اقتصادی و دارایی با 56 سال، جوان ترین اعضای هیات دولت به شمار می روند. در مجموع تنوع سنی هیات دولت به شدت پایین است و به جز وزیر صنعت، معدن و تجارت، سن دیگر اعضای کابینه در بازه 6-/+ 62 سال قرار دارد و فاصله سنی آنها کمتر از 15 سال است. به عبارتی آنها متعلق به نسل اواخر دهه های 20 و 30 شمسی (77 درصد دهه 30) هستند. درهمین حال میانگین سنی جمعیت کشور 29،7 سال است و متوسط سنی هیات دولت بیش از دوبرابر جمعیت کشور است. در ربع قرن اخیر دولت ها به سمت سال خوردگی قدم برداشته اند. اعضای دولت های اول تا چهارم از میانگین سنی 38 تا 39 سال برخوردار بودند و در دولت های پنجم تا یازدهم، میانگین سنی وزیران با «20 سال» افزایش از 41 به 61 سال رسیده است. به عبارتی دیگر در سال های 92-1368، همراه با افزایش سن مدیران ارشد دولت پنجم در حدود «24 سال»، سن وزیران هم به میزان 20 سال بالارفته است. هم اکنون کشورهای معدودی در دنیا دارای متوسط سنی اعضای کابینه بالای 60 سال هستند. میانگین سنی روسای جمهور و نخست وزیران جهان هم اکنون حدود 60 سال است و به تبع آن اعضای کابینه دارای میانگین سنی به مراتب کمتری هستند. با وجود پیرشدن جمعیت کشورهای توسعه یافته، متوسط سنی دولت های آنها به سمت جوان شدن حرکت کرده است. در دوره 2010-1950 میلادی، میانگین سنی چهار کشور آمریکا، آلمان و انگلستان از 33 سال به 40 سال افزایش پیدا کرد و با وجود این متوسط سن روسای جمهور یا نخست وزیران این کشورها از 70 سال به نزدیک 50 سال کاهش یافت. گرایش به سمت جوان گرایی در ترکیب کابینه کشورهای توسعه یافته غربی بیشتر است. متوسط سنی روسای جمهور، نخست وزیران و سران کشورهای سلطنتی کشورهای اروپایی به 55 سال کاهش یافته و در بازه ای بین 42 تا 81 سال قرار دارد. درحال حاضر متوسط سن اعضای کابینه کشورهای روسیه، ترکیه، برزیل، کانادا، هلند، ایتالیا، فرانسه، انگلستان و استرالیا بین 50 تا 55 سال است.کشورهای چین، هند و ژاپن با میانگین سنی اعضای هیات دولت بین 61 تا 64 سال دارای ترکیب سالخورده ای هستند. البته باید توجه داشت که در نژاد زرد، سالخوردگی و ازکارافتادگی در سنین بالاتر رخ می دهد. امارات متحده عربی با میانگین سنی اعضای کابینه 42 سال، یکی از جوان ترین دولت های جهان را با بازه سنی بین 22 تا 67 سال دارد.نخست وزیران گرجستان (با سن33 سال)، استونی (36)، بلژیک (40)، ایسلند (40)، ایتالیا (41)، اوکراین (41) و کانادا (44) از جمله جوان ترین روسای کابینه کشورها به شمار می روند. شما المزروعی، وزیر جوانان امارات متحده عربی که یک زن است، با 22 سال سن، جوان ترین عضو کابینه جهان در آوریل سال جاری میلادی به شمار می رود.موضوع مهم دیگر در رابطه با سن اعضای کابینه، تناسب بین سن آنها و میانگین سنی جمعیت کشور است. در اغلب کشورهای توسعه یافته، میانگین سنی اعضای هیات دولت در سطحی پایین تر از 50 درصد میانگین سنی جمعیت آنها واقع شده است و شکاف سنی پایینی بین دولتمردان و مردم وجود دارد. در کشورهای کانادا، انگلستان، هلند، آلمان و ایتالیا، اختلاف بین متوسط سن اعضای کابینه و میانگین سنی جمعیت کمتر از 20 درصد است.در کشورهای درحال توسعه و کمترتوسعه یافته (با جمعیت جوان) این شکاف سنی افزایش می یابد، هرچندکه به نحو نامتعارفی درباره کشورهایی از قبیل ایران، هند و پاکستان نسبت سنی بین دولتمردان و جامعه به بیش از دوبرابر می رسد. بخشی از این اختلاف سنی بالابه جمعیت جوان این کشورها مربوط می شود، اما از سوی دیگر با وجود ترکیب جمعیتی جوان، به جای تمایل به سمت جوان گرایی، دولت های این کشورها به سمت سالخوردگان گرایش دارند.در اکثر کشورهای جهان (به جز چین)، اعضای کابینه ترکیب سنی متنوعی دارند، به نحوی که فاصله سنی اعضای کابینه بین 25 تا 50 سال تغییر می کند. متوسط اختلاف سنی بین اعضای کابینه در کل کشورهای جهان در حدود 30 سال برآورد می شود. کابینه برزیل با اختلاف 50 سال، دارای بیشترین فاصله سنی بین جوان ترین و سالخورده ترین عضو کابینه است.در شرایطی که نسبت اشتغال جوانان (15تا24ساله) در جهان 41 درصد و در کشورهای توسعه یافته بین 35 تا 45 درصد است، این نسبت در ایران در حدود 20 درصد (رتبه 160 در سطح جهان در سال 2014 میلادی) است که برای زنان کمتر از 10 درصد برآورد می شود. ضمن اینکه نرخ مشارکت اقتصادی (فعالیت) زنان 17 درصد و نرخ بی کاری 20 درصد است، شدت بی کاری در میان زنان جوان (15-24 ساله) با نرخ بی کاری بالای 40 درصد، به مراتب بیشتر است. در شرایطی که نرخ بی کاری زنان جوان در کل جهان در حدود 15 درصد ثابت مانده، در ایران در ربع قرن اخیر از 31 درصد به 41 درصد افزایش یافته است. نرخ بی کاری مردان جوان در ایران با میزان 26درصد، دوبرابر نرخ میانگین جهانی است.ضمن فقدان حضور جوانان در دولت، موضوع مهم بعدی، حضورنیافتن زنان در جمع هیات وزیران است. البته دو پست معاونت امور زنان و خانواده و سازمان حفاظت محیط زیست به زنان واگذار شده است. در کشورهای اسلامی سابقه صدارت و وزارت زنان، سابقه ای طولانی دارد که می توان به نخست وزیری بینظیر بوتو (پاکستان)، تانسو چیلر (ترکیه)، بیگم خالده ضیا و شیخ حسینه واجد (بنگلادش) و ریاست جمهوری مگاواتی سوکارنو (اندونزی)، عاطفه جهجاگا (کوزوو) و بی بی آمنه فیرداوس (موریس) اشاره کرد.تعداد وزیران زن در کشورهای اسلامی امارات متحده عربی (7)، مصر (6)، نیجریه (6)، اندونزی (5)، الجزایر (3)، مالزی (3)، تونس (3)، بنگلادش (3)، عراق (2)، پاکستان (2)، افغانستان (2)، بوسنی و هرزگوین (2)، قطر (2)، ترکیه (1)، کویت (1)، بحرین (1) و مراکش (1) نفر در ماه مارس سال جاری میلادی گزارش شده است.به طورکلی حضور زنان در عرصه فعالیت های سیاسی و اقتصادی کشور به شدت کم رنگ است. ایران با نسبت اشتغال زنان، 13 درصد، از یکی از کمترین نسبت ها در سطح جهان (با نسبت 47درصد) برخوردار است و فقط کشورهای عربی الجزایر، اردن، عراق و سوریه با فاصله کمی پایین تر قرار گرفته اند. ایران در زمینه فاصله جنسیتی مشارکت اقتصادی از رتبه 143 جهانی برخوردار است. حضور ناچیز زنان در سیاست فقط به دولت منحصر نمی شود. هرچند که در مجلس دهم تعداد نمایندگان زن تقریبا دوبرابر شد، اما سهم شش درصدی زنان از تعداد صندلی های مجلس فاصله ای بس طولانی با میزان 23درصدی جهانی و 30درصدی منطقه یورو و حتی 18 درصدی کشورهای عربی و 16درصدی منطقه خاورمیانه و شمال آفریقا دارد. در بین کشورهای اسلامی، الجزایر و تونس با سهم 32 درصد، عراق و ترکمنستان (26درصد)، امارات متحده عربی و پاکستان (22درصد) زنان از تعداد نمایندگان مجلس، در وضعیت مناسبی قرار دارند.هر چند بررسی رابطه و تناسب بین وضعیت اقتصادی و اجتماعی جوانان و زنان و حضور آنها در دولت و سیاست، نیاز به مطالعات بسیطی دارد و از وسع این نوشتار خارج است، اما قطعا بین فقدان یا حضور ضعیف این دو قشر مهم در مجلس و دولت و وضعیت نامساعد و رسیدگی نکردن به معضلات و مشکلات آنها، ملاحظات درخور توجهی وجود دارد. در همین راستا ملاحظه می شود مطالبات بسیار مهم و کلیدی اشتغال و معیشت جوانان و زنان که در سطح صنایع کوچک و متوسط قابل جواب گویی است، به صورت اساسی، موثر، جدی و مستمر مورد پیگیری مجلس و اقدام دولت قرار نمی گیرد. بعضی دولتمردان که به واسطه موقعیت های درآمدی، اجتماعی و سنی و وظایف کاری و مشغولیت های دیگر، کمترین برخوردی با مردم و خیل جوانان بی کار ندارند، قطعا نمی توانند قدرت درک و فهم شرایط کنونی را داشته باشند. بنابراین دور از انتظار نیست آنها و به ویژه دولتمردان به نسبت ثروتمند و مرفه که در وادی تصدی گری بنگاه های دولتی و شبه دولتی و فعالیت های اقتصادی رانتی سیر می کنند، از درد و رنج جوانان و زنان بی کار و فقیر بی خبر و غافل باشند. شخصیت دوران سالخوردگی اصولابا محافظه کاری قرین است و در ذات خود با تغییرات اساسی و بنیادی سازگاری و همراهی ندارد. البته تکیه بر جوان گرایی به مفهوم تکرار تجربیات تلخ دولت های پیشین در انتخاب وزیران بی تجربه و بدون تخصص و نامرتبط با حوزه های کاری نیست، آنچه مهم است افق فضای فکری و دیدگاهی دولت و گستره دانش و دانایی و توان اجرائی و شجاعت و صداقت مسئولان است.شایسته سالاری و ارجحیت آن بر رابطه سالاری در صدر همه موضوعات قرار دارد و در تعیین اعضای دولت، تخصص و تعهد آنها فراتر از مسائل قومی، جناحی و جنسیتی قرار می گیرد. بنابراین سن یا جنسیت اعضای کابینه در ذیل شایستگی واقع می شود. تفوق اقتصاد رفاقتی و سلطه سه وجهی آهنین «سیاست گذاران، مجریان و ذی نفعان» در جهت تامین منافع و مطامع اهداف سیاسی و اقتصادی گروه های خاص شاید سهمناک ترین پرتگاهی باشد که یک کشور می تواند دچار آن شود. درمجموع چهار خصیصه سنی مهم هیات وزیران کشور به شرح ذیل است:(1)- سالخوردگی (متوسط سنی بالا) و فقدان حضور جوانان(2)- اختلاف زیاد بین متوسط سن وزیران و میانه سنی جمعیتی کشور (بیش از دو برابر)(3)- قطبی شدن شدید ترکیب سنی (فضای فکری/ دیدگاهی/ اجتماعی/ فرهنگی محدود)(4)حضور ناچیز زناندر پایان این سوال مهم مطرح است که نسل بعدی مدیران ارشد کشور در چه زمان و چه شرایطی تربیت خواهند شد؟ و فرصت های برابر برای رشد آنها چگونه مهیا خواهد شد؟ امید می رود با حضور چهره های جوان و زن در دولت، ضمن بازشدن محدوده فضای فکری کنونی و به تبع آن، توجه بیشتر به مسائل زنان و جوانان، به تدریج مدیران ارشد آینده کشور نیز مجال رشد، کسب تجربه و بالندگی پیدا کنند. موضوع مهم دیگر رشد مدیران در بدنه دستگاه های اجرائی و با کسب تجربه و ارتقای سلسله مراتب سازمانی است که معمولامدنظر قرار نمی گیرد. در بزنگاه تاریخی کنونی این هراس وجود دارد که با اتخاذ سیاست گذاری ها و برنامه های سطحی و عوام فریبانه و اجرای نسخه های اقتصادی تکراری و فقدان اعمال تغییرات ساختاری و بنیادی، همه زحمات و تلاش های دولت یازدهم، به ویژه در جهت بازسازی روابط و ارتقای وجهه جهانی، منجر به استمرار روندهای مخرب و مهلک پیشین به سمت وابستگی اقتصادی و فروش منابع خام و اولیه کشور شود. امید است نظر به وجه فراجناحی ریاست جمهوری، زمینه حضور هرچه بیشتر شایستگان و نخبگان از همه جناح ها و گروه ها فراهم شود.
                