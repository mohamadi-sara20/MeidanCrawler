یک‌شنبه ۱۰ بهمن ۱۳۹۵
-----------------------------------------
سرمقاله
-----------------------------------------
دست خالی اتهام زنندگان
-----------------------------------------

                    این روزها، انتشار سخنان اهانت آمیز فردی خطاب به مرحوم آیت الله هاشمی رفسنجانی، بازتاب های مختلفی پیدا کرده است. اصول شرعی و اخلاقی ما، مردم را به شکل جدی از بیان چنین اتهامات نادرستی، پرهیز می دهد و درعین حال، نقل و انتشار آن را نیز رد می کند. خداوند در سوره نور آیه 19 می فرماید: «إن الذین یحبون ان تشیع الفاحشة فی الذین آمنوا لهم عذاب الیم فی الدنیا والآخرة وا... یعلم وانتم لا تعلمون: همانا برای کسانی که دوست دارند زشتی ها در میان اهل ایمان شایع شود در دنیا و آخرت عذاب دردناکی است و خداوند می داند و شما نمی دانید». در تعلیمات اسلامی سب و دشنام دادن به دیگران حتی به غیر مسلمانان و کافران، نهی شده است: «و دشنام ندهید کسانی را و چیزهایی را که مشرکین عبادت آنها را می کنند غیر از خدا، پس این سبب شود که آنها از روی جهل و دشمنی دشنام به خدا دهند». در سیره ائمه ما نیز آمده و عقل و منطق نیز چنین حکم می کند که با افرادی که ظاهرا مسلمان هستند، اما عملابه آداب آن توجهی ندارند، دهان به دهان نشویم. حضرت علی (ع) در یکی از جنگ ها از نیروهای خود خواست به دشمنان دشنام ندهند و بر کشته های خوارج در نهروان نماز خواند و گریه کرد و فرمود اینها راه حق را می خواستند، اما به راه باطل رفتند. در جریان اقدام رئیس دولت قبل در پخش فیلم مخفیانه ای که از منتسبین به روسای قوا گرفته شده بود، مقام معظم رهبری آن را غیراخلاقی، غیرقانونی و غیرشرعی دانستند.اگر افرادی که مدعی ارزش مداری و تبعیت از مسئولان ارشد نظام هستند به این رویه های شرعی و قانونی توجهی ندارند، حداقل می توان از نشر سخنان آنان پرهیز کرد تا قبح اتهام زنی به چهره های دلسوز و معتبر کشور، نزد جوانان و نوجوانان شکسته نشود. در آخرین دیداری که با آیت الله هاشمی رفسنجانی داشتم، از ایشان درباره تهمت زنندگان و تخریب کنندگان وی سوال کردم. ایشان گفتند، من همه را بخشیده و حلال کرده ام، مگر کسانی که به عمد تهمت زده و دشمنی کرده اند که آنها را به خدا واگذار می کنم. ایشان اشاره ای به یکی از توهین کنندگان به خود داشت و دلیل آن را به انتخاب نشدن وی برای یکی از ادوار مجلس عنوان کرد که نقل مشهوری نیز از وی پیرامون خانمی که به جای ایشان در آن حوزه انتخابیه رای آورده بود، وجود دارد. آیت الله رفسنجانی درباره اتهام زننده دیگر هم گفت براساس مستندات، وی از برخی محافل پول دریافت می کند تا دشنام بدهد و اتهام بزند. متاسفانه برخی به حدیث نامعتبر و غیرمستندی تکیه می کنند که به دشمنان تهمت بزنید؛ در حالی که نص صریح قرآن کریم و سیره ائمه ما، به شدت از این گناه کبیره نهی می کند که اگر مومنی را اهانت کنند، عرش خداوند به لرزه درمی آید. مشخص نیست این افراد بدون اثبات اتهامات به افراد در دادگاه صالحه، چگونه آن را به افراد نسبت می دهند؟ در مقطعی تیتر درشت می زنند که اسرائیل حامی برجام است و دروغ آنان وقتی نخست وزیر این رژیم سراسیمه و با شوق از انتخاب رئیس جمهور فعلی آمریکا، به لابی گری برای لغو برجام می پردازد، آشکار می شود. اما باید جلوی این گونه رفتار در حکومت اسلامی گرفته شود. دستگاه قضائی موظف است جلوی نشر این اکاذیب را بگیرد که اساس جامعه اسلامی اخلاق و احترام به همگان است. اینکه جریانی احساس می کند می تواند بی پروا به اشخاص توهین کند، حتما باید با واکنش مدعی العموم در قوه قضائیه مواجه شود؛ چراکه در راستای وظیفه پیشگیری از جرم، تنش و اختلاف افکنی در جامعه، نزد مردم و خدا مسئول است. رفتار اتهام زنندگان چه آگاهانه باشد و چه ناآگاهانه، فقط به بزرگانی مانند مرحوم آیت الله هاشمی رفسنجانی ختم نمی شود. ایشان دنیا را به این افراد واگذاشت و در محضر خداوند متعال است و شگفتا که با وجود اینکه در اخلاق ایرانی و اسلامی ما، اتهام زدن به دشمنی که در قید حیات نیست نیز ناپسند شمرده می شود، ما شاهد چنین بداخلاقی های نکوهیده ای میان برخی جریانات هستیم. وقتی بیان چنین سخنانی رواج یافت، جامعه آن را به پای سایر مسئولان و نهادها و ارگان ها نیز می نویسد. بارها در مکان های عمومی شنیده ام که برخی افراد با دیدن نگارنده که لباس روحانیت بر تن دارد، به کنایه گفته اند همه آنها چنین و چنان هستند. رهبری معظم انقلاب همواره از این نوع عملکردها گلایه مند بوده اند. تداوم این رفتارها، خسارتی بزرگ برای نظام اسلامی است که قرار است مروج اخلاق، مهربانی و برادری باشد.
                