چهار‌شنبه ۲۴‌شهریور ۱۳۹۵
-----------------------------------------
حرف اول
-----------------------------------------
آرتور میلر، اصغر فرهادی و «گاو مشدحسن» ساعدی
-----------------------------------------

                    آخرین ساخته اصغر فرهادی با نام «فروشنده» اثری است کاملاسینمایی با مولفه هایی که بیننده را به یاد آثار دهه 40 و 50 میلادی سینما می اندازد؛ سینمایی که در آثار بزرگانی چون هیچکاک و... تبلور یافته است. «فروشنده» اثری است که با وام گیری و دقت در اجرائی استادانه از نمایش های کلاسیک، مفاهیم نمادینی چون زندگی تئاتری و نقش هر یک از ما در این زندگی را به سینما آورده و ما را در نمایشی در برابر نمایش قرار می دهد. زندگی تئاتری زوج جوان فیلم که به اجرای نمایش نامه «مرگ فروشنده» آرتور میلر مشغولند، خود همچون درامی در اضطراب و آزمایش به تصویر کشیده شده است. رعنا و عماد، با بازی در تئاتر و معلمی روزگار می گذرانند، زندگی آسان نیست، اما آنان به حقیقت تئاتر و حقیقت هنرمندبودن راضی اند. آنچه آنان را در معرض قضاوت خود و دیگران قرار می دهد، سست شدن پایه های آرمانی و فکری آنان است. اگرچه لودرها در آن شب دهشتناک به گودبرداری ساختمان کناری مشغولند، اما فرهادی فروریختن ساختمان یا ساختار ذهنی آنان را با نقل مکان به خانه ای جدید، در مقابل شرایطی ناخواسته و اسف بار قرار می دهد که برای همه آنان آزمایشی سخت است.آیا کار لودرها در فیلم فرهادی، نمادی تصویری از به لرزه درآمدن ایمان انسان امروزی نیست؟ ایمانی که باید به آن پاسخ گفت؟ ایمانی که در کوره راه شرایط تاسف بار انسان امروز، در چشمانی غم زده و گریان دیده می شود؟آری پایه های ایمانی ما به هرآنچه که ارزش می دانیم به لرزه درآمده، اما باید برای آن فکری کرد و این شروع زندگی است، اگرچه حسرت بار، غم زده و سرد در برابر یکدیگر.ارجاع سینمایی فرهادی به «مرگ دست فروش» یا «فروشنده» آرتور میلر، از آن دست نگاه هایی است که هراز چند یک بار از خوانش متون کهن به دست می آید. شاید اعتراض خوانندگان که نمایش نامه میلر را متون کهن نمی دانند به لحاظ تاریخی درست باشد، اما به لحاظ معنایی باید رویکرد دیگری را جست وجو کرد. به نظر من، اکنون دیگر کهن بودن به لحاظ تاریخی فقط وجهی از توجه به ادبیات است. آنچه که متون را جاودانه (کهن) می کند، روایت آن در روزگاران، ملل و عرصه های گوناگون است. «مرگ فروشنده» آرتور میلر و کارگردان ایرانی و بازیگران ایرانی به حیات معنایی خود ادامه می دهد.آنچه که باید در روایت «مرگ دست فروش» میلر مورد توجه قرار گیرد، پرداخت نهایی اثر است. آرتور میلر از انحلال جامعه آمریکایی پرده بر می دارد؛ جامعه ای که در آن انسان ها در برابر تصویری غم زده از خویش و تباهی همه ارزش های انسانی قرار می گیرند.«بیلی»، شخصیت اصلی نمایش میلر، دست فروش دوره گردی است که با رویای پوشالی زندگی آمریکایی، پسران خود را بزرگ کرده، زحمت کشیده، در زندگی خیانت کرده و شکست خورده، اما همچون پدر می میرد.سکانس مرگ بیلی در نمایش با روایت مرگ پیرمرد در اتاق در بسته آپارتمان متروک در پیوندی سینمایی و معنایی در فیلم فرهادی به لحظه ای نفس گیر تبدیل شده است. عماد خود را در بستر مرگ می بیند درحالی که همسرش، رعنا، در نقش زن بیلی در نمایش برای او مرثیه ای می سراید. عرق سرد مرگ بر پیشانی عماد، زندگی دوباره اوست که در مرگ آگاهی به دست آمده و این چیزی است که فرهادی از ما می خواهد. فرهادی ما را در برابر روایت ها و مصائب قرار می دهد و از ما می خواهد که تصمیم بگیریم.نکته دیگری که در فیلم فرهادی جالب توجه است، اصراری است که آدمیان بر حفظ گذشته خود دارند.کارگردان تئاتر در فیلم از رابطه گذشته خود با آهو، زن... ساکن آپارتمان در هنگام جمع کردن لباس ها، با نوع رفتار خود یاد می کند. پیرمرد فیلم از زندگی سی وچندساله اش یاد می کند و خواستار ادامه دادن آن است. عماد به گذشته نه چندان دور خود اشاره دارد و اینکه ممکن است در آینده بچه دار شوند. همه آنچه آنان از گذشته خود دارند چیزی جز اضطراب نیست، چراکه آینده نامعلوم و نامفهوم است. سخن بسیار است و زمان کوتاه.در فیلم «فروشنده»، اصغر فرهادی، ارجاع متنی بسیاری به فیلم «گاو» اثر داریوش مهرجویی می کند.هنگامی که در اوایل فیلم در کلاس درس، به هنگام سوال و جواب شاگردان و معلم (عماد)، عماد از قصه فیلم می گوید؛ یکی از شاگردان می پرسد: چطوری می شود که آدمی گاو می شود؟... اگر گاو را نماد زندگی سراسر بیهوده و مصرف و سکوت بدانیم، «فروشنده» فیلم فرهادی پاسخ به این سوال است که چطور می شود در این جهان، زیستی متفاوت داشت.ساعدی در داستان «عزاداران بیل» که فیلم گاو براساس آن ساخته شده است، تصویری از یک جامعه بسته در برابر بیگانگان ارائه می دهد (بلوری ها) که هیچ گاه آنان را نمی بینیم، اما تاثیر وحشت زای آنان دهشتناک و طاقت فرساست.این وحشت بیرونی، تدریجا جای خود را به یک تخریب روانی درونی می دهد که دیوانگی مشدحسن فیلم گاو ثمره آن است. وحشت بیرونی از آدمی هنرمند دوست داشتنی پرتلاش، موجودی خسته، بداخم و تلخ می سازد. موجودی که هنگامی که در موقعیتی انسانی برای افشا و تخریب دیگران از عامل وحشت است، (همچون افشای راز رعنا، ترس از دیده شدن تصاویر در تلفن همراه شاگرد دبیرستان و در نهایت افشای راز پیرمرد در برابر خانواده اش) از خود بی رحمی نشان می دهد.هنگامی که این تکه پازل ها کنار هم می آید، سوال شاگرد دبیرستان بار دیگر معنا می یابد که آدمی چگونه پلید و بیهوده می شود؟ و تنها پاسخ نیچه به یاد می آید که «تنها هنر است که زندگی انسان را شایسته زیستن می کند».می خواستم با رویکردی روان شناسانه به بررسی لایه های ذهن و زندگی آدم های فیلم بپردازم. باشد برای روزگاری دیگر؛ روزگاری که شاید لودرها در نیمه های شب اضطراب نیافرینند.
                