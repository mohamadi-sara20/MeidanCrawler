شنبه ۱۹ تیر ۱۳۹۵
-----------------------------------------
حرف اول. اقتصاد
-----------------------------------------
راهکار کوتاه مدت برای درمان اقتصاد
-----------------------------------------

                    اقتصاد ایران با مشکلاتی مانند تعمیق رکود در بازارهای مهمی مانند مسکن و سرمایه و همین طور بحران اشتغال روبه روست؛ مشکلاتی که گاهی حتی در زمان جنگ تحمیلی نیز با آن روبه رو نبوده است. این موضوع یکی از مهم ترین دغدغه های دولت یازدهم بوده است که تاکنون در زمینه ارائه راهکار برای خروج از این رکود و اصلاح شاخص های اقتصاد کلان از قبیل اشتغال در این دولت اقدامات گسترده ای شده و چندین بسته سیاستی تدوین شده است. این اقدامات گرچه منجر به تثبیت شرایط و جلوگیری از تعمیق رکود شد، اما نتوانست مشکلاتی از قبیل اشتغال و رشد پایین بخش تولید را حل کند. یکی دیگر از راهکارهایی که اخیرا به مرحله اجرا درآمده، تشکیل ستاد فرماندهی اقتصاد مقاومتی است.این ستاد در راستای افزایش قدرت انعطاف پذیری اقتصاد کشور، یکی از نقاط بروز رکود اقتصادی کشور یعنی پایین بودن بهره وری دولت و بخش تولیدی را به درستی تشخیص داده است و راهکارهای ابلاغی آن به دستگاه های دولتی نشان از همین موضوع دارد. بااین حال راهکارهای ارائه شده و تدوین پروژه های ملی برای بهبود شاخص های اقتصاد کلان کشور، بیشتر درمان های بلندمدت و مستقل از ریشه اصلی بروز بحران های اقتصادی اخیر هستند. باید یادآور شد که در شرایط ساختاری و نهادی اقتصاد کشور، تکانه خاصی رخ نداده است و نیاز به اصلاحات ساختاری از دیرباز از لازمه های اقتصاد کشور به شمار رفته است. این نوع اصلاحات بلندمدت هستند و آثار آنها در بیش از پنج سال بر متغیرهای اقتصادی اثر خواهند گذاشت. بنابراین علت بحران ها و سیکل رکودی اخیر را باید بیرون از مسائل درونی اقتصاد کشور دانست و درمان آن نیز خارج از اقتصاد داخلی و در اقتصاد بین الملل است؛ موضوعی که این روزها کمتر به آن توجه می شود یا از آن غفلت شده است. به دیگر سخن باید گفت بخش اعظمی از مشکلات اقتصادی کشور درحال حاضر ناشی از متغیرهای برون زای اقتصاد یعنی قیمت نفت و نرخ ارز و سیاست گذاری های اقتصادی کشورهای منطقه و اقتصادهای بزرگ مانند چین و آمریکاست. اگر به ریشه مشکلات اقتصادی اخیر را از لحاظ بازه زمانی موردنیاز برای اصلاح، درست توجه کنیم، به نظر می رسد دولت باید تامین مالی و نقدینگی بخش های تولیدی را به عنوان مهم ترین راهکارهای درمان اقتصاد هدف گذاری کند. این دو شاخص اقتصادی از نشانه های نفتی بودن اقتصاد و صنعت و پایین بودن بهره وری آنهاست چراکه از کاهش قیمت نفت و درآمدهای ارزی کشور ناشی می شود. اگر این دو معضل اقتصادی به درستی تشخیص داده و به صورت فوری و کوتاه مدت درمان شوند، منجر به جلوگیری از اخراج های گسترده کارگران و درمان معضل بی کاری خواهند شد. تدوین شکل های نوین در تجارت بین الملل ایران برای جلوگیری از خروج ارز و روش های پرداخت اعتباری یکی از کم هزینه ترین انواع تامین مالی دولت و افزایش قدرت این تامین برای دولت است. گرچه ریسک ایران با وجود پسابرجام هنوز کاهش نیافته است اما با وجود موضوع هزینه بدهی خارجی برای اقتصاد کشور، باید هزینه و فایده استقراض خارجی ارزیابی و برآورد علمی و دقیق شود. از دیگر راهکارها، تعریف پروژه های سودآور و بازپرداخت آن از محل همان پروژه هاست. تبیین درست رابطه بین بسته ها و سیاست های کوتاه مدت و بلندمدت باید در مدل اقتصادی جدید تدوین شود و حال که متولی اجرائی اقتصاد مقاومتی تعیین شده است و اراده بالایی در دولت فعلی برای حل بحران و مشکلات اقتصادی کشور وجود دارد، بهتر است شرایط اقتصاد جهانی و سیاست گذاری های اقتصادهای بزرگ موردنظر قرار گیرد و در کنار تعیین محور توسعه که از مسیرهای بلندمدت رشد اقتصادی است، افزایش نقش ایران در تعیین قیمت نفت و بازی مناسب تری در جنگ قیمت دنبال شود. باید بپذیریم اقتصاد ما هنوز یک اقتصاد نفتی است و نمی توان برای درمان کوتاه مدت به تجویزهای بلندمدت مانند اصلاح ساختاری رو آورد. هر دو رویکرد بلندمدت و کوتاه مدت باید به طور موازی در دستور کار اقتصاد و مجریان اقتصادی کشور باشد؛ یعنی در کنار اصلاحات ساختاری باید در شرایط فعلی منابع صندوق توسعه ملی ترمیم و مشکل تامین مالی بخش های مولد اقتصاد برطرف شود. اقتصاد ایران، یک تکه از پازل اقتصاد جهانی است و نمی توان بدون توجه به سیاست گذاری های چین که بزرگ ترین اقتصادهای جهان را نیز تحت تاثیر قرار می دهد و صرفا با نگاهی درون گرا، به اقتصاد مقاومتی دست یافت. درحال حاضر اقتصاد جهانی به شدت متاثر از وضعیت بازارهای ارز، طلا، اوراق قرضه، قیمت نفت و سیاست گذاری های اقتصادهای تاثیرگذار مانند آمریکا و چین است. نمی توان بدون ورود به دروازه های اقتصاد جهانی و تبیین و اصلاح نقش ایران در اقتصاد جهانی، منتظر رشد اقتصادی پایدار بود.
                