چهار‌شنبه ۲۴ آذر ۱۳۹۵
-----------------------------------------
سرمقاله
-----------------------------------------
اقتصاد مقاومتی و بودجه 1396
-----------------------------------------

                    بودجه، سند دخل وخرج سالانه کشور است و هزینه های اداره کشور براساس پیش بینی درآمدها و بر مبنای ریز فعالیت های دستگاه های اجرائی براساس قانون برنامه و بودجه تدوین می شود. با توجه به اینکه ممکن است درآمدهای پیش بینی شده تحقق پیدا نکند؛ بنابراین سازمان برنامه و بودجه براساس درآمدهای وصولی قطعی و براساس اولویت ها درآمدهای وصولی را به نیازهای دستگاه های اجرائی اختصاص می دهد. با وجود صراحت بند 10 اصل سوم قانون اساسی که یکی از وظایف اصلی حاکمیت برای حصول به اهداف نظام را «ایجاد نظام اداری صحیح و حذف تشکیلات غیرضرور» دانسته، متاسفانه نه تنها در 38 سال گذشته برای ایجاد نظام اداری صحیح اقدامی صورت نگرفته و تشکیلات غیرضرور حذف نشده، بلکه حجم دولت نیز چند برابر شده و تشکیلات غیرضرور تقریبا در تمام دستگاه های اجرائی اضافه شده است. در نتیجه درباره هزینه های اداره دستگاه های اجرائی و احداث ساختمان های اداری، گرفتار اسراف و تبذیر گسترده ای هستیم. اگر شعار اقتصاد مقاومتی جدی است، این جدیت درباره هزینه های دولتی باید مدنظر قرار گیرد. وقتی دولت با محدودیت منابع مواجه است، آیا تامین تمام درخواست های دستگاه های اجرائی ضرورت دارد؟ آیا نمی شود در وضعیت اقتصادی فعلی بخش عمده ای از فعالیت های دستگاه های اجرائی را موقتا تعطیل کرد؟ مقایسه ای بین بودجه سال 66 و 96 شاید بتواند بعضی از واقعیت ها را روشن کند. براساس شاخص قیمت های بانک مرکزی عدد شاخص در سال 1366 معادل 48/1 و در سال 1393 معادل 24/203 و شاخص سال 1396 حداکثر معادل 250 خواهد بود. شاخص تورم نشان دهنده این واقعیت است که از سال 1366 تا سال 1396 یعنی در این 30 سال قیمت ها 169 برابر شده است و به طور معمول و متعادل اگر هزینه ها هم به همین میزان افزایش یافته باشد، منطقی است؛ ولی ملاحظه می کنیم درآمدهای عمومی دولت در سال 1366 معادل 397 میلیارد تومان و هزینه های عمومی دولت معادل 397 میلیارد تومان بوده که درآمدها در سال 1396 معادل 371 هزار میلیارد تومان و هزینه ها در سال 1396 معادل 371 هزار میلیارد تومان است؛ یعنی هزینه های اداره کشور 935 برابر شده که در مقایسه با افزایش 169 برابری شاخص قیمت ها ملاحظه می شود کشور خیلی گران اداره می شود. جدول زیر میزان افزایش هزینه های امور اجتماعی، امور دفاعی، امور عمومی و امور اقتصادی را نشان می دهد: البته علاوه بر شاخص تورم، افزایش جمعیت و مسائل دیگری هم در افزایش هزینه ها موثر است.بودجه مجلس شورای اسلامی از 160 میلیون تومان به 767 میلیارد تومان افزایش یافته؛ یعنی چهارهزارو 800 برابر شده و بودجه سازمان برنامه و بودجه از 377 میلیون تومان به 835 میلیارد تومان رسیده، یعنی دوهزارو 262 برابر شده است. به نظر می رسد افزایش بی رویه هزینه دستگاه های دولتی مبنای کارشناسی درستی نداشته باشد. بودجه 9 هزارو 300 میلیارد تومانی بخش فرهنگ که در مقایسه با بودجه 720 میلیون تومانی در سال 1366 تقریبا هزارو 300 برابر شده، به امور فرهنگی، ورزش، رسانه و امور دینی اختصاص دارد که به ترتیب دوهزارو صد میلیارد تومان به امور فرهنگی، هزارو 783 میلیارد تومان به امور ورزشی، هزارو 900 میلیارد تومان به رسانه ها و هزارو 952 میلیارد تومان به امور مذهبی اختصاص یافته است.از جمع هزینه های 371 هزار میلیارد تومانی دولت 291 هزار میلیارد تومان آن به امور اجتماعی شامل بهداشت و درمان، 48 هزار میلیارد تومان آموزش و پرورش و آموزش عالی، 56 هزار میلیارد تومان رفاه اجتماعی شامل بیمه و یارانه 73 هزارو 500 میلیارد تومان و 9 هزارو 300 میلیارد تومان برای فرهنگ و رسانه اختصاص یافته است. اگر شعار اقتصاد مقاومتی جدی است، خوب است دست اندرکاران اداره نظام این شعار را در تدوین و تصویب بودجه مدنظر قرار دهند. اگر ارزیابی سنجیده ای از عملکرد دستگاه های دولتی به عمل آید، ملاحظه می شود عملکرد بخش اجتماعی هیچ تناسبی با افزایش هزینه های این بخش ندارد. آیا آموزش ما توانسته منجر به اقتصاد دانش بنیان شود و محصولات نهادهای آموزشی در بخش تولید کشور به عنوان کارآفرینان آموزش دیده به کار گرفته شده اند؟ آیا این همه هزینه برای بخش سلامت منجر به سلامت جسمی و روانی جامعه شده و شاخص های سلامت جامعه ما با شاخص های مصرف دارو و درمان تناسبی دارد و امکان مقایسه را با کشورهای پیشرفته دارد؟ یارانه ها به افراد نیازمند پرداخت می شود؟در اینجا مسئله این است که بودجه ای تنظیم شده است، دخل و خرج هم معین شده است؛ اما آیا همه خرج ها برای ما در حال فعلی لازم بوده است؟ آیا با وضعی که داریم، اگر حتی تاخیر خرجی تا سال دیگر امکان داشته باشد، می توانیم آن خرج را در بودجه سال جاری بگذاریم؟ آیا بینی و بین الله می توان با وام و فروش بعضی از اموال دولتی و حراج کردن نفت برای بعضی از ردیف های یادشده در لایحه بودجه اعتبار تامین کنیم؟متاسفانه از این اظهارنظر اندیشمندانه شورای نگهبان 34 سال می گذرد؛ ولی مسئولان اجرائی و برنامه ریزی کشور بدون توجه به نیازها و امکانات هر سال بر حجم لایحه بودجه افزوده اند و با بی برنامگی منابع ملی را هدر داده اند. در ابتدای لایحه بودجه سال جاری حدیثی از امیرالمومنین آورده اند:برنامه ریزی درست مال اندک را افزایش می دهد و برنامه ریزی نادرست مال فراوان را نابود می کند.
                