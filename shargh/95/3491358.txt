دو‌شنبه ۱۳ دی ۱۳۹۵
-----------------------------------------
سرمقاله
-----------------------------------------
اتهام واهی به روسای جمهور سابق
-----------------------------------------

                    مناظره ای که شنبه شب در شبکه سوم سیما میان مدیرمسئول کیهان و مصطفی کواکبیان، نماینده مجلس و مدیرمسئول روزنامه مردم سالاری انجام شد، دست کم برای نگارنده باعث تاسف بود. فکر می کردم گاهی مطالب خلاف انصاف و اخلاقی که در برخی جراید، از جمله کیهان مشاهده می شود، شاید از چشم مدیران مسئول آنها دور باشد. در مناظره مذکور برایم روشن شد مدیرمسئول این روزنامه، خود خواهان این نوع روش های ناپسند است. او به جای اینکه به پرسش مجری درباره امضاکنندگان نامه تحریم به رئیس جمهور منتخب آمریکا پاسخ درست بدهد، بلافاصله از متن به حاشیه رفت و پای یک زندانی - مهدی هاشمی - را که هیچ قدرت دفاعی از خود ندارد وسط کشید و به شکلی عجیب او را سرحلقه این نامه ها و تحریم ها دانست! نامبرده در هنجارشکنی پا را فراتر گذاشت و براساس سندی واهی که سر و ته آن روشن نبود، دو نفر از روسای جمهور اسبق، آقایان هاشمی و خاتمی را سردمداران خواهان تحریم ها علیه ایران و اختلاس های بابک زنجانی را هم زیر سر این دو مسئول موفق کشور دانست. دلیل این ادعا این بود که بابک زنجانی با این آقایان عکس داشته است؛ دلیلی از این محکم تر نمی شد! غافل از اینکه بسیاری که متهم اخلاقی یا مالی هستند، با سران نظام عکس داشته اند و شگفت اینکه خود مرتب می گفت: «نحن ابناء الدلیل». در اینجا در پی پاسخ گفتن به این گفته ها نیستم؛ چون مردم «ابناء الدلیل» را خوب می شناسند. مدیرمسئول کیهان هنگامی که حساسیت خود را روی بیت المال نشان می داد، می گفت مهم نیست ارقام حقوق نجومی چقدر است! مهم این است که دست این مسئولان در جیب ملت رفته است، اما حاضر نبود سایر تخلف های آشکار همفکرانش در دستگاه های دیگر در همین ماه های اخیر را بپذیرد. ظاهرا از نگاه این آقایان در دولت های نهم و دهم، دستی در جیب ملت نرفته و کوچک ترین اختلاسی صورت نگرفته است.خنده دارتر اینکه به تعبیر وی، دولت دهم هنگامی منحرف شد که به اصلاح طلبی روی آورد! شگفتا، سخنی از این بی معناتر نمی شد. اولین مناظره ای بود که از ایشان می دیدم. دریغا اینکه مسئول یک نهاد فرهنگی و رسانه ای که با بودجه بیت المال اداره می شود، چرا باید برای بازی در عرصه سیاسی، اخلاق و عقلانیت را نادیده بگیرد و در کنار حرف های بی دلیل خود، دو نفر از چهره های شاخص نظام را برای خشنودکردن اقلیتی، سردمدار تحریم ها بداند و به آنان تهمت بزند؛ آن هم در شرایطی که به هیچ یک از آنان امکان حضور در این رسانه و دفاع در برابر اتهامات داده نمی شود. او می خواست آن رئیس دولتی را که قطع نامه های شورای امنیت را مسخره می کرد، تحریم ها را باعث رشد مملکت می دانست، برای دورزدن تحریم ها اختلاس گران بزرگی را به کار گرفت و تحویل جامعه داد، باعث حیف ومیل میلیاردها دلار ثروت عمومی و فراگیری فساد در مملکت شد و خسارت های بی شماری را بر ملک و ملت وارد کرد از این خطاها مبرا کند. این روش ها البته برای مردم ایران کاملاآشناست. امید است به خود آییم و برای رقابت های سیاسی، اخلاق و انسانیت را از نظر و عمل دور نکنیم.
                