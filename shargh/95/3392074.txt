چهار‌شنبه ۲۳ تیر ۱۳۹۵
-----------------------------------------
type_unknown
-----------------------------------------
«بگم بگم» تشویش اذهان عمومی است
-----------------------------------------

                    «محمدباقر نوبخت»، سخنگوی دولت روز گذشته در نشست هفتگی خود با خبرنگاران با اشاره به موضوع فیش های حقوقی گفت: «دولت در زمینه پرداخت حقوق های نامتعارف فعالانه وارد عمل شد و ضمن عزل برخی مدیران این روند را وسعت می دهد و اجازه نخواهد داد عدم تعادل بین پرداخت ها و حقوق ها ادامه یابد». به گزارش «تسنیم» او افزود: «دولت در زمینه فیش های حقوقی که کلمه نجومی هم به آن اضافه شد، چند اقدام انجام داد. دولت در مقابل این پدیده، حساس و مسئولانه وارد عمل شد. دولت ضمن تاسف و عذرخواهی از مردم، با استعفای کسانی که در این ارتباط حقوق هایشان موردنظر نبود موافقت یا آنها را برکنار کرد». نوبخت گفت: «برخی از این دریافت ها براساس مصوبه 90،7.17 هیات دولت مجوز داشتند. به نظر بعضی، حتی اگر برخی دستگاه ها حقوق یک میلیاردی وضع می کردند کسی نمی توانست چیزی بگوید، بنابراین دولت همه منافذ و راه ها را برای دریافت های نامتعارف بست». او تاکید کرد: «در این زمینه با استعفای 13 نفر از مدیران عالی موافقت شد، مانند مدیرعامل صندوق توسعه». توطئه شود، اقدامات تلافی جویانه می کنیمسخنگوی دولت درباره اظهارات صالحی، رئیس سازمان انرژی اتمی و اینکه توطئه ای علیه ایران در برجام در راه است، گفت: «این موضوع در حال بررسی در هیات مخصوصی در شورای عالی امنیت ملی است. هر جا احساس کنیم اقداماتی علیه برجام صورت می گیرد، موضع گیری می کنیم، اگر هم توطئه ای باشد، اقدامات تلافی جویانه ای انجام می دهیم». نوبخت درباره یک ساله شدن برجام گفت: «همه تندروهای صهیونیستی و آمریکایی می گویند ایران در برجام موفق بود ولی به فرموده مقام معظم رهبری ما بیش ازحد روی نقاط مثبت و منفی این سند تمرکز نمی کنیم. این توافقی است که یک طرف به طور کامل برنده یا بازنده نشد. ما تا جایی که توانستیم از حقوق خود به ویژه استمرار چرخه سوخت هسته ای استفاده کردیم. ما 1،7 میلیارد دلار از آمریکا پس گرفتیم و این مبلغ را در بودجه نیز استفاده کردیم». او با اشاره به اینکه تحریم های نفتی برداشته شد، گفت: «ایران موظف بود صادرات نفت خود را به یک میلیون بشکه محدود کند. در خرداد، تولید نفت ما به دو میلیون و 567 هزار بشکه افزایش یافت. سرمایه گذاری خارجی سه میلیاردو 418 میلیون دلار برای 41 پروژه در استان های مختلف و 4.2 میلیارد دلار نیز سرمایه گذاری مستقیم برای توسعه تولید انرژی الکتریکی جذب شد». دولت هیچ خط قرمزی نداردنوبخت درباره پیش بینی های تیم اطلاع رسانی دولت برای برنامه های آینده دولت گفت: «اطلاع رسانی به وقت، باعث حل مشکل می شود. نظرسنجی ها نشان می دهد مردم مسائل روز را با دقت پیگیری می کنند و می دانند برخی اقدامات با چه انگیزه هایی صورت می گیرد. دولت برای مقابله با هر فسادی آماده است و از برخورد قانونی با این موارد مضایقه نمی کند. دولت خط قرمزی برای خود تعیین نمی کند و با هر شخصی که دچار خطا شده، برخورد می کند. امید ما به مردم است که متوجه این اقدامات می شوند». او در پاسخ به سوالی درباره تهیه طرح استیضاح ربیعی ضمن بی اطلاعی از این موضوع گفت: «استیضاح حق نمایندگان است، اگر این امر رخ دهد اولین استیضاحی نیست که از سوی نهاد تقنینی کشور انجام می شود. این حق نمایندگان است که نظر مخالفی داشته باشند. قطعا دولت دفاع از وزیر را هم حق خود می داند و فرصتی است که وزیر گزارشی از فعالیت و اقداماتش ارائه کند». قصد برخورد امنیتی و اطلاعاتی نداریمنوبخت در پاسخ به سوال دیگری درباره اینکه آیا دولت قصد معرفی و برخورد با اتاق فکری که علیه دولت فعال است را ندارد؟ افزود: «دولت می تواند منتقدان و مخالفانی داشته باشد، اما واقعیت این است که دولت قصد برخورد امنیتی و اطلاعاتی با مخالفان را ندارد». او ادامه داد: «درحالی که دولت می داند این جلسات کجا صورت می گیرد، خودش را مقید نمی داند با آن برخورد کند، البته مردم به خوبی بر مسائل واقف هستند و تحلیل درستی از مسائل دارند». معاون رئیس جمهوری در پاسخ به سوال دیگری درباره نتیجه شکایت برادر رئیس جمهور از برخی مخالفان دولت، گفت: «هنوز نتیجه نهایی از طرف قوه قصائیه اعلام نشده است». او در همین زمینه گفت: «این دعوای حقوقی هنوز وجود دارد. معتقدیم به جای کشاندن این دعواها به رسانه ها این مسائل را به دستگاه قضا ارجاع دهیم. بنده که خود فرد باگذشتی هستم وقتی می بینم ادعایی تعمدا با هدف اتهام زنی مطرح می شود از آن کوتاه نمی آیم. چنانچه در چند هفته گذشته در زمینه مسائل سازمان مدیریت و درون سازمانی مواردی در این باره مطرح شد». نوبخت تصریح کرد: «اگر هرکسی به جای اینکه عنوان کند اسناد و مدارکی دارد و از روش بگم بگم استفاده و اذهان را دچار تشویش کند، ادعای خود را به مراجع قضائی تحویل دهد، راه حل درستی ارائه کرده است». ممنوعیت فروش بویینگ قطعی نیستسخنگوی دولت درباره مصوبه اخیر مجلس سنای آمریکا درباره نفروختن هواپیماهای بویینگ به ایران گفت: «هنوز این مصوبه قطعی نشده و دولت آمریکا و کنگره نیز باید دراین باره نظر بدهند». او در ادامه گفت: «محدودیتی که ایجاد شده، هنوز تبدیل به قانون نشده، ما نیز تنها برای خرید بویینگ مذاکره نکردیم. با ایرباس نیز وارد مذاکره و قرارداد مقدماتی شده ایم. فرصت های لازم برای نوسازی ناوگان هوایی در اختیار ماست». نوبخت با دفاع از تیم رسانه ای دولت گفت: «شورای اطلاع رسانی دولت به ریاست آقای نهاوندیان بسیار فعال است، اما برخی از اشخاص، بدون رعایت انصاف، برخی مسائل را مطرح می کنند؛ تا جایی که اطلاع دارم این شورا مسائل را زیر نظر دارد و برون دادهای متناسب با انتظارات نیز داشته است». نظارت بر شهرداری تهرانسخنگوی دولت درباره نظارت بر شهرداری ها گفت: «اساسا قوه مجریه محدودیت هایی برای نظارت دارد. هرچند اختیارات رئیس جمهور برای اجرای قانون اساسی بسیار موسع است. مع الواسطه دولت می تواند بر بودجه ای که از خزانه عمومی داده می شود، کنترل هایی داشته باشد. ما سالانه 14 هزار میلیارد به شهرداری ها کمک می کنیم. بحث شد که این بودجه تحت کنترل شوراهای برنامه ریزی بیاید که با واکنش تند شوراهای شهر روبه رو شد». کاهش بودجه دفاعی؟ بی ربط استهمچنین به گزارش «ایسنا» نوبخت درباره اعتراضات مطرح شده مبنی بر کاهش بودجه دفاعی کشور گفت: «در تبصره 22 بودجه آمده است که 1/7 میلیارد دلار در سال گذشته برای بودجه دفاعی در نظر گرفته شده که این رقم وصول شده است اما با اشتباهات محاسباتی که رخ داده است، رقم پنج هزارو 300 میلیارددلاری مطرح شده که در واقع چنین پولی وجود ندارد و حرفی بی ربط است». او تاکید کرد: «رسانه ای شدن برخی از مسائل دفاعی، خدمت به کشور نیست».
                