شنبه ۹ بهمن ۱۳۹۵
-----------------------------------------
حرف اول
-----------------------------------------
معافیت مالیاتی حقوق بگیران
-----------------------------------------

                    مدیریت بحران از علوم جدید در دنیاست که تئوری های متفاوتی به اصول و چگونگی آن می پردازد. درواقع مدیریت بحران با ارزیابی و پیش بینی خطرات و حوادث و بررسی منابع و امکانات برنامه ریزی می کند تا بتواند در صورت بروز هر حادثه غیرمترقبه و فراگیر، خطرات احتمالی را کاهش داده و با تصمیم گیری سریع در کوتاه ترین زمان بتواند شرایط را به حالت عادی باز گرداند. مدیریت بحران و وجود قوانین کاهش بحران یکی از ویژگی های کشورهایی است که به علت شرایط جغرافیایی در معرض حوادث غیرمترقبه و طبیعی گاه به گاه است. در این کشورها نهادها و دستگاه های گوناگونی مسئول هماهنگ کردن دیگر نهادها درباره کاهش بحران، بررسی شکاف های قانونی، مقابله با شرایط ویژه و بازسازی و بازگشت به شرایط عادی هستند. شاید یکی از مهم ترین مسائل در پیشگیری و مدیریت بحران، فرهنگ سازی و آموزش باشد که به این وسیله تلفات انسانی و مادی حوادث تا حد ممکن کاهش یابد. در جوامعی که آموزش همگانی و خاص برای مقابله با حوادثی مانند آتش سوزی، زلزله، سیل و... وجود دارد، کمتر پیش می آید که یک حادثه بتواند برای مدت زمان طولانی توجه همه نهادهای کشور را به خود مشغول کند. با گسترش ارتباطات و فضای مجازی، اخبار مربوط به کشورهای دیگر با سرعت بیشتری به اطلاع افکار عمومی می رسد و جامعه شاهد است که بزرگ ترین حوادث در کمترین مدت مدیریت شده و جامعه به حالت عادی خود باز می گردد؛ درحالی که مسئولان مشغول بررسی علل بحران هستند، تب و تاب های اولیه و اضطراب ناشی از آن به سرعت مدیریت می شود و شرایط به حالت عادی باز می گردد. در این امر مهم نباید از نقش مهم و محوری زنان در پیشگیری، کنترل و مدیریت بحران های شهری غافل شد و شایسته است سهمی برای آنان در فرایند تصمیم سازی و سیاست گذاری و برنامه ریزی های آینده لحاظ شود. زنان به خوبی نقش خود را در بحرانی مانند هشت سال دفاع مقدس نشان دادند و لازم نیست به قابلیت ها و توانمندی های آنان دوباره اشاره شود. متاسفانه در مدیریت حادثه پلاسکو که منجر به داغدارشدن تعداد زیادی از خانواده ها شد، نه تنها مدیریت بحران دیده نشد؛ بلکه «بحران مدیریت» بیشتر خودنمایی کرد. مدیریت بحران نیازمند استفاده بهینه از همه امکانات موجود برای محدودکردن بحران، استقرار نظم و آرامش افکار عمومی است. لازم است با نگاهی علمی به دور از حب و بغض های سیاسی و جناحی مسئله امدادرسانی، چگونگی تعامل با رسانه ها و نحوه خبررسانی به افکار عمومی بازنگری جدی شود و نقش نهادهای مردمی، سازمان های غیردولتی و دستگاه های دولتی به خوبی بازتعریف شود تا در مواجهه با یک حادثه دیگر، دچار سردرگمی و فعالیت های موازی و اظهارنظرهای متناقض نباشیم.
                