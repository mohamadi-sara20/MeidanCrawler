شنبه ۲۳ مرداد ۱۳۹۵
-----------------------------------------
سرمقاله
-----------------------------------------
آقای روحانی «داوطلبان» پشت درند!
-----------------------------------------

                    دولت حسن روحانی، دولت «پسا سیاسی» است. دولتی که تلاش می کند میان تضاد و تخاصم سیاسی آشتی و صلح برقرار کند. او می خواهد دولتی فراسوی راست و چپ، فراسوی تضاد و تخاصم ایجاد کند. به باور روحانی سیاست، حول محور مفاهیمی چون اجماع و آشتی خلق می شود. این طرز تلقی نه تنها موجب خلق سیاست نمی شود، بلکه امتداد روندی است که نخبگان سیاسی و روشنفکران را پس از پیروزی احمدی نژاد در دوره دوم چهارساله اش، به انزوا کشاند. روشنفکران و نخبگانی که به صحنه آمده بودند تا در سیاست طرحی نو دراندازند، اما ناکام ماندند. ناکامی آنان البته ناشی از شکست در سیاست نبود، زیرا این ناکامی در اوج خوش بینی به تغییر و تحولی اتفاق افتاد که بسیار قریب و زودیاب به نظر می رسید. آنان سرشار از شوری که جوهره سیاست است، چنان پیروزی را نزدیک می پنداشتند که به هیچ امر دیگری نیندیشیدند. اما پیروزی ناباورانه احمدی نژاد در دوره دوم انتخابات ریاست جمهوری و حوادث ناخوشایند و تلخ پس از آن، نخبگان را به کمای سیاسی برد. چنان که گویی تمام باورشان را به کنش های سیاسی مرسوم برای تغییر از دست دادند. اگر تا پیش از این، سیاست از دل تضادها و دوگانه های تالیف شده از سوی نیروهای مدنی خلق می شد، اینک نخبگان سیاسی در شکستی نه چندان موردانتظار، سرخورده و منزوی شدند و به نوعی شور سیاسی شان را از دست دادند. از این رو پا پس کشیدند تا بیشتر به ساحت تخصصی کار خود بپردازند. ناگفته پیداست که تخصصی کردن تام وتمام امور سیاسی، که ماحصل بدبینی و ناباوری به کنش سیاسی با فرصت های برابر است، چیزی جز انفعال در پی نداشته و سویه محافظه کارانه منش اخیر نخبگان در سیاست هم از همین روست. این رویکرد بیش از آن که به سیاست خدشه وارد کند، به فرهنگ آسیب زده است. فرهنگ، پس از فک شدن از سیاست، جدل های جذاب و «مردم»ساز خود را از دست داد و محلی و محفلی شد. روشنفکران و نخبگانی که مراجع تصمیم ساز سیاست مردمی و میانجی شکل گیری اراده جمعی بودند و بنا بود «سخنگوی ارگانیک اجتماعی» باشند، در خلق سیاست ناکارآمد ماندند و علاوه بر آن، سرخوردگی و یاس آنان به عقیم شدگی فرهنگ منجر شد. احمدی نژاد مسبب و سبب ساز این اتفاق بود. او با «ولونتاریسم»1 (داوطلبی گری) جماعتی را شکل داد که با هژمونی خود تا حد بسیاری توانستند گفتمان شان را بر جامعه حاکم کنند. دوره هشت ساله احمدی نژاد را نمی توان در یک پیوستار تاریخی نشاند. دو دوره پیاپی ریاست جمهوری او، دو روی یک سکه نبودند. احمدی نژاد در چهار سال اول با سیاست تخاصم و تضاد، دست به جعل سیاست زد و با خلق دوگانه هاشمی و احمدی نژاد در یک فضای منفعل سیاسی، خالق سیاست شد. دوره اول او رویکردی پوپولیستی داشت و با شعار «ما می توانیم»، جماعتی ملی- مردمی را شکل داد، اما در دوره دوم با ایدئولوژیک کردن تفکرات خود جمع کوچک تری را خطاب کرد. احمدی نژاد با وحدت میان حاشیه نشینان پایتخت، و شهرستانی ها و روستاییان نوعی اراده جمعی را شکل داد که او را به قدرت رساند، اما نتوانست اراده جمعی را که برانگیخته بود، تداوم بخشد و سیاستی ملی- مردمی را شکل بدهد. احمدی نژاد هرقدر به پایان چهار سال دوم نزدیک تر می شد، بیشتر سیاست «داوطلبی گری» را پیش می برد، از این رو احیای گروه های وفادار را دستور کار خود قرار داد. ظهور و به قدرت رسیدن طیف هایی چون مداحان در راستای همین سیاست معنا می یابد. طیفی که بیش از همه در آن دوران سبب ساز «سیاست فرقه ای» شد و «سیاست ناب» را کنار زد. «داوطلبی گری» با نظر به پیشینه ارزشی غیرقابل انکار تاریخی و سیاسی آن، که به شکل اقدامی داوطلبانه نمود یافت، هماره بدیلی برای دخالت مردم بوده است و راه حلی بینابینی برای فائق آمدن بر انفعال و غیاب توده ها. اما این راه حل در نهایت، اقتدارگرایانه و از بالابه پایین است و اگر این گونه نبود، طیف های وابسته به این تفکر اینک می بایست در سیاست نقش آفرینی می کردند. از این منظر می توان گفت دولت حسن روحانی با انفعال ایجادشده پس از دولت احمدی نژاد توانست به پیروزی برسد، نه با برساختن تضادی آشکار و جدی در عرصه سیاست، بلکه با همان مفاهیم امید و تدبیر که دعوت به اجماع و آشتی ملی می کرد و مفاهیمی پساسیاسی بود. اینک آن چه نگران کننده است همین وضعیت پساسیاسی دولت روحانی است، وگرنه بعید است که شخص احمدی نژاد بار دیگر اجازه ورود به صحنه سیاست داخلی را آن هم در مقام ریاست دولت پیدا کند و جز این نیز، شکست محتوم گفتمان «داوطلبی گری»، امکان نقش آفرینی او را مسدود کرده است. دست کم می توان امید داشت به اینکه دوران او به سر رسیده و او دیگر خطری جدی برای هیچ فردی محسوب نمی شود، مگر آن که سیاست حاکم در همین وضعیت انفعالی بماند و کسانی مانده از طیف «داوطلبان» با آرایش سیاسی تازه ای به صحنه بیایند. تجربه تاریخی ما نشان می دهد که دولت های پساسیاسی زمینه مساعدی برای سیاست مداران عوام فریب فراهم می آورند و ناخواسته به قدرت رسیدن شان را تسریع می کنند. عطا نوریان، نشر اختران