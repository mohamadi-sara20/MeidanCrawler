شنبه ۲۱ فروردین ۱۳۹۵
-----------------------------------------
یادداشت
-----------------------------------------
دزدهای رهاشده در فرانسه
-----------------------------------------

                    فرانسه را دوست دارم، به خاطر انقلاب کبیرش و تاثیر آن در کل جهان. فرانسه را دوست دارم از این بابت که در طول تاریخ، کمتر در نقش آقابالاسر بر مقدرات ما فرمان رانده؛ به خاطر ویکتور هوگو، رومن رولان و بسیاری موضوعات دیگر. دادگستری نوین ایران مدیون «موسیوپرنی» است، انقلابیون مشروطه در تدوین قانون اساسی به قانون اساسی بلژیک و فرانسه نظر داشتند. مهم تر از آن، سفارت فرانسه در طول سال های اخیر به گشاده دستی ویزا برای ایرانیان صادر می کرد و می کند آن هم در ایام خشک سالی دیگر سفارت خانه ها! اما فرانسه امروز هم دیگر آن طراوت و شادابی سالیان گذشته را ندارد. سفر نوروزی نگارنده به فرانسه و بی اعتنایی پلیس فرانسه، شاهدی بر این مدعاست. 22 مارس 2016 در تاریخ اروپا بعد از حملات به پاریس، روز شومی بود. در آغاز روز، شبکه های خبری برنامه های عادی خود را قطع کردند و خبر از حمله تروریستی به فرودگاه بروکسل و سپس مترو این شهر دادند. ناگهان فضای پاریس پلیسی و امنیتی تر از روزهای قبل شد. آژیر ماشین های پلیس و توقف گاه وبی گاه اتومبیل ها، حضور سربازان سرتاپا مسلح، حلاوت و شیرینی گردش در موزه لوور را از منی که عاشق تاریخ هستم هم گرفته بود. ایستاده بر پل رودسن به پرچم فرانسه بر بالای ایستگاه پلیس در خیابان شانزه لیزه خیره بودم. مجسمه بزرگ دوگل، مردی که فرانسه را در بحرانی ترین سال های جنگ و پس از جنگ هدایت کرده بود، از دور نمایان بود. دو نفر لباس شخصی با ارائه کارت پلیس به ما نزدیک شدند و ضمن عذرخواهی از وقایع بروکسل، اعلام کردند به جهت حفظ امنیت مجبور به کنترل نامحسوس هستند. پاسپورت و ویزا و سپس محتویات کیف همسرم بازرسی شد و با ادب خاصی که هیچ نشانه ای غیر از انجام وظیفه را حس نمی کردی، خداحافظی و تشکر کردند. فردای آن روز وقتی که همسرم به محتویات کیفش رجوع کرد، ناگهان با بهت و حیرت گفت پاکتی که کل موجودی سفر را همراه داشتیم و فراموش کرده بودم در هتل بگذارم، به سرقت رفته است. لازم به توضیح است من شخصا «کردیت کارت» دارم و در سفرهایم هزینه سفر را به این کارت واریز می کنم. عیب بزرگی که امروزه گریبان ما را گرفته است، بسته بودن سوییفتی بود که گرچه مسئولان بانکی گفته اند باز شده اما حداقل من نتوانستم از آن استفاده کنم. از طرفی کارت های بانکی خارج از کشور اگر در طول یک سال مورداستفاده قرار نگیرند، به وسیله بانک غیرفعال می شوند و باید با هماهنگی فعال شود؛ موضوعی که تا این سفر نمی دانستم. در سال های گذشته در طول سال سفرهای مختلفی داشتم و نمی دانستم باید در طول سال مبلغی از هر کجا به حساب واریز شود تا کارت بانکی غیرفعال نشود. به سرعت به اداره پلیس رفتیم. مشکل از لحظه ورود شروع شد. پلیس های فرانسه کمتر زبان انگلیسی می دانند و اغلب توریست ها هم زبان فرانسه نمی دانند. به سختی مطلب را رساندیم و یکی، دو نفر فوری آمدند با گرفتن پاسپورت ها و اطلاعات اولیه و محل و مکان سرقت، در سرمای نیمه شب ماه مارس ما را در بیرون اداره پلیس نگه داشتند. تا اینکه خانم پلیس که اتفاقا کمی انگلیسی می دانست، گفت چون موضوع مهم است و مامور یا مامورنماها دست به این سرقت زدند و مهم تر اینکه مکان و محل سرقت در حاشیه اداره اصلی پلیس است، باید به دایره دیگری برویم و مجوز کنترل دوربین ها گرفته شود و با چهره نگاری رازورمز این سرقت را کشف کنیم. با ماشین پلیس و چراغ گردان چندین خیابان را پشت سر گذاشتیم و در دایره مربوطه اعلام شد چون پلیس ما انگلیسی نمی داند، باید صبر کنید مترجم بیاوریم. ساعتی طول کشید که جوان خنده رو و خوش برخوردی آمد و سه ساعتی هم تا متن شکواییه اظهارات مان به وسیله ایشان به افسر ارشد و یکی، دو پلیس دیگر منتقل و شکواییه تنظیم شد. در طول به اصطلاح گفتمان و شرح وقایع، صحبت از دفتر عکس سابقه دارها و صدور مجوز کنترل دوربین ها بود. ساعت و دقیقه سرقت به استناد دوربین موبایل نگارنده از مناظری که عکس می گرفتم روشن و مشخص بود. با رفت وآمد پلیس ها و گفت وگویی که همه اش فرانسوی بود، از حالات چهره مترجم جوان عرب متوجه می شدم ظاهرا آن اراده اولیه به دلیل دیدن حقیقتی که برایشان تلخ تر از قصه پرغصه ما بود، جای خود را به نوعی کارشکنی و تعلل داد. همه رفتند و مترجم ماند و خداحافظ... وضع چگونه می شود، به چه کسی مراجعه کنیم، کجا؟ صحبت این بود که شکایت شما گرفته شد، ادعا و دلایل اخذ شد، شماره تلفن شما در ایران و ایمیل شما را هم اخذ کردیم و از طریق سفارت فرانسه در تهران به شما خبر می دهیم و تمام. با درودیوار مجادله می کردیم؟! ساعت چهار صبح بود و باید از مکانی که نمی دانستیم کجاست و در اول با سلام و صلوات با ماشین پلیس آمده بودیم، در این ساعت پرخوف پاریس بیرون می آمدیم و خود را به هتل می رساندیم. پرسشم از پلیس فرانسه از طریق اعضای سفارت که جملگی لطف دارند، این است: آن حرارت اولیه و اینکه چهره نگاری می کنیم و عکس متهمان باسابقه را ببینید و دوربین ها بازبینی می شوند، چه شد؟ چرا بعد از مدتی اصل موضوع به فراموشی سپرده شد؟ متهم نمی کنم، اما حق دارم شک کنم. آیا در دوربین ها چهره خاصی را دیدند که آن گونه در آخر کار با من و خانواده ام برخورد کردند؟ فرانسه دیگر آن حلاوت سابق را ندارد. دزدان رها و تروریست های مخفی، چهره زیبای فرانسه را به کلی مه آلود کرده اند. اگر نمی توانند با تروریست ها که اتفاقا در آن آب وهوا رشد کرده و بالیده و ضد خودشان قیام می کنند برخورد کنند، با دزدها چرا مماشات می کنند؟ به عنوان عضو کوچکی از جامعه حقوقی عرض می کنم در این پرونده که به اسم پلیس و در کنار ایستگاه اصلی پلیس و در مقابل دوربین های پلیس در مناسب ترین ساعت روز یعنی 2:45 دقیقه بعد از ظهر اتفاق افتاد، اگر اراده ای باشد با چند دقیقه بازبینی دوربین ها به آن پلیس دزد یا دزدی که در لباس پلیس و با ارائه کارت پلیس از اعتماد ما به پلیس سوءاستفاده کرد، به حقیقت می رسیدند. با توجه به مکان و زمان سرقت و اینکه دوربین ها در محل فعال بودند، باید ما را رها کنند و بگویند اگر خبری شد به سفارت فرانسه در تهران خبر خواهیم داد؟!
                