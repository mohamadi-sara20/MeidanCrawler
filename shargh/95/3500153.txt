سه‌شنبه ۲۸ دی ۱۳۹۵
-----------------------------------------
حرف اول
-----------------------------------------
دولت و مجلس بخوانند
-----------------------------------------

                    نوشته حاضر نه مربوط به حقوق های نجومی است، نه املاک نجومی، نه از هزینه انتخابات می پرسم این امکان مقدور بود که به پاس هم زمانی سال های تحصیل با رئیس جمهور در دانشکده حقوق دانشگاه تهران فرصتی حتی چنددقیقه ای به این حقیر اختصاص داده شود و نوشته مذکور تحویل شخص دکتر روحانی شود.هدف نگارنده، از عمومی شدن این بود که دیگران هم بدانند می شود با طرحی ساده از فردی غیرمتخصص مانند نگارنده، هم شغل ایجاد کرد، هم مانع هدررفتن سرمایه شد و هم از آلوده شدن بیشتر هوا جلوگیری و هم به خزانه دولت کمک کرد. رسانه ای شدن این موضوع به دو علت است:1- تاثیر رسانه های اجتماعی و عمق نفوذ آن؛2- فرصتی که با تصویب برنامه عدم طرح موضوع از دست می رود.پاییز امسال شدیدترین سرما را در دهه های گذشته تحمل کردیم و زمستان زودرس مصرف مواد سوختی را افزایش داد. به نحوی که در دهه نخست دی ماه با افت گاز در مناطقی از کشور مواجهه شدیم و اختلاف ایران با ترکمنستان درباره گاز وارداتی و قطع آن به وسیله طرف ترکمنستانی، آسیب پذیری کشور در مقابل گاز مصرفی وارداتی را نشان داد.ایران از نظر مصرف سوخت چه سوخت وسایل نقلیه اعم از عمومی و خصوصی و چه مصرف خانگی، اگر در جهان مقام اول را نداشته باشد در ردیف های بالای جدول پرمصرف جهانی است. ما متاسفانه به حمایت از تولید اتومبیل های پرمصرف داخلی و آلوده کننده هوا که کلان شهرها را به تعطیلی کشانده، ادامه می دهیم درحالی که نمی دانیم این حمایت چه معنا و مفهومی دارد و لابد از ما بهتران حتما می دانند تولید وسیله نقلیه غیراستاندارد و حمایت از تولید آن با وجود مقرون به صرفه بودن استفاده از اتومبیل خارجی یا الزام شرکت های تولیدکننده داخلی به رعایت استانداردهای بین المللی، منطقی ندارد. اما مصرف سوخت خانگی احتمالاحمایت از ما بهتران را ندارد که از این حمایت سود ببرند. این مسئله تنها به سوءمدیریت برمی گردد که می توان با یک برنامه ریزی ساده و قابل اجرا در فرصتی کم هم مصرف سوخت را به حد استاندارد جهانی رساند. هم شغل ایجاد و هم از بهینه سازی مصرف سوخت به خزانه دولت کمک کرد. آن تغییر - در و پنجره های سنتی به در و پنجره دوجداره - است که مانع از خروج گرما و سرما به گفته کارشناسان تا 30 درصد می شود و اگر مقاوم سازی دیوارها هم صورت گیرد، مصرف به نصف خواهد رسید. برنامه ششم توسعه در مجلس در حال بررسی و چشم انداز پنج ساله توسعه کشور در حال تصویب است. درخواستی از نمایندگان مجلس داشتم که تحت عنوان - پیشنهادی ساده به مجلس در برنامه ششم توسعه- که در شماره 3224 مورخ چهارشنبه 15 دی سال 95 - در روزنامه آرمان چاپ شد. ده ها تلفن و نوشته از طرف خوانندگان و دلسوزان داشتم با دریغ از نیم نگاهی از سوی نمایندگان مجلس که نوشته خطاب به آنان بود. لابد به علت شرکت در جلسات فشرده هر روزه صبح و عصر مجلس برای بررسی برنامه ششم توسعه، فرصت روزنامه خواندن ولو تورق آن را ندارند والامگر می شود مجلسی با 290 نماینده و داشتن کمیسیون های تخصصی در حال بررسی برنامه ششم توسعه، به درخواست نویسنده ای بی طرف و دلسوز که مطلبش در صفحه اول روزنامه و خطاب به نمایندگان چاپ شد، حتی یک تلفن نداشته باشد؟ روابط عمومی مجلس که درجه حساسیتش نسبت به بعضی مسائل را دیده ایم هم کمترین واکنشی نشان ندهد. سرگرم بودن نمایندگان لابد به مسائل مهم تر از پیداکردن راهکاری برای کاهش آلودگی هوا، ایجاد اشتغال و کاستن از مصرف سوخت که نیازی به کشور تازه مستقل شده ترکمنستان نداشته باشیم؛ آن هم کشوری که برخلاف قرارداد منعقده که تحت هیچ شرایطی حتی عدم پرداخت وجه گاز در مدت قرارداد نمی تواند شیرگاز را قطع کند، با تاسف قطع کرده و تنها کاری که از مسئولان گاز ایران برآمده، توصیه به مصرف کنندگان است که به خاطر دیگر هم وطنان مصرف گاز خود را کنترل کنند اما راهکار نگارنده...اولابگویم نه در و پنجره سازم و نه شرکت نصب در و پنجره دوجداره دارم! اما تجربه شخصی که باعث شد مصرف گاز منزل - دفتر کار و کتابخانه شخصی ام به نصف کاهش پیدا کند، وادارم کرد مطلب «سخنی با نمایندگان مجلس» را نوشته و چون توجهی از ناحیه نمایندگان به طرحم نشد و به زودی مجلسیان با این سرعتی که در تصویب مواد برنامه ششم توسعه به کار می برند، از تصویب نهایی می گذرد و ماده و تبصره ای به این مهم اختصاص نخواهد یافت، مجبور شدم از این فضا استفاده کنم. می دانیم مصرف سوخت خانگی ایران کشوری با 80 میلیون جمعیت به تنهایی برابر با چندین کشور پرجمعیت اروپایی است. سیستم گرمایش ما که از استاندارد اولیه برخوردار نیست و باید روزآمد شود. اما مشکل اصلی به نوع پنجره و در های معمولی که باعث بیشترین فرار انرژی می شوند، برمی گردد. با جایگزینی در و پنجره دوجداره به جای در و پنجره های فعلی که سال هاست در کشورهای توسعه یافته و پیشرفته الزامی شده است. تغییر در و پنجره های فعلی به در و پنجره دوجداره هیچ آسیبی به اصل بنا وارد نمی آورد و قابل نصب روی چارچوب های نصب شده فعلی است. اما طرح پیشنهادی نگارنده:1- نیازی به بودجه دولتی نیست و تامین هزینه آن از منابع بانکی امکان پذیر است.2- با جدولی ساده می توان هزینه یک متر دروپنجره دوجداره و نصب آن را محاسبه کرد و اعتبار آن را از منابع بانکی با بهره آن در نظر گرفت.3- مواد اولیه در و پنجره عمدتا در ایران موجود و قابل تولید است، شرکت هایی تاسیس و با ساخت مواد اولیه در و پنجره از آنان حمایت کرد.4- وجهی بابت تغییر در و پنجره به کسی پرداخت نمی شود. شرکت های طرف قرارداد که در هر استان و شهر تشکیل می شوند و کار تغییر پنجره ها را بر عهده می گیرند، از طریق بانک های طرف قرارداد پرداخت می شود.5- مبلغ هزینه شده از منابع بانکی پرداخت و با تقسیط آن در مدت و مهلت معین مثلاسه یا پنج سال روی فیش مصرفی آب و گاز منازل از مصرف کننده اخذ می شود و فشاری بر خانواده ها وارد نخواهد شد.6- از آنجایی که مصرف سوخت حداقل تا 30 درصد کاهش خواهد یافت، اقساط طوری تنظیم شوند که خانواده ها مبلغی بیش از آنچه امروزه می پردازند، پرداخت نکنند و بعد از مدتی کاهش مصرف سوخت به کمک خانوار خواهد آمد.7- تعداد ساختمان های موجود در کشور را نمی دانم. اما در مدتی که این نوسازی صورت می گیرد، اشتغالی که به وجود می آورد به کمک دولت خواهد آمد که از منابع غیردولتی شغل ایجاد کند و شرکت های تولیدکننده ابزار در و پنجره با تکیه بر تولید رقابتی، بعد از خاتمه طرح می توانند در سطح منطقه هم وارد بازار منطقه ای شوند.8- دولت با کنترل سوخت منازل و کارگاه ها و اماکن دولتی بی نیاز از واردات گاز از دیگر کشورها، جایگاه خود را به عنوان کشور صادرکننده گاز در منطقه و بازار پرمصرف جهان تثبیت خواهد کرد.9- مابه التفاوت سوخت فعلی بعد از اجرای طرح صرف مقاوم سازی دیوارها و تغییر ساخت وساز خواهد شد.10- برای شروع کار پیشنهاد می شود در سه نقطه از کشور – سردسیر، معتدل، گرمسیر- شهرهایی به عنوان الگو انتخاب و با اجرای طرح میزان مصرف گاز و گازوئیل و نفت سفید فعلی محاسبه و بعد از اجرای طرح مابه التفاوت آن تعیین شود، تفاوت مصرف که رقم بالایی خواهد بود، می تواند انگیزه اجرای طرح در سرتاسر کشور باشد و از این تاریخ گواهی پایان کار یا مجوز ساخت و ساز به هیچ بنایی بدون نصب دروپنجره دوجداره و نیز مقاوم سازی دیوارها داده نشود.
                