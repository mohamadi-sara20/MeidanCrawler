سه‌شنبه ۱۲ مرداد ۱۳۹۵
-----------------------------------------
سرمقاله
-----------------------------------------
خطر دلارهای نفتی
-----------------------------------------

                    ما مردم این دوره و زمانه با دنیای عجیب و غریبی روبه رو شده ایم. در پیرامون ما هر روز وقایع اسفناک و خونباری رخ می دهد که تا شبانگاه ذهنمان را مشغول می کند؛ اما فردا صبح که بیدار می شویم، در کمال تعجب وقایع دهشتناک تری می بینیم که حوادث دیروز را به کلی از ذهن ما کنار می زنند.چرا دنیا به این حال و روز افتاده است؟ پاسخ استاد محمدعلی موحد، نویسنده کتاب «خواب آشفته نفت» به این پرسش، چنین است: «وقتی جهان صنعتی مسئله منابع انرژی و امنیت منابع انرژی را در خطر می بیند، از انجام هیچ کاری ابا ندارد و غیرانسانی ترین کارها را می کند: کودتا می کند؛ پول و رشوه می دهد؛ آدم کشی می کند؛ دست به کثیف ترین اعمال می زند؛ دین و مذهب هم ترویج می کند؛ در هر لباسی می آید؛ مدرسه اسلامی باز می کند و از آنجا آدم هایی بیرون می آیند که جانشان را کف دستشان می گیرند و می روند جایی را منفجر می کنند». (مهرنامه، شماره 40 ص 144). نگارنده به پاسخ استاد، این جمله را هم اضافه می کند که این کارها دیگر به جهان صنعتی یا همان استعمارگران سابق محدود نمی شود؛ بلکه فرزندان استعمار که در قالب دولت های دست نشانده یا گروه های مافیایی و مزدور بر بخش زیادی از خاورمیانه مسلط شده اند، درس پدران خود را به خوبی فرا گرفته و گاه از آنان جلو زده اند؛ بنابراین بخشی از «حال بد» جهان کنونی هم نتیجه عمل آنهاست. به هرحال از هر زاویه و منظری که نگاه کنیم، بی شک پاسخ این پرسش، حاکم شدن دلارهای نفتی بر مقدرات و سرنوشت خاورمیانه و بخشی از جهان عرب است. در این نوشتار سعی شده است خطر دلارهای نفتی در دو سطح داخل و خارج ایران بر آینده کشور عزیزمان بررسی شود:الف) سطح منطقه ای و جهانی: 1- مخرب ترین پیامد دلارهای نفتی تبدیل خاورمیانه به انبار اسلحه و بشکه باروت است. بر پایه آمار شرکت آمریکایی تحلیل اطلاعات (آی اچ اس) در سال 2015 ارزش بازار جهانی تسلیحات با ثبت یک رکورد تاریخی به 65 میلیارد دلار رسیده است که از این رقم، عربستان با خرید 9/3 میلیارد دلار، بزرگ ترین وارد کننده اسلحه در جهان بوده است. در همین سال آمریکا به عنوان بزرگ ترین صادر کننده اسلحه، 23 میلیارد دلار از این تجارت سود برده است که 8/8 میلیارد دلار از این رقم، یعنی یک سوم آن، از دلارهای نفتی خاورمیانه تامین شده است. پیش از این هم براساس ارقام رسمی، عربستان در فاصله سال های 2005 تا 2015 مبلغی حدود 70 میلیارد دلار صرف خرید اسلحه کرده است. دیگر کشورهای حاشیه خلیج فارس هم در خریداری اسلحه دست کمی از عربستان نداشته و در این مدت، میلیاردها دلار قرارداد تسلیحاتی با غول های بزرگ اسلحه سازی جهان منعقد کرده اند. فقط در یک قرارداد در سال 2011، امارات متحده عربی برای دریافت سامانه دفاع موشکی بیش از سه میلیارد و 500 میلیون دلار به آمریکا پرداخته است.2- دلارهای نفتی علت العلل حمله های نظامی آمریکا به کویت، عراق و افغانستان و منشا بسیاری از کودتاها و ناامنی های سیاسی و اجتماعی در گذشته و حال خاورمیانه و دیگر نواحی جهان بوده و هست. مطابق اسناد موجود، هرچند ظاهرا، آمریکا و متحدانش بودند که به این سه کشور و در مورد اخیر لیبی حمله کرد ه اند؛ اما بخش بسیاری از هزینه های این جنگ ها به دست عربستان و دیگر شیوخ عرب تامین می شده است.کیست نداند که اگر دلارهای نفتی عربستان نبود، به لیبی به آن شکل حمله نمی شد و در ورطه نابودی قرار نمی گرفت. اگر این دلارها نبودند، کودتای نظامی مصر علیه دولت قانونی آن کشور پیروز نمی شد و دولت کودتا نمی توانست کنترل اوضاع را در دست گیرد. اگر این دلارها نبودند آن همه بمب و باروت بر سر مردم یمن ریخته نمی شد. همین حالاهم وجود دلارهای نفتی است که مانع برقراری صلح و ثبات در سوریه، عراق، بحرین و دیگر نواحی بحران زده خاورمیانه شده است.3- هرچند پیدایش القاعده، داعش و دیگر گروه های افراطی نتیجه فقر فرهنگی و اقتصادی بخش زیادی از مردم خاورمیانه و سرخوردگی و نا امیدی آنان از آینده است؛ اما به یقین سازماندهی لشکر پراکنده فقرا و سرخوردگان وضع موجود در قالب گروه هایی مانند القاعده و داعش، بدون صرف دلارهای نفتی امکان پذیر نیست. بر پایه اسناد منتشرشده، نقش برخی دولتمردان عرب و لایه هایی از بخش خصوصی و شیوخ سرمایه دار حاشیه خلیج فارس در تکوین و تداوم داعش مشهود است. برخی از کشورهای عربی و غیرعربی نیز برای مقابله با شیعیان، اخوان المسلمین و دیگر جریان های میانه رو اسلامی به تشکیل و تقویت داعش و دیگر گروه های سلفی و تکفیری کمک کرد ه اند. همچنین یکی از علل بقای داعش و تداوم فعالیت آن، فروش نفت ارزان به شکل قاچاق در بازار سیاه و بهره وری از دلارهای نفتی است. داعش با پرداخت همین دلارها، که براساس برخی برآوردها سالانه حدود 800 میلیون دلار است، توانسته بخشی از نیروهای عشایری عراق و سوریه، لشکر فقرای خاورمیانه و مزدورانی از سراسر جهان را جذب خود کند و به آدم کشی ادامه دهد.4- چهارمین پیامد مخرب دلارهای نفتی، تاسیس صدها شبکه ماهواره ای به زبان های مختلف، ازجمله فارسی، با سرمایه و حمایت عربستان و دیگر شیخ نشین های خلیج فارس است که در آنها «خودحق مداری»، نفرت و کینه مذهبی و دیگر اندیشه های افراطی تبلیغ می شود. گذشته از آن، فعالیت های گسترده افراطی ها در شبکه های مجازی بدون بهره وری از دلارهای نفتی امکان پذیر نیست. این شبکه ها نقش بسیار زیادی در تحریک جوانان به پیوستن به گروه های تروریستی و ناامن کردن خاورمیانه و جهان دارند. اینها علاوه بر دلارهایی است که از گذشته صرف ساختن مساجد، مدارس و نهادهای مختلف دیگر در کشورهای اسلامی و جای جای جهان برای تربیت شبکه مریدان شده است.5- امروزه صاحبان دلارهای نفتی به این فکر افتاده اند که با این دلارها، نه تنها اسلحه، بلکه سران حکومت ها، قانون، اخلاق و انسانیت را هم می توانند خریداری کنند. عربستان در بسیاری از کشورهای جهان به خرید سران آنان یا ساکت کردنشان با دلارهای نفتی اقدام کرده است. این موضوع حتی تا سطح کشوری مانند آمریکا هم رسیده است. چند ماه پیش که قرار بود گزارش حادثه 11 سپتامبر، که به دست داشتن برخی از مسئولان وقت عربستان در آن اذعان شده بود، منتشر شود؛ عربستان با تهدید خارج کردن دارایی هایش از آمریکا مانع انتشار بندهای ضد خودش شد. در یک مورد دیگر عربستان با پرداخت 620 میلیون دلار به نخست وزیر مالزی، که اکنون موضوع آن در دادگاه مطرح است، در صدد حمایت از او و حزبش برآمده است. خرید سران کشورهایی مانند سودان و... هم که یک شبه مواضعشان را نسبت به ایران 180 درجه عوض کردند، اظهر من الشمس است. بالاتر از آن، عربستان با پرداخت دلارهای نفتی در صدد فاسدکردن نهادهای معتبر بین المللی برآمده است. آنچه بان کی مون، دبیرکل سازمان ملل در خارج کردن عربستان از لیست سیاه کشورهای ناقض حقوق کودکان انجام داد و سپس گزارش نادرست اخیر او علیه برخی فعالیت های نظامی و اتمی ایران، که اعتراض آمریکا و روسیه را هم به دنبال داشت، نمونه هایی مشمئزکننده از تاثیر دلارهای نفتی بر راس سازمانی است که رسالت بنیادی آن، دفاع از صلح جهانی و شرافت و انسانیت است.6- یکی از خطرهای محتمل و بسیار بزرگ دلارهای نفتی، امکان دسترسی جریان های تکفیری و افراطی به تکنولوژی ساخت سلاح های شیمیایی، میکروبی، هسته ای و بمب های کثیف است. وقتی دسترسی به هدف، توجیهی برای استفاده از هر وسیله کثیف و غیراخلاقی شود، هیچ بعید نیست که محرکان و حامیان پشت پرده این گروه ها، به فکر استفاده از این سلاح ها در مقیاس وسیعی بیفتند. دنیای دیجیتال، امکان دسترسی به مخفی ترین تحقیقات علمی و محرمانه ترین اطلاعات امنیتی را برای هکران فراهم آورده است. وقتی هکر و جاسوس وجود داشته باشد و بتوان با دلار نفتی او را خرید، امکان بروز هر فاجعه ای در این زمینه وجود خواهد داشت. باید دولت های قدرتمند جهان و روشنفکران و دلسوزان آینده بشر متوجه ابعاد بزرگ و جبران ناپذیر این خطر باشند و با سرعت و دقت، راهکارهای لازم را برای جلوگیری از دسترسی افراط گرایان و صاحبان دلارهای نفتی به این سلاح ها پیدا کنند.بنابراین دلارهای نفتی که می توانستند صرف تامین نان و ارتقای شان انسان در خاورمیانه شوند، به بدترین شکل به بلای جان و ویران کننده خانه و کاشانه مردم این منطقه تبدیل شده اند. اگر جلوی این دلارها گرفته نشود، آنها این قابلیت را دارند که جهان صنعتی را هم نابود کنند. به نظر می رسد روشنفکران خاورمیانه و جهان و نهادهای بی طرف بین المللی باید هرچه زودتر، موضوع دلارهای نفتی را در دستور کار خود قرار دهند و برای متوقف کردن ماشین مخرب و ویرانگر آنها وارد عمل شوند. وجدان بشری نباید بیش از این اجازه دهد نفت، این نعمت خدادادی، به دست حاکمانی انسان نما و دلالانی سودجو به قاتل جان مردم تبدیل شود.ب) در سطح داخلیهرچند از ابتدای کشف نفت در ایران، کشور ما در عین کسب منافع فراوان از نفت، زیان ها و ضررهای بزرگی هم از آن دیده است؛ اما به یقین شعار تبلیغاتی «آوردن نفت سر سفره مردم» را می توان آغاز سیستماتیک فرایند تخریب اقتصاد و فرهنگ ملی به وسیله دلارهای نفتی دانست. این شعار و بعد از آن تخریب ساختار اداری وزارت نفت، توزیع سهام عدالت، خصوصی کردن صوری شرکت های دولتی، توزیع یارانه ها و دیگر کارهای ناروای دو دولت قبل برای تحقق آن، کشور ما را هم به نوعی قربانی دلارهای نفتی کرد. بابک زنجانی و طیف دیگری از همکاران پیدا و پنهان او، به نماد کارکرد دلارهای نفتی و طبقه نوظهور برآمده از آن تبدیل شدند. اگر دلارهای نفتی نبودند، چگونه به قول معاون اول رئیس جمهوری، فردی می توانست با بالاکشیدن دو میلیارد و 700 میلیون دلار، به اندازه چهار مرکز پتروشیمی شیراز از کشور ببرد؟ یا 22 میلیارد دلار ارز، بی سروصدا از کشور خارج شود یا معلوم نباشد که 118 میلیارد دلار درآمد نفتی کشور در سال 1390 چگونه خرج شده است. در نتیجه اینها و موارد دیگری از این نوع، فساد مانند خوره و یک بیماری ساختاری به جان دولت و ملت افتاد و روند توسعه کشور را مختل کرد؟ (روزنامه اعتماد، چهارشنبه 30 تیر95).دلارهای نفتی علاوه بر فساد، سبب افزایش مصرف گرایی، واردات انواع کالاهای خارجی و پیدایش سبک خاصی از زندگی در بین صاحبان و برکشیدگان شان شده اند. پیامد طبیعی و بسیار مخرب این وضعیت، واکنش های بخش هایی از مردم در برابر آن است؛ مردمی که با تلاش و مشقت شبانه روزی در صدد کسب لقمه ای حلال هستند. به راستی اگر میلیون ها جوان بی کار و تحصیل کرده و توانمند این کشور ببینند که چند جوان معمولی، اما نورچشمی و نظرکرده، صاحب آلاف و الوف شده و زندگی های رویایی برای خود درست کرده اند، واکنش آنان چه خواهد بود؟ اگر طبقه نوکیسه یا تن آسایی که ثروت خود را، نه از راه مشروع، بلکه با دلارهای نفتی و رانت های دولتی به دست آورده اند، توانایی تاثیرگذاری بر جهت گیری های آینده را داشته باشند، چه امیدی به آینده باقی می ماند؟ اگر افراد این طبقه غیرمولد، رانت خوار، مصرف گرا، پنهان کار و غیرپاسخ گو بتوانند با دلالی، واسطه گری و سفته بازی، درآمدهای نجومی کسب کنند و با رفتارهای نمایشی و به رخ کشیدن ثروت، منزل و ماشین لوکس خود به طبقات متوسط و فقیر، حرص آنان را درآورند، آیا می توان از فروپاشی اجتماعی جلوگیری کرد؟ آیا اگر مردم به این نتیجه برسند که با پول می توان مدارک آموزش وپرورش، آموزش عالی، بهداشت و درمان و دیگر دستگاه های عریض و طویل این مملکت را خرید، انگیزه ای برای تلاش و فعالیت آموزشی خواهند داشت؟ آیا اگر جامعه این نتیجه را بگیرد که فقط با داشتن پول می توان سالم، مرفه، آبرومند و برخوردار از همه چیز بود، جایی برای شکوفایی ارزش های معنوی و اخلاقی باقی می ماند؟ آیا اگر در نتیجه حاکمیت دلارهای نفتی، کشور گرفتار شکاف طبقاتی شود؛ در یک سو اقلیتی مرفه و برخوردار و در سوی دیگر اکثریتی فقیر و درمانده و گرفتار بیماری ها و آسیب های اجتماعی به وجود آید، می توان با اقتدار، رودرروی دشمنان قرار گرفت؟ آیا اگر مردم در نتیجه افشاگری ها احساس کنند که مسئولان کشور (از هر گروه و جناحی) بی توجه به دردهای آنان، با استفاده از پول نفت، ماهانه میلیون ها تومان حقوق و پاداش به حساب خود و نزدیکانشان می ریزند، دل و دماغی برای تولید و ساختن کشور در آنان باقی می ماند؟آیا اگر مردم به این نتیجه برسند که در کشور اسلامی ما می توان قانون، اخلاق و انسانیت را با پول خریدوفروش کرد، نسبت به آینده سرخورده، بی اعتنا، بی اعتماد و مایوس نمی شوند؟حرف اصلی این یادداشت، همین جاست: نقطه ای که اگر خدای نخواسته مردم ما به آن برسند، خطر دلارهای نفتی در سطوح داخلی و خارجی سبب تقویت هر دو سطح خواهد شد. بر همگان مبرهن است که رشد قراردادهای تسلیحاتی غرب و کشورهای حاشیه خلیج فارس و افزایش فعالیت جریان های تکفیری و افراطی فقط با کوبیدن بر طبل ایران هراسی میسر است؛ زیرا اسرائیل که روزگاری دشمن سنتی اعراب بود، امروزه به دوست آنان تبدیل شده است؛ تا جایی که در چند روز اخیر، یک مقام نظامی عربستان از بیت المقدس دیدار کرده و با اسرائیلی ها عکس یادگاری گرفته است. اسرائیلی ها هم که در گذشته با فروش اسلحه به اعراب مخالف بودند، الان کمترین مخالفتی نمی کنند و حتی خود هم با منتفع شدن از دلارهای نفتی در این جریان سهیم شده اند؛ بنابراین دلارهای نفتی تنها و تنها برای مقابله با ایران، این گونه بی محابا خرج می شوند. خوشبختانه اقتدار نظامی کشور، مشروعیت ملی، استحکام پایه های نظام و انعقاد برجام تاکنون مانع تحقق آرزوهای دشمنان ایران شده و خطر دلارهای نفتی در سطح خارجی نتوانسته است کشور ما را تهدید کند؛ اما ترس اصلی نگارنده، سطح داخلی خطر دلارهای نفتی است؛ هرچند همیشه امکان خرید نیروهای نفوذی در داخل کشور با دلارهای نفتی دشمن وجود داشته و دارد؛ ولی منظور من دشمن خطرناک تری از دشمن خارجی است که نام آن، فساد ناشی از سلطه دلارهای نفتی است که بخشی از آن ذکر شد. فقط گسترش فساد سازمان یافته در سطوح مختلف سیاسی و اجتماعی و ناامیدی مردم از پایان دادن به آن می تواند نظام قدرتمند اسلامی ایران را ضعیف و در برابر خطر دلارهای نفتی دشمنان خارجی آسیب پذیر کند. انقلاب ما پیش از هرچیز یک انقلاب اخلاقی بود و فقط با فروپاشی پایه های اخلاقی آسیب پذیر خواهد شد. در این شرایط حساس، امنیت پایدار کشور و منافع ملی ما ایجاب می کند بررسی پیامدهای ناشی از خطر دلارهای نفتی در هر دو سطح داخلی و خارجی در صدر فهرست پژوهش های نهادهای رسمی کشور، ازجمله شورای عالی امنیت ملی، مرکز تحقیقات استراتژیک و دیگر ارگان های ذی ربط قرار گیرد. باشد که با یک همت جمعی، خطر جدی آنها برای دولت و ملت ایران دفع شود.
                