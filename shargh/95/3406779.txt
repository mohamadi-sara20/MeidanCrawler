یک‌شنبه ۱۷ مرداد ۱۳۹۵
-----------------------------------------
حرف اول
-----------------------------------------
نقد به کارگیری اصطلاح حقوقی
-----------------------------------------

                    سرمقاله شماره 2647 روزنامه محترم «شرق»، نوشته آقای بهزاد قره یافی، عنوان «تشویش اذهان عمومی در حوزه امنیت غذایی» بر خود دارد. این یادداشت به دفاع از واردات محصولات غذایی تراریخته پرداخته و در پاسخ به منتقدان واردات و مصرف این نوع موادغذایی در ایران، آنها را مرتکب «تشویش اذهان عمومی» دانسته است. من تخصصی در اصل بحث ندارم و مقصودم دفاع یا رد نظر نویسنده محترم نیست، بلکه در یادداشت خود نقدی را به روزنامه محترم «شرق» و نیز نویسنده آن یادداشت، از حیث کاربرد نادرست و خطرناک واژه «تشویش اذهان عمومی» وارد می دانم. در ادبیات حقوقی ایران، تعبیر تشویش اذهان عمومی عمدتا در ماده 698 قانون مجازات اسلامی آمده است. به طور خلاصه، تشویش اذهان عمومی عنصر معنوی جرم نشر اکاذیب است. به این معنا که اگر کسی دروغ بگوید و قصد و انگیزه او از نشر کذب، آن باشد که اذهان عمومی را مشوش کند، مرتکب جرم نشر اکاذیب شده است. تشویش اذهان عمومی، خودش فعل مجرمانه ای نیست. علاوه بر این، ماده 698 فقط درباره اخبار مصداق می یابد و نمی تواند شامل تحلیل شود. از نظر اخلاقی هم تشویش اذهان عمومی در جریان گردش آزاد اطلاعات را نمی توان به سادگی به عنوان چیزی خلاف اخلاق رسانه ای تلقی کرد و بر آن انگ غیراخلاقی زد.نکته مهم آنکه اصولاهرچه در یک جامعه گردش اخبار و بحث و گفت وگوی عمومی بیشتر باشد، نگرانی و تشویش نیز بیشتر می شود. بی خبری و تک صدایی آرامش می آورد. وقتی خبری گفته نمی شود، یا وقتی فقط یک نفر سخن می گوید و سخن او بدیل و رقیب ندارد و همه چیز فقط از یک زبان نقل می شود، طبعا آرامش بیشتری وجود دارد تا زمانی که صداها، نگاه ها و تحلیل های مختلف خود را به جامعه عرضه می کنند و ما در چندراهی کشف حقیقت و انتخاب قرار می گیریم. وقتی از اخبار آگاه می شویم که مثلازمین در حال گرم شدن است، هوای شهر آلوده است، در فلان زندان، فلان اتفاق دردناک افتاده است، در عراق، سوریه و... تروریست ها به جان مردم افتاده اند و کشتار می کنند، تهران روی خط زلزله است، در ایالات متحده فلان سناتور آمریکایی فلان حرف را علیه ما زده است، در جاده با تصادف اتوبوس چند نفر کشته شده اند، در مالزی با سقوط هواپیما همه مسافران از بین رفته اند، در جنگلی بزرگ در جایی از کشور آتش سوزی رخ داده است، در یک حادثه بمب گذاری در یک کشور اروپایی، تروریست ها مردمانی را قربانی کرده اند، فلان مقام عالی رتبه اختلاسی بزرگ کرده است و هزاران هزار خبر دیگر،... طبیعی است فکر و ذهن ما درگیر می شود و به تناسب میزان آگاهی، حساسیت ها و دقت های خود، نگران و مشوش می شویم. این طبیعت ناگزیر آزادی بیان، آزادی رسانه ها و خصائل انسانی است. در تحلیل ها و اختلاف نظرها هم ماجرا به همین منوال است. گاه ممکن است برخی، از موضوع یا واقعه ای تحلیلی داشته باشند که نگران کننده و تشویش آمیز باشد و عده ای دیگر، تحلیلی دیگر و احتمالاآرامش بخش. اینکه یک تحلیل نگران کننده و به اصطلاح موجب تشویش است، دلیلی برای منکوب کردن آن نیست و به این دستاویز نمی توان خواست آن اخبار یا آن تحلیل ها گفته و نوشته نشوند. اتفاقا این استفاده نادرست از تعبیر تشویش اذهان عمومی، شیوه جریان ها و تفکراتی است که میانه خوشی با آزادی بیان ندارند و به این بهانه، موانع پرشماری برای آزادی رسانه و آزادی بیان می آفرینند که رواج آن برای حقوق و آزادی رسانه ها مخاطره آمیز است. ممکن است عده ای انتشار برخی اخبار را نپسندند. اگر در انتشار خبر، اخلاق عمومی، قوانین کشوری و اصول اخلاق حرفه ای رعایت شده باشد، خرده ای به انتشار آن اخبار نمی توان گرفت. نیز ممکن است تحلیل ها و نظرات گروهی خوشایند گروهی دیگر نباشد، باز هم این ناخوشایندی از نظر حقوقی و اخلاق رسانه، موجب نمی شود که آن تحلیل ها با انگ ها و عناوینی مانند تشویش اذهان عمومی ارزیابی شوند. بلی! اگر در رسانه ای مانند صداوسیما که به دلیل انحصاری بودن و ملی بودن، موظف است در خبررسانی و تحلیل، گرایش های سیاسی و سمت وسوهای گروهی را دخالت ندهد، خلاف این اصل اخلاق حرفه ای عمل شده باشد، با ارائه دلیل می توان بر آن از حیث رعایت نکردن بی طرفی نقد وارد کرد، نه از حیث تشویش اذهان عمومی.
                