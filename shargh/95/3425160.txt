دو‌شنبه ۱۵‌شهریور ۱۳۹۵
-----------------------------------------
type_unknown
-----------------------------------------
شکست پروژه زنجانی سازی
-----------------------------------------

                    گروه اقتصاد: اختلاس در صندوق ذخیره فرهنگیان چندی است که باب دندان دلواپسان شده و هرکدام سعی بر بالابردن رقم آن دارند؛ امری که به گفته رئیس این صندوق در قالب معوقات به میراث رسیده از دولت قبل به میزان سه هزارو 500میلیارد تومان می گنجد و خبری از اختلاس هشت هزارمیلیارد تومانی نیست. گویا دلواپسان پس از ناموفق بودن در پروژه هایی مانند حقوق های نجومی و قراردادهای نفتی، حالابه دنبال شبیه سازی برای فسادهای مالی دولت قبل می گردند. رقم بدهی بابک زنجانی از سوی وزارت نفت در حدود 2،7میلیارد دلار اعلام شد و در زمان رونمایی از آن دلار بر نرخ سه هزارو 250 تومان ایستاده بود. با این اوصاف این رقم چیزی در حدود 8.7هزار میلیارد تومان خواهد بود که زنگنه، وزیر نفت، بارها اعلام کرده با احتساب سود تاخیر در پرداخت بدهی، این رقم بالغ بر 10هزار میلیارد تومان خواهد بود. حالابیان این اختلاس خودساخته از سوی دلواپسان، یادآور بابک زنجانی دوم و سومی است...که قبل تر مخالفان دولت از آن سخن به میان آورده بودند و اسحاق جهانگیری، معاون اول رئیس جمهوری، بارها به آن پاسخ داده بود. جهانگیری در جلسه ستاد هماهنگی مبارزه با مفاسد اقتصادی در تیرماه 94، با اشاره به گزارش وزیر نفت گفت: «متاسفانه عده ای با بزرگ نمایی و حاشیه سازی و طرح مطالبی تحت عنوان وجود بابک زنجانی دوم، سعی دارند تخلفات بابک زنجانی را کم اهمیت جلوه دهند و با سیاه نمایی، اقدامات شایسته قوه قضائیه در برخورد با تخلفات را نادیده بگیرند». او در جای دیگری هم بارها سخن از خواب و خیال مخالفان برای سیاه نمایی یاد کرده بود. به گزارش فارس، جهانگیری گفته بود: «آنهایی که ادعا می کنند در دولت یازدهم بابک زنجانی دوم و سوم شکل می گیرد، این خیال خام و خواب تعبیرنشده خود را به گور می برند؛ چراکه قرار نیست در دولت یازدهم بابک زنجانی دومی شکل بگیرد».اشاره او به ماجرای بابک زنجانی دوم است که در یکی از رسانه های وابسته به دلواپسان با نام «م.س» از آن یاد کرده بود و از بدهی 5،3میلیارددلاری یک شرکت اماراتی به وزارت نفت بابت فروش میعانات گازی خبر می داد. سیدمحسن قمصری، مدیر امور بین الملل شرکت ملی، دراین باره گفته بود «م.س» مشتری است، نه دلال و امیرعباس سلطانی، عضو کمیته پیگیری پرونده بابک زنجانی، نیز خبر از تسویه سه میلیارد دلار از بدهی این فرد به وزارت نفت داده بود. همچنین در پروژه ای دیگر، رسانه های منتقد دولت، خبر از ورود یک دلال جدید امارات نشین به نام «ر» به معاملات نفت خام فراورده های نفتی داده بودند.با اینکه معاون اول رئیس جمهوری در واکنش به پروژه بابک زنجانی سازی پاسخ خواب و خیال دلواپسان را داده بود؛ اما گویا این پروژه کماکان ادامه دارد و اکنون از وادی نفت هم خارج شده است. چند روز پیش حسین مقصودی، سخنگوی فراکسیون مبارزه با مفاسد اقتصادی، در گفت وگو با بصیر سبزوار گفته بود: «نزدیک به 80هزار میلیارد ریال فساد مالی در صندوق ذخیره فرهنگیان صورت گرفته و شفاف سازی در صندوق ذخیره فرهنگیان یکی از دلایل اصلی استیضاح وزیر آموزش و پروش بود». گویا حالابهترین گزینه در قالب بابک زنجانی چهارم، در محدوده وزارت آموزش وپرورش است که چنگ اندازی بر آن از سوی مخالفان چندان هم سخت نیست.اما مرتضی حاجی، عضو هیات امنای صندوق ذخیره فرهنگیان به گزارش روابط عمومی صندوق ذخیره فرهنگیان شایعه اختلاس هشت هزارمیلیارد تومانی را تکذیب می کند؛ البته او در عین رد این شایعه، از اساس رخداد اختلاس در این صندوق را منکر می شود و در قالب شفاف سازی می گوید: این ماجرا درباره بدهکاران بانک سرمایه است که بدهی های معوقه در عمده آن در دست پنج نفر به رقم سه هزارو 285 میلیارد است که بیشترین بدهی از آن چهار نفر بوده که صندوق از آنها شکایت کرده است. این بدهی ها از سال 87 و در دولت قبل به صورت تسهیلات با وثیقه نامناسب به افرادی اعطا شده است. حاجی طرح موضوع اختلاق هشت هزارمیلیارد تومانی را جنجالی سیاسی می نامد و می افزاید: این موضوع کاملاسیاسی است و افرادی که آن را مطرح می کنند، توجه ندارند که اختلاس هشت هزارمیلیارد تومانی حتی از کل دارایی های صندوق بیشتر است و اگر صحت داشته باشد، این صندوق دیگر نباید وجود داشته باشد؛ اما این صندوق با قوت به کار خود ادامه می دهد و مشکلی در روند فعالیت آن وجود ندارد.او با حمایت از تحقیق وتفحص از صندوق ذخیره فرهنگیان می گوید: تحقیق وتفحص حق قانونی نمایندگان مجلس است و از آن حمایت می کنیم. این مسئله در دولت قبل به صورت جدی مطرح شده بود؛ اما نمی دانم چرا به باد فراموشی سپرده شد و به اجرا درنیامد. باید این تحقیق وتفحص در دولت قبل انجام می شد تا مشخص شود این اتفاقات دستپخت چه کسانی است.به گزارش «شرق»، چند روز پیش هم شهاب الدین غندالی، مدیرعامل صندوق ذخیره فرهنگیان، در نامه ای به دادستان تهران خواهان بررسی عملکرد صندوق و برخورد جدی با متخلفان شده بود. در این نامه خطاب به عباس جعفری دولت آبادی، دادستان عمومی و انقلاب تهران، آمده است: «احتراما همان گونه که مستحضرید اخیرا برخی از افراد سودجو و فرصت طلب در حوزه اقتصاد کشور با سوءاستفاده از حساسیت نمایندگان محترم مجلس شورای اسلامی نسبت به جایگاه، حقوق و دارایی فرهنگیان در صندوق ذخیره فرهنگیان، با استراتژی فرار به جلو و خرید زمان جهت حفظ منافع نامشروع خود، اقدام به شایعه پراکنی و اتهام زنی های غیراسلامی و انسانی به این جانب، خانواده و مدیران شرکت های تابعه صندوق نموده اند». او در بخش دیگری از این نامه نوشته است: «جای بسی تعجب است که یکی از نمایندگان محترم در حالی اتهام فساد بزرگ می زند که مبلغ مورد ادعای وی از کل دارایی های مجموعه بیشتر بوده و عجیب تر آنکه سه هزارو 300میلیارد تومان پنج نفر معلوم الحال را به همسر و فرزند بنده نسبت می دهد». غندالی در پایان این نامه تاکید کرده بود: «این جانب به عنوان عالی ترین مقام اجرائی موسسه صندوق ذخیره فرهنگیان ضمن اعلام آمادگی کامل جهت در اختیار قراردادن تمامی اسناد و مدارک لازم به نمایندگان محترم در کمیته شفاف سازی توافق شده در کمیسیون آموزش و تحقیقات مجلس شورای اسلامی و مقام عالی وزارت، از جناب عالی تقاضا دارم با توجه به حساسیت و اهمیت موضوع و جامعه فرهنگیان، دستور فرمایید ضمن بررسی عملکرد مجموعه، ریشه های این حرکت ناشایست و غیراسلامی و انسانی را شناسایی فرموده و اقدامات لازم را جهت برخورد جدی با متخلفان صادر فرمایید».
                