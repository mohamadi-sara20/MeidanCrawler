پنج‌شنبه ۲۸ مرداد ۱۳۹۵
-----------------------------------------
یادداشت
-----------------------------------------
همه ما هزینه دادیم
-----------------------------------------

                    ما آرمانی داشتیم؛ آرمانی بزرگ. ما آن آرمان را به دست آوردیم. ما باید مراقب آن می بودیم. ما باید می ایستادیم و هرجا لازم بود، تذکر می دادیم. باید می گفتیم این آرمان ماست. مراقبش باشید. تقریبا هم فکر می کنم - یا دوست دارم این طوری فکر کنم- که همه پای چیزی که انتخاب کردند ایستادند. ما نوجوان بودیم و اهل کتاب و فرهنگ. جامعه، موردعلاقه ما بود. مسئولیتمان، مسئولیت اجتماعی بود و همین مسئولیت اجتماعی بود که کتاب و هنر و فرهنگ ما را رنگ وبوی سیاسی می بخشید. حضوری سیاسی که تنهاوتنها با تک تک ما آدم های معمولی جامعه معنا پیدا می کرد. اگر این مسئولیت اجتماعی نبود، آن برایند سیاسی هیچ وقت شکل نمی گرفت. یک عالم «من» معمولی. بی هیچ نشان و لقب و پسوند و پیشوند. هنوز همه مثل هم بودند و همه یک اسم بیشتر نداشتند؛ «انقلابی». من انقلابی بودم. یک نوجوان انقلابی. مثل همه انقلابی ها و نوجوانانی که در سر، سودای جامعه بهتر و یکدست تر داشتند، من هم متحمل هزینه هایی شدم. شاید آن هزینه ها اینک و برای دیگران خنده دار به نظر برسد برای ما بروز فعالیت و به ثمرنشستن باورمان بود. البته هنوز اسمش هزینه نبود. اسم آن چیزی که از دست می دادیم، «ازدست دادن» نبود. ما خیال می کردیم داریم به دست می آوریم. و در به دست آوردن آرزو و آرمان مشترکمان، ساواک و کمیته مشترک که چیزی نبودند. وقتی آن چیزهای هولناک برای اطرافیان ما «چیزی» نبود، دیگر چه فرقی داشت یکی مثل من از مدرسه به دلیل رفتار خرابکارانه اخراج شده باشد یا اگر پدرش در شهربانی آشنا نداشت و هی ریش گرو نمی گذاشت، معلوم نبود امروز در کدام قطعه شهدای انقلاب خوابیده بود. بله. ما هزینه دادیم، اما آن موقع هنوز اسمش هزینه نبود. یک روز ما متوجه شدیم برخی که هزینه بیشتر داده اند یا سهم بیشتری می خواهد یا چون معتقد است هزینه بیشتری داده، می خواهد با مردم عادی حساب کند، اما یک نکته وجود داشت و دارد: همه در هزینه به اندازه هم سهیم بودند و هستند. «جامعه» انقلاب می کند و جامعه یعنی همه. پس این جامعه است که هزینه می دهد و مشخص نیست که چه کسی بیشتر از دیگری هزینه داده. تا آنجا که ما در تاریخ دیدیم اگر مشخص باشد که دقیقا چه کسانی هزینه داده اند؛ یعنی مردم در هزینه آنان مشارکت نداشته اند، در نتیجه اسم آن رویداد انقلاب نیست. چون انقلاب مال جامعه است. هزینه شخصی در جامعه یعنی نفع شخصی و هزینه دادن به نفع شخصی یعنی کودتا که در آن صد نفر بیشتر مشارکت ندارند، اما در سال 57 ما ایستادیم؛ نوجوان و جوان و پیر. ما پای حرفمان، پای اعتقادمان ایستادیم. ما هزینه دادیم که بزرگ شویم که پا بگیریم.ایستادن اما هزینه بردار است. ایستادن یعنی گرسنگی و بی آبی و کوپن و برق دزدی و روغن پیتی. شما بگو درپیتی، فرقی ندارد. ایستادن یعنی مدرسه چندشیفته. یعنی میزهای چهارنفره. یعنی تلویزیون و دو کانال نصفه نیمه. ایستادن یعنی موشک باران. یعنی آوارگی. یعنی آزادگی. ایستادن هزینه بردار است. ایستادن یعنی کنارآمدن با دوران سازندگی. یعنی پاگرفتن در دوران اصلاحات. یعنی به بارنشستن مطبوعات در بهار مطبوعات. ایستادن یعنی کوتاه آمدن و کوتاه آمدن و کوتاه آمدن در دوران مهرورزی.ایستادن یعنی پای خودمان بایستیم. یعنی پای آرمانمان. یعنی نگذاریم از دست برود. چراکه ما مسئولیت مان اجتماعی بوده و هست. گاهی این مسئولیت رفتار ما را رفتاری سیاسی معنا بخشیده، گاهی رفتاری هنری و فرهنگی یا روشنفکری. فرقی نمی کند.ایستادن یعنی بیدارکردن وزیر در نیمه شب آخرین روزهای تعطیلات نوروز (دقیقا وقتی که شهر و مسئولان را خواب برده است) که به داد عباس کیارستمی برسید. آیا به داد عباس کیارستمی رسیده شد؟ ما باید بپرسیم. باید بتوانیم بپرسیم. باید پرسیدن را تمرین کنیم و از پرسیدن نترسیم. پرسیدن از ترسیدن ما و از ترس پرسیدن ما کم می کند. ایستادن یعنی پرسیدن از جامعه و مسئولان. یعنی نقدکردن جامعه. نقدکردن جامعه پزشکی، نظام پزشکی و یادآوری مسئولیت ها و مسئولیت پذیری. بله. ما انقلاب کردیم که نقد کنیم. که بتوانیم حرف بزنیم. ما هزینه دادیم که حرف بزنیم. باید برای حرف زدنمان باز هم هزینه بدهیم که حرف زدن از یاد ما نرود. در هر لحظه ای که این امکان مهیا شود، باید مراقب این مسائل باشیم. ما باید پای عباس کیارستمی بایستیم تا بتوانیم پای خودمان بایستیم. پای سلامتی اش نتوانستیم بایستیم؟ پای هنرش بایستیم. پای آثارش. پای روشن شدن پرونده پزشکی اش. پای نامش. ایستادن یعنی همین. ما به همین ها دل خوش می کنیم حتی اگر ایستادن ما هزینه بردار باشد و چشمانمان از غم ازدست رفتن عباس کیارستمی تر. حتی اگر ایستادن ما خنده دار باشد... نه. عباس کیارستمی باز نمی گردد، اما ما باید پای او بایستیم. این مشق شب ماست تا یاد بگیریم که پای خودمان و روی پای خودمان بایستیم.ماه ها پیش من نیز دچار تشخیص خطای پزشکی شدم و مدت ها و ماه ها درگیر درمان ریه و سرماخوردگی بودم، اما نکته عجیب وغریب این بود که من اصلامشکل ریه نداشتم. وقتی هم که در آلمان به دلیل بزرگ شدن قلب و پمپاژنشدن خون تمیز (اصطلاحات پزشکی اش را پزشکان دقیق تر می دانند) دچار خفگی کامل شدم و در بخش آی سی یو بستری شدم و باورم نمی شد مشکل قلب داشته باشم. چون دکترها در ایران بیماری من را مسئله ای ریوی دانسته بودند. دو روز در همین وانفسای آی سی یو بود که یکی از دکترهای بیمارستان، کل خبر مرگ عباس کیارستمی را به من داد؛ خبر کوتاهی که اندوه بزرگی را به همراه آورد؛ اندوهی یاس آور؛ یاسی که حاکی از آن بود که ما مسئولیت خودمان را نمی توانیم برعهده بگیریم. مسئولیت جان و سلامتمان را. بعد چطور برای جامعه احساس مسئولیت باید به سرانجام برسد؟ وقتی که جامعه نسبت به خودش بی مسئولیت شده است.من خبر مرگ عباس کیارستمی را در وضعیتی شنیدم که خود را در برابر مرگ می دیدم؛ مرگی حتما خنده دار و خنده آور؛ مثل مرگ او. یعنی وقتی تصوری از مردن نداری و خیالت راحت است که خود را به دست متخصص سپرده ای متوجه می شوی متخصص سربه هوا بوده است.؛ مثل وقتی که ماشینت را می دهی تعمیرگاه و تعمیرکار می گوید مهندس... برو به سلامت. بعد توی راه و وسط جاده چالوس می بینی ترمز بریده و موتورت گیرپاژ کرده و وقتی داری از دره سقوط می کنی، تنها چیزی که یادت می آید لبخند تعمیرکارت است: برو به سلامت.من هم داشتم دکتری را می دیدم که مسئله قلبی من را نوعی سرماخوردگی اعلام می کرد. وقتی به دلیل خفگی من را در آلمان به بیمارستان رساندند و خواستند به قلبم بپردازند، من در همان حال نزار و با آلمانی شکسته بسته ام به دکترها گفتم که «نه... نه... قلبم نیست... ریه است... سرما خورده ام خودش خوب می شود...». پزشکان لابد آنجا اول حرف های من را هذیان تصور کرده اند. اما وقتی توضیح دادم که پزشکان در کشورم در ماه های گذشته هی گفته اند سرما خورده ای و توصیه کرده اند «شلغم بخور... گردو نخور!» لبشان به خنده باز شد که با بیماری شوخ سروکار دارند.اما شوخی نبود دکتر عزیز. شوخی نبود. واقعیت این است که اگر طبق همان تشخیص قبلی در همین جا دچار حمله قلبی می شدم و باز به همان پزشکانی که قبل تر مراجعه کرده بودم مراجعه می کردم، لابد جای رسیدگی به قلب بیمارم، شروع به وررفتن با ریه هایم می کردند. شاید هم همچون عباس کیارستمی همان اول کار یک وجب از ریه را برمی داشتند که محض احتیاط شکم مریض را الکی باز نکرده باشند. نه شوخی نبود. ترسناک بود.اما شانس آوردم که اینجا نبودم. در بیمارستان های برلین و کلن، تمام مدت که پزشکان با فوریت به عمل قلب توصیه می کردند، من داشتم با این فکر دست وپنجه نرم می کردم که «قلب شوخی نیست مژگان... قضیه مرگ و زندگی است». مژگان اسمی است که در خانه صدایم می زنند و مژگان دچار شک بزرگی شده بود. شک من به ما؛ منی که به «ما» می اندیشید و مایی که حالاهر «من» آن به خودش می اندیشد. شانس آوردم که اینجا نبودم. چون می توانستم درباره اینجا درست بیندیشم. من روی تختی در آی سی یو در کشوری دیگر افتاده بودم. آن روزها مثل همین روزها جامعه به خصوص جامعه هنری و فرهنگی با جامعه پزشکی دچار اختلاف نظر شدیدی شده بود.بعضی از دو طرف به جان هم افتاده بودند و کار به کلمات درشت رسیده بود. شایعه شده بود که فلان بیمارستان به نشانه اعتراض، فلان هنرمند را عمل نکرده. هنرمندان هم نامه علیه بیمارستان می نوشتند. شنیده شد چند جراح درصدد هستند نامه ای امضا کنند که هنرمندان را عمل نمی کنند که وزیر وساطت کرده است! فضا، فضای ملتهبی بود. عباس کیارستمی از بین ما رفته بود و از آن روز تا الان که من اینها را می نویسم، جامعه یکه خورده و ناباور، چشم انتظار اعلام حقیقت است.راستش - دروغ چرا؟ - حقیقت این است که گفتم همان جا توی آلمان عمل کنم، اما قضیه هرچه جدی تر شد، مصمم تر شدم که به ایران بازگردم و عمل کنم. می ترسیدم. دروغ چرا؟ بسیار می ترسیدم. اما فرزندانم ایران بودند. پگاه و مهشید. از طرفی خوشحال بودم که در اینجا دچار حمله قلبی نشده ام و به پزشکان قبلی ام مراجعه نکرده ام و از طرفی راحت نبود که به برگشتن و عمل در ایران فکر کنم. تشخیص و دستور به عمل باز قلب فوری بود و زمان اندک. فضای جامعه و اینترنت نیز اما سنگین تر از آن بود که بشود به راحتی تصمیم به برگشت گرفت. دیوار بی اعتمادی بین جامعه و بخشی از جامعه که جامعه پزشکی می نامیمش، قطور و قطورتر می شد. آیا من باید بازمی گشتم؟ یا می ماندم و با خیال راحت عمل می شدم؟ من برگشتم. «من» کوچک من به مای بزرگی که پای آن ایستاده بود، هنوز اطمینان داشت. باید بازمی گشتم. باید چیزی را به خودم ثابت می کردم.آری. همه حرف هایی را که اول این متن نوشتم با خود مرور کردم و فکر کردم ما بیشتر از این هزینه داده ایم که به راحتی جا خالی کنیم. ما هنوز باید پای خیلی چیزها بایستیم. باید بایستیم و درست شدن جامعه و مسیر پیش رو را نگاه کنیم. ما نمی توانیم با پذیرفتن این موضوع که در امری اشتباه پیش آمده، سریع قهر کنیم و جای دیگری برویم. آیا نظام پزشکی سر جان عباس کیارستمی دچار اشتباه شده؟ اگر شده، ما باید بایستیم و نظام پزشکی را اصلاح کنیم، نه اینکه سریع به جای دیگری پناه ببریم. مسئله رفتار جامعه پزشکی و بازتعریف رابطه بیمار و دکتر کمترین چیزی است که باید به پایش بایستیم. جاخالی دادن کار ما نیست. ما برای همین زندگی، که به همین سطح برسد، هزینه های بسیار داده ایم. ما باید مراقب خودمان، مراقب جامعه مان باشیم. این مسئولیت ماست.اما آن همه ترس می ارزید وقتی بعد از عمل قلب، از زیر دستان دکتر داریوش جاویدی عزیز و تیم متعهد و مسئولیت پذیر بیمارستان پارس، صحیح و سالم بیرون آمدم. باید کمی تصور کنید آن فشار روحی و روانی و اجتماعی را. آن ناامنی سپردن خود به تیغ را. وقتی داری تصور می کنی که «مژگان شوخی نیست ها... شاید از زیر تیغ برنگردی». باید این فضای ملتهب و این استرس و ناباوری عمومی را در نظر بگیرید. باید مرگ عباس کیارستمی را در نظر بگیرید. باید توهین های طرفین در فضای اینترنت را در نظر بگیرید تا متوجه شوید من از چه فشاری صحبت می کنم. در درمان گویا آن طور که پزشکان می گویند، روحیه بیمار مهم ترین چیز است و ما - حتی با این همه حرف وحدیث - نباید روحیه مان را ببازیم. این فشار را تصور کنید و بعد فرض کنید که سالم و سرحال از بیمارستان به خانه می روید و دوران نقاهت را پیش دختران خود سپری می کنید. تصور کنید که در تخت دوران نقاهت لمیده اید و از پنجره به آسمان آلوده پایتخت نگاه می کنید و با خود می گویید: «ارزشش را داشت مژگان... آسمان سهم ماست. نباید بگذاریم آویختن پرده ای آن را از ما بگیرد... ارزشش را داشت مژگان... جامعه یعنی تک تک ما. ما باید به هم اطمینان کنیم و به هم احترام بگذاریم. ما باید پای هم بایستیم».
                