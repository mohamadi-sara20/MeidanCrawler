چهار‌شنبه ۸ دی ۱۳۹۵
-----------------------------------------
type_unknown
-----------------------------------------
جهانگیری: خراب کاری آقایان جبران نمی شود
-----------------------------------------

                    شرق: تیم دولت بسیج شده تا نرخ رشد 7،4 درصدی را قابل هضم کند؛ هرچند ظاهرا بی نتیجه است. دستاویز مهیا شده و بهره برداران مایل به ادامه هجمه علیه دولت هستند. مسعود نیلی، مشاور اقتصادی رئیس جمهوری، اولین کسی بود که کوتاه درباره نرخ رشد اقتصادی سخن گفت. طیب نیا، وزیر اقتصاد، هم دیروز با ارائه جزئیات نرخ رشد 7.4 درصدی سعی در اقناع اذهان مخالفان کرد. معاون اول رئیس جمهوری که گویا دل پری داشت، با جملات تند و تیزی از مخالفان و مستمسکان به نرخ رشد اقتصادی با هدف حمله به دولت انتقاد قرار کرد. جهانگیری در جلسه گزارش عملکرد پروژه های اقتصاد مقاومتی وزارت صنعت، معدن و تجارت که در محل این وزارتخانه و با حضور وزیر صنعت و معاونان او برگزار شد، گفت: وقتی می گوییم در فلان مسئله رشد داشته ایم، عده ای عزا می گیرند؛ چون فکر می کنند این کار به اسم گروه خاصی خواهد بود؛ درحالی که این مربوط به جمهوری اسلامی است.به گزارش ایسنا، او انتقادات خود را این طور ادامه داد که وقتی مثلاگفته می شود طبق آمار بانک مرکزی 7،4 و طبق مرکز آمار 6.4 درصد در شش ماه گذشته رشد داشته ایم، آقایی که اصلامعنی رشد را نمی داند، می گوید این رشد برای نفت است و عربستان بیشتر باید به آن افتخار کند. مگر مقام معظم رهبری نفرمودند که به آمار رسمی کشور اشکال وارد نکنید. خدا شاهد است که اگر من یا آقای رئیس جمهوری اطلاع داشته باشیم که چه کسانی این آمار را تهیه می کنند یا به آنها دستوری بدهیم؛ بلکه دستگاه های رسمی آمار را اعلام می کنند. همین مرکز آمار گفته است که رشد کشور منهای نفت، 4.3درصد بوده است یا در صنعت بالای چهار درصد و در کشور بالای پنج درصد رشد اعلام شده. این آمار باید انسان را خوشحال کند که کشوری که از رکود تورمی رنج می برده، به این ارقام رسیده؛ اما عده ای می گویند برای زندگی مردم اتفاقی نیفتاده است. او بی وقفه از منتقدانی گله می کند که تا دیروز سکان اداره کشور در دستان آنها بود. جهانگیری خطاب به آنها گفت: به کسانی که انتقاد می کنند باید بگوییم سیاست شما همان بود که فضای اقتصادی کشور را به پرتگاه رساندید و نیروهای انقلاب را مقابل هم قرار دادید. شما کشور را به ته دره بردید و ما آن را چند پله از ته دره بالاآورده ایم؛ اما هنوز در دره است. آمار تورم، رکود و درآمد سرانه مردم در سال 91 آن قدر بد بوده که هرچه تلاش می کنیم، نمی توانیم خراب کاری آقایان را جبران کنیم. عده ای تمام هدفشان را گذاشته اند که چگونه می توانیم اعتماد و امید را از مردم بگیرد؛ چون می دانند امید مردم بزرگ ترین سرمایه جمهوری اسلامی ایران است و وقتی مردم ناامید شوند، ممکن است دست به هر کاری بزنند.جهانگیری از برخی دستگاه ها و برخی رسانه ها هم گلایه کرد: برخی رسانه ها که از پول بیت المال استفاده می کنند، به گونه ای تیتر می زنند که اگر مجموعه ای در خارج از کشور می خواست کاری کند که مردم مایوس شوند، به این خوبی نمی توانست. اگر به فکر انتخابات هم هستند، باز این نوع رفتار به مصلحت شخصی و گروهی شان نیست؛ چون مردم بالاخره متوجه امور هستند. وی با اشاره به توافق هسته ای و برجام، خاطرنشان کرد: در سیاست خارجی ممکن است در دو جای برجام هم اشتباه باشد. اگر دست ما بود که همه برجام را بنویسیم، به گونه ای می نوشتیم که برخی از مخالفین مان نابود شوند؛ ولی این توافقی بود که بین ایران و شش قدرت جهانی صورت گرفت؛ بااین حال هیچ کشور خارجی ای نیست که به خاطر برجام به ما تبریک نگوید. حتما آمریکایی ها در این زمینه دشمنی و شیطنت می کنند؛ اما ما نباید از این اتفاق خوشحال باشیم؛ بلکه باید با دنیا تعامل کنیم و نگذاریم آمریکا بتواند سیاست هایش را اجرائی کند.معاون اول رئیس جمهوری همچنین بیان کرد: از روزی که گفته شد قرارداد هواپیما بسته ایم، عده ای عزا گرفتند. تا کی ملت ایران باید تحقیر می شد و هواپیماهای درجه دو را از ضعیف ترین کشورها می گرفت. ما برای این هواپیماها تنها 15 درصد پول داده ایم و 85 درصد باقی مانده قرار است از محل بلیتی که فروش می رود، برگردانده شود که این دست مریزاد دارد.او که رئیس ستاد فرماندهی اقتصاد مقاومتی هم هست، در بخش دیگری از صحبت های خود به فعالیت های وزارت صنعت اشاره کرد و گفت وزارت صنعت حتما باید روی موضوع استفاده از ظرفیت ساخت و توان تولید داخلی با تمام قدرت بایستد و من هم حمایت می کنم. قانون حمایت از تولید داخلی باید محوریت پیدا کند و وزارت صنعت در این زمینه سخت گیری کند. وی در ادامه یادآور شد: به همان نسبت که ضروری است صنعتی شویم، وزارت صنعت نقش محوری دارد و سیاست گذار توسعه صنعتی کشور است. همه مکلف هستند در مسائل صنعتی از وزارت صنعت تبعیت کنند. در سیاست های اقتصاد مقاومتی هم نقش محوری و کلیدی به عهده این وزارتخانه است. جهانگیری با اشاره به پروژه های مهم وزارت صنعت، خاطرنشان کرد: هفت پروژه ای که به عنوان اولویت مطرح شد، روی افزایش تولید، اشتغال و درگیرکردن همه استان ها نقش محوری داشت. از طرفی به راه انداختن هفت هزارو 500 واحد صنعتی کوچک نشان گستردگی طرح های وزارت صنعت بود. این طرح یک تدبیر دقیق بود که در ابتدای سال روی آن تمرکز شد. وی ادامه داد: وقتی طرح فعال کردن هفت هزارو 500 طرح صنعتی مطرح شد، شاید ابتدا فکر می کردیم که کار سختی است؛ چراکه برخی از این واحدها بدهی معوق، مالیات معوق و تامین اجتماعی معوق داشتند، انگیزه سرمایه گذار برای راه اندازی آنها کم بود و بانک ها هم حاضر نبودند به آنها پول بدهند و این گونه مطرح می شد که آیا قرار است پول به جایی برود و نتیجه ای بیرون نیاید. جهانگیری اضافه کرد: موضع گیری وزارت صنعت در این زمینه مهم بود که کارگروه ها و استانداران فعال شوند؛ اما برای بانک ها حقی قائل شویم که وقتی تصمیم گرفتند واحدی کفایت لازم را ندارد، به آن واحد وام ندهند. باید از مدیران بانک ها به ویژه بانک های رده اول تشکر کنیم که در این زمینه به خوبی به صحنه آمدند. او با بیان اینکه تا الان بیش از 19 هزار واحد صنعتی موفق شده اند از منابع بانکی وام بگیرند و وارد چرخه تولید شوند، اظهار کرد: کار خوب وزارت صنعت این است که نظارت می کند این پول ها تبدیل به تولید، اشتغال و راه افتادن واحد تولیدی شود. برخی دوستان و معاونان وزارتخانه و خود آقای وزیر در این زمینه دائم السفر شده اند و در حال پیگیری هستند.معاون اول رئیس جمهور ادامه داد: البته از نحوه اجرای بسته حمایت از صادرات غیرنفتی راضی نیستم. آقایان نعمت زاده و طیب نیا باید وقت بگذارند و دستگاه هایی را که در این زمینه متعهد شده اند؛ اما اقدامی نکرده اند، شناسایی کنند، مدیران این دستگاه ها باید به مردم معرفی شوند؛ این گونه نیست که دستگاهی متعهد شود و بعد بگوید نشد کار را انجام دهیم و ما هم هیچ چیز به آن دستگاه نگوییم. او در بخش دیگری از صحبت های خود عنوان کرد: بر اساس گزارش 9 ماهه گمرک، 32 درصد رشد وزنی صادرات داشته ایم که از نظر ارزشی 9 درصد رشد در صادرات غیرنفتی بوده است و اگر با همین شیب حرکت کنیم به بخش درخور توجهی از هدفمان دست پیدا می کنیم.جهانگیری با اشاره به مهم بودن مسئله واردات، یادآور شد: تراز تجاری کشور مثبت شده و آقای وزیر و دیگران باید نظارت کنند واردات ساماندهی بهتری پیدا کند. به ویژه اینکه جلوی قاچاق گرفته شود؛ البته اینکه قاچاق از 25 میلیارد دلار به 15 میلیارد دلار کاهش پیدا کرده، ارزشمند است که امیدواریم با ساماندهی در واردات مدیریت کنیم تا تراز تجاری کشور همواره مثبت باشد و بتوانیم بدون نفت کشور را اداره کنیم، هرچند نفت هم یک فرصت طلایی است که باید از آن برای پیشرفت کشور استفاده کنیم.او همچنین گفت: از طرح های دیگر وزارت صنعت این بود که پنج هزارو 400 طرح با پیشرفت فیزیکی بالای 60 درصد را تکمیل کنیم که در 9 ماهه ابتدای سال بالای 97 درصد رشد تکمیل وجود داشته که این مسئله چند هزار شغل ایجاد کرده و 17 هزار میلیارد تومان از آن هم به بهره برداری رسیده است. باید تا پایان سال این پنج هزارو 400 طرح به بهره برداری برسد که کار بزرگی خواهد بود. رئیس ستاد فرماندهی اقتصاد مقاومتی در ادامه اظهار کرد: مسئله دیگر به بهره برداری رسیدن 32 طرح بزرگ صنعتی کشور بود که تا الان 18 طرح انجام شده است. در بخش اقدامات به ویژه در صنعت و کشاورزی دستگاه ها خیلی خوب و پرانرژی کار کردند و حتی نظام بانکی با وجود برخی ایرادهایی که به آن می گیریم و مشکلاتی که دارد که باید از آن بیرون بیاید، در هشت ماهه گذشته 326 هزار میلیارد تومان تسهیلات ارائه داده است. وی با ابراز نارضایتی از بخش معدن، یادآور شد: بخش معدن برعکس بخش صنعت 9/0 درصد رشد منفی داشته است، البته در معدن فقط بخش فراوری اولیه دیده می شود. متاسفانه نتوانستیم بخش ساختمان را آن طور که باید فعال کنیم و همچنان این بخش تکان جدی نخورده، در نتیجه واحدهای صنعتی مربوط به آن مشکل دارند.معاون اول رئیس جمهور در پایان، اظهار کرد: باید در وزارت راه، سازمان برنامه، نظام بانکی و وزارت اقتصاد برای فعال کردن بخش ساختمان کار ویژه ای انجام شود. در این صورت و با وجود پیشرفت ها در سایر زمینه ها، حتما کشور در سال آینده رشد درخور توجهی خواهد داشت.
                