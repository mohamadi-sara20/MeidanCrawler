پنج‌شنبه ۱۳ آبان ۱۳۹۵
-----------------------------------------
یادداشت
-----------------------------------------
بازگشت امید به آموزش وپرورش
-----------------------------------------

                    مجلس دهم با رای به وزرای پیشنهادی در نخستین آزمون، امید را تکرار کرد و در پاسخ به آرای مردم در انتخابات هفتم اسفند گامی به پیش برداشت. باید از مجلس و دولت سپاسگزار بود، اما دراین میان رای اعتماد به وزیر پیشنهادی آموزش وپرورش حاوی نکاتی است که تامل در آنها امیدبخش است:1- آموزش وپرورش یک مسئله و موضوع ملی و در نتیجه نیازمند حمایت ملی است. حمایت جدی و معنی دار دولت و شخص رئیس جمهور از وزیر پیشنهادی و برنامه هایش در مراسم رای اعتماد، بارقه امیدی برای اعتلای امر آموزش وپرورش خواهد بود و تداوم این رویکرد می تواند منشا تحول در برنامه های آموزش وپرورش باشد.2- مدیریت آموزش وپرورش نیازمند عقلانیت و تدبیر است و افراطی گری در مدیریت آموزش وپرورش سمی مهلک است؛ باید از مجلس دهم به ویژه فراکسیون امید باید تقدیر کرد.3- فرهنگیان و معلمان سالیان متمادی است که نسبت به مسائل آموزش وپرورش اهتمام ملی دارند به علاوه قاطبه فرهنگیان مطالبه گر یک اراده ملی برای حل مسائل آموزش وپرورش هستند. معرفی و انتخاب آقای دانش و حمایت قاطبه فرهنگیان از ایشان در کنار اعتماد دولت و مجلس، نقطه امید دیگری برای بازگشت عزت و سربلندی به مدیریت آموزش وپرورش است. 4- تشکل های فرهنگیان ظرفیتی قابل اتکا برای ایجاد شور و نشاط و تحرک در آموزش وپرورش و حلقه وصل میان معلمان و مدیران عالی آموزش وپرورش و کشور هستند. حمایت بیشتر نهادهای صنفی و مدنی از وزیر پیشنهادی آموزش پرورش و برگزاری نشست همدلی قبل از رای اعتماد و تلاش تشکل ها بیانگر حمایت بدنه آموزش وپرورش از آقای دانش آشتیانی است. 5- برنامه های آقای دانش در کنار اعلام نظرها و اظهارات ایشان در روزهای اخیر و مطالعه پیشینه علمی، آموزشی، تجربی و مدیریتی ایشان مورد دیگری برای بازگشت امید به آموزش وپرورش است. آموزش وپرورش نیازمند نگاه راهبردی و توسعه ای است و این ویژگی نیازمند به مدیری است که با تکیه بر دانش و درک ملی و بین المللی و جلب همکاری ملی، آموزش وپرورش را در مسیر برنامه های توسعه قرار دهد و خوشبختانه آقای دانش از این ویژگی برخوردار است. 6- آنچه بر آموزش وپرورش در این سال ها گذشت، قصه ها و غصه هایی است که نتایج آن ازبین بردن شور و نشاط و شادابی است. آموزش وپرورش و معلمان نیازمند یک رهبری آموزشی یا Educational Leadership هستند. امید می رود مولفه های مذکور در کنار هم بتوانند نشاط و تحرک و شادابی را به آموزش وپرورش برگردانند. 7- ضمن تبریک و خوشامد به آقای دانش آشتیانی در مدیریت نهاد بزرگ و موثر آموزش وپرورش، انتظار می رود ایشان با استفاده از همه ظرفیت های ملی و با اتکا به توان داخلی آموزش وپرورش و با پشتوانه دانش و تجارب خود امیدهای مردم و به ویژه فرهنگیان را که اوج آن در انتخابات سال های 92 و 94 نمایان شد، پاس داشته و با اهتمام به حل مسائل اولویت دار در آموزش وپرورش ازجمله مسائل معیشتی فرهنگیان، مطالبات معوقه بازنشستگان، مشکلات صندوق ذخیره فرهنگیان و... امید را به آموزش وپرورش بازگردانند.
                