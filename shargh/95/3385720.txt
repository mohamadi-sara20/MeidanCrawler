پنج‌شنبه ۱۰ تیر ۱۳۹۵
-----------------------------------------
یادداشت
-----------------------------------------
مار در آستین ترکیه
-----------------------------------------

                    انفجارهای شبانگاه سه شنبه فرودگاه آتاتورک ترکیه و کشته و مجروح شدن صدها نفر افراد بی گناه بار دیگر این واقعیت را آشکار کرد که حامیان آشکار و نهان تروریسم روزی خود گرفتار آن می شوند. درست گفته اند که «هر که مار در آستین بپرورد، از گزند آن در امان نیست». دو سال پیش هنگامی که تروریست های داعش با نام دولت اسلامی شهر موصل به عنوان مرکز پیوند شرق و غرب و شمال و جنوب بین النهرین (میان رودان) و بلکه خاورمیانه را تصرف کردند، به جنایات مرگ باری در این شهر و تمام استان «نینوا» به عنوان بزرگ ترین و آبادترین استان عراق دست زدند. تنها جایی در موصل که از دستبرد آنان در امان ماند، کنسولگری بزرگ ترکیه با ده ها پرسنل آن بود؛ گرچه دیپلمات ها و کارکنان کنسولگری ظاهرا به گروگان گرفته شده بودند؛ ولی همه آنان پس از مدتی آزاد شده و گفتند و خواندیم؛ ده ها دیپلمات ترک با تروریست های بازداشت شده در ترکیه که از چهار سوی دنیا و از مسیر ترکیه و بیشتر از طریق همین فرودگاه برای کمک به داعش عازم سوریه و عراق شده بودند، مبادله شدند. سیاست مداران ترک نمی دانستند؛ «مار همان است به سیرت که هست/ ورچه به صورت به در آید ز پوست». این تروریست ها عوامل اجرائی فجایع سوریه و عراق به ویژه نسبت به ایزدیان در شهر «شنگال» بودند. داعش مساجد و زیارتگاه ها را با خاک یکسان کرد. آثار تاریخی منقول را به یغما برد و بقایای غیرمنقول این آثار را منهدم کرد. مردان جوان را کشت، پسران نوباوه و زنان و دختران را به اسارت درآورده و مانند کنیز و برده در بازارهای شام و عراق به فروش رساند. سازمان اطلاعاتی ترکیه (میت) که با پشتیبانی اعضای ناتو یکی از معروف ترین سازمان های اطلاعاتی دنیاست، ناظر این آمدورفت ها بود.بیمارستان های نظامی ترکیه محل مداوا و معالجه این جنایتکاران شد. بااین حال دولت و «میت» و همچنین ارتش ترکیه بر این راه مواصلاتی و کشتارهای داعش نظارت کرده و چشمان خود را بر آن بستند. زیر کنترل و نظارت همین نهادها، داعش در عراق، شمال سوریه و مناطق کردنشین هر دو کشور کشتارهای وسیعی را به راه انداخت و سرانجام با مقاومت مردم کوبانی و مبارزه مردم و گریلاهای کرد، به ویژه زنان مبارز، کوبانی از محاصره و کشتار رهایی یافت و تبدیل به گورستان داعش شد و راه های مواصلاتی آن محدود شد؛ با این حال ترکیه همچنان به کمک لجستیکی و تامین غذا و درمان به داعش ادامه می داد. افزون بر این، هر روز صف تانکرهای مملو از نفت استخراج شده به وسیله داعش از مناطق نفت خیز شمال سوریه به سوی ترکیه روان بود. زمانی که روسیه این وضعیت را مستند به عکس، فیلم و اسناد انکار ناپذیر افشا کرد، ماه عسل اردوغان و داعش پایان یافت و تحت فشارهای بین المللی «کشتی بان را سیاستی دیگر آمد». حمایت آشکار از داعش قطع شد، مار پرورده شده در آستین بیدار شد و شروع به نیش زدن کرد. البته هر بار اردوغان آن نیش ها را به دیگران منتسب می کرد، غافل از اینکه کشتار فرودگاه آتاتورک مانند پاریس و بروکسل از آن نوع نیست که بتوان دیگران را عامل آن دانست که «هرکه او مار پرورد به کنار/ بگزد پرورنده را ناچار».
                