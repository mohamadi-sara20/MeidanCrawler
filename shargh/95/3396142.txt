سه‌شنبه ۲۹ تیر ۱۳۹۵
-----------------------------------------
یادداشت
-----------------------------------------
سفره ها تهی تر شده اند!
-----------------------------------------

                    «سفره ها تهی تر شده اند»؛ این جمله ای است که نه از زبان یک منتقد، بلکه از زبان وزیر محترم تعاون، کار و رفاه اجتماعی در همایش بزرگ استانی تشکیلات کارگری و کارفرمایی آذربایجان شرقی بیان شد و شهامت و شجاعت او را در به تصویرکشیدن شرایط امروز اجتماعی و اقتصادی کشور به اذهان متبادر می کند. بیان چنین جمله هایی در جایگاه متولی امور اجتماعی در جای خود بسیار ارزنده و ستودنی است؛ اما اینکه چرا «سفره ها تهی شدند؟» طرح موضوع و پرسشی است که پاسخ آن را باید در ساختار و شالوده سیاست های اقتصادی در تمام ادوار گوناگون دولت ها در سال های پس از انقلاب جست وجو کرد. فقر واژه ای نسبی است، نه مطلق؛ نسبی به این دلیل که در فرد و از روابط اجتماعی نمود پیدا می کند و از این نظر در جوامع گوناگون نسبت به شرایط موجود می توان آن را ارزیابی کرد.این موضوع اغلب بر پایه «نابرابری» در ارکان اجتماعی است که فرد در آن با فعالیت های اجتماعی خویش مواجه بوده و نبود پاسخ صحیح، وی را به نوعی سرخوردگی و در نتیجه انزوا می کشاند. این انزوا و سرخوردگی زمانی شدت می یابد که فرد در انتخاب کسب وکار مناسب عاجز می شود و در نتیجه درصدد پیمودن راهی برای رسیدن به مراکز تصمیم گیری است تا از موقعیت مناسبی برخوردار شود. فقر گرچه در سه محور فرد، روابط اجتماعی و بطن قدرت سیاسی تعریف می شود؛ اما نادیده انگاشتن خواست اجتماعی از سوی دولت ها سبب بروز ناهنجاری ها در جامعه است. جامعه ای که در فردیت و روابط اجتماعی اش دچار برخی محدودیت هاست، به گونه ای اسباب رواج فقر در اجتماع را فراهم می کند. این محدودیت ها به جز فقر درآمدی که در جایگاه ویژه ای می توان از آن دفاع کرد، شامل تمام عواملی است که آزادی های نسبی و معقول فرد را در روابط اجتماعی اش به چالش می کشد؛ پدیده هایی مانند بی کاری، کم سوادی و بی سوادی، نبود امکانات برابر بهداشتی و آموزشی، نبود فضاهای مناسب تفریحی و ورزشی، نبود آزادی بیان در مطبوعات و رسانه ها، دورنگه داشتن افراد از منابع شفاف اطلاعات و... از جمله عواملی هستند که در موضوع فقر نقش اساسی دارند. اینها همه موضوعاتی هستند که در کنار فقر درآمدی به عنوان پیش فرض تولد ناقص الخلقه فقر در نظر می آیند. فقر در ایران برخلاف بسیاری از کشورهای مستعمره و نابرخوردار از منابع خدادادی و طبیعی، هیچ گاه جنبه هویتی نداشته و بیشتر درآمدی بوده و براساس سیاست های نادرست و نابجای دولتی پدید آمده است و بنا را بر نابرابری و نایکسانی از بهره مندی های مساوی بین افرد جامعه پایه ریزی کرده است؛ چه زمانی که در تقسیم خدمات شهری و روستایی جانب عدالت را در نظر نگرفته، چه زمانی که در تخصیص درآمدهای ملی برخی دست ودل بازی ها را از خود به خرج داده است. ادامه از دیگر عواملی که فقر را در ایران پذیرفتنی کرده، نوعی تقدیرگرایی است که فرد بر این باور است که از او کاری ساخته نیست؛ درست بر خلاف بسیاری از فرهنگ های دیگر که تلاش و برابری افراد را در کسب مناصب اجتماعی و سیاسی و همچنین موفقیت در مدارج گوناگون علمی و پایگاه های تجاری را حق مسلم خود می دانند.این نوع قرائت از سرنوشت آدمیان در جوامع سنتی همیشه سد راهی بر پیشرفت آنان تعریف شده که ایران هم در برخی از جهات از آن مستثنا نیست. از طرفی دورنگه داشتن و دخالت نکردن شهروندان در تصمیم گیری های اجتماعی و سیاسی و مهم تر از همه اقتصادی و ورود جریانی منفعت طلب در نظام اداری این گونه کشورها، راه را بر فقرزایی می گشاید که حاصل آن فساد های زنجیره ای است.موضوع فیش های نجومی، فساد های میلیاردی و یارانه های مخرب که تولید و کشاورزی را نشانه رفته، گرچه در این دولت بنا گذاری نشده؛ اما تداوم چنین سیاست ناصحیحی مبنای شکاف درآمدها و بروز فقر بیشتر در جامعه ای است که کرسی قدرت و کسب این گونه درآمدها از رای آنهاست.کشوری که سرشار از منابع طبیعی نفت و گاز و موهبت های خدایی در فصل های مختلف است، بسی جای تامل و درنگ است که سفره ای در آن تهی از بی شمار نعمت های الهی باشد.حال اگر وزیر محترم نگران سفره های خالی شهروندان ایرانی است، بد نیست خود سری به آمار و اموری که در پهنه این مملکت ثبت و جاری است، بزند تا از نزدیک علل فقرگرایی در جامعه امروز ایرانی را لمس کند هرچند با سوابق و آشنایی که نگارنده با ایشان داشته، علت بیان جمله فوق، ریشه در تحقیقات وی دارد.
                