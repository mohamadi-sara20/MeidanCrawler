یک‌شنبه ۱۶ آبان ۱۳۹۵
-----------------------------------------
نگاه هفته
-----------------------------------------
نظام رسانه ای و نظام پزشکی؟
-----------------------------------------

                    رئیس جمهور دیروز در افتتاحیه نمایشگاه مطبوعات گفت که «دولت در حال تدوین نظام رسانه ای است، همانند نظام پزشکی» و تاکید کرد «بسیاری از تخلفات باید در همان نظام رسانه ای بررسی شود و جایش در دادگاه نیست». این سخنان شاید ناشی از نیتی خیر باشد، اما می تواند پیامدهای ناگواری برای مطبوعات به وجود بیاورد. سوای اینکه دولت تاکنون نتوانسته برای صداوسیما مقررات گذاری کند و نظام رسانه ای وعده داده شده هم از این قاعده مستثنا نخواهد بود، می توانیم همین فردا را فرض کنیم که ساختاری مشابه نظام پزشکی برای رسانه ها – یعنی در نهایت مطبوعات، خبرگزاری ها و وب سایت های خبری که دولت اقتدار اعمال نظر بر آنها را دارد- به وجود بیاید. معنای عملی سخن دیروز رئیس جمهور این خواهد بود که از فردا، این نظام رسانه ای است که با صدور مجوز کار روزنامه نگاری تصمیم می گیرد چه کسی باید روزنامه نگاری کند و چه کسی نباید به این کار مبادرت ورزد؛ همین نظام خواهد بود که برای صدور مجوز کار، سابقه روزنامه نگاران را ارزیابی خواهد کرد؛ همین نظام خواهد بود که روزنامه نگاران را برای خطای حرفه ای تنبیه می کند و یکی از تنبیه ها، باطل کردن مجوز کار روزنامه نگاران خواهد بود؛ تازه دولت برای همین کار هم باید با قوه قضائیه وارد مناقشه شود. هیات مدیره نظام پزشکی در هر استان با رای پزشکانی ایجاد می شود که از فیلتر هیات عضوگیری و هیات نظارت بر انتخابات استانی- که نمایندگانی از دولت در آنها حضور دارند- گذشته اند و همان نظام های استانی در نهایت نظام پزشکی کشوری را تشکیل می دهند و رئیس نظام پزشکی را به رئیس جمهور معرفی می کنند تا او را منصوب کند. بگذریم از اینکه رئیس جمهور سابق توانست از تنفیذ همین رئیس پیشنهادی هم شانه خالی کند. با این توصیف، می توان از همین حالاحدس زد که اگر ساختار نظام پزشکی برای رسانه ها اعمال شود، چه تصویری برای دولتی که شعارهای مترقی و آزادی خواهانه سر می دهد به وجود خواهد آمد.مشکل اصلی این است که نظام مورد نیاز رسانه ها را نمی توان با نظام پزشکی مقایسه کرد، اما سه سال است که این مقایسه انجام می شود. ایجاد نظامی برای رسانه ها در اواسط سال 92 از سوی وزارت ارشاد مطرح و پیش نویسی هم برای آن نوشته شده بود که با مخالفت قریب به اتفاق اهالی رسانه و استادان ارتباطات روبه رو شد. این مخالفت ها در ویژه نامه مفصلی در 14 مهر آن سال در روزنامه «شرق» مستند شده است. نظام پزشکی یا نظام مهندسی ساختمان، سازمان هایی هستند که در آنها تخصص فنی مبنای کار اهالی یک صنف است اما در نظامی که برای رسانه ها نیاز است اصل آزادی بیان است که زیربنای صنف قرار می گیرد. تنها کسی که پزشکی خوانده یا کسی که مهندسی عمران یا معماری یا دروس مرتبط با ساختمان سازی خوانده، می تواند عضو این نظام ها شود، اما نمی توان برای نظام رسانه ای افراد خاصی را برای اشتغال در مطبوعات و سایت های خبری به درون صنف راه داد و مانع ورود بقیه شد. از سوی دیگر، استقلال از هر نوع اقتدار دولتی و حاکمیتی جزئی از اصول مهم رسانه هاست که با نظام رسانه ای پیشنهادی دولت، عملااز دست می رود. دولت برای دفاع از نظام رسانه ای دلخواهش آن را با شوراهای مطبوعاتی در کشورهای غربی مشابه دانسته اما در همان شوراها هم استقلال و خودمختاری با وسواس دنبال شده است. در جلسات کارشناسی وقتی که حرف از استقلال، خودمختاری یا آزادی بیان در رسانه ها پیش می آید، کم نیستند مدیران دولتی که می گویند این حرف ها شعاری، ایدئالیستی و رمانتیک است، اما اگر رسانه ها استقلال نداشته باشند، کارکرد اصلی خود را از دست خواهند داد و عملاتبدیل به روابط عمومی نهادهای دولتی یا خصوصی یا شخصیت ها خواهند شد. انطباق ساختار نظام پزشکی بر رسانه ها، هم استقلال حرفه ای و هم اصل آزادی بیان را از رسانه ها می گیرد. مطبوعات ایران تاکنون توانسته اند با یک سنت کارآموزی و استاد – شاگردی (که البته همان هم رو به زوال دارد) نیرو جذب کنند و بهتر است که دولت چنین سنتی را از بین نبرد و عرصه را به حدی برای مطبوعات تنگ نکند که آنها مجبور شوند تنها از مجموعه ای از روزنامه نگاران «مجوزدار» و «از فیلتر ردشده» و اعضای یک نظام بوروکراتیک کشوری نیرو جذب کنند. وقتی که رئیس جمهور حرف از ایجاد نظامی مشابه نظام پزشکی برای رسانه ها می زند، ناخودآگاه این تصویر بزرگ تر به ذهن متبادر می شود که نکند روزنامه ها، خبرگزاری ها و سایت های خبری به قدری تحمل ناپذیر شده اند که در دولت فعلی دو لایحه مهم تحت نام های «لایحه رسانه های همگانی» و «لایحه نظام رسانه ای» نوشته شده که عملابه کنترل مدیران رسانه ای و روزنامه نگاران می پردازد.آن هم در دورانی که دولت کمتر توانسته رفتار رسانه ای ضلع سوم این مثلث؛ یعنی مردم را کنترل کند و از قضا، اکنون بسیاری از فعالیت های رسانه ای کشور در دست همین مردم است، اما مسئله اینجاست که با گرفتن استقلال و خودمختاری رسانه ها، ساختار رسانه ای رسمی کشور به قدری سست می شود که اغلب فعالیت های رسانه ای به دوش رسانه های نوین می افتد؛ رسانه هایی که تاکنون نتوانسته اند کاملاکارکردهای رسانه های رسمی را داشته باشند. با تضعیف ساختار رسانه ای ایران، هواداران رسانه های آزاد، برای رهایی از چاله رسانه های سنتی، به چاه رسانه های نوین خواهند افتاد.
                