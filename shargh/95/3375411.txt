دو‌شنبه ۲۴ خرداد ۱۳۹۵
-----------------------------------------
یادداشت
-----------------------------------------
استانداردهای یگانه برای فعالان اقتصادی داخلی و خارجی
-----------------------------------------

                    اعتمادسازی و حسن نیتی که در پی اجرای توافق جامع هسته ای میان ایران و کشورهای برتر جهان شکل گرفته است، بی شک ره آورد ارزشمند و سرمایه گران قدری است که هم زمان، جامعه جهانی را به تکاپو و جامعه ایرانی را به تحرک انداخته است. همان گونه که تصمیم سازان سیاسی و مذاکره کنندگان دولتی از بهبود فضای پیرامونی به شوق آمده اند، صنعتگران داخلی و فعالان اقتصادی هم بر سر آن اند که کسب وکارهای خود را رونقی دوباره بدهند و از فرصت های برآمده از گشایش، برای ارتقای کمی و کیفی عرصه تولید بهره برداری کنند. اینکه شاخص های بازار در بورس اوراق بهادار به دلیل انجام این توافق به هیجان و حرکت درآمده اند، نشان دهنده علاقه مندی عمومی به تحول و تحرک اقتصادی است. روشن است که آورده های ارزشمندی در راه است و ورود سرمایه گذاران و صنعت سالاران نام آشنای جهانی و واقعی ترشدن و جدی شدن فضای رقابت در داخل، خونی تازه به رگ های عرصه صنعت و تولید می دواند، سستی و خستگی را می زداید و تقلاو تکاپویی مضاعف می آفریند، چراکه رقابت، جوهره توسعه است و تنوع و تعدد بازیگران صنعتی، همواره رونق آفرین و انگیزه بخش بوده و هست. صنایع ایران و به ویژه صنایع پایه ای و بسترساز نه تنها هراسی از هیبت و هیمنه برخی نام ‍ ها و نشان ها ندارند، بلکه مشتاق هماوردی و همراهی با برترین ها و به روزترین تکنولوژی ها و تجهیزات هستند. این اتکای به نفس در صنایع خودساخته ای مانند برق و نیروگاه سازی که در سال های دشوار اعمال تحریم های ناعادلانه، زمین گیر نشدند و حتی فراتر از پاسخ گویی به نیازهای کشور، زنجیره تامین تجهیزات و ساخت در داخل را با اتکای به تحقیق و توسعه درون زا تکمیل کردند، بیشتر هم هست. آنچه در روزها و هفته های اخیر، تردیدها و تامل هایی در میان مدیران بنگاه های صنعتی و موسسات تولیدی و ابهام هایی در ذهن ها ایجاد کرده، این است که در نقشه راهی که برای توسعه صنعتی طراحی شده، سهم و نقش بازیگران داخلی صنعت کجا دیده و پیش بینی شده است؟ چگونه می توان در مواجهه صنعتگران داخلی و بین المللی برای سهم خواهی از بازار گسترده و خوش آتیه ایران، مانند مذاکرات چندجانبه هسته ای، یک بازی برد- برد را شکل داد؟ درهای گشوده شده به روی مناسبات اقتصادی، از چه قاعده موجه و ساختار ضابطه مندی پیروی می کند؟ درحالی که بنگاه های صنعتی و موسسات تولیدی که سال ها پیمانکار دولت بوده اند، از دریافت نکردن معوقات مالی شان رنج می برند و از تضمین بازگشت سرمایه گذاری های خود اطمینان ندارند، اخبار و گزارش هایی به گوش می رسد که ناباورانه و غیرمنتظره است. غیبت فعالان صنعتی ایران در مفاهمات جدید از آن جهت پرسش برانگیز است که چگونه می توان بخش مهمی از عرصه صنعت و تولید داخلی را که موجود است و حیات دارد، از منابع انسانی و مادی و معنوی انبوهی برخوردار است و اشتغال می زاید و تجهیزات می سازد، به کناری نهاد و از قراردادها و تفاهم نامه هایی سخن گفت که ردی از هویت و منفعت سازندگان داخلی در آنها نیست؟ درحالی که وزیران اروپایی و آسیایی را هیات های پرشماری از مدیران صنعتی و فعالان اقتصادی همراهی می کنند، چرا نمودی از حضور جدی و اثرگذار بخش های غیردولتی در مذاکرات اقتصادی اخیر هویدا نیست؟ در این شرایط، انتظار بدنه های نیرومند فعال در صنعت ملی و تولید داخلی، برخلاف آنچه شاید تصور می شود، تقاضای انحصار و حمایت های ویژه نیست، چراکه رقابت سازنده، راز ماندگاری و تعالی است. برخی بازارها، اساسا ظرفیت رقابتی بالایی ندارند، زیرا به صنایع بزرگ و مادر متصل هستند؛ این صنایع که مبنای توسعه جامعه اند و هدایت و سیاست گذاری آنها عموما در تعامل مستقیم با دولت شکل می گیرد، مقیاسی معین دارند. برای نمونه، صنعت برق ایران کارفرمای مشخص و پیمانکارانی محدود دارد چنانکه در عرصه جهانی نیز تعداد شرکت هایی که در زمینه ساخت تجهیزات سنگینی مانند توربین های نیروگاهی فعالیت دارند، اندک و انگشت شمار هستند. فشردگی در این بازارها به گونه ای است که همان کم شمار شرکت های فعال نیز راه ادغام در پیش گرفته اند تا میان عرضه و تقاضا توازن برقرار کنند.در چنین شرایطی، عرضه سراسیمه بازار محدود داخلی به رقبای خارجی، آن هم در صنایع توانایی مانند برق، چه تناسبی با مبانی اقتصاد مقاومتی دارد؟درحالی که شرکت های توانمند داخلی قادر هستند کالاهای باکیفیت با قیمت های متعارف تولید کنند و تمام منابع مادی و معنوی خود را در مسیر تولید تجهیزات و محصولات روز جهان به کار گرفته اند، صیانت از اعتبار تولید داخلی و برند ملی، باید اولویت نخست باشد. واقعیت این است که تامین منافع ملی در فرایندی تعاملی شکل می گیرد و بر مبنای کنش ها و واکنش های متقابل و با تکیه بر منطقی متناسب و تفاهمی رضایت مندانه قوام می یابد.اقتصاد عمومی بدون نقش آفرینی و جایگاه یابی فعالان اقتصادی و صنعتی غیردولتی، رشد واقعی و مستمر را تجربه نخواهد کرد. به رسمیت شناختن و پاسداری از حریم و حرمت تمامی بازیگران ریز و درشت اقتصادی و درک هویت های متفاوت و منافع متعدد هریک از آنها، از سوی دولت، نه فقط یک حق بلکه ضرورت است.تاکید بر عقلانیت و تلاش برای دستیابی به نوعی اجماع فراگیر در داخل، نقش دولت در طراحی سازوکاری متوازن و تعادل بخش را برجسته می کند تا این اطمینان و اعتماد در میان فعالان و دلسوزان کشور تقویت و تکثیر شود که عرصه صنعت و تولید داخلی، مصون از وابستگی ها و تعلق یابی های گروهی می ماند و به سمت و سوی خاصی فرو نمی افتد.هرچند گذار از دوران رکود و رونق بخشی به بازار، نیازمند سرمایه و ساختارهای جدید و جوان است؛ اما فراموش نشود درهای گشوده شده به روی مناسبات اقتصادی اگر از الگویی موجه و ساختاری منضبط پیروی نکند، فضای یکه تازی و ورود بی محابای منفعت طلبانی را به دنبال خواهد داشت که جز سودآوری مقطعی و سهم خواهی دوره ای اندیشه ای در سر ندارند.
                