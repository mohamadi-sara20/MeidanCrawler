پنج‌شنبه ۱۱‌شهریور ۱۳۹۵
-----------------------------------------
حرف اول
-----------------------------------------
اهریمن تخریب منابع
-----------------------------------------

                    اگر ترور شهیدان رجایی و باهنر در 1360، آسمان کشورمان را بار دیگر از صاعقه های خشونت پوشاند، اما مجالی شد تا در چرخش هر سال، دولت به عرضه و گزارش خدماتش بپردازد. اینکه در این عرضه ها تا چه حد راه به واقعیات یا بزرگ نمایی ها برده می شود، کمتر اهمیت دارد. آنچه به نظر این هفته را گرامی تر می کند، احساس ضرورت کارگزاران به جذب حمایت مردم و بازنگری در وظایف و مطالبات اجتماعی از این نهاد اجرائی و از سوی خود دولت است. ای کاش هفته دولت به «هفته دولت و مردم» نام بگیرد. متاسفانه اختلاف دیدگاه ها در دو طیف و جریان سیاسی در بسیاری موارد از مرز راهکارها گذشته است و گاه تضادهای راهبردی را رقم می زند. در چنین شرایطی منتقدان به کمتر از حذف دولت نمی اندیشند و همسویان نیز از بیم تضعیف دولت، از نقدهای سازنده خود، دولت را محروم می کنند. در هفته دولت امسال صندلی کشاورزی را در هیات دولت باید در جایگاه متفاوتی دید. زمین و هوا و همچنین خبرهای هرروزه از خشکی و خشک سالی حکایت دارد. دولت در این شرایط نه تنها دغدغه امنیت نان که چه بسا سیراب کردن لب های تشنه مردمی را دارد که برای فرار از نابخردی های پیشین، بذر امید در وادی مدیریت آن کاشته اند. بیش از 25 درصد از نیروی اشتغال جامعه با وجود این اقلیم خشکی زده، باید در بخش کشاورزی به ادامه کار و تلاش واداشته شوند تا هم برای رزق خود و هم برای تدارک غذای مردم از پای نایستند. این بار بخش کشاورزی عملااز چرخ آخرین به محور اولین در اقتصاد کشور غلتیده است. نفت گرچه سایه اش را تا قسمتی از این سفره برگرفته، اما هنوز فرهنگ تولید و خرد جمعی در جهت حمایت و مشارکت، کاملابه جای آن ننشسته است. در این بحبوحه گرچه طنین گام های تنش از نزدیکی ها می آید، اما گروهی هنوز با تداعی گذشته شیرین خود، دل به آرزوهای دورشان دارند. از اردوگاه طبیعت خواران البته اندکی کاسته شده، اما هنوز بر گرد سفره تولید کسانی هستند که برای بازسازی رونق گذشته خود، دل بر گرانی هایی از قبیل مرغ و... بسته اند شاید که کشتارگران آن، کرسی دوباره ای برایشان ارزانی دارند. مدیریت بخش کشاورزی با تمام کاستی ها در تلاش است که از حداکثر توان موجود راه به امنیت غذایی بگشاید.رکورد تولید گندم، افزایش تولید شکر، ایجاد تعادل در بخش آسیب دیده دام و کاهش تراز منفی صادرات و واردات محصولات کشاورزی به کمتر از پنج میلیارد دلار، توسعه زیرساخت ها به خصوص در استان خوزستان و... از زمره این تلاش ستودنی در این عرصه است. افزایش تولید برنج در سال جاری نشان از سبقت تولید از کشت ویلادر شمال کشور می دهد. با این تفاسیر آیا در هفته دولت امسال بشارت هایی از این دست و البته بسیار باارزش اما محدود، نور امید را در تاریکی های پیش رو تاباند؟ به باور نگارنده بار سنگین دستیابی به امنیت غذایی تنها و تنها در دست وزارت جهاد کشاورزی نیست. مادامی که روزنه های پرشمار مبادی ورودی کشور هنوز می تواند برای میوه های قاچاق آغوش بگشاید ریشه ها را باید که در عرصه دیگر بکاویم. گرچه از بدبینی ها درحال حاضر تا حدود زیادی کاسته شده اما گام های زیادی تا مرز توسعه پایدار داریم. راهی که پیشینیان ما و در پیکار با دشمن خارجی پیمودند این بار باید که در کارزار با اهریمن تخریب منابع آن را به کار گیرند. امید که هفته دولت عملابه هفته پیوند دولت با مردم حداقل در بخش کشاورزی تبدل شود.
                