دو‌شنبه ۲۰ اردیبهشت ۱۳۹۵
-----------------------------------------
یادداشت
-----------------------------------------
هلال احمر و توسعه مشارکت اجتماعی
-----------------------------------------

                    هشتم می در تقویم جهانی، روز جهانی صلیب سرخ نامیده شده است. امسال این روز با شعار «Everywhere For Everyone» نامیده شده که مصداق ایرانی آن مصرع «بنی آدم اعضای یک پیکرند» از شاعر بلندآوازه ایرانی، سعدی، است. سرچشمه شکل گیری نهضت بین المللی صلیب سرخ و هلال احمر به سال 1859 و شمال ایتالیا برمی گردد. در آن سال، این کشور شاهد صحنه خونینی از جنگ میان قوای اتریش و متحدان فرانسوی و ساردنی بود و جمعا حدود 50 هزار نفر در این جنگ جان خود را از دست دادند. جوانی سوئیسی به نام «هانری دونان» در این جنگ (سولفورینو)، مردم محلی را متشکل کرد تا زخم های سربازان را التیام دهند و غذا و آسایش آنان را فراهم کنند. وی در سال 1862 براساس مشاهدات عینی خود از این جنگ، کتاب خاطراتی منتشر کرد و در پایان این کتاب خواستار تشکیل جمعیت های امدادی داوطلب برای کمک به آسیب دیدگان این گونه حوادث شد. یک سال بعد یعنی سال 1863 اولین تشکیلات پیشنهادی دونان در ژنو تشکیل شد و در آن 16 کشور در کنفرانسی بین المللی، اولین کمیته دائمی بین المللی برای کمک به مجروحان جنگی را تشکیل دادند که این کمیته بعدها به کمیته بین المللی صلیب سرخ، تغییر نام یافت. هلال احمر ایران با 94 سال سابقه، برای نخستین بار در سال 1301 تاسیس و در ابتدا نشان شیروخورشید سرخ برای آن انتخاب شد و علامت شیروخورشید در کنفرانس ژنو سال 1929 به عنوان نشان سوم مورد حمایت بین المللی، تصویب شد. پس از پیروزی انقلاب اسلامی و در سال 1359 دولت ایران در نامه ای به دولت سوئیس (دفتر مرکزی فدراسیون بین المللی جمعیت های صلیب سرخ و هلال احمر)، خواستار تغییر نشان شیروخورشید به هلال احمر شد و به این ترتیب جمعیت ملی هلال احمر جمهوری اسلامی ایران با نام جدید شکل گرفت. در نگاه اول و دید عامه مردم موضوع امدادرسانی در حوادث و بلایا و تسکین آلام بشری در بحران ها، جزء اولویت ها و ماموریت اصلی جمعیت های ملی محسوب می شود؛ اما حوزه اصلی فعالیت جمعیت های ملی صلیب سرخ و هلال احمر را می توان ترویج ارزش های انسانی، کاهش ریسک سوانح، آمادگی و پاسخ گویی به بلایا و ارتقای سلامت و بهداشت جامعه در یک راستا دانست؛ اما در واقع آنچه امروز به عنوان سرمایه اصلی و میزان قدرت یک جمعیت ملی مد نظر قرار می گیرد میزان استفاده از ظرفیت های داوطلبانه در جامعه خود و افزایش مشارکت های اجتماعی در جهت توسعه آموزش های همگانی برای مقابله با حوادث ازیک سو و بهره مندی از این ظرفیت در فعالیت های عام المنفعه از سوی دیگر است. به واقع جمعیت های ملی با جلب اعتماد مردم و فراهم آوردن زمینه مشارکت آنان در قالب شبکه های داوطلبی، سرمایه عظیم نمادین و اجتماعی به وجود می آورند.ازسوی دیگر ایجاد وجدان جمعی توسط جمعیت به عنوان بزرگ ترین نهاد خیریه و عام المنفعه کشور نیز شکلی دیگر از سرمایه اجتماعی است که اعتماد متقابل، شاخص مهم این وجدان جمعی خواهد بود که اعتماد مردم به این نهاد بستری را فراهم می کند. اگر جمعیتی بتواند در جذب این سرمایه اجتماعی و بهره وری از آن به ویژه در گروه های تاثیرگذار و آموزش پذیر مانند نوجوانان و جوانان گام بردارد، می تواند در آینده نسبت به تغییر نگرش افراد در جامعه از همان بسترهای فراهم شده براساس اعتماد امیدوارتر باشد. دراین میان صداقت، ادای تعهدات و ارتباطات دوجانبه از معیارهای مهمی هستند که می توانند به توسعه این سرمایه اجتماعی کمک کنند چراکه این توسعه می تواند موجب پایین آمدن درخور توجه سطح هزینه های اداره جامعه و نیز سایر هزینه های عملیاتی دولت شود. این موضوع زمانی اهمیت دوچندان می گیرد که هلال احمر را به عنوان یکی از بازوهای پرتوان دولت ها در امور مختلف خصوصا در توسعه آموزش های همگانی برای ایجاد جامعه ای تاب آور و ایمن و جذب مشارکت های مردمی بدانیم چراکه در یک نگاه کلی جمعیت های ملی، توسعه ظرفیت های بالقوه در سطح محلی در تمامی کشورهای جهان، کمک به کسانی که بیشتر نیازمند هستند و افزایش تاب آوری جوامع در برابر بلایا را براساس آموزش همگانی، کار داوطلبانه و مشارکت فعالانه جزء آرمان های خود می دانند. داوطلب محوری، اولویت اصلی فعالیت های هلال احمر است. بهره مندی از پتانسیل و توانمندی های بیش از دو میلیون جوان و داوطلب از مزیت های مهم موجود در جمعیت است که به عنوان بزرگ ترین شبکه داوطلبی کشور می تواند همواره بازوی توانمندی برای دولت در همه زمینه ها به ویژه کاهش آسیب های اجتماعی و افزایش ظرفیت های اجتماعی براساس آموزش هایی که به صورت مستمر و مداوم به جامعه هدف تزریق می شود، باشد؛ ازسوی دیگر هلال احمر جمعیتی توانمند و غیرسیاسی شناخته شده است که در عرصه بین الملل، به عنوان بازوی دولت در ترویج و گسترش فرهنگ صلح و بشردوستی فعالیت می کند.
                