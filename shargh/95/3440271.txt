یک‌شنبه ۱۱ مهر ۱۳۹۵
-----------------------------------------
یادداشت
-----------------------------------------
فضیلت دیپلماسی «تنش زدایی»
-----------------------------------------

                    بحث و مجادله در محافل سیاسی و رسانه ای کشور بر سر «راه نوین دیپلماسی» همچنان داغ است. دامنه این جدل های سیاسی در روزهای سفر هیات دیپلماتیک ایران به آمریکا گسترش بیشتری پیدا کرد؛ به گونه ای که هم زمان با گردهمایی سران سیاسی جهان در نیویورک، در تهران شاهد صف آرایی جدی میان موافقان و مخالفان دیپلماسی مذاکره و اعتدال بودیم. در یک سوی این مجادله، طیف جریان مقابل دولت قرار گرفتند. آنها در شبکه رسانه ای – تبلیغاتی شان یک کمپین مخالفت با دیپلماسی روحانی – ظریف به راه انداختند. چهره های صاحب تریبون این جناح نیز برای به چالش کشیدن عملکرد دیپلماسی دولت، به زبان هشدار و اخطار متوسل شدند. سخن و ادعای این جریان در این مجادله در قالب چند جمله بارها اعلام شد: «دیپلماسی اعتدال با روش نرمش و امتیازدهی می خواهد راه توسعه را طی کند». «برجام باعث افزایش طمع و گستاخی دشمن شد». «دولتمردان به جای روش لبخند باید از روش های انقلابی و تهاجمی در مواجهه با طرف های خارجی استفاده کنند». اما در سوی دیگر این میدان، طیف حامیان دیپلماسی اعتدال قرار گرفته اند که معتقدند اولین و ملموس ترین دستاورد دولت آقای دکتر روحانی همانا، روش دیپلماسی اوست و برجام سندی تاریخی و انکارناپذیر دراین باره است، زیرا این سند و پیمان با حل مناقشه خطرناک هسته ای که ایران را تا پرتگاه درگیری پیش برد، عملااعتبار ایران در صحنه بین المللی را که زیر ضرب تبلیغات لابی عربی- صهیونیستی در دوران احمدی نژاد قرار داشت احیا کرد. در ادامه، حامیان دیپلماسی اعتدال برای خاموش کردن توپخانه حملات مخالفان روحانی، به انتشار نمودارهایی درباره مقایسه سفرهای نیویورکی محمود احمدی نژاد و دکتر روحانی پرداختند و داستان صندلی های خالی و بایکوت سخنرانی های رئیس دولت سابق در اجلاس های مجمع عمومی را به خاطر آوردند.آنها همچنین دیدار اخیر رهبران شش کشور مطرح بزرگ اروپا با روحانی را سندی روشن در موفقیت برجام و دیپلماسی اعتدال قلمداد کردند. دیدارهایی که هدف اصلی آنها گشودن راه اجرای توافق هسته ای و وادارکردن منابع مالی و بانکی آمریکا، به همکاری با سرمایه گذاران بین المللی در ایران است. طبیعی است که در گرماگرم این مجادله میان دو جبهه موافق و مخالف دیپلماسی اعتدال، این سوال در ذهن شماری از شهروندان ایجاد شود که به راستی کدام یک از این دو دیدگاه منافع ملی را تامین می کند و به تعبیر عامیانه، حرف و مواضع کدام جریان به سود ملت و کشور تمام می شود؟ اساسا راه عقلانی و درست در دنیای دیپلماسی کدام است؟ برای پاسخ به این سوال، خوشبختانه عالمان علم سیاست، عیار و معیارهای روشن تعیین کرده اند. در سایه این معیارها امروز تشخیص و تمییز «دیپلماسی مبتنی بر منافع ملی از دیپلماسی مغایر منافع ملی» آسان شده است. دیپلماسی ای که سمت وسوی آن، تامین منافع ملی است از نگاه کارشناسان، باید ویژگی های مشخصی داشته باشد؛ گفتنی است این سبک از دیپلماسی به دلیل آنکه هدف و مقصدش، ریل گذاری برای رشد و پیشرفت اقتصادی کشور است، با نام «دیپلماسی توسعه گرا» شهرت پیدا کرده است. از خصوصیات بارز این الگوی دیپلماسی، آن است که از هرگونه تنش و تندروی پرهیز می کند. زبان و ادبیات این دیپلماسی، زبان تشویق به همکاری و گفت وگوست. از نگاه مدافعان این الگو، برای هموارکردن راه سرمایه گذاری و رونق بخشیدن به تولید و اشتغال، راهی جز استفاده از دیپلماسی تفاهم و تنش زدایی نیست. پیداست این نوع دیپلماسی، پایگاه فکری یا منافع برخی از جریان ها را به مخاطره بیندازد و عده ای در داخل پیگیری این نوع سیاست خارجی را به ضرر منافع خویش ببینند. درهمین راستا «دیپلماسی توسعه گرا» برای پاسخ به شبهه و ایراد مخالفان، تاکید می کند پیگیری راه تعامل و مذاکره با قدرت های جهانی، به معنی انفعال یا عدول از ارزش ها و اصول انقلاب نیست، بلکه در این الگوی دیپلماسی، دولتمردان از روش های «کم هزینه» و اثربخش در نظام بین الملل برای ارائه تصویری مقتدر از انقلاب و نظام اسلامی بهره می گیرند. سخن روشن مدافعان این الگوی دیپلماسی این است که آیا سیاست خارجی و دستگاه دیپلماسی، ماموریتی جز تامین اهداف و منافع ملت و کشور در عرصه بین المللی دارد؟ پس دستگاه دیپلماسی برای انجام این وظیفه خطیر متعهد است از تکنیک ها و تاکتیک هایی استفاده کند که کمترین ریسک و هزینه را دربر داشته باشد. شاید به همین دلیل است که افکار عمومی و محافل صلح طلب جهان، دیپلمات های توسعه گرا را می ستایند و رفتار دیپلمات هایی را تحسین می کنند که برای کاستن از بار خصومت و گشودن گره های فروبسته اختلاف و مناقشات بین المللی چانه زنی می کنند.
                