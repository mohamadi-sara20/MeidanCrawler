پنج‌شنبه ۲۸ مرداد ۱۳۹۵
-----------------------------------------
type_unknown
-----------------------------------------
واکنش مطهری به باهنر
-----------------------------------------

                    گروه سیاست: علی مطهری روز گذشته در گفت وگو با خبرگزاری ایلنا، به بیان نکاتی جدید درباره موضوع حصر پرداخت و در واکنش به سخنان اخیر باهنر که گفته بود محصوران درصورت رفع حصر ایجاد مشکل می کنند و بهترین وضعیت ادامه حصر است، از ردوبدل شدن پیام هایی بین خود و میرحسین موسوی خبر داد. مطهری همچنین گفت که پایان حصر به نفع ایجاد وحدت ملی است. مطهری در این گفت وگو با اشاره به مصاحبه اخیر باهنر و سخنان او درباره ارسال پیغامی برای میرحسین موسوی مبنی بر رفع حصر او و دیگر محصوران در صورت توقف ادامه فعالیت های سیاسی آنها، گفت: «به نظر می رسد بهتر بود که ایشان برای حل مشکل پیشنهاد می دادند که اتهام های همه طرف های موثر در حوادث سال 88 رسیدگی شود و به محصوران نیز اجازه دفاع داده شود تا با مشخص شدن سهم هر کدام از طرفین، این پرونده برای همیشه بسته شود».این در حالی است که روز گذشته دختر میرحسین موسوی به نقل از پدر خود، رسیدن هرگونه پیام از سوی محمدرضا باهنر به محصوران را تکذیب کرده بود. مطهری درباره این اظهارنظر باهنر که گفته بود: «در صورت برگزاری دادگاه، حکم محصوران اعدام خواهد بود» هم گفت: «اینکه گفته اند حکم محصوران اعدام است، حرف درستی نیست؛ چراکه محارب یعنی کسی که به صورت مسلحانه با نظام اسلامی مقابله کرده باشد، درحالی که این افراد چنین کاری نکرده اند و اگر هم اتفاق هایی افتاد که منجر به کشته شدن تعدادی از افراد شد، بخشی از آن ناشی از مدیریت نامناسب بحران توسط نهادهای مسئول بود». نایب رئیس مجلس دهم تاکید کرد: «نمی توانیم بگوییم همه تقصیرها بر گردن محصوران است. همه طرف ها باید در این خصوص پاسخ گو باشند. به هر حال، مهم این است که حرف های آنها را بشنویم و اینکه یک طرف قضیه در حصر باشند و اجازه دفاع نداشته باشند و از این سو، مرتبا اتهام هایی به آنها وارد کنیم، اقدام منصفانه و جوانمردانه ای نیست». کمک محصوران پس از حصر به آشتی ملیمطهری همچنین در پاسخ به سوالی درباره اینکه آیا اساسا ارسال پیغام از سوی آقای باهنر صحت داشته یا خیر، از این موضوع اظهار بی اطلاعی کرد و گفت: «گاهی ممکن است عده ای از آزادی محصوران نگران باشند که تشنجی در جامعه ایجاد شود و آن حوادث ادامه پیدا کند که مشخص است چنین مسئله ای واقعیت ندارد». او همچنین گفت: «اگر آقای باهنر پیامی هم داده اند، باید خوش بین باشیم، چراکه احتمالاایشان احساس مسئولیت کرده است». نماینده مردم تهران در مجلس دهم تاکید کرد: «حوادث پس از انتخابات سال 88 مرهون فضای احساسی آن دوران بود و به فرض محال که این افراد چنین قصدی داشته باشند، قطعا این بازگشت به آن دوران محقق نمی شود؛ ضمن آنکه محصوران هرگز چنین قصدی ندارند و بارها گفته اند که از دولت حمایت می کنند و درصورتی که از حصر خارج شوند، به اتحاد و آشتی ملی کمک خواهند کرد». پیغام مهم مطهری برای میرحسیننایب رئیس مجلس و عضو فراکسیون امید در مجلس همچنین با اشاره به اقدام خود برای حل مشکل حصر، گفت: «حدود دو سال پیش از طریق دختر آقای موسوی پیغامی ارسال کردیم که در صورت آزادی، در ادامه چه برنامه ای خواهند داشت که ایشان پاسخ بسیار خوبی دادند». او با بیان اینکه با توجه به گذشت زمان نسبتا طولانی دوساله از ارسال این پیغام برای محصوران، پاسخ دقیق آنها را به خاطر ندارد، گفت: «فحوای کلام محصوران این بود که به انقلاب علاقه مند هستند و به آن پیغام، پاسخ مثبت و خوبی داده بودند که حاکی از حمایت ایشان از وحدت ملی و خیرخواهی برای انقلاب اسلامی بود و در آن، هیچ نشانه ای از اعتراض یا تفرقه وجود نداشت». واکنش مطهری به سخنان امام جمعه مشهدموضع گیری درباره موضوع حصر تنها سخن خبرساز مطهری در روز گذشته نبود. او در گفت وگویی دیگر با خانه ملت هم درباره سخنان اخیر امام جمعه مشهد درباره اجرای کنسرت ها در استان خراسان رضوی گفت: «درباره اجرای کنسرت ها در استان های مختلف نباید تفاوت قائل شد، زیرا کشور که حکومت فدرالی نیست و این گونه نیست که بگوییم خراسان رضوی دارای خودمختاری است و قوانین خاصی بر آنجا حکومت می کند». این نماینده مردم تهران در مجلس همچنین گفت: «این کار و نظر، غلط و نادرست است و وزیر فرهنگ و ارشاد اسلامی هم نباید زیر بار این موضوع می رفت. معنی ندارد بگوییم که یک استان از قانون مستثناست. در اینجا وزیر ارشاد عقب نشینی کرده و کارش هم درست نیست و حتی می شود مورد سوال در مجلس واقع شود». مطهری درباره شرایط خاص شهر مشهد نیز گفت: «این موضوع از کجا آمده است؟ چنین چیزی اصلامعنی ندارد. اگر یک کنسرتی اشکال شرعی دارد، در هیچ جا مجاز نیست و نباید اجرا شود و اگر اشکال شرعی ندارد، برای همه شهرها قابل اجراست». نایب رئیس مجلس درباره اظهاراتی پیرامون حریم امام رضا (ع) درمورد اجرای کنسرت ها تاکید کرد: «چیزی به نام حریم امام رضا (ع) وجود ندارد».
                