پنج‌شنبه ۲۶ فروردین ۱۳۹۵
-----------------------------------------
حرف اول
-----------------------------------------
باز هم بنزین!
-----------------------------------------

                    مجلس در تصویب بودجه 95، نرخ بنزین را تا دوهزار تومان تعیین کرده و مجددا آن را برای بررسی بیشتر به کمیسیون اعاده کرد. ضمنا درباره حفظ کارت سوخت نیز تاکید شده است که می تواند مبین استفاده قریب الوقوع از آن به روال گذشته نه چندان دور باشد که آن هم دونرخی شدن و سهمیه بندی که مثلامصرف تا 180 لیتر با قیمت فعلی باشد و بالاتر از آن به صورت پلکانی محاسبه شود. با این شرایط، آن هم در 14ماه مانده به پایان دور اول دولت کنونی، تلاش دلواپسان در اتمام زمامداری روحانی و کابینه فعلی و بالتبع جلوگیری عملی از استمرار برنامه های متولیان تدبیر و امید مشهود است. بالارفتن قیمت مواد سوختی به هر شکل و صورت و تحت هر عنوانی سبب بالارفتن قیمت دیگر کالاها و خدمات و فشار بیشتر بر خیل عظیم حقوق و دستمزدبگیران اعم از شاغل و بازنشسته که اکثریت آحاد جامعه را شامل می شود، خواهد شد. اظهرمن الشمس است که متعاقب افزایش بهای مواد سوختی در آغاز هزینه رفت وآمد، انتقال کالاو خدمات را بالامی برد. به تازگی درصد اندکی به حقوق ها اضافه شده که به دلیل وضعیت نابسامان مالی دولت، بیش از آن امکان پذیر نبود اما با این افزایش بهای بنزین، کرایه ها هم افزایش خواهد یافت تا پاسخ گوی این افزایش بشود وگرنه ارائه هر خدمتی با هر عنوان دچار مشکل خواهد شد.بدیهی است اقلیت سرمایه دار کاری با این مسائل ندارند و اثر آن مستقیما روی طبقه متوسط و اقشار کم درآمد خواهد بود. بعد از آن، افزایش بهای برق و آب و گاز را خواهیم داشت و دور و تسلسلی که به باطل می انجامد، خانوار ها را تحت فشار قرار داده و اعتیاد، جدایی ها، ناتوانی در تشکیل خانواده و ارائه خدمت واقعی به ارباب رجوع توسط کارمندان، افزایش کسالت های جسمی و روانی و... که جملگی در مقوله دغدغه معاش می گنجد و برآمده از نیازهای مالی است رخ می دهد که فرموده اند: «من لامعاش له لامعاد له». می دانیم برخوردهای گروهی و خطی با منافع ملی چقدر هزینه زاست. برای بهبود شرایط اقتصادی کشور، نیازی به فشار بیشتر از این به جامعه نیست. علاقه مندی برخی جریانات خارج از مجلس به یک دوره ای شدن دولت، نباید با ابزارهای غیرمعمول دنبال شود.
                