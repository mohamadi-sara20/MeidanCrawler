دو‌شنبه ۶ دی ۱۳۹۵
-----------------------------------------
type_unknown
-----------------------------------------
اصلاح طلبان علیه تحریم
-----------------------------------------

                    شرق: انتشار نامه 30 ایرانی خارج نشین به رئیس جمهوری آینده آمریکا برای تجدیدنظر در توافق هسته ای و نیز وضع تحریم های تازه علیه ایران علاوه بر اینکه موجی از واکنش های منفی را در فضای مجازی به همراه داشت، از سوی فعالان اصلاح طلب هم نقد شد. این در حالی است که یک جریان رسانه ای خاص در تلاش است تا آن 30 نفر را به عنوان «اصلاح طلبان خارج نشین» معرفی کند. فعالان سیاسی اما در گفت وگوهای خود با «شرق» تاکید کردند که بین اپوزیسیون خارج نشین که قصد براندازی داشته و ضد منافع ملی به ترامپ نامه می نویسد و جریان اصیل اصلاحات نسبتی وجود ندارد؛ چرا که این جریان با وجود اتهاماتی که در سال 88 متوجه آن شد، همواره خواستار حل موضوع هسته ای و لغو تحریم ها علیه کشور بوده است. نگاهی به سابقه فعالان جریان اصلاحات و تاکید آنها بر حل مسئله هسته ای که در سایه آن تحریم های ظالمانه علیه کشور نیز رفع شود، در تضاد آشکار با نامه 30 نفری است که دقیقا خواستار برگشت به شرایط قبل از توافق برجام هستند. به گزارش «باشگاه خبرنگاران جوان» این عده در بخشی از نامه خود به ترامپ نوشته اند: «در زمان مبارزات انتخاباتی شما، ما و میلیون ها ایرانی هم عقیده در اعتراض صریح شما به توافق اتمی اوباما، رئیس جمهور کنونی، با جمهوری اسلامی ایران بودیم. صمیمانه امیدواریم که با انتخاب دولت جدید و کنگره برای اولین بار فرصتی برای بازنگری به عواقب فاجعه بار این توافق و اجرای تعهدی که به رای دهندگان در این زمینه داده شد، فراهم شود». بنا به این گزارش، امضاکنندگان این نامه ضمن مقایسه ایران با داعش، حملات صورت گرفته در اروپا را هم به جمهوری اسلامی مرتبط کرده و نوشته اند اقدامات ایران آغازگر بحران تروریسم بوده است! نامه مزبور در حالی منتشر و با واکنش های تند و انتقادی مواجه شده است که برخی از جریان های رسانه ای وابسته به تندروها ضمن انتشار این نامه، تلاش می کنند این نامه را به مستمسکی برای زیر فشار قراردادن اصلاح طلبان تبدیل کنند. به عنوان نمونه رجانیوز گزارش خود را با این عنوان منتشر کرده است: «نامه اصلاح طلبان خارج نشین به ترامپ» در بخشی از این گزارش چنین ادعا شده است«...حدود هشت سال از فتنه 88 و قضایای مربوط به آن می گذرد و سردمداران خارج نشین آن که هر روز در برابر سازمان های بین المللی تجمع می کردند و بر آتش بی آبروکردن ایران در افکار عمومی جهان می دمیدند، دست به قلم شده و برخلاف رویکرد پنهان خود در این سال ها، علنا خواستار افزایش تحریم های ضدایرانی از سوی رئیس جمهور جدید ایالات متحده شده اند.البته علت نگارش این نامه در سال 95 و فشارهای پشت پرده در سال 88 برای تحریم بیشتر مردم ایران از سوی اصلاح طلبان خارج نشین، نیازی به تحلیل ندارد؛ چراکه کاسبی با تحریم مردم ایران و دریافت کمک هزینه های مالی برای راه اندازی سایت ها و رسانه های ضدایران بخشی از پروژه هایی است که این افراد در یک دهه اخیر در آن مشغول بوده اند و قطعا با کاهش تحریم ها علیه کشورمان، نان آنها آجر خواهد شد». نامه 55 نفربه نظر می رسد این خط رسانه ای نامه یادشده را دستاویزی قرار داده تا بخواهد جریان اصلاحات را مورد تخطئه قرار دهد. این در حالی است که 30 نفر امضاکننده نامه، هرگز برای اقدامات خود از جریان اصلاح طلب مهر تاییدی دریافت نکرده اند. این در حالی است که خط رسانه ای خاص، تلاش دارد تا با پیوندزدن این نامه به حوادث سال 88، هرگونه اقدامات امضاکنندگان این نامه از سال 88 به این سو را منتسب به جریان اصلاحات قلمداد کند. این اتهام در شرایطی به جریان اصلاح طلب وارد می شود که پیش از آن، جمعی از فعالان سیاسی اصلاح طلب نامه ای را خطاب به باراک اوباما نوشته و خواستار آن شدند که تحریم های علیه ایران لغو شود. این نامه در مرداد سال 92 نوشته و منتشر شد، یعنی چند روز بعد از آنکه حسن روحانی کلید دولت یازدهم را در دست گرفته بود؛ اما هم زمان با انتخاب روحانی، اعضای سنای آمریکا خواستار تشدید تحریم های نفتی ایران شده بودند و نگارش نامه در همان اثنا صورت گرفت تا نهایتا بر تصمیم اوباما برای امضا یا وتوی مصوبه کنگره اثرگذار باشد.در بخشی از آن نامه 55 نفر آمده بود: «ما گروهی از زندانیان سیاسی ایران این نامه را خطاب به شما می نویسیم تا توجه شما را به آثار مخرب تحریم های فلج کننده اقتصادی و تلاش فزاینده برای انزوای سیاسی ایران در جامعه جهانی بر زندگی روزمره مردم ایران و بسته شدن فضای سیاسی کشور جلب کنیم... ممکن است برخی بر این گمان نادرست باشند که اعمال تحریم ها باعث تقویت دموکراسی در ایران خواهد شد؛ اما به باور امضاکنندگان راه رسیدن به دموکراسی که به توصیف آنان قطعا مطلوب است تحریم خارجی و فشار طافت فرسا بر مردم و فشار روی دولتی که با مقتضیات ایران در جهت تقویت روندهای دموکراتیک حرکت می کند نیست و حاصل آن در عمل یک بار دیگر تقویت افراطی گری و تضعیف نهال دموکراسی خواهد شد». محسن امین زاده، مصطفی تاج زاده، ابوالفضل قدیانی، سیدعلیرضا بهشتی شیرازی، علیرضا رجایی و... ازجمله امضاکنندگان این نامه بودند. نامه 466 نفربعد از انتشار آن نامه؛ 466 فعال سیاسی و مدنی هم مجددا در نامه ای به اوباما ضمن حمایت از نامه 55 فعال سیاسی به رئیس جمهور ایالات متحده متذکر شده بودند که «... در حالی هدف تحریم ها تغییر برنامه اتمی ایران اعلام شده که گستردگی و شدت تحریم ها با هدف آن نسبتی ندارند. بااین حال در هشت سال گذشته برنامه هسته ای ایران متوقف نشده و تنها امکان معیشت مردم عادی است که به محاق رفته است؛ بنابراین مردم ایران به این باور رسیده اند که تحریم کنندگان دغدغه ای از بابت حقوق انسانی آنها ندارند و برای وادارکردن جمهوری اسلامی به پذیرش خواسته های خود، مردم ایران را هدف گرفته اند...».اگرچه همان زمان باز هم برخی سایت های اصولگرا نگارش این نامه را به نفع اوباما ارزیابی کرده و مدعی شدند آنچه با عنوان کمپین ضد تحریم در روزهای نخستین پیروزی روحانی شکل گرفت، پروژه تحت فشار گذاشتن نظام برای اجرای ایده های رادیکال اصلاح طلبی بوده است، بااین حال پرواضح است اقدام گروهی خارج نشین که تعدادی از آنها ناشناخته بوده و برخی هم سوابق روشنی از فعالیت سیاسی در ایران ندارند، ارتباطی به جریان اصلاح طلب پیدا نمی کند. موسوی لاری: کمک به دلواپسان داخلی عبدالواحد موسوی لاری در همین پیوند به «شرق» گفت: «اقدام این 30 نفر در راستای کمک به جریان دلواپس داخلی است. اصلاح طلبان برجام را عمل دیپلماتیکی ارزیابی می کنند که قرار است به کمک آن مشکلات حل شود؛ اما آنهایی که در خارج از کشور به دنبال مشکل تراشی برای کشور هستند و از جمله این 30 نفر تلاششان این است که برجام را ناکارآمد جلوه بدهند، مشابه همان کاری که دلواپسان در داخل کشور انجام می دهند». وزیر کشور دولت اصلاحات ادامه داد: «جریان اصلاحات معتقد است که تحقق برجام یک توافق عقلایی بوده که نه صد درصد اما تا حدود زیادی منافع ملی را تامین کرده است. در چنین شرایطی این 30 نفر خارج نشین، به کمک دلواپسان آمده و تلاش می کنند تا این توافق لغو شود».او تاکید کرد: «بر همین اساس جریان دلواپس داخلی که در تعارض با دولت هستند و برجام را زیر سوال می برند، مراقب باشند با وطن فروشان خارج نشین هم صدا نشوند. ممکن است دلواپسان با دولت مشکل داشته باشند؛ اما مواظب باشند با این 30نفری که اصل موجودیت نظام و ایران را قبول ندارند هم صدا نشوند». رمضان زاده: این اقدام خیانت استدر همین ارتباط، عبدالله رمضان زاده، سخنگوی دولت اصلاحات هم در گفت وگو با «شرق» با تاکید بر اینکه اقدام این 30 نفر چیزی جز خیانت نام ندارد، گفت: «مواضع براندازانه و ضد نظام این جریان که این 30 نفر هم شامل آنها می شوند، روشن است و خط فاصله اصلاح طلبان با این گروه نیازی به اثبات ندارد».این فعال سیاسی ادامه داد: «آنچه رهبری جریان اصلاحات اعلام کرده مسیر حرکت اصلاحات را روشن کرده که جز از مسیر قانون اساسی و اتکانکردن به نیروهای خارج نشین نمی گذرد. جریان اصلاحات هرکجا که لازم بوده به دفاع از کیان ایران و نظام اسلامی بلند شده است. عموم رزمنده هایی که در جریان جنگ ایران و عراق برای دفاع از کشور رفتند جزء این جریان هستند؛ بنابراین هرگونه نسبت برقرارکردن بین آن 30 نفر و جریان اصلاحات، دست وپازدن یک جریان شکست خورده است که با هر سازی که خارجی ها برای آن کوک می کنند، هم صدا می شود».رمضان زاده تاکید کرد: «شهید مطهری قبلاگفته بود کمونیسم و لیبرالیسم دو تیغه قیچی برای نظام هستند، اکنون هم خارج نشین برانداز و دلواپس داخلی دولبه قیچی هستند که برای ضربه زدن به ایران به حرکت درمی آیند». منصوری: باید تاسف خوردآذر منصوری، از اعضای شورای مرکزی حزب اتحاد ملت هم در گفت وگوی خود با «شرق» تاکید کرد جریان اصلاحات با هرگونه جریان برانداز و کسانی که علم مخالفت با ایران را برداشته اند، مخالف است و موضع آن در برابر این جریان ها روشن است. این فعال سیاسی با بیان اینکه مسیر اصلاح طلبی از معبر قانون اساسی می گذرد، گفت: «با توجه به این رویکرد، هیچ نوع رفتاری که به منافع ملی آسیب برساند یا موجب تضعیف آن شود، نسبتی با جریان اصلاح طلبی ندارد».منصوری با بیان اینکه جریان اصلاحات باوجود این در چند سال گذشته، با بی مهری فراوان مواجه شده است، گفت: «بااین حال این جریان در جهت تامین منافع ملی از هیچ تلاشی فروگذار نکرده است؛ اما باوجود تاکید رهبری مبنی بر جذب حداکثری، خطی تلاش می کند این جریان اصیل را که یکی از بال های نظام جمهوری اسلامی است، به براندازی متهم کند. او ادامه داد: همین واکنش ها در یک روز گذشته مرزها را با جریان خارج نشین روشن می کند. باید برای کسانی که خود را ایرانی می دانند؛ اما دست به نگارش چنین نامه ای زده اند تاسف خورد، این افراد جز دشمنی با کشور و مردم و منافع ملی مطلب دیگری را دنبال نمی کنند».
                