شنبه ۱۵ آبان ۱۳۹۵
-----------------------------------------
سرمقاله
-----------------------------------------
ناکارکردن مردم*
-----------------------------------------

                    مخالفان دولت روحانی صرفا مخالفان دولت او نیستند، مخالفان جدی تمام دولت هایی اند که منافع آنان را تهدید یا تحدید می کند. پس تقلیل دادن شان به نیروهای مخالف یک دولت اشتباه فاحشی است و نادیده انگاشتن دولت هایی است که به دست آنان تخریب شدند. اغلب دولت هایی که با آرای بالای مردم بر سر کار می آیند، چند صباحی در پرتو انرژی متراکم جمعیت، مردم یا خلق، در حفاظی امنیتی به سر می برند. اگرچه مدت آن کوتاه است و رفته رفته از شور و اشتیاق مردم کاسته می شود. نیروهای مخالف همواره در پس پشت ذهن خود به این فکر می کنند که چگونه می توان یک دولت مردمی را ناکارآمد کرد. ناکارسازی یک دولت مردمی، از ریخت انداختن آن دولت در انظار عمومی است. کاری که مخالفان دولت روحانی با داشتن پشتوانه «تاریخ تخریب» در آن مهارت بسیار دارند. در دولت سازندگی نیروهای مخالف، تئوریسین های آن دوره را به این نتیجه رسانده بودند که طیفی باورمند به انگاره های سنتی هنوز تاب ورود به دنیای مدرن را ندارند. اگر به یادداشت های روزنامه های آن دوره مراجعه کنیم، کم نیست یادداشت هایی درباره عبور از سنت به مدرنیته، که روایت گذار یا عبور از اقتصاد انحصاری سنتی به اقتصاد انحصاری است، با روکش جعلی اقتصاد آزاد. شاید از همین رو بود که مخالفان دولت هاشمی از هر دو طیف، چپ ها و راست ها بودند. چپ ها نگران آن بودند که اقتصادی که دولت هاشمی از آن دم می زند، انحصاری دیگر در برابر انحصار باشد و سرانجام به اقتصاد آزاد هم نینجامد. راست های تندرو نیز هدف سیاست های هاشمی را منافع خود می دانستند. همین برداشت ها یا سوءبرداشت ها موجب شد هاشمی در میان بولدوزرهای چپ و لودرهای راست افراطی، چنان تخریب شود که احیای مجددش در سال 84 به شکل امر ناممکن درآمد. سال ها بعد چپ هایی که اینک «اصلاح طلب» خوانده می شدند، لودرها را به مراکز ماشین های فرسوده سپردند و ما به التفاوت آن، روی کارآمدن دولت احمدی نژاد بود. چپ ها ماشین دولت را از دست داده بودند اما راست های افراطی، برخی از اصولگرایان امروزی هنوز سوار بر بولدوزرهای خود می تازند، و اگرچه سرعت شان نسبت به آن روزگار کمتر است اما طرح و نقشه ای دارند که برای تخریب هر دولتی به کار می گیرند، مگر آن دولتی که خود بر سر کار آورده باشند. اما این ماشین های تخریب چگونه کار می کند؟ ساده انگاشتن کار اینان، جفا به دولت هایی است که با آرای مردمی روی کار می آیند، ازاین رو ندیدگرفتن آنان از سر تفرعن، تیشه زدن به ریشه آزادی است. تحلیل کرد و کار این طیف، امری جدی و حیاتی است و شاید بتوان با مفاهیمی چون «زمان سنجی»، «مشروعیت»، «خلق مفاهیم یا کدگذاری ها» و «ایجاد انحراف در دیدگاه جامعه»، صورت بندی از این کردارها به دست داد.زمان سنجی: «یکی از وجوه مهم سیاست بی تردید زمان سنجی برای عمل سیاسی است.»1 آنچه رسانه های مخالف دولت، در سال های اخیر به خوبی مدنظر داشته اند. عملکرد چند سال اخیر این رسانه ها، نشان می دهد که در زمان سنجی تا حد بسیاری دقیق عمل می کنند. این رسانه ها حتی در راه تخریب دولت، تلاش می کنند با ایجاد تضاد و دوگانه ای در دل دولت های بر سر قدرت، زمان موردنظر را خودشان طراحی کنند. نمونه های بسیاری از زمان سنجی دقیق این طیف را در این اواخر می توان برشمرد و شاید واضح ترین آنها در سطح خارجی، حمله به سفارت عربستان و در سطح داخلی نیز جلوگیری از برگزاری کنسرت ها در شهرهای کشور باشد.پس به جرئت می توان گفت، کمتر زمانی پیش آمده که مخالفان دولت در زمان سنجی خطا کنند و کمترین فرصتی را برای حمله به دولت از دست بدهند.مشروعیت: مخالفان دولت همواره درصدد بوده اند به حملات و انتقادات خود صورتی مشروع داده و اذهان عمومی را به هر طریق به این باور برسانند که رفتاری مشروع دارند و اگر اقدامات شان نامشروع جلوه می کند، از عدم آزادی است که گویا دولت از آنان دریغ داشته است. یا اینکه چنان می نمایند که انگیزه هایی که آنان را به اعمالی ناموجه واداشته است، همانا نادیده گرفتن اصولی است که اصول خدشه ناپذیر همگان بوده است. دولت ها در این دست موارد سعی می کنند به رای مردم اتکا کنند، کاری که تقریبا بی نتیجه می ماند. زیرا مردم نیز از سوی دیگر برآنند که به دولتی رای داده اند تا از این دست رفتارهای ناموجه جلوگیری کند.خلق مفاهیم یا کدگذاری: یکی از مهم ترین حربه های مخالفان دولت، مفاهیمی است که از طریق آنها بتوانند دلیل حملات خود به دولت را تئوریزه کنند. در این روند، خلق مفاهیم یا کدگذاری اهمیت بسیار دارد؛ مفاهیمی که کار کند، در عالم واقعیت جا بیفتد و چه بسا روح جامعه را تسخیر کند. زمینه ایجاد این مفاهیم، جعلی یا واقعی بودنش، هیچ محلی از اعراب ندارد و تنها «انگ»شدن آن مدنظر است. در تاریخ سیاسی ما، غالب این مفاهیم برای خلاصی از رقبا ساخته و پرداخته شده اند. اینک اگر بگوییم رسانه های اصولگرا در این کار ید طولادارند، اغراق نکرده ایم. نمونه اخیر آن نیز جنجال موسوم به «حقوق های نجومی» است.انحراف در دیدگاه جامعه: مخالفان دولت همواره سعی دارند در مسیر چشم اندازی که دولت ترسیم می کند و مردم نیز باورشان دارند، کژی و انحراف ایجاد کنند. اگر در دولتی این گزاره جا بیفتد که سطح رفاه و بهداشت در چشم اندازی کلی ارتقا یافته است، این گزاره ذهنی به سادگی با پیش کشیدن گزاره های عینی؛ آمارها و نمودارهایی در همین زمینه قابل ابطال است. مثلااگر نرخ بالای ویزیت پزشکان و هزینه درمان و بستری یا کمیابی برخی داروها، رانت برخی از شرکت های دارویی و انحصار دارو در دست عده ای، یا نمونه اخیر «خطای پزشکی» و دعاوی اخلاقی و حرفه ای بیماران علیه کادر درمانی و... را طول وتفصیل دهیم، بی شک چشم انداز دولت برای ارتقای سطح بهداشت و رفاه، مخدوش خواهد شد.به هر تقدیر، با توسل به شیوه «انحراف» می شود حقیقتی را مخدوش و حقیقت دیگری را جعل کرد، چنان که «حقیقت» در این میانه از دست برود. انحراف در دیدگاه جامعه، در سطح کلان تری نیز دیده می شود، نمونه آن کدها و مفاهیمی که برخی اصولگرایان در مجلس قبل دستاویزی کرده بودند برای انداختن وزرای پیشنهادی دولت. انحراف، کارکرد دیگری نیز دارد و آن منحرف کردن نگاه مردم از مسائل حیاتی سیاسی به مباحث حاشیه ای است که چه بسا جذابیت و کشش بیشتری نیز در میان عامه داشته باشد. مخلص کلام اینکه گزاره هایی که می تواند موجب خلق سیاست شود، در زمان هایی به بدل خود تبدیل می شود و این یعنی از کارانداختن سیاست به دست سیاست یا همان ناکارکردن مردم.1) در این یادداشت از کتاب «فلسفه و سیاست واقعی» ریموند گوس ترجمه کمال پولادی نشر مرکز استفاده شده است* عنوان یادداشت از کتابی با عنوان «undoing the demos» (ناکارکردن مردم) نوشته وندی براون برگرفته شده است.
                