یک‌شنبه ۱۴‌شهریور ۱۳۹۵
-----------------------------------------
حرف اول. اقتصاد
-----------------------------------------
بازگرداندن اعتماد به «اتاق» در پسابرجام
-----------------------------------------

                    اتاق بازرگانی ایران، یک قسمت از ظرفیت ملی کشور محسوب می شود که با حضور و تاثیرگذاری در 115 نهاد و سازمان رسمی کشور، تصمیمات، جهت گیری ها و پیگیری های آن در سطح نهادهای ملی کشور اثرگذار می شود؛ پس اوجب واجبات این است که هرکسی بر مسند ریاست اتاق بازرگانی ایران می نشیند، این مهم را بداند و به آن باور داشته باشد.از دیگر سو، رئیس اتاق بازرگانی ایران باید ظرفیت مشورت دادن به روسای سه قوه را نیز داشته باشد؛ چراکه براساس قانون اتاق، رئیس اتاق بازرگانی ایران، مشاور سه قوه است و باید آن پایه از ظرفیت و توان را در خود داشته باشد که هر سه قوه برای مشورت گیری از اتاق، گارد خود را باز کنند. رئیس اتاق باید کسی باشد که مسائل روز اقتصاد کشور، اعم از مسائل داخلی و خارجی را به خوبی بشناسد و بتواند با بازیگران حوزه اقتصاد ارتباط برقرار کند. در شرایط فعلی، وضعیت اتاق بازرگانی به گونه ای است که هم قوای سه گانه و هم فعالان اقتصادی، از آن انتظار دارند در جهت گیری ها و سیاست گذاری ها نقش برجسته ای داشته باشد و مشکلات را حل کند. به عبارتی هر سه قوه، توپ را به زمین اتاق انداخته اند و می گویند ما با نهایت همکاری، همه امکانات را برای اتاق مهیا می کنیم...... و به آن میدان می دهیم تا مشکلات را حل کند. حتی فعالان اقتصادی هم با همه محدودیت هایی که هست و به آن آگاه هستند، همین انتظار را از اتاق دارند. مجموعه اتاق بازرگانی و در راس آن رئیس اتاق ایران، باید بتواند با استفاده از فرصت های ایجاد شده و با ارتباط مثبتی که با تاثیرگذاران سیاسی و اقتصادی کشور برقرار می کند، با اقتدار از منافع بخش خصوصی دفاع کند و در کنار این، بتواند مجموع اتاق های بازرگانی استان ها را نیز هماهنگ کرده و مسائل منطقه ای و سازمانی آنها را در همان ساختار اتاق به هماهنگی و یک صدایی برساند. در شرایط ویژه پسابرجام با مجموعه ای از محدودیت ها، رئیس اتاق باید بتواند در روابط داخلی و بین المللی اعتماد به اتاق بازرگانی را احیا کند و اعتماد مجلس، دولت، قوه قضائیه، تشکل ها، نهادهای حاکمیتی و... به اتاق را به گونه ای جلب کند که بدانند اتاق بازرگانی یار شاطر است، نه بار خاطر. امروز، اتاق بازرگانی از زمینه ای که اوایل انقلاب برایش چیده بودند و باید نابود می شد، به اینجا رسیده که در همه چیز حضور دارد؛ پس وظیفه همه روسای اتاق بازرگانی این است که این تشکل را چند قدم به اهداف آن نزدیک تر کنند. اگر ابتدای انقلاب، نیروهای تند رادیکال اتاق را مرکز سرمایه داری و عامل نفوذ استکبار می دانستند و می گفتند باید نابود شود؛ حتی اتاق بازرگانی مشهد را نیز منفجر کردند، حالاوضع فرق کرده و اتاق بازرگانی، طبق قانون مشاور قوای سه گانه محسوب می شود که در نهادهای تصمیم گیری و نظارتی اعم از شورای پول و اعتبار، شورای رقابت، شورای عالی صادرات و... عضویت دارد؛ پس رئیس آن نیز باید بتواند در این میدان گسترده و البته سخت، نقش آفرینی کند. هرکسی که به عنوان رئیس اتاق انتخاب می شود، بداند که باید ظرفیت بالایی داشته باشد و بتواند کار جمعی انجام دهد، بتواند وحدت نظر ایجاد کند و درعین حال انتقادپذیر باشد؛ چراکه اگر اتاق دارای انسجام و خروجی واحد نباشد، هرگز نمی تواند آن وظیفه خطیری را که به عنوان پارلمان بخش خصوصی برعهده آن است، انجام دهد. پارلمان بخش خصوصی مبین این معناست که کل بخش خصوصی، حتی کسانی که عضو اتاق نیستند، از آن انتظار دارند.
                