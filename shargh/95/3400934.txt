چهار‌شنبه ۶ مرداد ۱۳۹۵
-----------------------------------------
حرف اول. ورزش
-----------------------------------------
وقتی لباس کاروان ایران حرف می زند
-----------------------------------------

                    مراسم رونمایی از لباس رسمی کاروان ایران در المپیک به اندازه کافی شوکه کننده بود؛ لباسی که قرار بود تن پوش قهرمانان ایران در بزرگ ترین آوردگاه ورزشی دنیا باشد تا پای ثبت رکورد «زشت ترین» لباس کاروان اعزامی هم پیش رفت. وحشت کنار هم قرار گرفتن سه رنگ نارنجی، آبی روشن و سرمه ای چنان بر فضای جامعه حاکم شد که گویی فرهنگ و تمدن ایران به یغما رفته. دیگر نه خبری از «سبز» صلح آمیز بود و نه پاکی «سپید» که در این میان خودنمایی کند؛ حتی رنگ سرخی که قرار بود نشانه صلابت کاروان در المپیک هم باشد، به رنگ نارنجی بدجور باخته بود. رونمایی از همان لباس ها بازتاب جالب توجهی در رسانه ها از جمله در فضای مجازی داشت؛ اگرچه دقایق اندکی بعد از این رونمایی بسیاری با نیش و کنایه شروع به تمسخر طرح به کار گرفته شده کردند؛ ولی پشت همه این نیش و کنایه همبستگی جالبی وجود داشت؛ این بار فراتر از موضوعاتی که معمولا«چپ» و «راست» را مقابل همدیگر قرار می داد «انسجام» کم نظیری شکل گرفت و هدف یکی شد: اینکه برای نام ایران هم که شده، این لباس ها عوض شود. «فضای مجازی» مانند هیولایی خشمگین به یکه تازی اش ادامه داد و کار تا «حفظ آبروی ملی» بالارفت.در این بین عده ای هم مثل همیشه تلاش کردند ساده ترین کار، یعنی خالی کردن شانه از بار مسئولیت را انجام دهند و خود را از هرگونه خطایی مبرا کنند. بااین حال این بار برخلاف گذشته و «موارد مشابه» اتفاق درخورتوجهی رخ داد و نهادی با شجاعت مسئولیت خطای احتمالی اش را به گردن گرفت! کمیته ملی المپیک که مسئول تهیه لباس های رسمی کاروان المپیک بود، کمتر از چند ساعت بعد از رونمایی از این لباس ها در اقدامی ستودنی به صورت رسمی اعلام کرد «صدای انتقادات را شنیده و درصدد اصلاح لباس رسمی کاروان خواهد بود». البته این اعلام رسمی در حالی صورت گرفت که هنوز هم انتقادات سنگین و جای بسی سوال بود که نهادی با این شجاعت چطور حاضر شده طرحی به آن ضعیفی را بپذیرد و حتی اقدام به رونمایی از آن به صورت رسمی کند. البته همان طور که در همان بیانیه هم عنوان شده «اصراری بر بی خطانبودن» وجود نداشت و در نهایت هم کار به جایی رسید که پای طراحان خوش ذوق دیگری به میان آمد.... کمیته ملی المپیک در شرایطی «صدای انتقادات مردم» را شنید که معمولادر حوزه های مختلف به ویژه در ورزش کسی علاقه ای به «شنیدن» ندارد؛ تجربه تلخ اعتراض ها به لباس های ملی پیش از این در ذهن مخاطبان حک شده و با لجاجت عده ای هرگز راه به جایی نبرده بود. برای روشن شدن این موضوع نباید راه زیادی رفت یا زمان زیادی سپری شود؛ تا همین سال گذشته سه سال به صورت پیاپی، مردم و بازیکنان تیم ملی فوتبال کشورمان از طرح و کیفیت لباس های ملی پوشان گلایه می کردند؛ ولی نه تنها این صدا «شنیده» نشد؛ بلکه با پیشنهاد تمدید قرارداد با برند یادشده، سوهان روح، فعالیتش را گسترده تر کرد. جالب اینکه فدراسیون قبلی فوتبال نه تنها حاضر به «شنیدن صدای منتقدی» نشد؛ بلکه از باکیفیت بودن لباس های تیم ملی دفاع هم کرد؛ دفاعی که بعدها با اعتراف رئیس آلمانی همان برند مبنی بر بی کیفیت بودن لباس ایران، مشخص شد چندان هم پایه و اساسی نداشته است! حالاهرچند غریب، ولی بالاخره یک جا در ورزش ایران «صدای مردم» و از همه مهم تر «صدای منتقد» شنیده شده و نه تنها با آن مخالفتی نشده و «تهمت بی دانشی» بر کسی زده نشده؛ بلکه به آن انتقاد عمل هم شده است. همین روز گذشته، با طراح تازه ای همکاری شده و لباس های درخوری قرار است تن قهرمانان ملی ایران را در «ریو» بپوشاند. شاید اقدام کمیته ملی المپیک آغازی باشد برای شنیدن صدای منتقد، صدای مردم.
                