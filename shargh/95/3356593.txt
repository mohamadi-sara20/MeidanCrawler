چهار‌شنبه ۲۲ اردیبهشت ۱۳۹۵
-----------------------------------------
حرف اول
-----------------------------------------
تصحیح اطلاعات یک گزارش
-----------------------------------------

                    روزنامه «شرق» در صفحه دو مورخ 21/2/95، به بهانه شایعات مربوط به رفتن آقای محمد سرافراز از سازمان صداوسیما، گزارشی از سرگذشت روسای این سازمان از بدو پیروزی انقلاب چاپ کرده که بعضی از اطلاعات مندرج در این گزارش، نیازمند اصلاح است؛ بنابراین نگارنده نه به عنوان کسی که مثلامی خواهد از طرف روابط عمومی صداوسیما اطلاعیه بدهد، بلکه در راستای اینکه روزنامه «شرق» اطلاعات صحیح به خوانندگان فهیم خود ارائه کند، بعضی از اطلاعات ناصحیح گزارش مذکور را تصحیح و تقدیم علاقه مندان می کند.1- صادق قطب زاده، هم زمان با تشکیل دولت موقت و به دستور امام خمینی(ره) در اواخر سال 1357، به ریاست رادیو تلویزیون ملی ایران (نام سابق سازمان صداوسیمای ج. ا.ا) درآمد، نه در تیر 58؛ آن هم به حکم شورای سرپرستی.2- آقایان موسوی خوئینی ها، محتشمی پور و عبدالله نوری، پس از آنکه قطب زاده به وزارت امور خارجه رفت، مدیریت شورایی موقت صداوسیما را برعهده داشتند و هرگز جداجدا به سرپرستی سازمان منصوب نشدند تا اینکه ابوالحسن بنی صدر، رئیس جمهور شد و شخصی به نام «فراهی» را به مدیریت صداوسیما منصوب کرد. فراهی چندان نماند. پس از آن، شورای سرپرستی سازمان صداوسیما، طبق قانون اساسی با عضویت نمایندگان سه قوه تشکیل شد.3- حسن روحانی از مجلس شورای اسلامی، علی جنتی از قوه قضائیه و احمد توکلی از طرف دولت به اضافه اعضای علی البدل آنها، شورای سرپرستی قانونمند سازمان را تشکیل دادند. این شورا، در اولین تصمیم خود، مهندس علی لاریجانی را - که یکی از مدیران کل سازمان در حوزه خبر (شاید مدیر کل واحد مرکزی خبر) بود، به عنوان مدیرعامل سازمان صداوسیما منصوب کردند (در اواخر سال 59). علی لاریجانی بعد از شش ماه برای انجام خدمت سربازی به نیروهای مسلح پیوست.4- شورای سرپرستی در مرداد 1360، آقای محمد هاشمی- برادر آیت الله اکبر هاشمی رفسنجانی، رئیس وقت مجلس شورای اسلامی - را به عنوان مدیرعامل سازمان صداوسیما انتخاب کرد. اینکه در گزارش روزنامه «شرق» آغاز به کار محمد هاشمی را سال 63 اعلام کرده اشتباه است.5- محمد هاشمی که 13 سال ریاست سازمان را برعهده داشت، جای خود را به آقای دکتر علی لاریجانی داد که تا سال 1373، وزیر فرهنگ و ارشاد اسلامی بود. در این فاصله، در قانون اساسی تغییراتی ایجاد و انتصاب ریاست سازمان صداوسیما جزء اختیارات رهبری نظام شده بود؛ بنابراین دکتر لاریجانی، با حکم مقام معظم رهبری به سازمان رفت. وی 10 سال سکان صداوسیما را به دست داشت، آن گاه جای خود را در سال 1383 به یکی از معاونان خود در وزارت فرهنگ و ارشاد اسلامی و نیز صداوسیما، یعنی عزت الله ضرغامی داد. در سال 1393 یکی از مدیران باسابقه صداوسیما، یعنی محمد سرافراز به عنوان رئیس سازمان مشغول به کار شد. وی ظاهرا به زودی با سازمان خداحافظی می کند.
                