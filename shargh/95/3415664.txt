یک‌شنبه ۳۱ مرداد ۱۳۹۵
-----------------------------------------
type_unknown
-----------------------------------------
وزیر دفاع درباره استفاده روسیه از پایگاه هوایی نوژه: تصمیم نظام است
-----------------------------------------

                    گروه سیاست: نشست خبری سردار حسین دهقان، وزیر دفاع و پشتیبانی نیروهای مسلح در این وزارتخانه برگزار شد. هرچند بیان گزارشی از عملکرد این وزارتخانه و برنامه های پیش روی آن محور سخنان دهقان بود، سوالات خبرنگاران بیشتر معطوف به حضور هواپیماهای روسی در پایگاه هوایی نوژه و انتقاداتی بود که به این اقدام بیان شده بود. انتقاداتی که وزیر دفاع به آنها پاسخ های عجیبی داد. پاسخ هایی نظیر اینکه «تصمیم نظام بوده و به نمایندگان مجلس ربطی ندارد!» هرچند این سخنان دهقان بلافاصله در فضای مجازی با واکنش هایی از سوی برخی نمایندگان نظیر محمود صادقی مواجه شد، همچنان جدی ترین اقدام در این باره، نامه ای است که 20 نماینده مجلس خطاب به علی لاریجانی، رئیس مجلس نوشته اند تا مسئولان شورای عالی امنیت ملی با حضور در جلسه غیرعلنی در این باره به مجلس پاسخ گو باشند.به گزارش خبرگزاری فارس، سردار دهقان، دیروز در نشست خبری خود و در توضیح ابتدایی درباره استفاده روس ها از پایگاه هوایی ایران گفت: «ارتباط ایران با روسیه به منظور ارتقای همکاری در سطوح راهبردی است و پذیرش هواپیماهای روس هم در همین راستا بود... که به خواست دولت سوریه و همکاری دوجانبه ایران و روسیه صورت گرفت». اما عجیب ترین واکنش وزیر دفاع در نشست خبری دیروز جایی بود که در پاسخ به سوالی درباره اعتراض نمایندگان مجلس و اینکه حضور هواپیماهای روسی در ایران باید در مجلس بررسی شود، گفت: «این موضوع ارتباطی به مجلس ندارد. این کار تصمیم نظام برای مقابله با داعش و تروریست ها در سوریه بوده است». او در ادامه افزود: «ما به هیچ عنوان پایگاهی در اختیار روس ها نگذاشته ایم و طرح این موضوع نوعی مغلطه است، بلکه ما تسهیلاتی برای عملیات مورد توافق طرفین علیه داعش در سوریه در اختیار آنها قرار داده ایم».تا هر زمان که لازم باشد، روسیه از پایگاه هوایی ما استفاده می کنددهقان در ادامه این نشست خبری و در پاسخ به پرسشی مبنی بر اینکه آیا در راستای همکاری های استراتژیک با روسیه امکان گسترش این همکاری ها به پایگاه های نظامی دیگر در داخل کشور وجود دارد یا خیر، گفت: «فعلااستفاده از پایگاه های دیگر در برنامه نیست، اما اگر شرایط عملیاتی اقتضا کند بررسی و تصمیم گیری های لازم انجام خواهد شد». او همچنین در پاسخ به این پرسش که آیا استفاده روسیه از پایگاه همدان برای مدت مشخصی انجام می شود، گفت: «تا هر زمان که لازم باشد این اتفاق می افتد». وزیر دفاع در ادامه در پاسخ به پرسشی دیگر مبنی بر اینکه آیا بر اساس گفته برخی، روسیه صرفا برای سوخت گیری هواپیماهای جنگی خود از فرودگاه همدان استفاده می کند هم گفت: «ممکن است براساس نیاز برخی از تعمیرات جزئی و حتی تسلیح هواپیماها نیز انجام شود. این هواپیماها از فرودگاه همدان نشست و برخاست می کنند، اما به این معنی مستقر نیستند که پایگاه هوایی داشته باشند». او برخی اخبار درباره نصب اس- 400 توسط روس ها در همدان را تکذیب کرد. به تسلیح کرانه باختری کمک می کنیموزیر دفاع همچنین در بخش دیگری از نشست خبری خود از مذاکره ایران با روسیه و چین برای برگزاری رزمایش های مشترک نظامی و امداد دریایی خبر داد و درباره کمک ایران به مقاومت نیز گفت: «هر جا، هرکسی برای مقابله با اسرائیل از ما کمک بخواهد، این کار را بی دریغ انجام خواهیم داد». سردار دهقان درباره تسلیح کرانه باختری تصریح کرد: «این کار را باید خود فلسطینی ها انجام دهند و هر جریانی را که در این مسیر قدم بردارد، کمک خواهیم کرد». شکایت از روس ها را پس گرفتیمدهقان درباره خرید سیستم دفاع موشکی اس- 300 هم با بیان اینکه «بنا بود زمانی که طرف مقابل قرارداد را به طور کامل اجرا کرد، شکایت پس گرفته شود و ما هم این کار را کردیم»، افزود: «البته اگر در ادامه مسیر روس ها این قرارداد را اجرا نکنند، حق شکایت خواهیم داشت». وزیر دفاع گفت: «روس ها می خواستند به جای اس-300، سامانه اس- 400 و آنتی 2500 بدهند که ما قبول نکردیم». دهقان افزود: «بخش عمده ای از سامانه اس-300 تحویل داده شده و باقی آن نیز در حال بارگیری است که ماه آینده به ایران منتقل خواهد شد». سخنان متفاوت رئیس کمیسیون امنیت ملی مجلسدرحالی که وزیر دفاع در سخنان روز گذشته خود گفته بود که سطح استفاده روسیه از پایگاه هوایی ما، کارهایی نظیر تسلیح هواپیماهای روسی در ایران است، هم زمان علاءالدین بروجردی، رئیس کمیسیون امنیت ملی و سیاست خارجی مجلس، در گفت وگو با ایسنا، روایتی دیگر بیان کرده و گفته که روس ها فقط برای عبور هواپیما و سوخت گیری از پایگاه هوایی نوژه استفاده می کنند. او تاکید کرده که این نوع استفاده روسیه از حریم هوایی ایران و سوخت گیری هواپیمای روسی در ایران، با اصل 146 قانون اساسی مغایرتی ندارد. بروجردی گفت که اینجا بحثی برای دادن پایگاه و استقرار مطرح نیست؛ بلکه موضوع در حد سوخت دادن، آن هم در چارچوب همکاری های چهارجانبه جمهوری اسلامی ایران، عراق، روسیه و سوریه است؛ توافقی که مبتنی بر منافع و امنیت جمهوری اسلامی است. ماجرا سابقه داشته، تازه علنی شدهاما بروجردی در ادامه توضیح خود درباره ماجرای حضور هواپیماهای روسی در پایگاه هوایی ایران، به سابقه قرارداد چهارجانبه بین ایران و عراق و روسیه و سوریه اشاره کرده و گفت که استفاده هواپیماهای روسی از پایگاه ایران، در یک سال گذشته باز هم سابقه داشته است. او در این باره گفته: «در یک سال گذشته، سند همکاری چهارجانبه بین چهار کشور منعقد شد، به همین دلیل ما اتاق مشورت مشترکی در دمشق و بغداد داریم و در این چارچوب توافقات متعددی اجرا شده که یکی از اینها استفاده از حریم هوایی پایگاه نوژه است. استفاده از حریم هوایی و پایگاه نوژه مدتی است که انجام می شود، اما اخیرا علنی شده است». بروجردی در پاسخ به انتقاداتی در مورد استفاده روسیه از پایگاه نوژه همدان و وجود این تضمین که درصورت لزوم روسیه نیز حریم هوایی اش را در اختیار ایران قرار دهد، گفت: «ما طبیعتا آن طرف روسیه کاری نداریم که بخواهیم بجنگیم. این توافق چهارجانبه است و براساس آن روسیه با سرمایه گذاری انجام شده نیرو و هواپیما و هلیکوپتر از دست داده است». فلاحت پیشه: وزیر دفاع به جای توضیح دادن، به دغدغه ها اضافه می کنددرحالی که رئیس کمیسیون امنیت ملی از حضور هواپیماهای روسی در نوژه حمایت کرده بود، حشمت الله فلاحت پیشه، نماینده اسلام آباد غرب که هفته گذشته هم در صحن علنی مجلس درباره حضور روس ها در پایگاه نوژه اخطار قانون اساسی داده بود، در گفت وگو با ایسنا به سخنان وزیر دفاع واکنش نشان داد. فلاحت پیشه با بیان اینکه در مجلس دغدغه هایی وجود دارد، تصریح کرد: «دوستان وزارت دفاع و مسئولان مربوطه به جای اینکه این دغدغه ها را برطرف کنند به آن اضافه می کنند». او به بخش دیگری از سخنان وزیر دفاع هم پاسخ داد و گفت: «صحبت های اخیر وزیر دفاع که ممکن است پایگاه های دیگری را هم در اختیار روس ها قرار دهیم، در شرایطی که هنوز راجع به موضوع اول توضیح داده نشده است، به دغدغه های ما اضافه می کند». این عضو کمیسیون امنیت ملی و سیاست خارجی مجلس تصریح کرد: «نوع رابطه ای که الان ایران با روسیه در حوزه نظامی شکل می دهد، بیشتر در مقوله راهبردی می گنجد؛ منوط به اینکه دوجانبه باشد؛ یعنی روسیه هم در شرایط خاص پایگاه در اختیار ایران قرار دهد. ولی من معتقدم روس ها هنوز ابا دارند از این که رابطه با ایران را راهبردی بخوانند و به هر حال نوع نگاهشان به این رابطه متفاوت است». او با بیان اینکه دغدغه هایی در این زمینه در مجلس وجود دارد، گفت: «جمعی از نمایندگان برای تشکیل جلسه محرمانه ای در این زمینه امضا جمع کرده اند، اینها دغدغه هایی است که مسئولان می توانند به آن پاسخ بدهند، نه اینکه در مصاحبه های مطبوعاتی خود به این دغدغه ها اضافه کنند». فلاحت پیشه همچنین گفت: «من نماینده شهری هستم که هزار بمب و موشک به آن خورد که 80 درصد آنها روسی بود. روس ها به طور معمول نگاهشان به روابط مختلف، نگاه سیاسی است؛ یعنی محاسبه سود و زیان می کنند و اگر زمانی در محاسبات سود و زیان آنها شرایط به گونه ای شکل بگیرد که بخشی از اطلاعات آسمان ایران در اختیار دشمنان ما قرار گیرد آیا آن موقع مسئولان مربوط پاسخی دارند به مردم بدهند؟». نماینده مردم اسلام آباد غرب با اشاره به دغدغه های خود درباره امنیت ملی کشور گفت: «به طور طبیعی، این موضوع در کمیسیون امنیت ملی و سیاست خارجی مطرح خواهد شد و من امیدوارم دراین باره پاسخ دقیق تری دریافت کنیم». توضیح وزارت دفاعپس از این واکنش ها، سردار رضا طلایی نیک معاون حقوقی و امور مجلس وزارت دفاع هم دست به کار شد تا برای جلوگیری از گسترده ترشدن واکنش نمایندگان درباره سخنان وزیر توضیح دهد. او در این باره گفت: «منظور وزیر دفاع و پشتیبانی نیروهای مسلح این است که این گونه پشتیبانی های عملیاتی، نیاز به مصوبه مجلس ندارد و توسط مراجع مسئول در چارچوب قوانین و مقررات، هماهنگ و اجرا می شود». این در حالی است که در سخنان نمایندگان مجلس، درخواستی برای تصویب این همکاری در مجلس مطرح نبود و درباره مغایرت این کار با قانون اساسی خواستار توضیح بودند. اظهارنظر نخست وزیر ترکیه درباره آینده اسدهم زمان با این اختلاف نظرهای داخلی درباره استفاده روسیه از پایگاه هوایی ایران، روز گذشته ایسنا به نقل از خبرگزاری رویترز گزارش داد که بن علی ییلدیریم، نخست وزیر ترکیه هم در جمع خبرنگاران در استانبول از مشارکت با ایران، کشورهای حوزه خلیج فارس، آمریکا و روسیه، برای حل بحران سوریه خبر داده، اما در ادامه بر نکته ای قابل تامل تاکید کرده و گفته است: «بشار اسد، رئیس جمهور سوریه می تواند شریکی در مرحله انتقالی باشد، بشار اسد یکی از طرف های کارآمد در نزاع سوریه است و می توان با او در مرحله انتقالی گفت وگو کرد، اما نمی تواند در آینده سوریه باقی بماند». او همچنین گفته که کشورش اجازه تقسیم سوریه را براساس تقسیمات نژادی نخواهد داد.
                