پنج‌شنبه ۱ مهر ۱۳۹۵
-----------------------------------------
سرمقاله
-----------------------------------------
ضرورت کنترل مطالبات در فضای مجازی
-----------------------------------------

                    روند روبه گسترش نقش و اثربخشی اصلاح طلبان در انتخابات سال های 92 و 94، شرایط جدیدی را به وجود آورده که ممکن است در صورت نبود دقت لازم، با بعضی غفلت ها، فراموشی ها و سوءتفاهم های سیاسی، منجر به بازگشت اوضاع سابق (84-92) شود. خروج نسبی و درخور توجه از شرایط «امنیتی» و ورود به شرایط «سیاسی»، ما را باید متوجه الزامات محیط جدیدی کند که در آن هستیم؛ به این معنی که تلاش کنیم به تدریج و پله پله برای بهترشدن اوضاع گام برداریم.می دانیم تغییرات اجتماعی- سیاسی به دلیل برخی مخالفت ها تدریجی رخ می دهند و گاهی نیز بسیار کند هستند. تغییرات سیاسی در شرایط جدید کشور ما در دو بخش رخ می دهد؛ بخش اول در حوزه آگاهی و خودآگاهی فعالان اجتماعی و سیاسی است و با اراده آنان رخ می دهد و بخش دوم خارج از اراده فعالان و بازیگران مدنی و سیاسی قرار دارد و خارج از قدرت آنهاست. برای نمونه از تغییرات اخیر می توان به غلبه دنیای مجازی در سیاست ما اشاره کرد که امروزه به ابزاری برای تسریع تلاش های فعالان سیاسی و اجتماعی بدل شده است، اما باید در این حوزه توجه کرد رفتار و گفتار فعالان سیاسی در فضای مجازی در عرصه جامعه عواقب و آثاری دارد که باید درباره آنها دقت نظر بیشتری داشته باشند. در این زمینه چند نکته درخور توجه است:1- برخی جریانات سیاسی در عرصه عمل سیاسی رفتار و عقاید خود را «حق مطلق» می پندارند و برای رای و نظر مردم نقش و اهمیت ثانوی قائل هستند؛ آنها بعضا در انتخابات نیز رای مردم را تزئینی می دانند. این جریانات این نوع نگاه و جایگاه را در دنیای جدید مجازی نیز برای خود قائل هستند و با ابزار مدرنی که در اختیار دارند، سعی می کنند رقیب را با روش های خارج از چارچوب و قواعد پذیرفته شده از میدان به در کنند. برخی اصولگرایان رفتار، کردار و منش حکمرانی دولت های نهم و دهم را موفق می دانند-اگرچه توانایی و جسارت بیان عمومی آن را نداشته باشند- بنابراین سعی می کنند با حضور در انتخابات آتی ریاست جمهوری این باور خود را به اثبات برسانند. البته بحث ورود احمدی نژاد به انتخابات آتی، خود موضوعی پیچیده و نیازمند تحلیل مستقل از این مقاله است؛ اینکه آیا او به صورت جدی به صحنه می آید یا نمی گذارند حاضر شود یا اینکه نسبت به حضور او بی تفاوت هستند، موضوعات متفاوتی است. آنچه مهم است، اینکه این بخش اصولگرایان قائل به ایفای نقش جدی برای خود در انتخابات آتی هستند.2- رئیس جمهور روحانی در هیات دولت، یک تنه با بسیاری از مشکلات رودرروست و بار بسیاری از مسائل را به صورت انفرادی بر دوش دارد، چنان که در موضوع اخیر کنسرت ها به شدت شفاف و روشن شد. این نکته از جهتی مثبت و از جهتی قابل درنگ است. از این جهت مثبت است که نشان می دهد و ثابت می کند وی همچنان بر برنامه ها و تعهدات خود پایبند است و برای اجرای آنها پافشاری می کند؛ اما از این جهت قابل تامل است که سنگینی کار برای وی و پیشرفت و بهبود امور به دلیل تنهایی وی سخت تر می شود.3- پیروزی دولت «تدبیر و امید» در برجام کار بزرگی است که برای دوره نخست این دولت به تنهایی می تواند کارنامه ای درخور باشد، اگر اجرای آن کامل و همه جانبه تحقق پیدا کند، نه تنها بحران سخت تحریم، بلکه مسئله رشد و توسعه اقتصادی و سیاسی نیز با روند مناسب تری پیش می رود. مخالفت های تندروها با برجام، از ابتدا نیز با هدف کم رنگ کردن موفقیت دولتی بوده است که اعتدالیون و اصلاح طلبان از آن حمایت می کنند. و این روزها مخالفت های سطحی با آثار و پیامدهای موفق برجام ادامه دارد، چنانکه در موضوع FATF دولت را با حملات شدید مواجه کردند.4- اصلاح طلبان و اعتدالیون که خواهان بهبودی اوضاع اقتصادی در فضای آرام هستند، باید بدانند هرگونه تفرق در رفتار سیاسی و فاصله بین آنها و دولت فعلی، نتیجه ای جز پاگرفتن مجدد کسانی که خود مسبب وضعیت فاجعه بار کشور بوده اند، نخواهند داشت. در آن شرایط، آنها از پاسخ گویی و انتقادها درباره رفتار هشت ساله خود نیز فرار خواهند کرد؛ موضوعی که این روزها آرزوی آن را دارند. جامعه مدنی پویا و منتقد متشکل از احزاب قوی و تشکل ها، لازمه بهبود روند توسعه و پاسخ گویی مناسب هستند. هرچه در این دوران تلاش اصلاح طلبان بر افزایش فعالیت تشکیلاتی و حزبی خود باشد و با افزایش کیفیت رفتار آگاهانه و هماهنگ به فعالیت بپردازند، اجازه شکل گیری مجدد فضای پوپولیستی در سیاست را نخواهند داد. در آن شرایط تغییرات هیجانی و رفتارهای غیرنهادی و غیرآگاهانه نیز کاهش می یابد.5- با وصف مطالب یادشده، فعالان سیاسی اصلاح طلب و گروه ها و احزاب باید با افزایش خویشتن داری و گذشتن از بسیاری از خواسته های غیراولویت دار و ایجاد انسجام در رفتارها، از دولت تدبیر و امید حمایت منتقدانه کنند؛ البته در مقابل بسیاری از غفلت های دانسته و نادانسته دولت در مسائلی مانند «فیش های حقوقی» و توجه نکردن و نداشتن حمایت کافی از بدنه رای داده شده ازسوی اصلاح طلبان، مسائلی هستند که در انتخابات آتی و پیروزی دولت روحانی موثر خواهند بود.6- افزایش سطح و نوع مطالبات مردم و فعالان مدنی، اگر با مقدورات کشور و تعهدات دولت و ساختار سیاسی هماهنگ نباشد، نتیجه ای جز سرخوردگی و یاس مردم که ناشی از تحقق نیافتن آنهاست دربر نخواهد داشت، این باعث خواهد شد مردم نیز به تدریج از واقعیت ها دور شوند و چه بسا در یک رقابت دوگانه به انتخاب اصلاح طلبان و نامزد آنها ضربه بزند. این موضوع به ویژه برای اقشار آسیب پذیر حساس تر است.7- اگر دیروز نرم افزارهای مجازی برای اصلاح طلبان ابزار تبلیغات و افزایش پاسخ گویی و شفافیت بوده است، امروز اصولگرایان نیز بر این حوزه فائق آمده اند و به خوبی از این ابزار استفاده می کنند. آنها با بهره گیری از حوزه مجازی و با پشتیبانی های خاص مالی و غیرمالی خود، به تخریب اصلاح طلبان و دولت روی آورده اند. پس فراموش نکنیم همیشه فرصت خاص پیش نمی آید و تکرار نمی شود؛ راهکار پیوسته کردن تغییرات، در واقع افزایش پیگیری و پاگیری نهادهای مدنی و تشکیلاتی در جایی خارج از مرزهای مجازی است. در پایان، آنچه در چهار سال اخیر اتفاق افتاد، در مقایسه با گذشته بسیار مثبت بوده است، چه در حوزه اقتصادی، چه سیاسی و چه اجتماعی. باید از این موفقیت ها و تغییرات به عنوان پله های بعدی توسعه و رسیدن به اولویت های آتی سیاسی و اجتماعی استفاده کرد، این گونه شاید نسل آینده نیز ما را سرزنش نکند.
                