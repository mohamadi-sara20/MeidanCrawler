چهار‌شنبه ۲۹ اردیبهشت ۱۳۹۵
-----------------------------------------
سرمقاله
-----------------------------------------
بازی برجامی در زمین دلواپسان
-----------------------------------------

                    حجم سنگین تهاجم جریان افراطی، وسعت مشکلات اقتصادی بی پایان بازمانده از دولت احمدی نژاد، پیشرفت کند اجرای برجام در موضوع پول های بلوکه شده زمان تحریم و نحوه استفاده از منابع مالی جهان به دلیل استمرار سیاست های آمریکا و مواردی از این دست سبب شده برخی از مسئولان اجرائی کشور نیز به گونه ای از «پیمان شکنی آمریکا» سخن بگویند که گویی باید همه مشکلات یک شبه حل می شد و اکنون که این اتفاق نیفتاده؛ پس ما راه را اشتباه رفته و بیهوده با طرف مقابل تعامل سازنده برقرار کرده ایم. این گونه سخن گفتن خواسته و ناخواسته بازی در زمین دلواپسان، امتیازدادن به جناحی است که برای جلوگیری از توافق هسته ای هر کاری که توانست، کرد و مایوس کردن مردم از بزرگ ترین دستاورد کشور در عرصه بین المللی در چند دهه گذشته است. سخنان مسئولان دولت چنان خوشایند دلواپسان قرار گرفته که روزنامه سخنگوی این جریان با آب و تاب سخن ظریف در دیدار با موگرینی را تیتر اول خود کرده و از قول وزیر خارجه کشورمان نوشته: «ما حدود 30 ماه مذاکرات فشرده ای را برگزار نکردیم که حالاتنها سندی خالی داشته باشیم». درباره دستاوردهای شگرف برجام سخن بسیار گفته شده و نیازی به تکرار آن نیست. سخن نگارنده در این یادداشت تاثیر برجام در بهبود روابط با جهان و نقش دیپلماسی در روان سازی همکاری های اقتصادی با دیگر کشورها، افزایش مبادلات تجاری و جذب سرمایه گذاری خارجی است که از اولویت های کشور در به حرکت درآوردن چرخ های اقتصاد و به ویژه صنعت عظیم نفت است که می تواند در بهبود فضای کسب وکار، کاهش تورم، خروج از رکود و اشتغال را که از معضلات پیش روی دولت یازدهم است، نقش داشته باشد. از اولین روز اجرای توافق هسته ای، ایران پذیرای تعداد درخور توجهی از مقامات ارشد کشورهای جهان بوده و مقامات عالیه کشورمان میزبان سران دولت های جهان از پنج قاره جهان هستند. حسن روحانی همان روز با ابراز خرسندی از توافق انجام شده میان ایران و شش قدرت جهانی درباره برنامه جامع اقدام مشترک از صفحه جدیدی در تاریخ کشور و انقلاب صحبت کرد که بر مبنای آن می توان معضلات جهانی را از طریق راه حل های کم هزینه تر و مسیرهای کوتاه تر حل کرد. از یاد نبرده ایم و اسناد روابط خارجی کشور نیز شاهد آن است که در هشت سال دولت نهم و دهم فقط در مواردی نادر چنین رویدادهایی را در کشور شاهد بودیم که رهبران بزرگ ترین کشورهای جهان پس از 12 سال گزافه گویی و تبلیغ، برای حضور در ایران و ملاقات با مقام معظم رهبری و رئیس جمهور از یکدیگر سبقت بگیرند. بعید است بتوان کسی را پیدا کرد که فرق شرایط کنونی را با گذشته درک نکند و از استقبال جهان از شرایط جدید کشور ناخرسند باشد و شرایط قبل را مایه مباهات و سرافرازی بداند. موتور محرک برجام کشورهای جهان را به سوی ایران کشانده است. فرصت ها بسیار محدود و مخالفان بسیار فعال هستند. بهره جویی وزارتخانه ها و سازمان های دولت از فضای مثبت بین المللی فرصتی برای جذب منابع خارجی و تزریق آن در بخش های اولویت دار برنامه توسعه کشور از اهم کارهاست. نباید اجازه داد سیستم بوروکراتیک به مانعی برای تحقق این مهم تبدیل شود. شواهد حاکی از آن است که خلاهای قانونی، ناکارآمدی ساز و کارهای مدیریتی و نابسامانی در بخش های اجرائی به مانعی جدی در استفاده از فرصت سفرهای متعدد و پرتعداد کشورهای مطرح جهان تبدیل شده اند. درعین حال باید توجه داشت که برجام پنجره ای برای ورود عزتمندانه به جهان و استفاده بهینه از فرصتی است که به واسطه توافق هسته ای فراروی ایران قرار داده شده است. لازمه این مهم پیگیری مجدانه سیاست خارجی «تعامل با جهان» است که در هیچ شرایطی نباید درباره آن تردید کرد و موانع اجرای برجام در اراده روحانی و تیم دیپلماسی او در درستی و کارآمدی سیاست تعامل، تزلزل ایجاد کند. دولت باید با استفاده از همه ابزارهای محدود رسانه ای به افکار عمومی نشان دهد اگر برجام نبود، اکنون در چه وضعیتی قرار داشتیم. این مهم را اکنون روحانی و تعدادی از رسانه های اصلاح طلب حامی دولت به دوش می کشند و جای خالی وزیران، مشاوران و مدیران ارشد دولت یازدهم در پیشبرد این هدف به طور کامل خالی است.باید مردم درک کنند که برخورداری روابط متوازن و مبتنی بر اعتماد و احترام متقابل با کشورها و قدرت های جهان مغایرتی با اعتماد سازی و حل مشکلات دیرینه با کشورها ندارد. می توان بر اصول و ارزش های خود پایبند بود و با زبان منطق از آن دفاع کرد و از روابط خوبی با کشورها و نهاد های منطقه ای و بین المللی برخوردار بود. ایران درحال حاضر از جذاب ترین مناطق برای سرمایه گذاران در شرایط رکود حاکم بر جهان است، ضمن اینکه تحکیم پیوندها با کشورهای مطرح جهان خود به خود امنیت را در سطح بین المللی برای کشور در پی خواهد داشت. مشکل عمده در این مسیر اقدامات غیرمنطقی، احساسی و القای سیاست خارجی چالشی با جهان است که موجب تردید سرمایه گذاری خارجی در کشور می شود. از این منظر ادامه جریان دلواپسی در داخل و استمرار وضعیت بی ثبات منطقه برخلاف مصالح و منافع ملی و مانعی بزرگ برای قراردادن چرخ های صنعت در ریل های توسعه کشور و ریختن آب در آسیاب رقبای منطقه ای است. آنها به شدت نگران ورود قدرتمند ایران به فضای بین المللی و استفاده از ظرفیت های جهان هستند. اقتصاد متکی به نفت و صنایع نفت و گاز ما نیازمند سرمایه گذاری کلان و بهره گیری از فناوری های پیشرفته روز است. در شرایطی که اوضاع منطقه از کنترل خارج شده و به سوی گسترش ناامنی و تشدید فشار به ایران در حرکت است کم توجهی به اجرائی شدن بی کم وکاست برجام سبب خواهد شد، سرمایه گذاران میل و رغبتی برای حضور در ایران نداشته باشند. ایران می تواند لنگرگاه باثبات تامین امنیت منطقه باشد و در ائتلافی (حتی نانوشته) با همه کشورهای جهان، از جمله آمریکا، برای مقابله با تروریسم سازمان یافته و گروه های تکفیری اقدام کند؛ اقدامی که ایران را به عنوان پرچمدار صلح و ثبات در جهان و منطقه و البته نماینده جلوه و چهره رحمانی از اسلام معرفی خواهد کرد. دیپلماسی کارآمدترین ابزار برای برون رفت از بحران هاست. استفاده از این ابزار که وزارت امورخارجه در خط مقدم آن قرار دارد، نیازمند استفاده از نیروهایی در بخش های مدیریت سیاست خارجی است که به رویکرد دولت جدید ایمان داشته باشند، نه اینکه براساس دستورالعمل هایی مدیریتی آن را پیگیری کنند.
                