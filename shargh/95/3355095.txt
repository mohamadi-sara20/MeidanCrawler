دو‌شنبه ۲۰ اردیبهشت ۱۳۹۵
-----------------------------------------
حرف اول
-----------------------------------------
در رثای پدر تعلیم وتربیت ایران
-----------------------------------------

                    استاد بزرگ و پدر تعلیم وتربیت ایران دکتر غلامحسین شکوهی، نخستین وزیر آموزش وپرورش جهموری اسلامی و عضو کابینه مهندس بازرگان در 90سالگی دعوت حق را لبیک گفت. او با بیش از 60 سال سابقه تحقیق و تدریس در حوزه تعلیم وتربیت شاگردان فراوان و تالیفات و تحقیقات ارزشمندی مانند تعلیم و تربیت و مراحل آن، مربیان بزرگ، روش آموزش حساب و هندسه، مبانی و اصول آموزش وپرورش و ده ها مقالات علمی داخلی و خارجی نامی نیک از خود بر جای گذاشت. او که به درستی به عنوان چهره ماندگار در تعلیم وتربیت ایران لقب گرفت، خدمات فراوانی به جامعه تعلیم وتربیت اعم از آموزش وپرورش و آموزش عالی ارائه کرد. استاد زنده یاد دکتر شکوهی، از شاگردان پیاژه و دوتران در دانشگاه ژنوسوئیس بود و توانست در کنار یاران همراهش مانند استاد فقید دکتر کاردان بنیان های تعلیم وتربیت نوین ایران را پایه گذاری کند؛ هرچند ساختار نامناسب وزارت آموزش وپرورش و وزارت آموزش عالی هیچ گاه نتوانست در تراز این استادان بزرگ از دانش، توان و اندیشه آنان با وجود نیازهای مبرم، بهره مناسب ببرد. یک نمونه اش در سال 1379 این جانب به عنوان معاون پرورشی وزارت آموزش وپرورش با همکاری مدیریت دانشکده علوم تربیتی و روان شناسی دانشگاه تهران...و با اهتمام استادان گرامی مانند دکتر شکوهی، دکتر کاردان، دکتر منصور و... کلیات طرح جامع تربیت برای تحول در حیطه های آموزش وپرورش را به تصویب شورای عالی آموزش وپرورش رساندیم؛ اما تغییرات مستمر مدیریت در آموزش وپرورش گویا بسیار سریع تر از نیازهای اساسی نظام آموزشی وپرورشی، عمده اقدامات بنیادی را به بایگانی سپرد یا تلاش های فراوان او برای تغییر شیوه و محتوای آموزش حساب در دوره ابتدایی کم نتیجه باقی ماند. سه توصیه از استاد بزرگ تعلیم وتربیت همیشه در ذهنم باقی است. نخست: اهتمام به برجسته کردن نقش و مسئولیت شورای عالی آموزش وپرورش برای تقویت نقش راهبری مسائل آموزش وپرورش. او همیشه می گفت راه تحول و کارآمدکردن آموزش وپرورش از درون تصمیمات شورای عالی می گذرد و خود این گونه عمل می کرد.دوم: اهتمام به تعلیم وتربیت معلمان، به ویژه معلمان دوره ابتدایی و سوم: اتخاذ رویکرد اصلاحی در آموزش وپرورش به جای اتخاذ رویکرد انقلابی. وی در مقدمه کتاب «مراحل تربیت» نکته آموزنده ای برای اصلاح جامعه دارد. او معتقد است از سه طریق می توان تغییر در جامعه را محقق کرد که مهم ترین و ماندگارترینش اصلاحات است که بستر اصلی آن نظام های آموزش و تعلیم و تربیت است؛ راهی که انبیا و اولیای الهی و فیلسوفان و متفکران بزرگ به آن همت گماردند. او معتقد بود که انسان موجودی تربیت پذیر و آموزش موثرترین راه برای فلاح و رستگاری او است. امروز شاگردان و دوستداران استاد در مراسم تشییع پیکرش از ساعت 8:30 در دانشکده علوم تربیتی و روان شناسی دانشگاه تهران یاد و نام او را گرامی خواهند داشت.
                