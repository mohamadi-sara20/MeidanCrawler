سه‌شنبه ۲۶ بهمن ۱۳۹۵
-----------------------------------------
گزارش
-----------------------------------------
120 امضا برای ساماندهی کولبران
-----------------------------------------

                    شرق: امضای 120 نماینده پای طرح دوفوریتی ساماندهی کولبران در مناطق مرزی است. خبر جان باختن چهار کولبر زیر بهمن سنگین غرب کشور حالاتا بهارستان رسیده و نمایندگان شهرهای مرزی بنا دارند برای یک بار هم که شده، نسخه ای درمانگر برای پدیده «کولبری» بپیچند؛ حرفه ای که اگرچه این روزها دیگر قاچاق به شمار نمی آید، اما ازز جمله مشاغل سخت و جان کاه است؛ شغلی که به گفته نمایندگان منطقه، سالانه عده ای را مجروح کرده و جان برخی دیگر را می گیرد. فقدان آمار و اطلاعات مرتبط در حوزه کولبری از جمله مشکلاتی است که حالانمایندگان را واداشته تا در مکاتبه با مرکز پژوهش های مجلس، طرحی ویژه و پژوهشی در این بخش را طلب کنند. بر اساس بند الف این طرح دوفوریتی، «تمامی کولبران رسمی و غیررسمی باید ظرف شش ماه شناسایی شده و نقشه فعالیت آنها روی مرز مشخص شود. این اطلاعات باید در اختیار نمایندگان مجلس قرار گیرد». بند ب این طرح دوفوریتی نیز نشان از آن دارد که «ظرف مدت 3 تا 5 سال تمامی کولبران صاحب شغلی پایدار شده و در چرخه اقتصادی رسمی وارد شوند».آنها که برای تدوین این طرح دوفوریتی تلاش کرده اند، بر این باورند که اگر طرح حمایت از کولبرها از وضعیت دوفوریتی خارج شده، به آرشیو مجلس می پیوندد و اثرگذاری خود را از دست خواهد داد. این در حالی است که هزاران شهروند مرزنشین این روزها در سرمای منفی 15 درجه در دو سوی مرز ایران و عراق بارهای تا صد کیلوگرمی را بر دوش گذاشته و هر لحظه در انتظار تهدیدی هستند. یکی از رایج ترین تهدیدهای پیش روی کولبران مرزنشین، شکستگی و جراحت های فیزیکی است. افتادن و سرخوردن روی برف همانا و پایان کار کولبران همانا. «تعاونی کولبران» برای مرزنشینانتشکیل تعاونی کولبری – با حضور تمامی کولبران شناسایی شده- از دیگر محورهای کلیدی در این طرح دوفوریتی است. به این ترتیب بناست تا 30 درصد واردات و صادرات مرزی به این تعاونی اختصاص یافته و صرف تولید مشاغل پایدار شود.اولویت جغرافیایی مشخص شده در این طرح نیز به شکلی است که استان های مرزی از جمله آذربایجان غربی، کردستان، کرمانشاه، ایلام و سیستان وبلوچستان مورد تاکید قرار گرفته اند. مناطق مرزی از جمله مرز تمرچین (پیرانشهر)، باشماخ (مریوان)، کیله شین (اشنویه)، شیخ سله (جوانرود)، سیران بند (بانه) و کیله (سردشت) از جمله مناطق کلیدی در پدیده کولبری به شمار می آیند. بند ج این طرح نیز بر این نکته تاکید دارد که مالیات در مناطق مرزی برای تعاونی کولبران تا توانمندسازی کامل آنها همانند تعاونی مرزنشینان از معافیت برخوردار باشد. وزارت کار، کولبران را بیمه کندکولبران باید بارهای تا صد کیلویی را از آن سوی مرزهای عراق تا این سوی مرز ایران بیاورند و کارشان به گونه ای «ترخیص کاری» با اعمال شاقه به شمار می آید. عبدالکریم حسین زاده، نماینده نقده و اشنویه، در گفت وگو با «شرق» درباره جزئیات این طرح دوفوریتی، می گوید: «براساس بندهای مختلف این طرح دوفوریتی وزارت کار موظف خواهد شد تا کولبران را بیمه کند. وزارت صنعت و معدن و تجارت نیز موظف است سالانه به میزان 10 درصد کل تسهیلات کشور را در این مناطق سرمایه گذاری کند». شکستگی مهره های کمر، پا و دست ازجمله تهدیدهای پیش روی کولبران مرزنشین است. «اسماعیل امام»، کولبر پیرانشهری که چند هفته پیش در حین کار مهره های کمرش شکسته، حالاخانه نشین است. او 34 سال دارد و حالادر خانه اش در روستای «کهنه لاجان» بستری است. او با کولبری ماهانه 400 تا 500 هزارتومان درآمد داشت و حالابه جز هزینه یک میلیون و 500 هزارتومانی عمل کمرش، نگران خرج و برج خانه است و همسر و دو فرزندی که چشم به راه درآمد او بودند. در بندهای دیگر این طرح دوفوریتی آمده که «برنامه ریزی برای به کارگیری کولبران در کارگاه های تولیدی چه به عنوان کارآفرین و چه به عنوان نیروی کار از سوی وزارت صنعت و معدن انجام شود».حسین زاده همچنین تاکید دارد: «براساس این طرح دوفوریتی، وزارت اقتصاد و وزارت امور خارجه موظف اند در مدت یک سال نسبت به ایمن سازی و تجاری سازی نقاط مرزی اقدام کرده و در تعامل با کشورهای همسایه از جمله ترکیه، عراق و پاکستان مقدمات سرمایه گذاری و بهبود وضعیت معیشتی مرزنشینان را به وجود آورند». امکان حمل بار کولبران با موتور یا گاری فراهم شودنزدیکی های مرز تمرچین در پیرانشهر در هوای منفی 10 درجه کولبران مشغول به کارند. کمی آن سوتر در نقطه صفر مرزی، جماعتی بارهای سنگین بر دوش به این سوی مرز آمده و حالاخودشان بار را تا پای ماشین ها می آورند. بارها سنگین است و هوا سرد. گاهی موتورها به کمک کولبران می آیند تا باری از دوش آنها بردارند. هزینه حمل بار از نقطه صفر مرزی تا تمرچین 10هزارتومان است و گاهی کولبرها ترجیح می دهند ادامه راه را نیز پای در برف گذاشته تا همه هزینه کولبری از آن خودشان باشد. طرح دوفوریتی مجلس که این روزها از سوی نمایندگان مناطق مرزی مطرح شده، امیدهایی برای سامان دادن به معیشت مرزنشینان به وجود آورده است.رسول خضری، عضو کمیسیون اجتماعی مجلس، بر تسهیل شرایط فعالیت کولبران تاکید دارد و می گوید: «باید امکان حمل بار کولبران با موتور یا گاری فراهم شده و مبالغ اخذشده از آنها صرف بیمه این قشر شود».نماینده مردم سردشت و پیرانشهر با بیان اینکه وزارت کشور و شورای امنیت کشور مسئول نظارت مستقیم معابر مرزی هستند، به خانه ملت گفته «بدون شک، این حق کولبران است که طبق اصول و قوانین کار فعالیت کنند و در این میان لازم است مسئولان امر مسیرها را آماده کنند تا افراد بتوانند دست کم با گاری یا با موتور این کالاها را جابه جا کنند نه اینکه این افراد مجبور به کول کردن کالاها شوند که این موارد نیز از دیگر موضوعاتی است که باید مورد تاکید و توجه قرار گیرد».به گفته او، وزارت کشور باید مبالغی را که بابت ورود این کالاها از کولبران اخذ می کند، خرج بیمه آنها کند تا این افراد نیز مشمول بیمه بی کاری، بازنشستگی و دیه شوند، به همین ترتیب لازم است وزارتخانه های صنعت، کار و کشور پای کار باشند تا حمایتی از این افراد صورت گیرد چراکه کولبران به دلیل نبود شغل اقدام به این کار می کنند و باید ساماندهی شوند. انتقاد از برخورد چکشی با کولبرهاخضری با انتقاد از عملکرد نیروی انتظامی گفته «نمایندگان غرب کشور نسبت به عملکرد نیروی انتظامی در برخورد با کولبران نقطه نظرات زیادی دارند زیرا گاهی با مرزنشینان برخوردهای چکشی صورت می گیرد درحالی که باید نیروی انتظامی افراد آشنا به منطقه را به کار گیرد؛ به عنوان مثال چندی پیش در شهرستان پیرانشهر نیروی انتظامی به تعدادی از این افراد که هیچ کالایی نیز با خود نداشتند، شلیک کرد و باعث زخمی شدن تعدادی از آنها شد، درحالی که اینها مرزنشین هستند و در کوه ها زندگی می کنند و نباید هرکسی را که در کوه مشاهده کردند، هدف قرار دهند و به سوی آنها شلیک کنند». یکی از کولبران پیرانشهری که سال ها پیش هدف گلوله قرار گرفته، به «شرق» می گوید: «شکر خدا که حالابرای ما مجوز صادر شده، شکر خدا که دیگر در معرض تهدید نیستیم و هفته ای یکی، دو بار می شود از آن سوی مرز بار آورد و درآمدش را صرف هزینه های خانواده ها کرد». به گفته نماینده پیرانشهر، «اگر نیروی انتظامی باری از کولبران به صورت غیرقانونی دریافت کرده، این حق برای نیروی انتظامی باقی است تا آنها را به دستگاه قضا ارجاع دهند تا اگر جرمشان احراز شد، براساس آن جریمه شوند». خضری در تذکری به وزیر کشور خواستار ارائه توضیحاتی در این زمینه شده تا نیروی انتظامی نسبت به این موضوع پاسخ گو باشد. پدیده کولبری در مناطق مرزی ایران پدیده ای مرسوم است و فقر، شاه کلید حضور شهروندان مرزنشین در این عرصه دشوار است. خیلی ها بر این باورند که نمی توان کولبری را شغل نامید با این حال کولبران در فقدان سرمایه گذاری و اشتغال در مناطق مرزی، نگاهشان به کولبری نوعی اشتغال است و از اینکه ماهانه اندک درآمدی از قبل کولبری عایدشان می شود، خوشحال اند.نمایندگان مرزنشین از کردستان و آذربایجان غربی گرفته تا سیستان و بلوچستان و ایلام به دنبال ساماندهی پدیده کولبری هستند. پدیده ای که در سایه فقر گسترده در مرزها حالاتنها دستاویز جوانان و پیران این منطقه برای فراهم کردن لقمه نانی بر سر سفره هایشان شده است.نکاتی درباره طرح دوفوریتی طرح ها و لوایح دوفوریتی، آنهایی هستند که پس از تصویب دوفوریت، بلافاصله برای چاپ و توزیع آنها اقدام می شود و پس از 24 ساعت از موقع توزیع در صحن علنی ارائه می شوند. لوایح و طرح ها در مواقعی دوفوریتی می شوند که تصویب آنها از لحاظ امکان وقوع خسارت و فوت فرصت و جهات مشابه مستلزم سرعت فوق العاده باشد. طرح دوفوریتی به گفته حسین زاده، با امضای 10 نماینده نیز می تواند تقدیم هیئت رئیسه شود اما هرچه تعداد امضاها بیشتر باشد اعتبار طرح بیشتر خواهد بود. او امیدوار است امروز امضاهای بیشتری پای این طرح ثبت شود تا به پشتوانه آن تصویب این طرح در صحن علنی محقق باشد. طرح دوفوریتی حمایت از کولبرها در ردیف طرح های دوفوریتی کنونی مجلس قرار گرفته و منتظر طرح بحث خواهد بود. حسین زاده تاکید دارد نمایندگان می توانند با امضای نامه ای با حداقل 50 امضا خواهان بررسی خارج از نوبت طرح شوند یا اینکه از امضاکنندگان طرح های دیگر بخواهند اجازه دهند این طرح جلوتر در صحن مطرح شود. او خوش بین است که دوفوریت این طرح با اکثریت آرا در مجلس دهم به تایید برسد.طرح دوفوریتی در صورت تصویب باید تا 72 ساعت در دستور کار مجلس قرار گیرد.
                