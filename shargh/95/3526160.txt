شنبه ۱۴ اسفند ۱۳۹۵
-----------------------------------------
سرمقاله
-----------------------------------------
تلخ و شیرین 95
-----------------------------------------

                    سال پرحادثه 1395 روزهای پایانی خود را سپری می کند. «شرق» هم امروز بر اساس سنت چندساله دوران انتشار، دهمین سالنامه خود را در برابر دیدگان مخاطبان همیشه همراه خود قرار داده است. این سنت گرچه به شیوه های متفاوت از پیش از انقلاب به وسیله روزنامه های قدیمی مثل کیهان و اطلاعات پایه گذاری شده بود و با عنوان کتاب سال و... به زیور طبع آراسته می شد؛ اما روزنامه «شرق» از همان نخستین سال انتشار، آن را احیا کرد و پی گرفت و البته هر سال که گذشت، نسبت به انتشار آن اهتمام بیشتری ورزید. سالنامه ای که امروز در اختیار مخاطبان عزیز ماست، حاصل تلاش چندماهه همکاران ما در روزنامه است که با علاقه و همت فراوان-در کنار تداوم کار دشوار انتشار روزانه روزنامه ای در خور شان مخاطب امروز- به تولید محتوای آن همت گماشتند تا بتوانند با مرور رویدادهای سال گذشته، نگاهی هم به چشم انداز سال آینده از منظر کارشناسان داشته باشند. پرواضح است که هر اثری در بهترین حالت کیفی خود، می تواند کاستی هایی داشته باشد، سالنامه 95 «شرق» نیز از این قاعده مستثنا نیست. انتظار این است که مخاطبان آگاه «شرق»، نظرات خود را برای بهبود سالنامه در سال های آتی از کانال های ارتباطی موجود به ما منعکس کنند. جهان در سالی که گذشت، حوادث تلخ و شیرین فراوانی را از سر گذراند؛ در داخل، رحلت آیت الله هاشمی رفسنجانی به عنوان یکی از استوانه های نظام، حادثه تلخ فروریختن ساختمان پلاسکو در تهران و شهادت آتش نشانان ایثارگر و تنی چند از مردم، رسانه ای شدن زندگی دردناک کولبران در کردستان، تکان خوردن وجدان جمعی جامعه به خاطر «گورخوابی»، سیل در سیستان و بلوچستان و ریزگردها در خوزستان، در گذشت برجستگان هنر، ادب و علم از جمله این وقایع بود. در حوزه خارجی نیز رویدادها کم نبودند؛ خروج بریتانیا از حوزه یورو (اتحادیه اروپا) و پیروزی راست گرایان در اتریش را می توان به عنوان نمونه بیان کرد؛ اما همه تحلیلگران داخلی و خارجی در این نکته اشتراک نظر دارند که پیروزی دونالد ترامپ در انتخابات ریاست جمهوری آمریکا، مهم ترین رویداد سال 95 بود که جهان را در شوک بزرگی فرو برد. سال گذشته هجری شمسی و میلادی را که مرور می کنیم، حوادث تلخ بر حوادث شیرین چربیده و چه بسا بتوان نام «سال سوگ» بر آن گذاشت؛ اما حوادث شیرینی هم وجود داشتند که نام بردن از آنها خالی از لطف نیست. دریافت دومین جایزه اسکار آقای فرهادی، فیلم ساز شناخته شده کشورمان، افتتاح مجلس دهم که کشور را وارد دوران تازه ای از حیات سیاسی خود کرد و مدل جدیدی از مشارکت مردم در «نه» گفتن به غالب چهره های تنش آفرین را به نمایش گذاشت، موفقیت های کشور در دوران پسابرجام از جمله پذیرش بازگشت ایران به سهم خود در اوپک و سایر دستاوردهای اقتصادی، سیاسی و فرهنگی حتما کام ایرانیان را شیرین کرده است. موفقیت ورزش کشور مان در المپیک به ویژه نقش آفرینی زنان ورزشکار ایرانی، قهرمانی تیم کشتی آزاد در رقابت های جام جهانی در کرمانشاه که ظرفیت جدی دیپلماسی ورزشی پس از دستور نژادپرستانه دونالد ترامپ را به نمایش گذاشت، صدرنشینی در رقابت های مقدماتی جام جهانی و موفقیت های نسبی تیم های باشگاهی در رقابت های قهرمانی آسیا تا اینجا، نوید خوبی برای ورزش به عنوان عامل همبستگی و نشاط ملی می دهد. ما در سالنامه به فراخور، حوزه های مختلف را بررسی کرده ایم؛ اما بنا به دلایل ذکر شده در سالنامه، سال 95 را «سال سردار مصلحت» نام نهادیم. آیت الله هاشمی رفسنجانی از جمله چهره هایی بود که چه در حیات و چه در ممات، واجد آثار و برکاتی بوده و همچنان خواهد بود. سال آینده، سال دو انتخابات مهم و سرنوشت ساز در تاریخ جمهوری اسلامی است که می توان در آن اثرگذاری نگرش ایشان بر سیاست را مشاهده کرد؛ اینکه مردم به عنوان اصلی ترین خالقان سیاست، همچنان از مسیری که در سال 92 آغازگر آن بودند، صیانت خواهند کرد.
                