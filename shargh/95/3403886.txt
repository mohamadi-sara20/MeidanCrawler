سه‌شنبه ۱۲ مرداد ۱۳۹۵
-----------------------------------------
یادداشت. جامعه
-----------------------------------------
شورای چهارم و بدهی شهرداری تهران
-----------------------------------------

                    بی تردید یکی از مهم ترین اختیارات شوراهای کشور، وظیفه نظارتی در کنار وظیفه قانون گذاری است که متاسفانه در دوره های گذشته در شورای شهر تهران مغفول مانده و این مسئله ای بود که توجه من و دیگر اعضا را که برای اولین بار وارد شورای شهر تهران شده بودیم به خود جلب کرد و در فرایند بررسی و تصویب لایحه برنامه پنج ساله دوم و بررسی گزارش نحوه اجرای برنامه پنج ساله اول از سوی شورای شهر تهران، مغفول ماندن وظیفه خطیر نظارتی شورا در دوره های گذشته بیش از هرچیز ما را متعجب کرد. مواردی مانند انبوهی از مصوبات اجرانشده، تخصیص و تصویب بودجه های خارج از برنامه پنج ساله اول، هزینه شدن عمده درآمد حاصل از پروژه های صرفا عمرانی و سخت افزاری مانند شبکه راه ها، بزرگراه ها، تونل ها و پل ها، نبود گزارشی دقیق از میزان هزینه های انجام شده در پروژ ه ها، اشکالات اساسی فرایند حسابرسی ها که از وظایف اصلی شوراست و...؛ اما آنچه بیش از هر چیز توجه اعضای شورا را جلب می کرد، سکوت معنی دار مدیران شهرداری تهران در فرایند بررسی برنامه، بودجه ها و مصوبات شورا بود؛ بعد از ماه ها متوجه شدیم این سکوت به این مفهوم است که شهرداری هرکاری که تشخیص دهد انجام می دهد و نیازی به دفاع در زمان تصویب برنامه ها نیست و شورای شهر تهران نظاره گر گردوخاک توفان پس از اتفاقات بود و بس.در جلساتی که به صورت خصوصی یا عمومی با احمد مسجدجامعی (ریاست سال اول شورای چهارم) داشتیم، همواره این دغدغه را مطرح می کردیم که چرا جایگاه نظارتی شورا در سالیان گذشته تا این حد تنزل پیدا کرده است؟!یکی از اقدامات اساسی احمد مسجدجامعی در سال اول شورای چهارم که با همراهی خوب فراکسیون اصلاح طلبان شورا توام شد، کمک گرفتن از رسانه ها و مردم برای تقویت وظایف نظارتی اعضای شورا بود؛ او با قدرت و ارتباطی قوی که با رسانه ها و تشکل های مردم نهاد و شورایاری ها داشت، به خوبی نقش تاریخی خود را در این زمینه ایفا کرد و موضوعات بااهمیت مربوط به شهر و شهرداری را در جلسات علنی مطرح می کرد تا بتواند با بهره گیری از نظارت رسانه ای و نظارت اجتماعی در ارتقای جایگاه نظارتی و تصمیم سازی شورا تاثیرگذار باشد و البته اعضای اصلاح طلب شورا نیز با اتخاذ رویکرد کارشناسی، بالاخره توانستند شهرداری تهران را در تمامی اتفاقات شهر و فرایندهای مالی و به ویژه بدهی ها پاسخ گو کنند.حدود یک ماه پیش بود که شهرداری تهران با ارائه لایحه ای مبنی بر فروش شرکت شهروند و نمایشگاه شهر آفتاب، خواستار موافقت اعضای شورا شد و علی القاعده ریاست فعلی شورا موضوع را در جلسه غیرعلنی در دستور کار قرار داد.آنجا بود که پس از بحث و بررسی جدی، نگارنده طرحی دوفوریتی مبنی بر الزام شهرداری تهران به ارائه گزارش بدهی های خود به اشخاص حقیقی و حقوقی و سازمان ها و نهادها ارائه کرد و هرچند تصویب دوفوریت آن با مخالفت برخی اعضا مواجه شد؛ اما یک فوریت آن رای آورد و شهرداری تهران که از سوی اعضای شورا و رسانه ها و دیده بان های شهری به شدت زیر فشار قرار گرفته بود در جلسه علنی سه شنبه هفته گذشته گزارش بدهی های خود را ارائه کرد.این گزارش از بدهی حدود 20 هزار میلیارد تومانی شهرداری به اشخاص حقیقی و حقوقی و بانک ها حکایت دارد، رقم دقیق بدهی های شهرداری از جمله میزان احکام قضائی ثبت شده در مراجع قضائی از سوی شاکیان و بدهی بابت تراکم های سیار و هلوگرام ها و صورت وضعیت های رسیدگی نشده پیمانکاران و مواردی از این قبیل در گزارش نیامده است و به بررسی و راستی آزمایی فنی و کارشناسی نیاز دارد، اما ارائه این گزارش با توجه به اهمیت آن در تصمیم سازی ها و تصمیم گیری ها، اتفاق بسیار مبارکی بود و نشان از تقویت جایگاه نظارتی شورای چهارم و نظارت رسانه ای و اجتماعی دارد.برای واکاوی ابعاد مختلف این گزارش و تعیین دقیق میزان درآمدهای 10 سال گذشته شهرداری تهران و نحوه احصای آن و نیز تبیین اینکه دقیقا چه میزان از املاک و اراضی ارزشمند شهر تهران در 10 سال گذشته به فروش رسیده است، قطعا به بررسی های فنی و کارشناسی نیاز دارد.آنچه در حاشیه گزارش روز سه شنبه شهرداری پیش آمد و در اصل می توان گفت هدف اصلی ارائه دهندگان گزارش بود دو جنبه فنی و سیاسی داشت، محور های فنی گزارش بود که از سوی معاون مالی و اقتصادی شهردار تهران ارائه شد که با طرح موضوعاتی از سوی برخی از اعضای شورا از جمله نگارنده، قرار شد تمامی پیوست های گزارش ارائه و راستی آزمایی شود؛ اما جنبه سیاسی آن که برای شهرداری اهمیت داشت، این بود که شهردار تهران با هماهنگی ریاست جلسه در دقایق پایانی پشت تریبون رفت و ضمن برشمردن برخی اقدامات مهم شهرداری تهران در 10 سال گذشته، مهم ترین چالش مدیریت شهری را پرداخت بدهی های دولت دانست و در نهایت تاسیس صندوق ذخیره ارزی شهری را آن هم با سرمایه اولیه ای که باید دولت پرداخت کند، پیشنهاد داد.شهرداری تهران میزان بدهی دولت به شهرداری را حدود 14هزار میلیارد تومان اعلام کرد و وزیر اقتصاد دولت هم بدهی شهرداری به دولت را در یکی از رسانه ها سه هزارو 900 میلیارد تومان اعلام کرده بود. این در حالی است که رقم اعلامی بدهی دولت، ارقام مندرج در لایحه های ارائه شده دولت ها به مجلس است، درصورتی که آنچه برای دولت ها لازم الاجراست رقمی است که در مجلس تصویب می شود و این رقم بنا بر اعلام کمیسیون بودجه شورا حدود شش تا هفت میلیارد تومان است که البته سهم دولت تدبیر و امید از این میزان بدهی بسیار کمتر از رقم یادشده است.اکنون سوال اینجاست در شرایطی که دولت فعلی وارث بسیاری از چالش ها و بدهی ها و تحریم های دولت گذشته است و قیمت نفت نیز به پایین ترین نرخ خود در دهه های گذشته رسیده و دولت گذشته باوجود درآمدهای نجومی ناشی از فروش نفت، بدهی خود به شهرداری را پرداخت نکرده است، چه چیزی باعث شده شهردار تهران ضمن اشراف دقیق به این موضوعات چنین رویکردی را اتخاذ کند؟!قطعا دلیل اول، انحراف افکار عمومی و دیده بان های شهری و رسانه ها از شفاف سازی گزارش بدهی های شهرداری به اشخاص حقیقی و حقوقی و قضایی است که در رسانه ها در ارتباط با نظارت بر اقدامات شهرداری تهران شکل گرفته.دلیل دوم که اعلام قطعیت آن به زمان بیشتری نیاز دارد، احتمالاآمادگی شهردار تهران برای آزمودن بخت خود در رقابت مجدد با رئیس دولت تدبیر و امید در انتخابات ریاست جمهوری سال آتی است.
                