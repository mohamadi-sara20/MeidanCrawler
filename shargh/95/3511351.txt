یک‌شنبه ۱۷ بهمن ۱۳۹۵
-----------------------------------------
سرمقاله
-----------------------------------------
دنیا خطر ترامپیسم را جدی بگیرد
-----------------------------------------

                    در میان ابیات شاهنامه، فردوسی آنجا که می خواهد سیاست مداران بی خرد را توصیف کند، می گوید: چنین گفت با شاه بوذرجمهر / که یکسر شگفت است کار سپهر / یکی مرد بینم با دستگاه/ کلاهش رسیده به ابر سیاه / که او دست چپ را نداندز راست/ ز بخشش فزونی نداند نه کاستداستان رئیس جمهور جدید آمریکا همان داستان مرد خیالی بوذرجمهر است که کلاه سیاست او به ابر سیاه رسیده و در اعمال قدرت فزونی و کاست و دست چپ را از راست نداند. الکسیدو توکویل، نویسنده فرانسوی در سال 1831 از طرف دولت متبوع خود یعنی فرانسه، ماموریت یافت درباره وضع اجتماعی و نهادهای سیاسی کشور آمریکا بررسی و تحقیق کند. وی بعد از مراجعت از ماموریتش در آمریکا که همراه همکار و دوست بسیار نزدیکش، گوستاو دو بومون، انجام گرفته بود، گزارش خود را در کتابی به نام «دموکراسی در آمریکا» در دو جلد انتشار داد که شاید یکی از خواندنی ترین کتاب ها درباره تاریخ و نقد دموکراسی در آمریکا باشد. مرحوم رحمت الله مقدم مراغه ای این کتاب را با نثری زیبا به فارسی برگردانیده است. توکویل بر این باور است که در کنار مزایای بسیار مهم دموکراسی، آمریکا از فقدان همبستگی- که تنها عاملی است که می تواند سنت تاریخی نیرومندی به وجود آورد- در رنج است. اگر اصل برابری مورد احترام و حمایت وجدان بیدار نهادها قرار نگیرد، ممکن است که از دموکراسی ها وحشتناک ترین استبدادها پدید آید.توکویل چنین نتیجه می گیرد که در رشد آینده دموکراسی و در تاریخ تمدن وظیفه مهمی برعهده آمریکایی ها و روس ها خواهد بود، به شرط آنکه آنها بتوانند دلایل کمال مطلوب مقامی را که در برابر ملت خود و در برابر بشریت اشغال خواهند کرد به روشنی درک کنند. این جامعه شناس هوشمند فرانسوی معتقد بود که آمریکا در مقایسه با دیگر اشراف سالاری های اخلاقی، کشوری است که پول در آوردن برایش محوری ترین اصل اخلاقی است و افراد غیراشرافی با نخبگان تفاوتی ندارند و سخت کوشی و پول، اذهان تمامی مردم را به خود مشغول کرده است. در نگاه او آمریکا کشوری است که در آن فردگرایی و سرمایه داری ریشه های عمیقی دوانده اند». به نظر می رسد که مبنای اخلاق سیاسی جناب ترامپ و اتباعش چیزی جز پول درآوردن به هر قیمت- برای خود یا ملت آمریکا - نباشد. روشن است که در این راه حقوق بشر و دموکراسی نمی تواند معنا پیدا کند. هیئت حاکمه آمریکا در روزهای نخست نشستن بر سریر قدرت، به کاری دست زد که در تاریخ آمریکا سابقه نداشته است. افرادی که براساس قوانین آمریکا با گرفتن ویزا از طریق مجاری قانونی، برای دیدن اقوام خود عازم آن کشور بودند، ممنوع الورودکردن یا هزاران دانشجو را از چند کشور که بیشتر آنان ایرانی بودند، از تحصیل بازداشتن، به گفته حقوق دانان آن سرزمین، چیزی جز زیرپانهادن قانون و شرمندگی برای آمریکا نبوده است و از لحاظ حقوق انسانی، به گفته غالب نهادهای حقوق بشری، چیزی جز حق کشی نمی تواند باشد.می توان گفت حاکم فعلی کاخ سفید با دستورات جدیدش تیر خلاص بر «رویاهای» مارتین لوترکینگ، آن مرد بزرگ تاریخ آمریکا، زد. او که می گفت: «رویای من این است که روزی این کشور به پا می خیزد و به معنای واقعی به اعتقادات خود جان می بخشد. ما این حقیقت را که همه انسان ها برابر خلق شده اند آشکار و بدیهی می دانیم». به نظر می رسد، دولتمردان فعلی آمریکا - که با کمتر از 30 درصد رای مردم به قدرت رسیدند-در قرن بیست ویکم اصل ضدبشری نژادپرستی را جزء اعتقادات خود می دانند و این دموکراسی نیم بند در این چرخه سیاست ابزاری بیش برای به قدرت رسیدن نبوده است؛ همان نگاهی که هیتلر در قرن بیستم برای آلمان داشت و دنیا را به خاک وخون کشید. کشورهای بزرگ دنیا، بالاخص ممالک اروپا، باید خطر ترامپیسم را جدی بگیرند و سازمان ملل و نهادهای حقوق بشری نگذارند این سیاست های نابخردانه و خطرناک ادامه یابد. الفبای نخست سیاست ترامپیست ها این است که باید در برابر مسلمانان به عنوان مبارزه با داعش ایستاد، همه می دانند خاستگاه داعش اسلام نیست و اگر هست، آن نوع اسلامی است که بیشتر در نگاه وهابی گری و طالبانیسم وجود دارد و خاستگاه آن عربستان است و این کشور جزء چند کشوری نبود که اتباعش حق ورود به آمریکا را نداشته باشند. تاکنون از ایران به عنوان یک کشور مسلمان حتی یک نفر به داعش نپیوسته است و اسلام ایرانی همان اسلام رحمانیت و صلح و همزیستی با ادیان و مذاهب و همه آدمیان است. سیاست مداری که بخواهد با داعش بجنگد، اما خاستگاه و خط فکری داعش یا تروریسم را درست نشناخته باشد، خود ترویج و تشویق تروریسم خواهد بود یا اینکه دولتمردان فعلی آمریکا مانند جورج بوش در پی این هستند تا آتش جنگی دیگر را در منطقه خاورمیانه شعله ور کنند. غافل از اینکه آتش این جنگ دیگر تنها دامن منطقه را نخواهد گرفت. در اینجا توجه به چند نکته لازم است:1- فرهنگیان، نخبگان و سیاست مداران غیرحکومتی آمریکا و اروپا و دیگر کشورهای جهان که خطر ترامپیسم را درک می کنند، باید این خطر را برای جهان جدی ببینند و نگذارند تا جهان در قرن بیست ویکم شاهد هیتلری دیگر باشد و انسان ها در آتش نابخردی امثال ترامپ بسوزند.2- دولت های منطقه خاورمیانه، به ویژه کشورهای اسلامی باید اختلافات خود را تا آنجا که می توانند کنار بگذارند و منافع مسلمین را در نظر بگیرند و با سیاست های فعلی آمریکا، با درایت و با حفظ احترام به همه ادیان و به دور از هرگونه خشونتی برخورد کنند؛ چراکه خشونت، خشونت می آورد و نگذارند کسانی اسلام را در برابر مسیحیت قرار دهند که شاید حیله برخی صهیونیست ها چنین باشد.3- مقامات محترم امنیتی و قضائی ایران تسهیلاتی برای مراجعت ایرانیان مقیم آمریکا که ممکن است با مشکلاتی مواجه شوند یا ایرانیانی که راهی برای ورود آنان به آمریکا نیست در نظر بگیرند و از پاره ای کارهایی که از دیدگاه مسئولان خطا شمرده می شود، چشم پوشی کنند تا به میهن خود بازگردند و عزت ایرانی در جهان ملکوک نشود.
                