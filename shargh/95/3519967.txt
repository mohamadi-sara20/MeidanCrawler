دو‌شنبه ۲ اسفند ۱۳۹۵
-----------------------------------------
حرف اول
-----------------------------------------
بخشی نگری و سلامت مردم
-----------------------------------------

                    آذر گذشته در یادداشتی در روزنامه «شرق» به موضوع بسیار مهم «اقتصاد سلامت» به عنوان سرفصلی مجزا و مفصل در سیاست گذاری اجتماعی کشورها اشاره کرده بودم.در آن نوشته، توضیح داده شد امنیت اجتماعی، بهبود شاخص های رفاهی و بالابردن سطح سلامت جامعه، ازجمله مواردی است که دولت ها را تشویق به توجه به موضوع اقتصاد سلامت می کند و به تفصیل به پایداری منابع مالی و ریل گذاری هدفمند و پایش مستمر طرح های مرتبط با این حوزه پرداخته شد.مهم ترین برنامه دولت تدبیر و امید در این بخش اجرای طرح تحول سلامت بود که هم اکنون حداقل از حیث «پایداری منابع» دچار کاستی هایی است. بنا بر گفته وزیر محترم بهداشت، دولت که با تخصیص 66 هزار میلیارد ریال در سال 1393 برنامه را کلید زده بود، در سال 1394 به تخصیص مبلغ 33هزار و 750 میلیارد ریال بسنده کرد.از مبلغ فوق 12هزارو 670 میلیارد ریال در قالب ردیف های جاری دانشگاه علوم پزشکی صرف پرداخت کسری حقوق کارکنان شد. گویا در سال جاری نیز تخصیص ها بابت برنامه فوق به 20 هزار میلیارد ریال نرسیده است که در این صورت، مجددا مبلغ چشمگیری صرف حقوق کارکنان خواهد شد. با این اوصاف، وقتی دولت محترم که حامی و واضع طرح تحول سلامت بوده، روال کاهش تخصیص منابع را در پیش گرفته است، آیا باید دیگران، ازجمله سازمان های بیمه گر به اصل «پایداری منابع طرح» پایبند بمانند؟آیا نباید به سخنان ظریف و معنادار برخی مسئولان توجه شود که در گوشه و کنار محافل، حجم سنگین مطالبات ایجادشده از اجرای این طرح را بیش از بدهی اعلامی سازمان های بیمه گر می دانند و مدعی هستند هجمه به بیمه سلامت و سازمان تامین اجتماعی، اهداف دیگری دارد؟از سوی دیگر، افزایش درخورتوجه تعرفه ها با تغییر ضرایب ارزش نسبی، هر نتیجه ای در پی داشته باشد، منجر به «حفاظت مالی از مردم در مقابل هزینه های سلامت» نخواهد شد و این رویداد در تضاد با مهم ترین هدف طرح تحول از زمان آغاز اجرای این طرح بوده است.نکته حائز اهمیت در اجرای طرح تحول، بی توجهی به اصولی ترین اقدامات زمینه ای در بدو توزیع منابع بوده است.انکار تقدم ضرورت تشکیل پرونده های الکترونیکی و گایدلاین ها (راهنماهای بالینی) و نظام ارجاع و سطح بندی خدمات، اصل ارجحیت این موضوعات را خدشه دار نمی کند.«ایجاد عدالت در دسترسی به خدمات سلامت» دومین هدف وزارت بهداشت در ضرورت اجرای طرح تحول سلامت بود که با اقدام برخی روسای دانشگاه های علوم پزشکی، ازجمله اصفهان و مازندران و... در تهدید به قطع ارائه خدمات به مشمولان سازمان تامین اجتماعی رنگ باخت. البته ناگفته نماند این اقدام برخی روسای دانشگاه های علوم پزشکی مشمول ماده 576 قانون مجازات اسلامی است و حکم قانون نیز انفصال از خدمت است. ضمن اینکه اثرات سوء اجتماعی این قبیل دستورات و تشویش اذهان میلیون ها کارگر و بازنشسته و مستمری بگیر به هیچ وجه قابل اغماض نیست. دست اندرکاران وزارت بهداشت توجه نمی کنند که منابع دولت متعلق به آحاد مردم است و اختصاص بودجه از محل هدفمندی یارانه ها یا مالیات بر ارزش افزوده و... باید صرف سلامت همه گروه های غیربرخوردار ازجمله مشمولان تامین اجتماعی شود. فراموش نکنیم که کارگران ایرانی از دولت فعلی در سه سال اخیر مجموعا 56 درصد افزایش حداقل مزد گرفته اند و به پایه حقوق 812 هزارتومان رسیده اند، ولی گروه برخورداری مانند جراحان، از بیش از 161 درصد افزایش تعرفه بهره برده اند. از طلب 125 هزار میلیاردتومانی تامین اجتماعی از نهاد دولت که بگذریم، هنوز مسئولان تشکلات کارگری و کارفرمایی، پیگیر مابه التفاوت سرانه درمان بیمه شدگان سازمان متبوعشان در بیست و چند سال اخیر هستند و مدام نیز از مدیران وزارت بهداشت درباره نحوه توزیع اعتبار مابه التفاوت قیمت دارو و تجهیزات پزشکی سوال می کنند.به عنوان کارشناس حوزه رفاه اجتماعی و فردی که سیاست گذاری را در قامت یک فرایند توسعه بخش دنبال می کند، کماکان معتقدم بخشی نگری آفتی است که باید برای آن تدبیری اندیشید.
                