چهار‌شنبه ۲۰ بهمن ۱۳۹۵
-----------------------------------------
یادداشت
-----------------------------------------
ترامپ؛ فرصتی برای ایران
-----------------------------------------

                    دونالد ترامپ به درستی یک پدیده جدید در دنیای سیاست است. تصمیم ها، رفتار و انتخاب های او شباهت به هیچ یک از رهبران مدرن و سنتی ندارد. پیش بینی می شد قرارگرفتن او در راس هرم قدرت آمریکا چنین توفان سیاسی ای به پا کند. اکنون مسئله اصلی ایران و جامعه جهانی این است که چگونه از دوران توفانی ترامپ عبور کنند و چگونه با آمریکای تحت فرمان یک سیاست مدار پیش بینی ناپذیر روبه رو شوند تا حداقل هزینه را برای کشور و دولتشان در پی داشته باشد. در این مسیر بدون شک سخت ترین کار دولتمردان و دیپلمات ها برنامه ریزی برای وضعیتی است که بازیگر آن سوی میدان آن، یک جریان پوپولیست است که رفتارهایش پر از ابهام و نوسان است و هرروز به رنگی تازه درمی آید. در چنین وضعیتی که آینده نامعلوم است، منطق سیاست حکم می کند دولتمردان و دیپلمات های کشور رفتارهای متناسب و معقول در پیش بگیرند. سوال جدی افکار عمومی این است که کدام روش و الگوی رفتاری از سوی ایران می تواند نقشه ترامپ علیه ایران را برهم بزند و تاکتیک ها و حربه های او را خنثی کند؟ او فلش تهدید و فشار سیاسی را به سمت شهروندان ایرانی (اعم از ایرانیان مقیم آمریکا و داخل کشور) قرار داده است. محروم کردن شهروندان از ویزا یک حرکت ضد قوانین بین المللی است. ترامپ جزء آن دسته از سیاست مداران آمریکاست که با نگاه ایدئولوژیک می خواهند روند دشمنی و تقابل میان ایرانی ها و غربی ها تا ابد استمرار داشته باشد. آنها از ابتدا ضدیت خود را با برجام و هرگونه تفاهم با ایران علنی کردند. الان نیز که ابزار قدرت را در کاخ سفید به دست گرفته اند می کوشند ترک های دیوار بدبینی به ایران را دوباره ترمیم و حتی قبل از احداث دیوار مکزیک حصار خصومت با ایران را تثبیت کنند. اما سوال این است که چند درصد از شهروندان و افکار عمومی آمریکا و غرب با این نگاه ترامپ درباره باقی ماندن دیوار خصومت میان ایران و خودشان موافق هستند. جدا از اینکه برجام نشان داد اروپا و آمریکا چه اندازه آماده تعامل و گفت وگو با ایران هستند، نظرسنجی اخیر موسسه معتبر گالوپ می گوید اکثریت شهروندان آمریکا مخالف سیاست دیوارسازی و حصارکشی ترامپ در سیاست خارجی هستند. بنابراین مهم ترین تکیه گاه تصمیم گیران ایران و همه طرف ها در عبور از توفان ترامپ، ضدیت افکار عمومی با وی است. این منطق تغییرناپذیر سیاست است که هر تصمیم و اقدامی در صورتی که مبتنی بر رضایت و خواست مردم نباشد محکوم به شکست است. اکنون نیز دیپلمات های ایران در مواجهه با موج های تهدید ترامپ نه تنها حمایت افکار عمومی ایران را پشت سر دارند، بلکه بخش بزرگی از افکار عمومی جهان غرب با آنها همراهی می کند و این هم صدایی را به شکل رسا می توان در دنیای رسانه های مجازی و شبکه های اجتماعی شنید. بحث ممنوعیت ویزا یک مثال عینی دراین باره است. ترامپ در این آزمون با بستن دروازه کشور به روی ایرانیان داخل و خارج از آمریکا انزجار افکار عمومی را به جان خریده؛ اما در نقطه مقابل، جامعه بین المللی منتظر است تا رفتار و واکنش ایران را بسنجد. در این معرکه، تهران دو گزینه بیشتر پیش رو ندارد؛ اول اینکه با روش انتقام جویی، همان رفتار ترامپ را تکرار کند و هر شهروند آمریکایی را به چشم یک دشمن ببیند و با دستبند راهی زندان کند. راه دوم این است که مقابل سیاست تندخویی و خشونت ترامپ، رفتاری توام با آرامش و عقلانیت به نمایش بگذارد. بزرگ ترین هدیه و کمک به ترامپ این است که جبهه مقابلش رفتارهای غیرعقلانی و احساسی او را تکرار کند. خواست اصلی تیم ترامپ نیز همین است که آرامش و اعتدال را در تصمیم گیرندگان ما برهم بزند. کافی است به اظهارات دستیاران و مشاوران او نگاه شود، تک تک سناتورها و ژنرال های همراه ترامپ در این مدت از بهبود چهره بین المللی ایران ناراحت هستند و بزرگ ترین جرم اوباما در نگاه آنها این است که ایران را از محور شرارت بوش و لیست سیاه کنگره خارج کرد. در این وضعیت حفظ چهره صلح طلب و اعتدالی ایران یک ضرورت تاریخی است. نوع رفتار ما با ویزای شهروندان آمریکایی بعد از این در قضاوت افکار عمومی جهان بسیار تعیین کننده است. ازهمین رو انتظار می رود دستگاه دیپلماسی پیشنهاد طیفی از نخبگان جامعه را درباره بحث ویزای شهروندان آمریکایی مدنظر قرار دهد. از این نظر اگر به اتفاقات اخیر بنگریم، ترامپ تهدیدی است که قابلیت تبدیل شدن به یک فرصت را برای طرف ایرانی دارد؛ فرصتی که در آن جمهوری اسلامی مقابل جنگ طلبی و دیوارکشی رئیس جمهور آمریکا، دعوت به صلح و گفت وگو کند و به جای بستن درها و مسدودکردن باب رفت وآمد شهروندان، تسهیلات و فرصت های جدید را برای تعامل و هم گرایی میان دو ملت فراهم کند.
                