چهار‌شنبه ۱۰‌شهریور ۱۳۹۵
-----------------------------------------
یادداشت
-----------------------------------------
تحقق رویای سفر برای همه اقشار جامعه
-----------------------------------------

                    «گردشگری برای همه و ارتقای دسترسی جهانی» شعار امسال روز جهانی جهانگردی (2016) در مهرماه سال جاری است. این نام گذاری بر آن است توجه کشورها و سازمان های متولی و مدیریت شهری را به این مهم معطوف کند که در این سال امکانات، زیرساخت ها و شرایط لازم را برای آسان کردن سفر و تفریح سالمندان، کودکان و معلولان فراهم کنند یا بهبود بخشند و تلاش کنند اقشار مختلف جامعه به یک اندازه از حق سفرکردن برخوردار شوند. بدون تردید گردشگری، فارغ از فعالیت های اقتصادی و مناسبت های توسعه اقتصادی و درآمدی که برای هر کشور و شهروندان آن به ارمغان می آورد، دارای رسالت فرهنگی و اجتماعی است و چه رسالتی بالاتر از اینکه شگفتی ها و زیبایی ها را در هر نوع به دیگران معرفی کند. زیبایی گردشگری در این است که با تفاوت هر کشوری آن را از کشورهای دیگر متمایز می کند که این به تنهایی جذابیت بزرگ گردشگری به شمار می رود. اولویت گردشگری تمام دنیا در سال 2016، توجه به سه محور مهم است؛ محورهایی که همه انسان ها با آن یا درگیر هستند یا در آینده با آن درگیر خواهند شد. همچنین «معلولان، سالمندان و کودکان» سه محور و سه رویکرد اصلی برای گردشگری همه کشور ها در سال 2016 خواهند بود. آنچه سازمان جهانی گردشگری را برای این انتخاب مسئولانه به تامل واداشت، استفاده همگان از همه امکانات برای سفر، دیدن جاذبه ها، تعامل با دیگر اقوام و کسب دانش برای همه افراد یک جامعه بود، نه قشری خاص. معلولیت، حتی موقتی، خانواده های دارای فرزندان کوچک یا جمعیت سالمند، دیر یا زود می توانند در نقطه ای از زندگی مان باشند و بهتر از گذشته دیده شوند. هنگام سفر، به افراد، محل های جدید، عقاید و فرهنگ های متفاوت برمی خوریم. وقتی بیشتر می بینیم، اغلب ادراکمان از جهان تغییر می کند.با این حال، نباید فراموش کنیم که برای بسیاری، سفر می تواند فرایندی کاملادشوار باشد.طبق اعلام سازمان ملل حدود 650 میلیون نفر در جهان با معلولیت زندگی می کنند که اگر خانواده هایشان را نیز محاسبه کنیم، حدود دو میلیارد نفر به طور مستقیم تحت تاثیر معلولیت قرار دارند که این تقریبا یک سوم از جمعیت جهان را شامل می شود. رشد بازار گردشگری معلولان و سالمندان به عنوان یکی از پربازده ترین بازارهای اقتصادی، دولت ها را بر آن داشته تا با برنامه ریزی و ایجاد زیرساخت های موردنیاز توسعه گردشگری معلولان و سالمندان، سهمی از این بازار بکر چندصد میلیارد دلاری برای خود کسب کنند. تشویق معلولان و سالمندان به سفر، طراحی، ساخت و تولید انواع ابزارهای سفر معلولان، افزایش با سرعت زیاد مقاصد دسترس پذیر برای گردشگران معلول و سالمند، بهبود وضعیت حمل ونقل شهری و بین شهری، هوایی، دریایی و... همگی حکایت از آن دارد که صنعت گردشگری معلولان و سالمندان بازده اقتصادی مناسبی برای اقتصاد گردشگری کشورهای جهان داشته و دارد. طبق بررسی موسسه مرسر در سال 2015، وین پایتخت اتریش، برای ششمین بار رتبه یک در سطح رفاه اجتماعی را در بین 230 کلان شهر جهان از آن خود کرد. رده بندی شهرهای جهان بر مبنای مقایسه و امتیازبندی شهرهای جهان در آموزش، امنیت، حمل ونقل، تامین اجتماعی، درآمد سرانه، سلامت و درمان، آب وهوا، اوقات فراغت، توانایی خرید و 29 شاخص دیگر است که توسط موسسه منابع انسانی مرسر (Mercer Human Resource Consulting) برای 230 شهر جهان ارائه شده است. همچنین در رده بندی سال 2015، پس از شهر وین اتریش، شهرهای زوریخ سوئیس، اوکلند نیوزیلند، مونیخ آلمان، ونکوور کانادا، دوسلدرف آلمان، فرانکفورت آلمان، جنوای سوئیس، کپنهاگ دانمارک و سیدنی استرالیا قرار گرفته اند. طبق این مطالعه در زمینه امنیت شخصی، شهرهای لوکزامبورگ، برن، هلسینکی و زوریخ در صدر قرار می گیرند و نکته جالب توجه برتری شهرهای آلمانی زبان در این رتبه بندی است که حاکی از وجود نظام قانون پذیری، فرهنگ بالای شهرنشینی و کارایی بسیار بالای مدیریت های امنیت شهروندی در این شهرهاست.طبق پیش بینی های سازمان ملل متحد در سال 2014، جمعیت سالمند جهان حدود 600 میلیون نفر بوده است که در سال 2025 به دو برابر یعنی 2/1 میلیارد نفر و در سال 2050 به حدود دو میلیارد نفر خواهد رسید. این میزان از جمعیت جهان توجه به نیازهای سالمندان را در فضا های شهری از جنبه های گوناگون اجتماعی، اقتصادی، فرهنگی و تفریحی می طلبد. در سال 2006 سازمان بهداشت جهانی با همکاری موسسه تحقیقاتی سالمندان در دانشگاه ایالت پورتلند (Portland) آمریکا راهنمای شهرهای دوستدار سالمند را در هفت شاخص تعیین کردند. همچنین سازمان بهداشت جهانی شهر نیوهیون (واقع در ایالت کنتیکت آمریکا) را به عنوان شهر محرک (نماینده) توسعه شهرهای دوستدار سالمند انتخاب کرد و مسئولان و مدیران شهری نیوهیون مسئولیت بزرگی را برای مناسب سازی محیط شهری و همچنین ایجاد و اصلاح ساختارهای اداری، قوانین و مصوبات به لحاظ اجتماعی، اقتصادی و فرهنگی برعهده گرفتند نیز تلاش های قابل تقدیری را در راستای مناسب سازی محیط اجتماعی برای ایجاد شهر دوستدار سالمند به اجرا گذاشتند. درحال حاضر از شهر نیوهیون به عنوان شهری موفق در ایجاد فضای شهری دوستدار سالمند یاد می شود و الگوی شهرهای جهان در این زمینه است. براساس رویکرد این سازمان، شهرهای دوستدار سالمند، شامل آن دسته از شهرهایی هستند که توزیع خدمات عمومی در آنها به گونه ای برنامه ریزی شده که دارای حداکثر تناسب با نیازها و محدودیت های افراد سالمند باشد. خدمات حمل ونقل، امور اداری، شبکه های ارتباطی و رسانه ای، ساخت وساز اماکن، طراحی و معماری شهری، خدمات فرهنگی و بهداشتی به شکلی ارائه می شود که افراد سالمند، بدون وابستگی یا با دریافت حداقل کمک از سوی دیگران، بتوانند از آنها بهره مند شوند. براساس گزارش سازمان ملل 80 درصد افراد سالمند در کشورهای درحال توسعه زندگی خواهند کرد؛ کشورهایی که آمادگی لازم برای رویارویی با پدیده سالمندی و معلولیت و پیامدهای بهداشتی و اجتماعی و اقتصادی آن را ندارند. کشور ما نیز از این قاعده مستثنا نیست. اگرچه در ایران تمامی تلاش ها بر این بوده که به معلولان و سالمندان مانند سایر افراد نگریسته شود اما هنوز راه زیادی تا فراهم کردن شرایط بهره مندی این قشر از جامعه هست و به دلیل نبود زیرساخت های کافی در مراکز فرهنگی، تاریخی، تفریحی، ورزشی، پذیرایی و حمل ونقل و سایر نیاز های عمومی در حوزه خدمات شهری به یک اندازه این قشر از حق سفر برخوردار نیستند. از آنجایی که سازمان جهانی جهانگردی با هدف پرداختن به این موضوع مهم و نیازمند توجه در یک سال ابعاد مختلف آن را مطرح و اهداف بلندمدتی را محقق خواهد کرد، بنابراین سازمان های متولی و مدیریت شهری کشورمان فرصتی مناسب خواهند داشت تا با تلاش در راستای شعار گردشگری برای همه، امکانات، نیازمندی ها و شرایط لازم را برای معلولان، سالمندان و کودکان فراهم کنند.
                