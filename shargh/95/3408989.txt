چهار‌شنبه ۲۰ مرداد ۱۳۹۵
-----------------------------------------
سرمقاله
-----------------------------------------
جلوگیری از آدرس غلط
-----------------------------------------

                    «توطئه نفتی» تیتر نخست روزنامه محترم «شرق» در تاریخ 18مرداد 95 بود که در گزارش آن از قول جناب آقای جهانگیری، معاون اول محترم رئیس جمهور، نقل شده بود: «خارجی ها در داخل پول خرج می کنند تا قراردادهای نفتی سر نگیرد». البته وقتی به متن خبر در صفحه دوم مراجعه کنید، می بینید گفته ای که از ایشان نقل شده است، قدری متفاوت است و این گونه می خوانید که: «برخی از کشورهای خارجی که با ما میدان مشترک دارند، برای اینکه ما فعالیت نکنیم و بتوانند از میادین مشترک و سهم ملت ایران برداشت کنند، یک تیپی از آنها هم در داخل کشور خرج و هزینه می کنند که با روش هایی مانع انجام قراردادهای ما شوند، اما ما تسلیم این شرایط نخواهیم شد و قطعا ان شاءالله به زودی قراردادهای نفت بسته خواهد شد». با توجه به اینکه این روزها بحث قراردادهای موسوم به آی پی سی (IPC) داغ است و چند روز قبل هم دولت مصوبه ای را در این زمینه ابلاغ کرد و با توجه به اینکه قراردادهای مذکور با انتقادهای زیادی مواجه است، به نظر می رسد دست اندرکاران محترم روزنامه «شرق» که خود نیز در گذشته نقدهایی را در زمینه این قراردادها منتشر کرده اند، تیتر مناسبی انتخاب نکرده اند؛ به ویژه اینکه این تیتر با متن اظهارات تطبیق دقیقی ندارد. انتخاب این تیتر در فضایی که در آن قرار داریم و تلقی ای که در این فضا ایجاد می کند، می تواند به نوعی سانسور در زمینه اظهار نظر درباره IPC بینجامد و منتقدان را نگران کند که اگر انتقاداتشان را ادامه دهند، مورد ظن ارتباط با خارجی ها و پول گرفتن از آنها قرار می گیرند و ایجاد چنین فضایی شایسته روزنامه آزاداندیش «شرق» نیست. اما برگردیم به فرمایشات جناب جهانگیری؛ با توجه به اینکه در کل فضای خبر، صحبت ایشان به قرارداد IPC برمی گردد، از اظهارات ایشان این گونه برمی آید که مسیر بی بدیل سرمایه گذاری برای توسعه میادین نفتی و از جمله میادین مشترک را قرارداد IPC می دانند وگرنه بهتر بود که مثلامی فرمودند: «برخی از کشورهایی که با ما میادین مشترک دارند، خرج و هزینه می کنند که مانع سرمایه گذاری ما روی توسعه میادین شوند... و تاکید می فرمودند که ما تسلیم نخواهیم شد و قطعا به زودی تحت هر قراردادی که با مصلحت ملی سازگار باشد، سرمایه گذاری انجام خواهد شد». جناب آقای جهانگیری که در گذشته نیز در مقامات بالاو در دولت حضور داشته اند، حتما باید به خاطر داشته باشند همین دوستانی که امروز القا می کنند مسیر بی بدیل توسعه، میادین قرارداد IPC است، روزگاری همین مسیر بی بدیل را عقد قراردادهای بیع متقابل می دانستند. معاون اول محترم که بحق روی توسعه میادین مشترک حساسیت دارند و علاقه مند هستند کار توسعه میادین نفتی و خصوصا میادین مشترک با سرعت پیش برود، چه خوب بود در مقامی که قرار دارند، قبل از پرداختن به IPC دستور می فرمودند یک مطالعه آسیب شناسانه دقیق درباره عملکرد بیع متقابل انجام شود تا مشخص شود که اگر به ادعای دست اندرکاران IPC، در قالب بیع متقابل سرمایه کافی برای توسعه میادین نفتی جذب نشده، آیا همه مشکل به نوع قرارداد مربوط بوده است یا بخش د رخورتوجهی از مشکل با عوامل دیگری مانند نابسامانی ها در برنامه ریزی های صنعت نفت، فروپاشی که در ساختار صنعت نفت اتفاق افتاده بود، ضعف تیم های مذاکره کننده، درک نکردن تفاوت های میادین نفتی با مثلاژنراتور برق از سوی بعضی از مدیران و تصمیم گیران مربوطه، ارتباط داشت.معاون اول محترم خوب است سوال کنند در آن دوره ای که شرکت های خارجی آمدند و با شیفتگان بیع متقابل دیروز و IPC امروز، بیع متقابل امضا کردند، چرا حتی یک میدان مشترک نفتی تحت قرارداد بیع متقابل برای توسعه قرار نگرفت؟ (تنها قرارداد بیع متقابل مربوط به میادین مشترک قراردادهای مربوط به فازهای میدان گازی پارس جنوبی بوده است.) جناب آقای جهانگیری شاید اطلاع داشته باشند که یکی، دو سال پیش دولت قطر رسیدن به رکورد استخراج یک میلیارد بشکه ای نفت خام از لایه مشترک نفتی پارس جنوبی (قطری ها الشاهین می نامند) را جشن گرفت و هم اکنون هم این میدان با حدود 300 هزار بشکه تولید روزانه، نیمی از کل تولید نفت خام کشور قطر را پوشش می دهد و ایران هنوز تولیدی از این میدان ندارد. حال کسانی که از هیچ کوششی برای به کرسی نشاندن IPC دریغ نکرده اند، اگر در راستای تلاش هایشان گفته بودند IPC را برای میدانی مانند لایه نفتی پارس جنوبی می خواهند، می توانستند همه مخالفان را قانع یا حداقل خلع سلاح و ساکت کنند چراکه با توجه به فاجعه ای که در آنجا در حال رخ دادن است، بسیاری از منتقدان IPC و از جمله این جانب حتی با قرارداد مشارکت در تولید هم برای آنجا موافق هستیم و مشتاق هستیم نفت هرچه زودتر از آن بیرون آید و اصولایکی از انتقادهای همیشگی این جانب چه در مورد بیع متقابل و چه IPC این بوده است که با توجه به تفاوت های عظیم میان میادین هیدروکربنی و ریسک ها و نیازهای متفاوت توسعه آنها، دیکته کردن یک فرمول واحد برای همه آنها غیرمنطقی است. حال سوالی که پیش می آید این است که چرا حتی به عنوان مستمسکی برای جا انداختن IPC هم نامی از این میدان یا بعضی میدان های مشترک دریایی دیگر برده نمی شود و گویا یا آقایان نمی خواهند هیچ تعهدی در این زمینه برای خود ایجاد کنند یا شرکت های نفتی بین المللی موردنظر که در آن سوی میدان منافع دارند، علاقه ای به این کار ندارند. در هر حال به نظر می رسد که دوستان هم می دانند با وضعیتی که متاسفانه صنعت نفت دارد، کار توسعه میادین پیش نمی رود و به نظر می رسد اخیرا IPC هم کارکرد دیگری پیدا کرده است. همه مسائل و تمهیدات مربوط به توسعه میادین به قرارداد IPC تقلیل داده شده و بحث IPC همه مسائل دیگر را تحت الشعاع قرار داده است و از این طریق در آینده همه کاسه کوزه ها بر سر مخالفان IPC شکسته خواهد شد! همان طور که معاون اول محترم فرموده اند احتمال بسیار دارد برخی از کشورهایی که با ما میادین مشترک دارند، خرج و هزینه کنند که مانع سرمایه گذاری ما روی توسعه میادین شوند، اما خوب است یک سیستم اطلاعاتی مطلع و تخصصی را مامور کنند که تمام روش های پیچیده ای که می تواند چنین کارشکنی ای را تمهید کند، شناسایی کنند تا کسی نتواند آدرس غلط بدهد.
                