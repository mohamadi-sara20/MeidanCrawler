پنج‌شنبه ۴ آذر ۱۳۹۵
-----------------------------------------
type_unknown
-----------------------------------------
سخنان صریح رئیس دستگاه قضا
-----------------------------------------

                    ایسنا: رئیس قوه قضائیه روز گذشته در همایش بسیج دستگاه قضائی سراسر کشور که در مجتمع قضائی شهید بهشتی برگزار شد، گفت: «درمورد دستگاه قضائی هجمه ها را می بینید؛ پرونده هایی را رو می کنند و پرونده جاری در قوه را مطرح می کنند و در تمام دنیا پخش می کنند که هنوز رسیدگی قطعی نشده است؛ این همه نیرنگ و فریب برای غبارآلودکردن فضا، نسبت دادند که رئیس قوه هزار میلیارد را به حساب شخصی خود ریخته است، سخنی که صد درصد کذب بود تا فضا را مسموم کنند، البته دروغ ها را این قدر بزرگ گفته اند که کسی شک نکند. این دروغ ها اسنادش مشخص است. برنامه ای که از 21 سال قبل بود و در دوران قبلی و رئیس اسبق قوه قضائیه اموال مربوط به قوه را به نام قوه قضائیه کردند. وزیر اقتصاد کشور که نامه نگاری به او شده بود، صراحتا تکذیب کرده و سخنگوی قوه هم تکذیب کرده است، شورای پول و اعتبار تکذیب کرده و حالامی پرسند اذن شرعی چیست؟ این فتنه است که فراریان فتنه 88 سایت هایی راه بیندازند و با اتصال به بدنه اصلاحات شایعه برای تخریب درست کنند».آیت الله آملی لاریجانی افزود: «من این روزها سوالات عجیبی در ذهنم است. بعد از قضایایی که در مشهد رخ داد، دادستان مشهد تصمیمی گرفت؛ من قضاوت نمی کنم که تصمیمش غلط یا درست است. دادستان مشهد سابقه طولانی دارد و موضوع را ارجاع دادم به معاون اول قوه قضائیه تا رسیدگی کند».او عنوان کرد: «من از رئیس جمهور سوالم این است که نامه به من نوشتند و به میدان آمدند و این دادستان شجاع را متخلف احراز کردند که برخلاف اصول قانون اساسی عمل کرده؛ خب باید رسیدگی کنیم که چنین نامه ای را نوشتند و ما هم رسیدگی می کنیم؛ اینکه برای حفظ حقوق اساسی مردم این اقدام را کرده اند، آیا این قانون اساسی نسبت به رئیس قوه مجرا نیست که این تهمت هایی که به رئیس قوه زدند را پیگیری و از رئیس قوه حمایت کنید. لغو سخنرانی یک نماینده مهم تر بود یا پخش کردن یک شایعه نسبت به رئیس قوه و به صورت گسترده. شما موظف نبودید برای مسئولیت قانون اساسی دفاع کنید؟ قانون اساسی برای شما فقط برای یک طیف است؟ شما برای یک لغو سخنرانی گفتید مایه شرمساری است؛ اما نماینده ای از فراکسیون امید با کمال وقاحت از پشت تریبون رئیس قوه را متهم کرده که هزار میلیارد را به حساب شخصی ریخته است که صددرصد دروغ است؛ این مایه شرمساری نیست؟ من گلایه از رئیس مجلس دارم. دیروز در سخنرانی اظهار تاسف کردند؛ ولی گفته قضاوت نمی کنم. من به رئیس مجلس می گویم که در محضر نمایندگان به رئیس قوه تهمت زدند، شما اظهار تاسف نکردید، البته شنیدم که در مجلس نبوده؛ ولی بعدش که بوده. من به حول قوه الهی راهم را ادامه می دهم و به شماها هیچ نیاز ندارم». دروغ هایی گفتند که مقام معظم رهبری هم خنده اش گرفترئیس قوه قضائیه گفت: «به دنبال همین بحث ها گفتند مقام معظم رهبری هم از رئیس قوه به شدت ناراحت است و حتی دیگر رئیس قوه را نمی پذیرند درحالی که من دو بار به محضر رهبر انقلاب رفتم. به دروغ گفتند که رهبری می خواهند به آیت الله جنتی برای انتخاب رئیس قوه ماموریت بدهند که رهبری خنده شان گرفت که این دروغ ها را از کجا می آورند؟ اگر امروز برخی بدنه فاسد اصلاحات خواب قبل را می بیند سخت در اشتباه اند».آیت الله آملی لاریجانی در ادامه با بیان اینکه عظمت اربعین در این سال ها یک افسانه نیست، ادامه داد: «امروز محبین اهل بیت از شیعیان و غیرشیعیان غوغایی را به پا کردند؛ چه کسانی گمان می کردند که شهادت 72 نفر در یک صحرای بی آب و علف بعد از قرن ها این چنین تاثیرگذار شود، به دلیل این تاثیر عظیم که در باطن انسان ها و در روح و روان زائرین داشته، در عالم سیاست دشمنان فهمیدند نیروی اسلام نیرویی نیست که با هر شیطنتی نابود شود و این یک قدرت عظیم ایمان در جهان امروز است. حب اهل بیت تاثیر ویژه ای در حرکت انسان به سوی کمال دارد».او افزود: «امروز گرد آمده ایم برای بزرگداشت هفته بسیج و اگر به عقب برگردیم، از فکری که امام در تاسیس بسیج داشت، تعجب می کنیم از این فکر بلند و به میان آوردن توده های مردم برای دفاع از اسلام و انقلاب. این فکر بسیار بلند است و امروز بسیج الگوست برای تمام اسلام».رئیس قوه قضائیه گفت: «بسیج نیروهای مردمی در مقابل اسرائیلی که تمام کشورهای عربی نتوانستند ایستادگی کنند، ایستادند. امروز در یمن همین مسئله است. امام در پیام شان فرموده بودند تشکیل بسیج در نظام ایران از برکات و الطاف خداوند بود که بر ملت ایران ارزانی شد؛ امام بسیج را از الطاف خداوند به شمار آوردند. نقش بسیج در دفاع مقدس بر هیچ کس پوشیده نیست، اگر آن مقاومت ها نبود آیا واقعا نظام جمهوری اسلامی این وضع را داشت؟ پیشرفت ها و عظمت ها بخشی مربوط به آن مقاومت هاست و این نقطه افتخارآمیزی برای نظام جمهوری اسلامی است».او افزود: «توفیق بسیج را می توان به سه عامل محول کرد: ایمان به خدا، جهاد در راه خدا و بصیرت. آن چیزی که انقلاب را پیروز کرد، ایمان استوار مومنان و ایثار و جهاد و گذشتن از نفس و بصیرت بود. این مجاهدت است که مجموعه بسیج را موفق کرده است، کمااینکه انقلاب را توفیق داد و امروز در منطقه خودنمایی می کنیم؛ لذا مسئله ایمان به خدا مسئله اساسی در تحول انسان هاست». آیت الله آملی لاریجانی گفت: «قرآن کتاب توحید است؛ اما در کنارش ایمان است، زیرا توحید و ایمان یکی هستند. ما در دنیای پرغوغایی زندگی می کنیم و هدایت انسان ها امر کوچکی نیست. جهاد در قرآن با ایمان ضمیمه شده است. خدا می خواهد آشکار شود کسانی که درست ایمان آورده اند از کسانی که دروغ می گویند و این گونه نیستند. مجاهدت در راه خدا یکی از شاخصه های ایمان است. مومنان کسانی هستند که اهل مجاهدت و اهل گذشتن از مال هستند، و الاکسی که ادعا کند به خدا ایمان دارم، ولی در صحنه نباشد نمی شود و وقتی که باید در صحنه باشد خود را کنار بکشد». با پخش فیلم مستهجن جوانان را اهل خنود قرار می دهندرئیس قوه قضائیه ادامه داد: «وقتی که فتنه وارد صحنه می شود باطل شبیه حق می شود و فتنه آشکار می شود، اینجا از خداوند بصیرت می خواهیم تا فتنه را بشناسیم، این یک دعاست. دشمنان ایمان مردم و جهاد در راه خدا و بصیرت مردم را هدف قرار گرفته اند و ایجاد فتنه ها را مدنظر دارند. آنها صدها کانال ماهواره ای به زبان فارسی راه انداخته اند و فیلم های مستهجن پخش می کنند و تحریک می کنند و جوان هایی را که باید در صحنه باشند اهل خنود قرار می دهند».او گفت: «زمانی در همین کشور دورانی که اصلاحات بود بحث جهاد را خشونت تعبیر می کردند. دشمن بنایش بر فتنه گری است و در فتنه 88 دیدید تمام غرب به میدان آمدند. اوباما و کلینتون آمدند در تلویزیون و گفتند که ما از آشوبگران حمایت می کنیم و امروز مردم خود را به سکوت دعوت می کنند. آمدند دختر فراری از خانه را شهید جلوه دادند. سران فتنه در جلسه او شرکت کردند. فتنه این است، چقدر از نظام طلب کاری کردند».رئیس قوه قضائیه افزود: «بسیج با قدرت ایستاده و از خدا بخواهیم نور حق را در قلب همه مسلمین بتاباند و راه حق را تشخیص دهید که ما را به این حواشی متهم نکنند و بنده هم از مسئولان عالی قضائی و سردار سلیمانی هم تشکر می کنم».
                