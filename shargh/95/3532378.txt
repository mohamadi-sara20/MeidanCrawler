سه‌شنبه ۲۴ اسفند ۱۳۹۵
-----------------------------------------
type_unknown
-----------------------------------------
گلایه فراکسیون «امید» از روحانی
-----------------------------------------

                    شرق: روزهای پایان سال شتاب خاص خودش را دارد. حسن روحانی در دقایق 90 سال 95 میزبان فراکسیون امیدی ها بود تا از نزدیک شنوای سخن نمایندگان همسوی دولت باشد. 12 نفری از نمایندگان سخنرانی کردند و در کل 80 نماینده عضو فراکسیون امید در این نشست حاضر بودند. حسن روحانی نیز بیشتر اقتصادی حرف زد؛ حتی وقتی که یکی از مطالبات اصلی نمایندگان اعلام مواضع رئیس جمهوری و اعتراض به برخی محدودیت ها بود. چکیده حرف نمایندگان این بود که اصلاح طلبان حاضر در مجلس به طور قطع با دولت روحانی همسو و همراه خواهند بود، اما رویه دولت در آینده و سپردن مسئولیت ها در شهرها و استان ها باید به گونه ای معطوف تر به حضور نیروهای حامی دولت باشد.حسن روحانی نیز در بخشی از سخنرانی اش به خاطره ای از آخرین دیدار با آیت الله هاشمی رفسنجانی گریز می زند.آخرین دیداری که درست یک هفته پیش از فوت آیت الله اتفاق افتاد. در آن دیدار هاشمی رفسنجانی به حسن روحانی گفته که «اصلافکر نمی کردم این قدر صبور باشی».طیبه سیاوشی، به این بخش از خاطره مطرح شده از سوی روحانی اشاره دارد و اینکه «همیشه فکر می کردیم آقای هاشمی از منظر صبوری برای ما نمونه بودند و جالب اینکه ایشان در آن دیدار چنین ذکر خیری از آقای روحانی داشتند».جمع بندی سیاوشی از دیدار با روحانی مثبت است و تاکید دارد که پاسخ رئیس جمهوری به برخی گله گذاری ها این بود که باید شرایط دولت و مشکلات پیش رو و سطح و حجم مسائل را در نظر گرفت. به گفته او، تاکید نمایندگان زن در این دیدار این بوده تا دولت بیش از اینها به توان و پتانسیل زنان در پست های مدیریتی توجه کند. تاکید نمایندگان بر لزوم ترویج آزادی بیانعبدالرضا هاشم زایی، جلسه را متوسط و معمولی ارزیابی می کند و تاکید دارد که روحانی مواضع مشخص و پاسخ شفافی درباره ممنوع التصویری رئیس دولت اصلاحات ارائه نکرده است.هاشمی زایی به برخی دیگر از انتقادهای صورت گرفته از سوی نمایندگان اشاره دارد و اینکه خیلی از وزارتخانه ها چندان وقعی به سخنان نمایندگان فراکسیون امید نمی گذارند و این بی تفاوتی ها تداوم روابط را دستخوش تغییر خواهد کرد.به گفته او بیشتر انتقادها بر عدم اجرای قانون اساسی از سوی رئیس دولت متمرکز بود و ماجرای ممنوع التصویری نیز به عنوان امری خلاف قانون مطرح شد.با وجود این، تاکید نمایندگان بر آزادی بیان و دیگر مسائل فرهنگی و سیاسی به باور عبدالکریم حسین زاده نقطه تفاوت دیدار نمایندگان با سایر روسای جمهور بوده است. چنان که به گفته او در دیدارهای پیشین با رئیس دولت قبل، بیشتر مباحث اقتصادی مطرح بود و کمتر مباحث سیاسی و آزادی های مدنی مطرح می شد. تکلیف ممنوع التصویری مشخص شودبهرام پارسایی، سخنگوی فراکسیون امید مجلس نیز در همین زمینه به ایلنا گفته «در جلسه فراکسیون با رئیس جمهور، اعضا به رئیس جمهور گفتند باید به عنوان مجری قانون بیش از این به موضوع ممنوع التصویری {رئیس دولت اصلاحات} توجه می کرد. در ادامه بنده نیز به عنوان سخنگوی فراکسیون امید، گزارشی از عملکرد فراکسیون ارائه داده و درباره انتظاراتی که در دولت آینده از آقای روحانی داریم، مسائلی را مطرح کردم».پارسایی همچنین خطاب به روحانی گفته «توسعه کشور نیازمند تشکیل کابینه ای یکدست و توانمندتر است و باید کابینه آینده با کابینه ای که براساس مجلس نهم تشکیل شده، متفاوت باشد. افزایش تعامل میان فراکسیون امید و دولت در آینده باید در دستور کار باشد».در این جلسه 12 نماینده سخنرانی کردند و هر کدام نکاتی درباره اقدامات دولت در برجام و کاهش تورم بیان کردند. تعدادی از نمایندگان نیز انتظاراتی را که درباره وضعیت معیشتی مردم و مسائل اقتصادی وجود دارد مطرح کردند. افزایش سطح آزادی در دانشگاه ها و توجه بیشتر دولت به موضوع آزادی بیان از دیگر نکاتی است که به گفته عبدالرضا هاشم زایی در دیدار با حسن روحانی مطرح شده است. مشکل تشکل های دانشجویی به گفته اعضای فراکسیون امید اینکه بسیاری از تشکل های دانشجویی هنوز برای دریافت مجوز فعالیت مشکل دارند و فضای دانشگاه های کشور در آستانه انتخابات آن چنان که انتظار می رود، گرم نیست باید بیش از این مورد توجه دولت باشد.چینش مدیریت ها و انتخاب مدیران و دادن مسئولیت ها با رویکرد ملی از سوی دولت از دیگر نکاتی است که در این نشست مطرح شده است. پارسایی می گوید «این نکته به ویژه از جانب نمایندگان اهل سنت مطرح شد».بانوان فراکسیون امید نیز در دیدار با حسن روحانی از او خواستند تا بیش از اینها از ظرفیت زنان توانمند در عرصه های مدیریتی در دولت استفاده شود.محمدرضا عارف سخنران دیگر این مراسم است که کمی درباره برنامه های فراکسیون امید سخن می گوید و بر ضرورت اطلاع رسانی مناسب و دقیق دستاوردهای دولت برای مردم تاکید کرد. رئیس فراکسیون امید راهبرد اصلی این فراکسیون را مبتنی بر تعامل، نقد مشفقانه و حمایت از دولت می داند و در این زمینه از هیچ تلاشی فروگذار نخواهد کرد،12 نفر از اعضای فراکسیون امید و مستقلان مجلس به بیان دیدگاه ها و نقطه نظرات خود پیرامون موضوعات گوناگون سیاسی، اجتماعی و اقتصادی کشور پرداختند. گرچه در این دیدار، 80 نماینده حاضر بودند، اما آن طور که هاشم زایی به «شرق» خبر داده اگر جمعیت نمایندگان در سفر را در نظر بگیریم این جمعیت می توانست تا 110 نفر افزایش یابد.رئیس جمهوری: سکوت و نا امیدی هیچ فایده ای نداردایسنا: رئیس جمهوری روز گذشته در دیدار رئیس و اعضای فراکسیون امید مجلس شورای اسلامی، با قدردانی از تعامل و همکاری سازنده مجلس دهم با دولت، گفت: «بدون تردید شرایط امروز کشور بهتر و امیدبخش تر از گذشته است و باید با امیدواری برای سربلندی ایران عزیز و نظام اسلامی، با همکاری و حوصله، امور کشور را هر چه بهتر سامان دهیم».حجت الاسلام حسن روحانی، با بیان اینکه بین دولت، فراکسیون امید و مجلس دهم، فاصله ای از لحاظ اهداف و آرمان ها وجود ندارد، عنوان کرد: «البته ممکن است در شیوه اجرا و عمل، نظرات مختلفی وجود داشته باشد که باید با همفکری، وحدت و اتحاد بیشتری را برای دستیابی به اهداف به وجود آوریم. دولت و مجلس در کنار هم می توانند فضایی قانونمند، سالم، رقابتی و به دور از هرگونه تندروی را برای برگزاری انتخابات و حضور بانشاط و حداکثری مردم به وجود آورند».او افزود: «اگر در برخورداری از ابزار تبلیغاتی تعادل در جامعه وجود ندارد، این بدان معناست که باید با تلاش، جهاد و فعالیت بیشتر کمبودها را جبران کنیم و در این مسیر سکوت و ناامیدی هیچ فایده ای ندارد. همه باید امیدوار به آینده باشیم و دست به دست هم در مسیر خدمت به مردم و تعالی کشور گام برداریم. باید از همه توان و امکانات خود برای بیان واقعیت ها به مردم استفاده کنیم».رئیس جمهوری، تلاش برای تقویت و اعتلای نظام اسلامی و مردم سالاری دینی و نیز توسعه و آبادانی ایران عزیز را وظیفه همگانی دانست و عنوان کرد: «دولت یازدهم دستاوردهای شاخص و برجسته ای در حوزه های اقتصادی، سیاسی، فرهنگی و دفاعی داشته و مصمم هستیم در چارچوب و معیار قانون اساسی، رهبری واحد و آرمان های مشترک، همچنان در مسیر توسعه و اعتلای ایران اسلامی حرکت کنیم».
                