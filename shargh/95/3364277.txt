چهار‌شنبه ۵ خرداد ۱۳۹۵
-----------------------------------------
type_unknown
-----------------------------------------
دادخواست علیه وزیر علوم احمدی نژاد
-----------------------------------------

                    گروه سیاست: دادخواست 17 مسئول مرتبط با بورسیه های غیرقانونی صادر شده است؛ با خواسته 52 میلیارد ریال ضرر؛ اما دراین بین شاید معروف ترین شخصی که دادخواست علیه او صادر شده، وزیر علوم وقت در دولت «محمود احمدی نژاد» یعنی «کامران دانشجو» باشد. این خبر را «محمود صادقی»، منتخب مردم تهران در دهمین دوره مجلس شورای اسلامی، به خبرگزاری «فارس» داده است. صادقی درباره این خبر گفته «پیرو مصاحبه ای که از من در خبرگزاری فارس منتشر شد و اظهاراتی که درباره پرونده بورسیه داشتم و نقل قولی که از دادستان دیوان محاسبات کرده بودم، آقای شجاعی؛ دادستان دیوان محاسبات تماسی گرفت و توضیح داد به موضوع رسیدگی کرده است».او افزود: «دادستان با لحاظ محورهای فرمایش مقام معظم رهبری و همچنین صورت جلسه 11 خرداد 94 در کمیسیون اصل 90 مجلس (ناظر به جنبه های مالی پرونده) پرونده بورسیه را رسیدگی کرده و علیه 17 نفر از مسئولان ذی ربط، ازجمله وزیر وقت علوم دادخواست صادر کرده است».او که قبل از نمایندگی مجلس، مشاور «رضا فرجی دانا» در وزارت علوم و همچنین «مدیرکل اداره بازرسی و پاسخ گویی به شکایات وزارت علوم، از سال 92 تا 94» بود، ادامه داد: «دادخواستی با خواسته 52 میلیارد ریال ضرر ناشی از تصمیمات بورسیه علیه مسئولان ذی ربط صادر شده که باید مراحل بعدی آن طی شود؛ یعنی هیات مستشاری باید از این اشخاص دعوت کرده و به پرونده رسیدگی شود».«صادقی» در مصاحبه اش با «فارس» گفته بود: «در دل این بورسیه ها دسته بندی های مختلف بود؛ چون بعضی ها بورسیه گرفته بودند که با هیچ موازین قانونی ای سازگار نبود، اما برخی از بورسیه ها را می توان با تسامح پذیرفت. قبل از تشکیل دولت تدبیر و امید در سال 90 الی 91 دیوان محاسبات برای بورسیه ها پرونده تشکیل داده بود. من مدارکش را همراهم دارم. خود حسابرس دیوان محاسبات به وزارت علوم اخطار داده است که این پرداخت ها غیرقانونی است. الان هم معتقدم وزارت علوم در پرداخت این بورسیه ها غیرقانونی عمل می کند و باید پاسخ گو باشد. من چندی پیش با دادستان دیوان محاسبات دیدار داشتم.وی گفت من کیفرخواست علیه وزیر سابق علوم، یعنی آقای دانشجو و مسئولان بورس را نوشته ام». خرداد 1393 بود که «مجتبی صدیقی»، معاون وقت وزیر علوم در نشستی خبری از سه هزار بورسیه غیرقانونی پرده برداشت. او گفته بود: «بیش از سه هزار نفر از سال 88 تا 92 بدون آزمون بورسیه شدند... هیچ گاه نگفته ایم که تمامی این افراد مشکل داشته اند، اما این افراد بدون آزمون مشغول به تحصیل هستند». او بخشی از جزئیات این بورسیه های غیرقانونی را هم گفته بود: «از میان این افراد معدل کارشناسی 228 نفر کمتر از 14 بوده که این رقم براساس آیین نامه ها باید بالای 14 باشد. از میان هزارو 884 نفر، معدل 305 نفر در دوره کارشناسی ارشد کمتر از 16 بوده که این رقم نیز باید براساس آیین نامه ها بالای 16 باشد. در پرونده 235 نفر هم هیچ عددی به عنوان معدل درج نشده است. براساس آیین نامه، شرط سنی پذیرش دانشجویان بورسیه 33 سال است، اما از این تعداد 325 نفر فاقد شرط سنی بوده اند. در پرونده 183 نفر، هیچ سند محضری برای خدمت پس از فارغ التحصیلی وجود ندارد». او همچنین تاکید کرده بود که «نام برخی از آقازاده ها و منسوبین نیز در میان اسامی این تعداد از دانشجویان وجود دارد».پس از آن بود که دولت به طور جدی پیگیر این موضوع شد و پس از آن، این موضوع به چالشی بین قوه مجریه و طیفی از نمایندگان مجلس تبدیل شد. اوج این چالش هم استیضاح «رضا فرجی دانا»، وزیر علوم دولت روحانی در 28 مرداد 1393 بود. با ندادن رای اعتماد مجلس به «فرجی دانا»، «محمدعلی نجفی» مدتی به عنوان سرپرست وزارت علوم مشغول فعالیت شد. دولت که مصمم بود این موضوع را پیگیری کند، دو گزینه دیگر را هم برای تصدی وزارت علوم به مجلس نهم معرفی کرد که باز هم مجلس به آنها رای نداد. نهایتا فرهادی، وزیر فعلی با رای مجلس به عنوان وزیر علوم تایید شد. اردیبهشت 94 وزارت علوم در بیانیه ای از نتایج بررسی بورسیه های غیرقانونی خبر داد که در آن تعدادی محروم از تحصیل و... شدند. حالامنتخب تهران برای مجلس دهم از تهیه دادخواست علیه وزیر علوم وقت احمدی نژاد، یعنی «کامران دانشجو» خبر داده است. صادقی در بخش دیگری از صحبت هایش افزود: «نکته دیگر اینکه در خبری که در خبرگزاری فارس منتشر شده بود صحبت از جرئت دادستان به میان آمده بود، ولی در برخی رسانه ها بحث ترس و هراس این شخصیت به میان آمده بود. با توجه به اینکه مقام قضائی باید حقیقتا شجاعت اقدام را داشته باشد هدف من این نبود که نسبت به ایشان بحثی وارد شود. حرف من این بود که ایشان به عنوان یک مقام قضائی و ذی ربط روی این پرونده صحه گذاشته است تا شاید بنا بر مصلحت ها و شرایط، چیزی از پرونده ها منتشر نشود».او تاکید کرد: «اکنون ایشان می گوید دادخواست در این زمینه صادر شده با همان مقدار ضرر و زیان وارده، یعنی 52 میلیارد ریال خواسته ناشی از ضرر و زیان های این تصمیمات بوده که برای آنها اعمال کرده و درحال حاضر پرونده در مسیر خود قرار گرفته است. تصمیماتی که این شخصیت در موارد مختلف گرفته است، به صورت مستقل بوده است که نشان می دهد انسان مستقلی است».
                