چهار‌شنبه ۴ اسفند ۱۳۹۵
-----------------------------------------
type_unknown
-----------------------------------------
بحران پزشکی در ایران و نفس نولیبرال
-----------------------------------------

                    گروه اندیشه: نشست نقد اجتماعی «مرگ چهره ها و امر پزشکی» از سوی گروه جامعه شناسی پزشکی و سلامت انجمن جامعه شناسی ایران، روز گذشته در دانشکده علوم اجتماعی دانشگاه تهران برگزار شد. در این نشست که با حضور مزدک دانشور، ارسیا تقوا، بابک قرائی مقدم، ابوعلی ودادهیر، فرزانه طاهری و یوسف اباذری برگزار شد، متخصصان، به بحران پزشکی پرداختند که به یک باره بعد از مرگ چهره های مشهوری مانند عباس کیارستمی، به بحثی عمومی بدل شد. آنچه در ادامه می خوانید گزیده ای از سخنان یوسف اباذری است؛چرا ایرانی ها این قدر دوست دارند بیمار باشند؟ در اطرافم همه می گویند بیمارند، ولی پزشکان و به ویژه روان پزشکان ما به این مسئله نمی پردازند. این سوال برایم پیش آمد که چرا همه و خودم همیشه دوست داریم مریض باشیم.مملکت ما برای مرض خوب است و بیمار چیز رمانتیکی به نظر می آید. حرف «توماس مان»، امروز درباره جامعه ما صادق است. او می گفت کسانی که دیدی رمانتیک به بیماری دارند، آزادند؛ چون قواعد جامعه از دوش آنها برداشته می شود.درباره کیارستمی پزشکان گفتند ما او را نمی شناختیم. معنای این حرف این است که ما فقط به سلبریتی ها رسیدگی می کنیم، نه افراد معمولی. مسئله دوم و بغرنج تری که از این پاسخ بر می آید، این است که پزشکی که نام کیارستمی را نشنیده، کاملااز فضای فرهنگی ایران بی خبر است. نتایج یک نظرسنجی نشان می داد پزشکان از نظر معلومات عمومی در سطح بسیار ضعیفی قرار دارند؛ مثلابتهوون را نمی شناسند و پایتخت فلان کشور را نمی دانند. البته روشن است که درباره وضعیت کلی پزشکان سخن می گویم؛ پس اینکه گفته شد کیارستمی را نمی شناختند خود مشکلی بزرگ تر است.در نظر فروید، پزشک وقار قبلی بیمار را به او باز می گرداند، ولی امروز این حالت بین پزشک و بیمار از بین رفته است. بین پزشک و بیمار دو نوع رابطه وجود دارد؛ رابطه اول، دارو محور است که بازمانده دوران روشنگری است. در این دید، بدن انسان مکانیسم و شیمی مشخصی دارد و حرف بیمار مهم نیست. این پزشک است که با دارو یا عمل جراحی سلامتی را باز می گرداند. در دوران جدید جنبش هایی در سراسر دنیا به راه افتاده که بیمار محورند. در نظر آنها دارو در برخی افراد جواب نمی دهد، هر دارو یک اثر جانبی هم دارد و گفت و گوی پزشک با بیمار یک مسئله اخلاقی نیست. هدف این جنبش ها تجدید نظر در نگاهی به پزشکی است که بازمانده دوران روشنگری است و سردمدار آن آمریکاست. یک بیمار آمریکایی وقتی به پزشک مراجعه می کند، به عنوان سوم شخص صحبت می کند؛ مثلامی گوید این پا یا این دست درد می کند؛ یعنی بیمار نیز دیدی مکانیکی به بدن خود دارد. پزشک هم سوال های عقلانی می پرسد. وقتی چنین دید افراطی ای به ایران وارد می شود، طنینی جادویی می یابد. در آمریکا دست کم نگاهی علمی وجود دارد، ولی در ایران پزشک و بیمار فکر می کنند مسئله شبیه جادو است. دکتر در اولین اقدام به روشی دکارتی برای بیمار یک آزمایش می نویسد تا بدن او را شناسایی کند. دید عقلانی به پزشکی، کار را به جایی رسانده که پزشک فقط بر اساس آزمایش خون و دستگاه، بررسی خود را انجام می دهد. پزشکان اصلابه حرف بیمار گوش نمی دهند. میشل فوکو دراین باره بحث های بسیار مهمی دارد.ما شعار مرگ بر آمریکا سر می دهیم، ولی همه چیزمان تا مفرغ آمریکایی است. عقل گرایی افراطی که در پزشکی آمریکا وجود دارد، با ورود به ایران ابعاد غول آسایی می یابد. وقتی پزشک فقط از ام آر آی استفاده می کند، به قول آدورنو و بنیامین این تجربه است که از بین می رود. پزشک فراموش کرده که باید رابطه ای با بیمار داشته باشد. این مسئله ارتباط با بیمار را کاملاقطع و بدن او را به یک سری نمودار و عکس محدود می کند. نولیبرال ها نظام پزشکی را داغان کرده اند و این مسئله در ایران بیشتر به چشم می آید. تحقیق ها نشان می دهد بیش از 90 درصد نسخه های ام آر آی که دکترها می نویسند، کاملابیهوده است و در گذشته پزشک بر اساس یک معاینه و حین صحبت تشخیص می داد بیمار مشکلی ندارد و بیهوده مردم را زیر اشعه های سرطان زا نمی فرستادند، ولی امروز دیگر بحث معاینه و تجربه وجود ندارد. پزشک مهم ترین رابطه اش با بیمار را از دست داده است.مسئله بعدی که قصد دارم مطرح کنم، درباره «نفس نولیبرال» است. این نفس، چیزی است که ساخته می شود برای اینکه فرد بتواند رقابت کند و «ارزش» بیافریند. تنها هدف نفس نولیبرال، موفقیت است. برای رقابت، بدن باید زیبا باشد و از اینجاست که انواع عمل های زیبایی رواج می یابد. ماجرا روانی هم هست. زمانی مدگرایی محدود به لباس بود، ولی امروز به بدن هم رسیده است. ربطی به شمال و جنوب شهر هم ندارد. نفس نولیبرال به دنبال رقابت و موفقیت است و همه مجبورند یک نفس (self) بسازند. می گویند هر نوعی از بیماری، هم مربوط به تن است و هم روان. در جامعه نولیبرال افراد معمولی و ترس زده باید با افراد قوی رقابت کنند. در این لحظه گفتار پزشکی با اقتدار وارد می شود و می گوید جسم و روحت را طوری درست می کنم که موفق شوی. به این ترتیب، طبقات پایین از دست می روند. بازار کلیه به وجود می آید و بیمارستان- هتل ها تاسیس می شوند. متاسفانه پزشکان ما به این مشکلات نمی پردازند.سرمایه داری جدید و نولیبرالیسم تلاش زیادی می کند که فضای روشنفکری دهه 1330 و 1340 و 1350 از یاد برده شود. آن سنت روشنفکری، سنت من است و من را قادر می کند به یک سنت وفادار باشم و بهتر از هر نوع بومی گرایانی که فقط در اوج فلسفه کار می کنند و به حکمت عملی کاری ندارند، من را با سنت انتقادی خودم آشتی می دهد. مسئله پزشک و بیمار یکی از مسائلی است که من به عنوان یک آدم ایرانی با آن درگیرم.
                