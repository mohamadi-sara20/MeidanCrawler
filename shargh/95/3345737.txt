شنبه ۴ اردیبهشت ۱۳۹۵
-----------------------------------------
یادداشت
-----------------------------------------
کرخه آرام بود
-----------------------------------------

                    انتشار اخبار آلام و خسارات جانی و مالی به هموطنان در سیل روزهای قبل در استان های خوزستان، لرستان، ایلام و... دل هر ایرانی را به درد آورد و آرامش را از نگارنده نیز سلب کرد و یادآور حوادث تلخ و دردآور سیلاب های رودخانه وحشی کرخه در سال های دور شد.رودخانه کرخه از مناطق میانی و جنوب غربی رشته کوه های زاگرس در نواحی غرب و شمال غرب کشور سرچشمه گرفته، پس از طی مسافتی در حدود 900 کیلومتر در امتداد شمال به جنوب، سرانجام در مرز مشترک ایران و عراق به مرداب هورالعظیم می رسد. حوضه آبریز رودخانه کرخه به وسعت 43هزار کیلومترمربع است و استان های همدان، کرمانشاه، کردستان، ایلام، لرستان و خوزستان را دربر می گیرد. سرشاخه های اصلی تشکیل دهنده رودخانه کرخه، رودخانه سیمره، کشکان و قره سو، گاماسیاب و چرداول هستند.این منطقه پتانسیل بالایی در سیل خیزی دارد، به نحوی که در سده های قبل حدودا 9 سیلاب مخرب و بسیار بزرگ در آن جاری شده؛ زمستان سال 1248 تخریب شوش، بهار 1264 طغیان بزرگ کارون و شکست پل بند شوشتر و سیلاب دی ماه 1302 که در پی پنج روز باران موجب تخریب پل شوشتر شد و بخشی از شهر را غرقاب و در اهواز 200 خانه و مغازه را تخریب کرد. طبق مطالعات انجام شده، آمار خسارت سیل های حادثه خیز رودخانه وحشی کرخه در 50 سال قبل از احداث سد کرخه عبارت است از 25 سیل حادثه خیز که به 10 شهر آسیب زده، 362 پارچه روستا آسیب دیده، 20هزارو 627 واحد مسکونی آسیب دیده، 19 نفر تلفات جانی داشته و چهارهزارو 430 تلفات دامی و 30هزارو 500 هکتار اراضی کشاورزی آسیب دیده است به این دلیل برای مردم استان های حوضه آبریز آن، به رودخانه وحشی کرخه معروف بود اما...این رود ناآرام و بی قرار با طغیان و سیلاب های بعضا فاجعه بار زمانی آرام گرفت که سد کرخه با دستان پرتوان فرزندان غیرتمند این مرزوبوم احداث شد.سد عظیم کرخه یکی از بزرگ ترین سدهای خاکی دنیا و بزرگ ترین سد تاریخ ایران است که در 22کیلومتری شمال غرب اندیمشک در استان خوزستان احداث شده. این سد با حجم مخزنی به میزان هفت میلیاردو 300 میلیون مترمکعب بزرگ ترین دریاچه مصنوعی ایران را پدید می آورد و تامین و تنظیم آب مورد نیاز 340 هزار هکتار اراضی پایین دست را، علاوه بر مدیریت و مهار سیلاب ها، به عهده دارد...... ضمنا سه واحد نیروگاه برقابی به ظرفیت 400 مگاوات برق پاک در ساعات پیک تولید می کند که کمک شایانی به پایداری شبکه برق سراسری کشور است. به یاد دارم دست اندرکاران احداث سد حتی قبل از اتمام کامل عملیات ساختمانی و تجهیزاتی بدنه و سرریز سد، با بررسی های خطرپذیری موضوع و عواید ناشی از بهره برداری در بهمن ماه 1378 با بستن دریچه های تخلیه کننده عمقی، آبگیری سد را آغاز کردند و از آن تاریخ تاکنون با درایت مهندسان امین و دلسوز سدسازی کشور، رود کرخه آرام گرفت و در روزهای اخیر نیز با مدیریت سیلاب سه هزارو 300 مترمکعبی در ثانیه در مخزن سد با کمترین تخلیه آب، حجم آب ذخیره شده در سد بالغ بر چهار میلیارد مترمکعب شد. اخیرا در بعضی یادداشت ها از تعدادی کنج نشینان بی درد که آلام و درد سیل زدگان و آسیب دیدگان را درک نکرده با غصب عناوینی دروغین به هواداری از محیط زیست از منافع سیل و عدم ضرورت کنترل آن در سدها قلم فرسایی کرده اند، سوال این است که آیا مدیریت و کنترل سیلاب های عظیمی مثل سیلاب هشت هزار مترمکعبی در ثانیه وارده به سد دز که پس از استهلاک و مدیریت آن به دلیل محدودیت ها حداکثر چهارهزارو 500 مترمکعب در ثانیه تخلیه شد که خسارات جانی و مالی آن بالغ بر دوهزار میلیارد تومان برآورد شد که اگر تمامی هشت هزار مترمکعب در ثانیه بدون کنترل به سمت اهواز سرازیر می شد تا چندین متر کل شهر اهواز را غرقاب می کرد آیا فقط با آبخیزداری و مهندسی، رودخانه قابل مدیریت و کنترل خواهد بود؟ زهی خیال باطل! آیا بهتر نبود دوهزار میلیارد تومان (برآورد اعلام شده خسارت سیلاب اخیر در رسانه ملی) خسارت های مالی خسارت دیده های سیلاب اخیر در راه احداث سد بختیاری در بالادست سد دز هزینه می شد و با ایجاد اشتغال برای جوانان در استان های لرستان و خوزستان و ایجاد هزارو500 مگاوات نیروگاه برقابی منافع پایدار محیط زیستی با عدم تولیدCO2 و جلوگیری از تبعات منفی تولید گازهای گلخانه ای و صرفه جویی مصرف گاز و کمک به ادامه حیات کارکردی سد دز کنترل سیلاب های مخرب و تنظیم آب های کشاورزی و شرب به دور از شعارزدگی توسعه پایدار منطقه کمک کرد.
                