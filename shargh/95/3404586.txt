چهار‌شنبه ۱۳ مرداد ۱۳۹۵
-----------------------------------------
گزارش سیاسی
-----------------------------------------
زنجانی، وثیقه گذار زنجانی
-----------------------------------------

                    شرق: «رستم، شریک تاجیکستانی بابک زنجانی اعلام کرده حاضر است ضمانت نامه ای بانکی برای پرداخت بدهی شریکش صادر کند؛ اما با این شرط که به محض امضای ضمانت نامه، زنجانی از زندان آزاد شود». این خبر را روز گذشته غلامرضا مهدوی، وکیل شرکت ملی نفت ایران در گفت وگو با «تسنیم» اعلام کرد. مهدوی در ادامه افزود: «شنیده ایم یکی از شرکای تاجیکستانی بابک زنجانی به نام «رستم» گفته حاضر است از طریق بانک «کوندون» ضمانت نامه ای صادر کند که بعد از یک سال می توان آن را وصول کرد». او با بیان اینکه شریک خارجی بابک زنجانی شرطی خارج از اختیار و اراده شرکت ملی نفت گذاشته است، اضافه کرد: «این فرد شرط کرده به محض صدور ضمانت نامه بانکی و امضای آن، بابک زنجانی آزاد شود که این موضوع از اختیار شرکت ملی نفت خارج است و مرجع قضائی درباره آن تصمیم می گیرد». پیش از این سخنگوی قوه قضائیه به صورت تلویحی گفت که این شرط پذیرفتنی نیست. غلامحسین محسنی اژه ای در نودونهمین نشست خبری خود در این باره گفته بود: «وکیل زنجانی گفته بود که شرکای او در خارج از کشور حاضر هستند وثیقه بگذارند. ما گفتیم از خدایمان است و خیلی خوب است که اگر کسی 10 هزار میلیارد وثیقه بگذارد. هیاتی مرکب از وزارت نفت، بانک مرکزی و وکیل زنجانی عازم کشوری شدند که ادعا می شد در آنجا افرادی حاضر به گذاشتن وثیقه هستند؛ اما هیچ چیزی عایدشان نشده و تنها وعده های نسیه و ناپذیرفتنی بوده است». معاون اول قوه قضائیه ادامه داد: «افرادی که وکیل زنجانی از آنها صحبت می کرد، شرط کردند که حتما قوه قضائیه قول دهد تا زنجانی را آزاد کند. ما گفتیم فرض کنید ما چنین قولی را دادیم، شما می خواهید چه کار کنید که آنها گفتند ما پول را به حسابی که شما می دهید به عنوان وثیقه واریز نمی کنیم؛ بلکه آن را به حساب یک بانک واسط می ریزیم و آنها تضمین می کنند که بانک واسطه هم قبول نکرد». اعتراض وکیل زنجانی به افشای نام شریک خارجیدرهمین حال وکیل مدافع بابک زنجانی با انتقاد از رسانه ای کردن آمادگی شریک تاجیکستانی موکلش مبنی بر صدور ضمانت نامه بانکی و آزادی زنجانی به محض صدور ضمانت نامه گفت: «این موضوع محرمانه بوده و به نظر می رسد بخشی از وزارت نفت قصد حل مشکل را ندارد». رسول کوهپایه زاده در گفت وگو با «تسنیم» در واکنش به اظهارات وکیل شرکت نفت مبنی بر اینکه «رستم»، شریک تاجیکستانی بابک زنجانی، حاضر شده برای متهم پرونده نفتی از طریق بانک کوندون و ضمانت نامه ای یک ساله صادر کند، گفت: «در تمام مذاکرات و نشست ها و گفت وگو و مکاتبات بر جنبه محرمانه بودن قضیه تاکید فراوان شده بود؛ به ویژه اینکه بانک هایی که قرار است در این کار همکاری کنند و شرکای زنجانی، ملاحظات خاص سیاسی، اقتصادی و امنیتی خود را دارند. متاسفانه در تاریخ دوم مرداد 95 مدیر امور حقوقی شرکت نفت با خبرگزاری شانا مصاحبه کرد و از چند کشور نام برد مبنی بر اینکه با برخی بانک های فلان کشور مکاتبه شده است. فردای آن روز خبرنگاران از مسئولان آن بانک خارجی سوال می کنند که آیا زنجانی در اینجا پول دارد یا خیر؟ آنها هم در محذوریت و معذوریت قرار می گیرند و این ایجاد مشکل می کند. بلافاصله با آقای هندی تماس گرفتم و موضوع را اطلاع دادم که پذیرفتند و قول دادند تکرار نشود». وکیل مدافع بابک زنجانی افزود: «متاسفانه آقای مهدوی اسم و رسم و مشخصات را افشا کرده است. تکرار این مطلب و افشاگری ای که دوستان کردند و اطلاع رسانی انجام شده، با همه تاکیدات صورت گرفته نشان می دهد این کار قصور، اشتباه یا سهو نیست. متاسفانه گویا قسمت یا بخشی از مجموعه طرف مقابل قصد جدی برای حل و فصل این مشکل ندارد. این کار با وجود همه شعارهایی که می دهند، نه تنها هیچ کمکی به استیفای حقوق بیت المال و تسویه بدهی نمی کند؛ بلکه یک آفت جدی و مخرب در مسیر تسویه بدهی است. چرا دوستان موضوعی را که واجد وصف محرمانه است و در آستانه یک سری تصمیم گیری های مهم هستیم، رسانه ای می کنند؟». رستم در دادگاه زنجانیبا وجود اعتراض وکیل زنجانی به افشای نام رستم، این اولین بار نیست که نام رستم درباره زنجانی مطرح می شود. در دوازدهمین جلسه دادگاه فساد نفتی که 20 آبان 94 به ریاست قاضی صلواتی برگزار شد، مرتضی تورگ، معاون دادستان تهران، با اشاره به وعده های زنجانی برای پرداخت بدهی خود در مدت بازداشت گفته بود: «آقای زنجانی اعلام کرده بود با شخصی به نام رستم ملاقات کند تا مسیر پرداخت بدهی را به او بیاموزد. این درخواست و تمهید مقدمات فراهم شد؛ اما باز هم از عودت پول خبری نبود». تورگ توضیح داد: «در تاریخ 12 مرداد سال 93 مکاتبه ای با وکیل مدنی خود در ترکیه انجام داد و اعلام کرد با توجه به اینکه قرار است 2،2 میلیارد یورو به وسیله رستم و از طریق بانک کوندون چین واریز شود، شماره حساب هایی را به وی اعلام کنید تا این کار صورت گیرد. در تاریخ 14 مرداد سال 93 قائم مقام او این دستور را اجرا کرد و با وجود انجام کارها هنوز از پول خبری نیست». اعتراض وکیل زنجانی، هم به افشای نام شریک زنجانی بود و هم اعلام نام بانک که هر دو این نام ها در دادگاه مطرح شده بود؛ اما رستم کیست که حاضر شده مبلغی حدود 10 هزار میلیارد تومان برای زنجانی وثیقه بگذارد؟ وثیقه گذار زنجانی کیست؟رستم کیست؟ این مبلغ پول را از کجا آورده است؟ سایت رسمی رئیس جمهوری تاجیکستان در آگوست 2014 رستم سعیداف را تاجری محلی معرفی کرده و می نویسد: «در روستای هیسور رئیس جمهوری، امامعلی رحمان، در راه اندازی یک هتل زیبا و مرکز خدمات زیبایی مدرن با استانداردهای بین المللی که به وسیله تاجر محلی، رستم سعیداف ساخته شده، مشارکت داشت». رستم سعیداف عضو هیات مدیره شرکت هواپیمایی آسیااکسپرس در تاجیکستان است. خبرگزاری رسمی دولت تاجیکستان در گزارشی که در سال 2013 منتشر شد، اعلام کرده بود غیر از شرکت هواپیمایی آسیا اکسپرس، شرکت اتوبوس رانی دوشنبه باس ترمینال و همچنین سیتی سنتر دوشنبه در مالکیت بابک زنجانی است.سایت خبریIran watch در تاریخ 24 جولای 2013 در این باره نوشته بود: «کنت (بانک ارزش) متعلق به بابک زنجانی است که گفته می شود برای کمک به دولت ایران برای دور زدن تحریم ها از آن استفاده می شد. شرکت هواپیمایی آسیا اکسپرس از شرکت های زیرمجموعه کنت است. رستم سعیداف عضو هیات مدیره این شرکت است».سایت خبری «آسیاپلاس» در تاریخ 27 ژانویه 2015 در این باره می نویسد: «برخی از منابع می گویند امپراتوری بابک زنجانی در تاجیکستان شامل یک بانک، یک شرکت هواپیمایی، تاکسی سرویس و یک ترمینال اتوبوس است». این سایت خبری درباره مالکیت کنت بانک و آسیا اکسپرس تصریح می کند: «کنت کزمتیک ترکیه که در سال 2007 به وسیله بابک زنجانی تاسیس شد، در سال 2011 در تاجیکستان بانک سرمایه گذاری کنت را خرید. این بانک مالک صد درصد سهام شرکت هواپیمایی آسیا اکسپرس است و همچنین صددرصد سهام ترمینال اتوبوس رانی شهر دوشنبه است». بابک زنجانی در جلسه دوازدهم دادگاه فساد نفتی با اشاره به واردکردن 32 میلیون دلار پول به تاجیکستان برای کنت بانک این کشور و در پاسخ به نحوه افزایش سرمایه بانک FIIB گفت: «سهام بانک FIIB را از 4 به 104 میلیون دلار رساندیم؛ اما چون سرمایه گذار بانک کنت تاجیکستان بود، باید سهام آن را افزایش می دادیم؛ بنابراین افزایش سرمایه و سهام کنت بانک را تا 104 میلیون دلار آغاز کردم. پس از راه اندازی بانک تاجیکستان و FIIB قرار شد توسعه افزایش سرمایه طول بکشد». زنجانی درباره حضورش در تاجیکستان توضیحاتی داده بود. بیش از دو سال پیش، زنجانی در گفت وگو با هفته نامه آسمان درباره حضور در تاجیکستان گفت: «وقتی با مشورت سفیر تاجیکستان در تهران به این کشور رفتم، گفتند یک میلیون دلار بدهید، موسسه مالی و اعتباری ارزش را بردارید. یک میلیون دلار دادم و حدود سه ماه با این موسسه کار کردم؛ پس از آن درخواست تاسیس بانک را ارائه دادم. گفتند تنها رئیس جمهوری است که می تواند دستور تاسیس بانک را صادر کند. سفیر تاجیکستان در ایران برایم وقت گرفت. در نهایت 200 میلیون دلار از طریق ترکیه به تاجیکستان بردم و بانکم را تاسیس کردم». بانک تاجیکستان سهام دار بانک FIIB مالزی است و بر اساس کیفرخواست صادره علیه زنجانی از سوی نماینده دادستان، ریشه بسیاری از اعمال خلاف قانون متهم در بانک مالزی بوده است. در دومین جلسه دادگاه فساد نفتی، نماینده دادستان در قرائت کیفرخواست متهم فساد نفتی گفت: «پس از آنکه زنجانی به «س ج س» متصل می شود، این فرد موضوع را با وزیر نفت وقت در میان می گذارد و او بابک را تایید می کند. مصوبه هفتم تیر 91 با امضای حسینی، وزیر اقتصاد، غضنفری، وزیر صنعت، معدن و تجارت، رستم قاسمی، وزیر نفت و محمود بهمنی، رئیس کل بانک مرکزی در دولت دهم و واریز 14،5 درصد منابع ارزی حاصل از فروش نفت به حساب بانک «FIIB» سکوی پرتاب زنجانی شد». حلقه مفقوده وثیقه گذار زنجانی با توجه به همین نکات کشف می شود. رستم، وثیقه گذار بابک زنجانی، در واقع کارمند اوست. رستم عضو هیات مدیره شرکت هواپیمایی آسیا اکسپرس است که متعلق به زنجانی بوده و سال 2011 به علت آنچه دور زدن تحریم های ایران عنوان شده، تحریم شده بود؛ حتی در افتتاح آسیا اکسپرس شخص رئیس جمهوری تاجیکستان به دعوت بابک زنجانی در مراسم جشن افتتاح حاضر شد. بانک کنت تاجیکستان، مالک آسیا اکسپرس، سرمایه گذار اصلی بانک FIIB مالزی است. بانک FIIB هم که متعلق به زنجانی و در واقع محل اصلی وقوع جرم در پرونده زنجانی است. در واقع می توان این طور نتیجه گرفت که زنجانی در تلاش است برای خودش وثیقه بگذارد. پیش از این سخنگوی قوه قضائیه اعلام کرده بود وثیقه بابک زنجانی مبلغی حدود 10 هزار میلیارد تومان است.
                