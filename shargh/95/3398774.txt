یک‌شنبه ۳ مرداد ۱۳۹۵
-----------------------------------------
type_unknown
-----------------------------------------
شاملو سخن نگفت
-----------------------------------------

                    گروه فرهنگ: «...گورستان از جمعیت موج می زد. بعضی ها از تیرهای چراغ برق آویزان شده بودند یا روی مخزن بزرگ آب گورستان بیتوته کرده بودند: تشییعی باشکوه برای شاعری با حشمت و بزرگ. تشییع جنازه نبود، جشنواره شعر و شادی و آزادی بود.» سالیانی از آن روزها می گذرد. شانزدهمین سالمرگ احمد شاملو، شاعر شادی و آزادی هیچ تفاوتی با دیگر سالمرگ های شاعر ندارد، ما همچنان «دوره می کنیم/ شب را و روز را / هنوز را...». اینک که بیش از سه پنج سال از مرگ این شاعر افسانه ای می گذرد هنوز شاملو، تن به نوشته شدن نمی دهد. زندگینامه ای کامل، بی خلل و یکدست نمی توان از او ارائه داد. حتی نمی توان او را تنها در قالب «شعر» نشاند و از روزگار کار او بر ادبیات قدیم و تصحیحات و پژوهش ها و کاری چون «کتاب کوچه»، نوشتن در مدیوم مطبوعات و نقش مهم و جریان ساز او در پاگرفتن نشریات ادبی گذشت. به هر تقدیر امسال نیز، در روز دوم مرداد، جمعی از اهالی ادبیات و فرهنگ بر سر مزار این شاعر در امامزاده طاهر گرد آمدند تا به حد وسع و امکان خود قدر شاعر را به جا آورند و دست کم با خاطره اش، «جمعی» بسازند. مراسم دیروز به شعرخوانی و خواندن بیانیه ای گذشت که کوتاه بود و در همین مجال هم جای خالی شاعر/ روشنفکری همچون شاملو را یادآور می شد. سالیانی است که در غیاب بزرگان ادب که یا رفته اند و یا کنج خلوت اختیار کردند و پراکندند، همه چیز به همین دید و بازدیدها آن هم بر سر مزار و در سوگ ختم شده است. اتفاق اما جای دیگری است. درست چند قدم آن طرف تر شاید، جایی در ذهن مخاطب و ناقدان معاصر شاملو، یا حتی در دست نوشته ای که از او برجا مانده است یا در حرف «چ»، آخرین حرفی که در کتاب کوچه درآمد و البته در میان یادداشت های روزانه رفیق قدیم، که امسال در روز مرگش منتشر شد و جز ءبه جزء رفتن او را روایت کرد. اکبر معصوم بیگی، مترجم و دوست سالیان شاملو، امسال در سالمرگ شاعر روایتی از روز مرگ او را منتشر کرد. «سال 1379، 3 مرداد، ساعت یک ربع به 4 صبح تلفن زنگ زد. از جا پریدم. منگ خواب، حتی نمی دانستم کجا هستم. زنگ چهارم که خورد گوشی را برداشتم. محمد بهارلو بود. با هق هق گریه گفت: اکبر... شاملو... شاملو رفت... شاملو مرد... وای چه مصیبتی... وای.... گفت که دکتر پارسا به اش خبر داده. دلداری اش دادم و گوشی را گذاشتم. یخ زدم.» فضای ادبی ما نیز شاید از همان روزها یخ زد. روز به روز فاصله ها بیشتر شد، واگرایی ها رفته رفته عیان شد و هرروز در عرصه فرهنگ بیشتر ریشه دواند. اصلاحات یک دوره دیگر دوام آورد و بعد هشت سال دوران غریب فرهنگ. غالب کتاب های شاملو جز چند دفتر شعر، یکباره از پشت ویترین کتابفروشی ها غیب شد. حتی کتاب کوچه او، جلد مربوط به حرف «چ» دوازده سال ناقابل پشت در بسته ماند.گرچه چندی است که در سایه اعتدال بیشتر آثار او به قامت کتاب نشسته اند. از دفتر شعرها، ترجمه ها، سفرنامه ها و اخیرا هم نامه ها و همین جلد چ کتاب کوچه. اما ما هم چنان دوره می کنیم شب را و روز را و هنوز را. هنوز در سالمرگ او گرد می آییم چند تنی، و بعد پراکنده می شویم تا سال دیگر. از سوگواران حاضر دیروز بر مزار شاملو، جز خیل مردمان مشتاق شعر و «شاعر» می توان چهره هایی چون محسن حکیمی، اکبر معصوم بیگی، فریبرز رییس دانا، حافظ موسوی، علی باباچاهی، پرویز بابایی و قاسم روبین را نام برد. محسن حکیمی، مترجم و از همراهان و هم نسلان احمد شاملو در گفت وگو با «شرق» احمد شاملو را «مطرح ترین شاعر معاصر» ایران خواند و گفت: «آنچه شاملو را به چهره ای مطرح بدل کرد، جنبه آزادی خواهانه نظرات او بود. جنبه ای که در شعر او نیز جایگاهی برجسته دارد.» حکیمی، شاملو را شاعری توامان «مدرن و آزادی خواه» می داند و همین دو وجه را عامل شهرت شاعر. «دو چیزی که جای آنها در فرهنگ ما خالی است و تقاضا و خواست این هر دو در میان مردم بسیار.» در نظر او چهره هایی که واجد این خصوصیات باشند، در هر دوره و زمانی مطرح می شوند و صاحب جایگاهی خاص در میان مردم اند. «به این ها اضافه کنید زبان شاملو را که مسلط بود بر زبان قدیم فارسی همراه نوآوری های خاص خودش. همه این ها موجب شد شاملو یک سروگردن از تمام شاعران هم نسل خود بلندتر باشد. البته فروغ نیز به دلایلی جایگاهی برجسته دارد که اینجا مجال گفتن از آن نیست.» حکیمی البته راه را بر نقد شاملو بسته نمی داند و خود نیز انتقاداتی به او روا دارد: «از همان دوران انتقاداتی به شاملو وارد بود. من خودم دیدگاه های انتقادی هم به شاملو دارم. یکی اینکه او در زمینه هایی که چندان صاحب نظر نبود ورود می کرد. مثلااگر کسی بخواهد درباره شعر حافظ اظهارنظر کند، باید اشرافی بیش از آنچه شاملو داشت، داشته باشد. برای همین حافظ شاملو، منهای مقدمه درخشان آن، چندان جایگاه برجسته ای در میان آثار دیگر حافظ شناسان ندارد. اظهارنظرهایش درباره شاهنامه نیز هیچ مبنای علمی و عینی نداشت. اما ویژگی های اصلی شاملو که برشمردم، روی تمام این ها سایه انداخته است. شاملو هنوز حرف بسیار برای گفتن دارد.» دوران شاملو نمی گذرد، زیرا او در طرز شعری اش، تاریخ بدون گذشته ای است. گذشته ای که نمی گذرد و او را هم چنان «در آستانه» نگاه داشته است. شاملو «بی گاهان، به غربت/ به زمانی که در نرسیده بود» از میان ما رفت. در دوم مرداد هزاروسیصدوچند.... 
                