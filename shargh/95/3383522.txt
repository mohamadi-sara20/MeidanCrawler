یک‌شنبه ۶ تیر ۱۳۹۵
-----------------------------------------
یادداشت. اقتصاد
-----------------------------------------
عضویت در شانگهای لزوم بازنگری درخواست
-----------------------------------------

                    لزوم پیوستن ایران به سازمان همکاری شانگهای از موضوعاتی است که باید بازنگری شود. این موضوع اگرچه دستاوردهای اقتصادی و سیاسی بالایی دارد؛ اما هزینه های سیاسی و اقتصادی ای را نیز برای ایران به بار خواهد آورد؛ به ویژه در شرایط کنونی که 11 سال از عضویت ایران به عنوان ناظر می گذرد. باید گفت تمایل به عضویت دائمی ایران در سازمان همکاری شانگهای و درخواست 10 ساله ایران که هر بار به نوعی رد می شود، موضوعی است که می تواند تبعات منفی آن از منافعش پیشی بگیرد. پیش از طرح درخواست بهتر است در وهله اول این موضوع بررسی شود که عضویت ایران در این سازمان همکاری، ارزش اقتصادی بالاتری دارد یا ارزش سیاسی؟این موضوع بر لزوم تدبیر بیشتر ایران برای تکرار چنین درخواستی تاکید می کند. بسیاری این سازمان را سیاسی می دانند و ارزش اقتصادی بالایی در صورت عضویت در این سازمان برای کشور پیش بینی نمی کنند. در این صورت باید گفت با پیوستن ایران به دوقطبی چین و روسیه، از اهداف چشم انداز 20 ساله، یعنی تبدیل شدن به قدرت برتر در خاورمیانه و منطقه دور خواهیم شد.یکی از تحولات اقتصادی اخیر این سازمان این است که چین و روسیه دو طرح مگاپروژه کمربند اقتصادی جاده ابریشم برای شکل دهی به اتحادیه اوراسیایی را مطرح کرده اند. این دو پروژه بر مبنای کانون اجرای آنها از بعد جغرافیایی و برای کشورهای عضو سازمان همکاری شانگهای است. این موضوع به معنی نوعی شکل دهی به هم گرایی منطقه ای است که منافع اقتصادی متفاوت چین و روسیه را تامین کند؛ اما در عمل این پروژه ها دستاوردهای اقتصادی بالایی نداشته و هنوز نتوانسته است ضرورت بالایی برای لزوم عضویت ایران در این سازمان همکاری به وجود بیاورد.گرچه موقعیت جغرافیایی ایران ایجاب می کند که در این سازمان عضو باشد؛ اما باید هزینه فایده این عضویت بیشتر و دقیق تر بررسی شود. پیوستن به اقتصاد هایی که به جز چین و روسیه بقیه آنها یا از ایران ضعیف تر یا مانند ایران هستند، موضوع شوک پذیری اقتصاد ایران را افزایش خواهد داد و نه تنها تکانه های اقتصادی برای کشور خواهد داشت؛ بلکه تکانه های سیاسی ای را نیز به دنبال خواهد داشت. گرچه در شرایط کنونی این سازمان بسیار منفعل است؛ اما می تواند شرایط به گونه ای پیش رود که آسیب های سیاسی و اقتصادی آن افزایش پیدا کند.از دستاوردهای عضویت در این سازمان می توان به پیوستن به منطقه آزاد تجاری با اعضای آن اشاره کرد؛ اما نزدیک به 11 سال از پذیرفته شدن ایران به عنوان عضو ناظر در سازمان همکاری شانگهای می گذرد؛ اما این بزرگ ترین قدرت اقتصادی دنیا، هنوز ایران را به عضویت دائمی نپذیرفته است و در نشست اخیر در ازبکستان نیز با وجود اصرار روسیه، اعضا با عضویت دائمی ایران در این سازمان همکاری مخالفت کردند. مهم ترین ویژگی این سازمان همکاری، تشکیل منطقه آزاد تجاری در آن است. این موضوع یک گام به سمت جهانی شدن است و می تواند دستاوردهای تجاری، اقتصادی و سیاسی بالایی برای ایران به بار داشته باشد. انتظار می رفت در نشست امسال، با توجه به حذف تحریم های اقتصاد علیه ایران، موانع عضویت ایران برطرف شده باشد؛ اما همچنان اعضا مخالفت کردند تا ایران از انتظارات پسا تحریم و پسابرجام یک گام دورتر شود.کشورهای آسیای مرکزی از موقعیت استراتژیک بالایی برخوردار هستند و چالش های اقتصادی و امنیتی بالایی دارند که آنها را متمایل به تشکیل این سازمان همکاری کرد. این چالش ها باعث شد تا کشورهای منطقه پیوسته به دنبال ساختاری برای حفظ امنیت خود باشند. یکی از ساختار هایی که با محوریت روسیه و چین شکل گرفته و رو به گسترش است، سازمان همکاری شانگهای است؛ اما ضرورت پیوستن ایران به این ساختار نیاز به تبیین دقیق ابعاد سیاسی و اقتصادی آن دارد. در روز گذشته بریتانیا اعلام کرد از اتحادیه اروپا جدا می شود که این موضوع مهری بر آسیب پذیری اقتصاد ها در پیوستن به اتحادیه ها و ارگان های همکاری و سازمان های سیاسی و اقتصادی است. این در حالی است که سازمان همکاری شانگهای ابعاد سیاسی غالب تری داشته و فرصت های اقتصادی اندکی برای کشور به وجود خواهد آورد. درخواست عضویت و ردشدن آن موضوعی است که در وجهه بین المللی اثر بالایی داشته و می تواند منجر به تحدید روابط و منفی شدن سطح تعاملات ایران با سایر کشورها باشد؛ بنابراین بهتر است زمانی درخواست مطرح شود که مذاکرات و مباحث پیش نیاز برآورده شده و احتمال قبول درخواست نزدیک به یقین باشد.
                