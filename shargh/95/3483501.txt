سه‌شنبه ۳۰ آذر ۱۳۹۵
-----------------------------------------
type_unknown
-----------------------------------------
فسخ برابر فسخ
-----------------------------------------

                    گروه اقتصاد: کشمکش میان شرکت توسعه اعتماد مبین، سهام دار 50 به علاوه یک درصدی مخابرات با سازمان خصوصی سازی بالاگرفت. نگرانی سهام داران و مدیران مخابرات تا حدی بود که سازمان بورس در اطلاعیه ای، پاسخ فوری سهام دار عمده مخابرات با نماد «اخابر» را خواستار شد. شرکت توسعه اعتماد مبین هم در پاسخ به این درخواست، اطلاعیه سازمان خصوصی سازی را به طور کلی غیرقانونی خواند و آن را ادعایی دانست که فروشنده سهام (سازمان خصوصی سازی) باید از طریق هیات داوری موضوع ماده 30 قانون اجرای سیاست های کلی اصل 44 پیگیری کند. اما این واکنش سهام دار عمده مخابرات بی پاسخ نماند. فقط چند ساعت پس از انتشار این اطلاعیه، سازمان خصوصی سازی وارد عمل شد و ادعای این شرکت مبنی بر قانونی نبودن این فسخ را به شدت رد کرد.در اطلاعیه سازمان خصوصی سازی آمده: پیرو اطلاعیه روز سه شنبه، 23 آذر 1395 این سازمان درباره فسخ قرارداد واگذاری سهام بلوکی شرکت مخابرات ایران، نظر به اینکه شرکت خریدار پاسخی را به سازمان بورس و اوراق بهادار ارائه و اقدام سازمان خصوصی سازی مبنی بر فسخ قرارداد واگذاری را فاقد اعتبار قانونی اعلام کرده است، تاکید می شود سازمان خصوصی سازی به موجب مفاد قراردادی فی مابین، از جمله ماده 11 و تبصره ذیل آن، دارای حق فسخ قرارداد به دلیل عدم ایفای تمام یا بخشی از تعهدات از سوی خریدار بوده و به اعتبار همین حق، مبادرت به فسخ قرارداد کرده است. در ادامه این اطلاعیه آمده: بنابراین ابلاغ فسخ، قانونی و دارای اعتبار کافی حقوقی بوده است. البته خریدار حق داشته که در صورت شکایت یا هرگونه اعتراض به اقدام سازمان خصوصی سازی به هیات داوری مراجعه کند، همچنان که با وجود برخی مطالب منتشره در سامانه کدال و سایر منابع اطلاع رسانی به شرحی که اشاره شد، مدیرعامل شرکت خریدار در مورخ 24 آذر 1395، دادخواست آن شرکت برای رسیدگی و صدور حکم مبنی بر اعتبار قرارداد و بی اعتباری فسخ اعلام شده را از هیات داوری درخواست کرده است. این اطلاعیه در پایان تاکید می کند این سازمان با رعایت موازین قانونی و حقوق دولت پاسخ لازم را برای مرجع داوری یادشده ارائه خواهد کرد و نتایج داوری و رای صادره را نیز به اطلاع عموم خواهد رساند.در آغازین ساعات روز گذشته، شرکت سرمایه گذاری اعتماد مبین در راستای درخواست سازمان بورس برای افشای اطلاعات شرکت، پیرامون ایجاد هرگونه تغییر در ساختار مالکیت مخابرات، اطلاعیه سازمان خصوصی سازی را فاقد اعتبار و غیرقانونی دانست.براین اساس مدیرعامل شرکت توسعه اعتماد مبین هم در نامه ای به مدیرعامل شرکت مخابرات ایران درباره واگذاری سهام شرکت توسعه اعتماد مبین توضیحاتی ارائه داد. این گزارش می افزاید: این نامه با موضوع استعلام اداره نظارت بر ناشران بورسی سازمان بورس و اوراق بهادار درباره اطلاعیه تاریخ 23 آذر 1395 سازمان خصوصی سازی، مبنی بر فسخ قرارداد واگذاری سهام کنترلی و مدیریتی شرکت مخابرات ایران، به شرح زیر است:اطلاعیه سازمان خصوصی سازی مبنی بر فسخ قرارداد واگذاری سهام کنترلی و مدیریتی شرکت مخابرات ایران، اعتبار قانونی نداشته و چنانچه فروشنده سهام موضوع و واگذاری ادعایی نیز داشته باشد باید مطابق مقررات، ادعای خود را از طریق هیات داوری موضوع ماده 30 قانون اجرای سیاست های کلی اصل 44 پیگیری کند.بدیهی است تا زمانی که مرجع قانونی مذکور درخصوص ادعای سازمان اعلام نظر نکرده اند، اطلاعیه سازمان خصوصی سازی فاقد اعتبار و اثر قانونی بوده و هیچ خدشه ای به ساختار مالکیت مخابرات ایران وارد نمی کند و کلیه مفاد قرارداد و واگذاری سهام به قوت خود باقی است. یادآوری می شود این نامه درخصوص درخواست شفاف سازی ریاست اداره نظارت بر ناشران بورسی به مدیرعامل شرکت مخابرات ایران جهت اعلام هرگونه تغییر در ساختار مالکیت این شرکت بوده است.
                