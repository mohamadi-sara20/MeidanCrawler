پنج‌شنبه ۲۰ خرداد ۱۳۹۵
-----------------------------------------
سرمقاله
-----------------------------------------
خطر افزایشی شدن نرخ تورم
-----------------------------------------

                    در دوره سه ساله دولت یازدهم، نرخ رشد نقدینگی سالانه بیش از 25 درصد بوده است. در نتیجه کل نقدینگی در پایان اسفند 94 به رقم نجومی هزارو17 هزار میلیارد تومان رسیده است. این رقم نزدیک به رقم تولید ناخالص داخلی هزارو200 میلیارد تومانی سال 94 است. افزایش نقدینگی ریشه در افزایش پایه پولی توسط بانک مرکزی، کاهش نرخ سپرده قانونی و افزایش اعتبارات توسط بانک ها دارد. علت اتخاذ چنین سیاستی نیز مقابله با کمبود منابع مالی برای واحد های اقتصادی در این دوره بوده است. اما با وجود اتخاذ سیاست فوق، اول آنکه تنگنای اعتباری یا به بیان ساده، عطش نقدینگی در میان فعالان اقتصادی به شدت حاکم است. شاخص کمی این عطش، نرخ بهره اسمی و حقیقی خطرناک بسیار بالادر نظام بانکی، برای اوراق بدهی در فرابورس و در بازار مالی غیررسمی است. بدون تردید چنین نرخ بهره بالایی به علت کژگزینی و کژمنشی فعالان مالی تخریب کننده نظام بانکی بحران زده کشور است. دوم آنکه با وجود ادامه انباشت گسترده نقدینگی، نرخ تورم از سطح 45،1 درصد در خرداد 92 به 10.4 درصد در اردیبهشت 95 رسیده است. موفقیت بسیار بزرگی است و روند نزولی آن هنوز ادامه دارد. اما از این زاویه نیز قطعا براساس مطالعات تجربی در اقتصاد ایران و مبانی گسترده نظری پولی، مبنی بر رابطه مستقیم و نزدیک نرخ رشد نقدینگی و تورم، خطر بزرگ ازدست رفتن موفقیت کاهش نرخ تورم و جهش صعودی مجدد آن به سطوح بالای 20 درصد گذشته در مقابل اقتصاد ایران، دور از انتظار نیست.نقدینگی زمانی می تواند نقش کلیدی خود را برای اثرگذاری بر سطح قیمت ها، تامین اعتبارات، گردش فعالیت های تولیدی، خریدو فروش ها، رشد اقتصادی، تامین منابع مالی برای فعالان اقتصادی و... ایفا کند که در مبادلات حضور داشته باشد. در یک دوره زمانی ماهانه یا سالانه، شدت این حضور به صورت دفعات انتقال مستمر مالکیت نقدینگی ناشی از انجام انواع معاملات میان فعالان اقتصادی قابل مشاهده و اندازه گیری است. بدیهی است همان گونه که بود و نبود پول داخل بالش یا پنهان شده، هیچ اثری بر اقتصاد ندارد و هیچ یک از نقش های متصور خود را ایفا نمی کند، سپرده های موجود اشخاص در بانک ها نیز در صورت انتقال نیافتن مالکیت آن و ثبات و پایداری طولانی آن به درجات در حکم خواب پول درون بالش است. در گذشته پول، سکه و کاغذ اسکناس بود و امروز پول به صورت عدد و رقم در بانک است. ایفای نقش پولی توسط هر دو نوع پول منوط به دست به دست چرخیدن آن یعنی انتقال مالکیت آن است. بودن سپرده در بانک و اعطای اعتبار بر مبنای آن توسط بانک، موجب گردش محدود مالکیت آن می شود. اما گردش اصلی نقدینگی منوط به تصمیم مالکان آنها برای خرید و سرمایه گذاری های فیزیکی و مالی است که باعث انتقال مالکیت نقدینگی می شود. چنین انتقالی موجبات اثرگذاری نقدینگی بر تورم و فعالیت های اقتصادی از جمله رفع تنگنای اعتباری را فراهم می کند. نزد اهل فن این موضوع از مبانی پایه ای اقتصاد پول است و با عنوان سرعت گردش نقدینگی مطرح است. در مباحث پولی، آثار نرخ رشد سرعت گردش نقدینگی دقیقا در حکم نرخ رشد نقدینگی است. براساس ارقام فوق و محاسبات انجام شده، سرعت درآمدی نقدینگی کاهش یافته و به یک نزدیک شده است.در سه ساله اخیر، نرخ رشد منفی سرعت پول، بازدارنده آثار متصور نقدینگی افزایش یافته بر اقتصاد شده است. به درستی، با ریسک صفر و نرخ بهره حقیقی بسیار بالابرای انواع سپرده ها که بخش اعظم نقدینگی کشور را تشکیل می دهد، چه انگیزه ای برای مالکان آن برای تبدیل به دارایی های دیگر، خریدوفروش، افزایش تقاضای مصرفی، سرمایه گذاری، خرید ساختمان و... و درنهایت انتقال مالکیت آن به سایر فعالان اقتصادی وجود دارد. به این ترتیب است که سرعت گردش نقدینگی یا به بیان دیگر، دفعات انتقال مالکیت نقدینگی کاهش یافته است. در نتیجه با وجود افزایش نقدینگی، نرخ تورم کاهش یافته است و تنگنای اعتباری و عطش نقدینگی و حاکمیت نرخ بهره بالاادامه دارد. نتیجه آنکه با ادامه این سیاست، خطر بزرگ برگشت تورم و لطمه به نظام مالی پیش بینی می شود.چاره کار بسیار پیچیده و زمان بر بوده و در گروی یک سلسله اصلاحات ساختاری و اصطلاحا اعمال مقررات تنظیمی در نظام بانکی است. اما در کنار آن، تنظیم و اعلام یک برنامه پویای حداکثر یک ساله برای تعدیل نرخ بهره در نظام بانکی تا سطوح نزدیک به نرخ تورم انتظاری نیز الزامی است تا موجبات افزایش سرعت گردش نقدینگی به جای افزایش خود نقدینگی فراهم شود. در کنار آن نرخ رشد نقدینگی نیز باید به شدت کنترل شود. بی توجهی به سرعت گردش پول، حلقه مهم فراموش شده در تنظیم سیاست های پولی است. می گویند تعدیل نرخ بهره را باید به اقتصاد بازار سپرد. می گویم اول آنکه در نظام بانکی کشور بازاری دیده می شود که منتظر باشیم قوانین اقتصاد بازار در آن عمل کند؟ دوم آنکه علم اقتصاد فقط محدود به اقتصاد بازار نیست. بحث های اقتصاد کینزی، کینزی جدید، پساکینزی، چندتعادلی، تعادل غیربهینه، انحصار، تبانی، چسبندگی ها، تجربیات 1997 شرقی، آسیای جنوب شرقی، بحران مالی 2008، ضرورت اعمال مقررات تنظیمی برای بانک ها و موسسات مالی، سیاست های کلان احتیاطی و... هم وجود دارد. سوم آنکه چقدر باید صبر کرد؟ به قول کینز در بلندمدت همه مرده ایم و به زبان دیگر، صورت مسئله پاک شده است. به سال چهارم و آخر دولت یازدهم نزدیک می شویم. می گویند در صورت کاهش تنظیمی نرخ بهره توسط بانک مرکزی، بعضی از موسسات مالی دستورالعمل های بانک مرکزی را رعایت نمی کنند. می گویم اول آنکه سهم این گروه از بانک ها و موسسات مالی به 10 درصد کل نظام بانکی هم نمی رسد و به خاطر آن، کل اقتصاد و تولید را به گروگان نمی گیرند. دوم آنکه اگر بانک مرکزی با امکانات سیستم مکانیزه پرداخت ها، داشتن توانایی نظارت کامل بر گردش تراکنش ها و نیاز و اتکای کامل موسسات بانکی به بانک مرکزی، اگر مقررات تنظیمی خود را اعمال نمی کند، جای بسیار سوال است. سوم آنکه اگر نگویید قیاس مع الفارق است، می گویم بانک های بزرگ اروپایی از ترس تحریم های داخلی آمریکا در مبادلات بانکی با ایران احتیاط می کنند و در گذشته جریمه های میلیارددلاری را پرداخته اند. حال چگونه است که بانک مرکزی ما در اعمال مقررات تنظیمی بر بانک های داخلی و یافتن بانک های متخلف ناتوان است. می گویند فاصله نرخ بهره بازار غیررسمی با بازار رسمی حداقل بیش از 10 درصد است و بنابراین نرخ تعادلی بازار مالی باید بین 36 تا 48 درصد باشد. می گویم در اروپا و آمریکا هم که در بازار رسمی نرخ بهره بین صفر تا سه درصد است، تامین منابع مالی با نرخ بهره صددرصد هم دیده می شود ولی کسی نمی گوید نرخ بهره تعادلی باید صددرصد باشد و می گویند و می گویم از این باب زیاد است. وظیفه خود می دانم صریح عنوان کنم؛ وقت تنگ است. سایه شوم برگشت تورم، جهش نرخ ارز و تخریب نظام مالی در پیش است که می تواند دستاورد های بسیار بزرگ سه ساله گذشته دولت یازدهم را بر باد دهد. باشد که هرگز چنین نشود.
                