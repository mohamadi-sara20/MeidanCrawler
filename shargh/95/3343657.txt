دو‌شنبه ۳۰ فروردین ۱۳۹۵
-----------------------------------------
یادداشت
-----------------------------------------
پایان نفت، شبیه «نهنگ عنبر»
-----------------------------------------

                    در دو یادداشت اخیر روزنامه «شرق» از «پایان دوره نفت» و شواهد آن نوشتم؛ پایانی که برخلاف تصورات پیشین، نه به علت کمیاب شدن منابع زیرزمینی نفت، بلکه به دلیل کم رنگ شدن نقش نفت در اقتصاد جهانی رقم خورده است. اما خیلی ها در ایران دوست دارند که نفت را همچنان بزرگ ترین منبع ثروت بدانند. آنان منابع انرژی جایگزین نفت را همچنان نابالغ، غیرجذاب و پرهزینه می بینند که حالاحالاها نمی توانند تهدیدی واقعی برای نفت باشند. آنها و خیلی های دیگر در ایران مایلند گفت وگو درباره پایان دوره نفت را به نوادگان خود موکول کنند. خیلی ها در این مدت استدلال کردند که حتی اگر فرض کنیم که کفه ترازوی معادلات اقتصادی حوزه انرژی به نفع منابع انرژی تجدیدپذیر سنگین شود، جای پای نفت در اقتصاد جهانی آن قدر محکم است که فرایند گذار، پنج یا شش دهه به درازا خواهد کشید. مدیران کشور در رده های مختلف به خود دلداری می دهند که این گذار آنچنان آرام و طولانی خواهد بود که حذف نفت از اقتصاد جهانی را به عمر خود نخواهند دید؛ یعنی اگر مشکلی هم باشد، مشکل آیندگان خواهد بود؛ اما حقیقت این است که نفت با سرعتی بسیار فراتر از آنچه می پنداریم به تاریخ خواهد پیوست. این جابه جایی منبع انرژی قبلادر تاریخ اتفاق افتاده اما ما انسان ها معمولااز تاریخ درس نمی گیریم. اجازه دهید یکی از این جابه جایی ها را با هم مرور کنیم تا به یاد بیاوریم وقتی که معادلات اقتصادی به ضرر یک منبع انرژی تغییر می کند، آن منبع به سرعت کنار گذاشته می شود، حتی اگر تمدن انسانی برای دهه ها یا حتی سده ها به آن وابسته بوده باشد. پیش از نفت، برای سال های سال، مهم ترین منبع انرژی برای مصارف گرمایی و روشنایی، روغنی بود که از گونه ای نهنگ -به نام نهنگ عنبر- گرفته می شد. سال های 1835 تا 1845 میلادی، اوج دوره روغن نهنگ بود. میلیون ها خانه با چراغ ها و شمع های ساخته شده از روغن نهنگ عنبر گرم و روشن می شدند. هرچه تعداد نهنگ های عنبر کمتر می شد، شکارچیان به سراغ گونه های دیگری از نهنگ می رفتند که روغن آنها کیفیت کمتری داشتند و به نصف قیمت فروخته می شدند. اما هزینه روشنایی با روغن نهنگ برای مدتی طولانی بالاماند، به گونه ای که دو رقیب جدی از راه رسیدند: گاز و نفت زغال سنگ. هم زمان با گسترش کاربرد سوخت استخراجی از زغال سنگ، شکار نهنگ در سال 1847 به اوج رسید. 10 سال بعد مدل بهبودیافته سوخت به دست آمده از زغال سنگ (بدون دود و بدون بو) وارد بازار آمریکا و به سرعت تولید ارزان قیمت آن در این کشور شروع شد. چیزی نگذشت که سوخت به دست آمده از زغال سنگ، بازار را تسخیر کرد. شکارچیان نهنگ قبل از اینکه نهنگ ها منقرض شوند، مشتریان خود را از دست دادند. به عبارت دیگر مردم به سرعت روغن نهنگ را کنار گذاشتند.تنها در دهه 1850، روغن نهنگ دوسوم سهم بازار خود را از دست داد. اما در سال 1859 استخراج نفت در پنسیلوانیا شروع شد. این تحول بزرگ باعث شد که در کمتر از یک سال، سوخت تهیه شده از نفت فراگیر شود. تا سال 1865 (یعنی در شش سال)، قیمت سوخت نفتی به یک چهارم قیمت روغن نهنگ رسید. گاز زغال سنگ هم جای خود را به گاز طبیعی داد. در سال 1879 لامپ برقی ادیسون هم از راه رسید و کار را تمام کرد. پیشرفت فناوری و پیامدهای اقتصادی آن، نهنگ ها را از خطر انقراض رهانید و صنعت شکار نهنگ را در یک بازه زمانی کوتاه به زمین زد. آن صنعت خیلی دیر متوجه شد که عرصه را باخته است. کمتر از دو سده از آن تحول تاریخی گذشته و امروز سرعت و قدرت تحولات فناوری بسیار بیشتر از آن زمان است. چندین منبع جایگزین انرژی وارد بازار شده اند و ده ها منبع دیگر هم در شرف ورود هستند. هزینه تولید انرژی از این منابع جایگزین هم روزبه روز در حال کاهش است. این بار هم سرمایه گذاران هوشمند این تحول بزرگ را رصد کرده اند و در حال جابه جایی دارایی های خود هستند. این بار هم دنیا با سرعتی باورنکردنی نفت را کنار خواهد گذاشت. اگر همچنان درباره سرعت منسوخ شدن نفت به عنوان منبع انرژی شک دارید، کافی است به دو خبر زیر که در یک روز منتشر شدند دقت کنید: 1- شرکت تسلاموتورز در تاریخ دوازدهم فروردین 1395 از محصول جدید و انقلابی این شرکت به نام «مدل 3» پرده برداشت. این خودروی تمام برقی، با طراحی منحصربه فرد خود، تنها با قیمت 35 هزار دلار (حدود 120میلیون تومان) به بازار خواهد آمد. در کمتر از یک هفته از عرضه این خودرو، 325 هزار دستگاه از آن (معادل مبلغی بیش از 14 میلیارد دلار) توسط مردم پیش خرید شد. 2- در تاریخ دوازدهم فروردین 1395 اعلام شد که حزب کارگر هلند، به دنبال تصویب طرحی در پارلمان این کشور است که استفاده از هرگونه خودرو بنزینی و گازوئیلی از سال 2025 به بعد در این کشور به کلی ممنوع و غیرقانونی اعلام شود.
                