شنبه ۲۹ خرداد ۱۳۹۵
-----------------------------------------
type_unknown
-----------------------------------------
مورد عجیب خاوری در کانادا
-----------------------------------------

                    گروه سیاست: سرنوشت دو متهم مفاسد اقتصادی در ایران که این روزها در ینگه دنیا به سر می برند، هم عجیب است و هم متفاوت. اولی رضا ضراب، شریک بابک زنجانی است که در آمریکا به اتهام تلاش برای دورزدن تحریم ها علیه ایران در زندان به سر می برد. دومی اما شرایطی متفاوت دارد؛ محمودرضا خاوری که چند سال قبل در پی اتهام فساد مالی در پرونده سه هزارمیلیاردی به کانادا فرار کرد، این روزها مشغول سرمایه گذاری مالی عظیمی در شرکت سام میزراهی، یکی از بزرگ ترین شرکت های سرمایه گذاری در کاناداست. قاضی دادگاه رسیدگی کننده به پرونده رضا ضراب در آمریکا پیشنهاد این تاجر ایرانی الاصل مقیم ترکیه، را که به اتهام نقض قوانین تحریم ها دستگیر شده، رد کرده است. قاضی «ریچارد برمن» در منهتن نیویورک استدلال دادستان مبنی بر اینکه احتمال فرار آقای ضراب در صورت خروج از بازداشت وجود دارد را پذیرفت.قاضی با توجه به ثروت ضراب و پیوندنداشتن او با جامعه آمریکا تلویحا گفت اگر به ایران یا ترکیه فرار کند، بعید است مسترد شود. ضراب روز 21 ماه مارس در شهر میامی در ایالت فلوریدا، به اتهام توطئه برای انجام صدها میلیون دلار معاملات مالی برای کمک به دولت یا سایر نهادهای ایرانی برای دورزدن تحریم ها دستگیر شد. بنجامین برفمن، وکیل ضراب، سه هفته پیش از قاضی خواسته بود او را با قرار 50 میلیون دلار وثیقه آزاد کند و در منهتن زیر نظر محافظانی که خودش حقوق آنها را پرداخت خواهد کرد، قرار دهد. ضراب پیشنهاد کرده که 50 میلیون دلار اوراق قرضه به ضمانت بگذارد که توسط 10 میلیون دلار تضمین می شود. اما نمایندگان دادگستری آمریکا با اشاره به آنچه دارایی های هنگفت رضا ضراب، شریک زنجانی خواندند، با درخواست او برای آزادی مخالفت کردند. قاضی برمن گفته است این عوامل انگیزه و توانایی برای فرار را در اختیار آقای ضراب قرار می دهد. اما بنجامین برفمن وکیل ضراب گفت موکل او ممکن است خواستار تجدیدنظر در این تصمیم شود. ضراب روز 27 آوریل در دادگاهی در نیویورک اعلام بی گناهی کرد. ضراب هر روز یک تن طلاصادر می کردقاضی برمن ضمن مخالفت با حبس خانگی رضا ضراب گفت شریک بابک زنجانی روزانه یک تن طلاصادر می کرده است و پنجاه وششمین مالیات دهنده بزرگ در ترکیه به شمار می رود. به گفته قاضی ریچارد برمن، دادن اجازه اقامت به ضراب در آپارتمانی در منهتن و نظارت بر وی از طریق نیروهای امنیتی خصوصی که او موافقت کرده دستمزد آنها را پرداخت کند، به افزایش نابرابری و رفتار نابرابر به سود یک گروه بسیار کوچک از افراد تحت تعقیبی که بسیار ثروتمند هستند، کمک خواهد کرد. به گفته این قاضی آمریکایی، کسب وکار ضراب سالانه حدود 110 میلیون دلار درآمد داشته و ظاهرا او گفته که روزانه یک تن طلاصادر می کرده است. ضراب 33ساله دارای گذرنامه ایرانی، ترکی و مقدونیه ای است. به گفته قاضی برمن، او دارای 20 خانه و خودروهای لوکس است. بنجامین برافمن، وکیل ضراب به «بی بی سی» گفته، او ناامید شده و در حال مرور تصمیمات است تا ببیند که آیا تقاضای فرجام خواهی اقدامی مناسب است یا نه. ضراب از 21 مارس یعنی زمانی که «اف بی آی» او را هنگام ورود به یک منطقه تفریحی در دیزنی ورلد بازداشت کرد، در زندان به سر می برد. این در حالی است که شریک ایرانی ضراب در ایران با حکم دادگاه بدوی به اعدام محکوم شده و در انتظار فرجام پرونده در دیوان عالی کشور است. زنجانی در ایران به اعدام و بازپس دادن مبالغ بدهی حدود سه میلیاردیورویی خود محکوم شده است. خاوری در کانادا هم درگیر پرونده قضائی شدسوی دوم ماجرا متعلق به محمودرضا خاوری است. فردی که چند سال پیش به کانادا فرار کرد. همان زمان تصاویری از اقامتگاه مجلل خاوری در کانادا منتشر شد که باعث حیرت و البته عصبانیت بسیاری از ایرانیان شد. اکنون اما براساس اخباری که منتشر شده، خاوری با شریک مالی خود به اختلاف خورده و حالااز او در دادگاهی در اونتاریو شکایت شده است. به گزارش «ایلنا» به نقل از بلومبرگ، محمودرضا خاوری و پسرش خشایار خاوری به دلیل اختلاف با شریک اقتصادی خود «سام میزراهی» یکی از ساختمان سازها در کانادا به مشکل برخوردند که در پی آن کار به دادگاه اونتاریو کانادا کشیده شده است. بلومبرگ تاکید کرده که خبرنگار آنها تا خانه خاوری هم رفته اما کسی در خانه را باز نکرده است. اما از قول «سام میزراهی» نوشته است که خاوری در تماسی تلفنی او را تهدید کرده که در صورت پرداخت نکردن مبلغی پول آبرویش را می برد و خانه اش را آتش می زند. براساس این گزارش، اختلاف در پرونده آپارتمان سازی در منطقه یورکویل و در موضوع چگونگی تقسیم سود حاصل از پروژه بوده است. محمودرضا خاوری مدیرعامل پیشین بانک ملی ایران است که به اتهام دست داشتن در فساد مالی سه هزارمیلیاردی به کانادا فرار کرد و با وجود درخواست ایران به اینترپل، پلیس بین المللی از استرداد او به ایران سر باز زده است. پاییز سال 93 سام میزراهی، «بیزنس منی» که تا پیش از آن به دلیل خدمات «خشک شویی» مشهور بود، حق انحصاری ساخت وساز در ضلع جنوبی یانگ و بلور، گران قیمت ترین منطقه کانادا را به دست آورد. براساس گزارش بلومبرگ او از سال 2015 با محمودرضا خاوری وارد شراکت شده تا مجموعه ای از آپارتمان های لوکس را در این منطقه بسازند. محمودرضا خاوری، ایرانی دارای تابعیت کشور کانادا بود. او مهر سال 90 به کانادا فرار کرد. این سفر ناگهانی به کانادا در رابطه با رسوایی اختلاس سه هزارمیلیارد تومانی بود که در شهریور 90 برملاشد. در سیزدهمین جلسه محاکمه متهمان پرونده فساد سه هزارمیلیارد تومانی، قاضی پرونده اعلام کرد که یکی از معاونان وقت وزارت اطلاعات در دولت احمدی نژاد از خروج محمودرضا خاوری مطلع بوده است. بنابر اطلاعاتی که همان زمان به نقل از قاضی سراج که قضاوت پرونده را بر عهده داشت، منتشر شده بود، خاوری در تاریخ 20 شهریور 1390 در مقام رئیس بانک ملی ایران، تقاضای سفر به انگلستان را در قالب یک ماموریت کاری برای شرکت در جلسه پی ال سی بانک لویدز مطرح کرده بود که در تاریخ 29 شهریور همان سال با حکم شماره 578669 با ماموریت او به خارج از کشور موافقت شد. چند روز بعد، خاوری با ارسال فکسی از داخل هتلی در انگلستان، استعفای خود را به اطلاع مقامات دولتی ایران می رساند. ورود خاوری به کانادا به دلیل مشخص شدن تابعیت دوگانه او، بازتاب گسترده ای در رسانه های مختلف جهان داشت و همه اینها در شرایطی است که هم اکنون و در دوران زمامداری استفان هارپر در کشور کانادا، قوانین سختی برای عموم ایرانیان وجود دارد که به راحتی حتی اجازه دیدن و ملاقات ایرانی ها با بستگانشان را در کانادا نمی دهد و نقل و انتقالات پول با ایران نیز به سختی انجام می شود. نکته جالب توجه درباره این دو متهم در آمریکا و کانادا این است که هر دو به مهم ترین و عظیم ترین پرونده های فساد مالی در ایران پیوند خورده اند. متهم ردیف اول پرونده فساد نفتی در ایران زیر تیغ است و متهم ردیف اول پرونده اختلاس سه هزارمیلیاردی یعنی مه آفرید امیرخسروی روز سوم خرداد سال 93 در زندان اوین اعدام شد. اکنون ضراب و خاوری در شرایطی متفاوت در آمریکا و کانادا درگیر پرونده های قضائی هستند. باید منتظر ماند و فرجام کار این دو نفر را شاهد بود.
                