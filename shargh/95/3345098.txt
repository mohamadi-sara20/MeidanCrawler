چهار‌شنبه ۱ اردیبهشت ۱۳۹۵
-----------------------------------------
سرمقاله
-----------------------------------------
گزارش به ملت
-----------------------------------------

                    با نزدیک شدن به سال پایانی دولت تدبیر و امید، تهاجم سازمان یافته مخالفان رئیس جمهور وارد مرحله جدیدی شده است و اتاق های فکر آنان هر روز سناریوی جدیدی را برای ناکام جلوه دادن دولت در عرصه های داخلی و خارجی طراحی می کنند. در همین رابطه، اظهارات رئیس بانک مرکزی پس از مذاکره با وزیر خزانه داری آمریکا، بار دیگر بهانه ای را برای مخالفان فراهم کرد تا این سخنان را به نظر خود «مصداقی برای طبل توخالی برجام» بینگارند و با درشت ترین تیترهای خبری و سخیف ترین عبارات، بزرگ ترین دستاورد کشور در عرصه دیپلماسی را زیر سوال ببرند. جنجال آفرینی رسانه ای پرتعداد مخالفان داخلی برجام و کوبیدن بر طبل شعار تحقق نیافتن وعده های دولت در رفع و لغو کامل تحریم ها، بیش از آنکه واقعی و از سر دلسوزی برای مردم و کشور باشد، ناشی از شکست های پی درپی تندروها و کلیدخوردن مبارزات زودهنگام انتخاباتی ریاست جمهوری خرداد سال آینده است. فارغ از اینها، اینکه وظیفه روحانی، دولتمردان و حامیان او در شرایط حساس کنونی چیست و چگونه باید از عملکرد و دستاوردهای 30 ماه گذشته دفاع کرد تا از میزان تخریب سازمان یافته مخالفان و تاثیرات سوء آن در دل مردم کاسته شود، موضوعی است قابل تامل که غفلت از آن، فضا را برای دلواپسان فراهم می کند. در میان شادی مخالفان برجام از اظهارات دکتر سیف، آقای حمید بعیدی نژاد، از اعضای تیم مذاکره کننده کشورمان در مذاکرات، در نوشته ای به تبیین جغرافیای سخنان دکتر سیف و مشکلات تکنیکی استفاده از پول های آزاد شده کشور به دلیل همراهی نکردن آمریکا در تبدیل ذخایر آزادشده ایران به دلار پرداخت تا از این رهگذر به روشنگری بپردازد. هم زمان با این روشنگری در دفاع از کلیت برجام، گزارش اخیر وزارت امور خارجه به کمیسیون امنیت ملی و سیاست خارجی مجلس، حاوی نکات بسیار مهمی در پیشرفت های اجرای برجام در سه ماه گذشته و دستاوردهای کشور از قبل توافق هسته ای است. با وجود این، شناخت دقیق مخاطبان و بیان هر نکته در جایگاه خود از امور مهمی است که غفلت از آن می تواند شرایط نامطلوبی را داخل کشور فراهم کند. نمونه این مسئله، اظهارات برحق دکتر سیف در مذاکره با وزیر خزانه داری آمریکا و در جمع نخبگان شورای روابط خارجی این کشور و بیان مطالبات و انتظارات ایران از آمریکا و تلاش برای رفع موانع مالی و پولی برای استفاده از ذخایر ارزی آزادشده از بانک های هند، چین، ژاپن و... پس از برجام است که به صورتی کاملاوارونه به مردم ارائه شد و دستاوردهای شگرف برجام را در مقابل سیاه نمایی مخالفان داخلی قرار داد. پوشیده نیست که برجام متنی است به غایت پیچیده و تخصصی. آمریکا مدعی است دسترسی به سیستم پولی دلار، بخشی از مذاکرات نیست و در برجام نیز به آن اشاره نشده است. این مشکل در گرو مذاکرات تخصصی سیاسی و پولی با طرف آمریکایی، استفاده از لابی اروپا برای فشار به آن کشور و مواردی از این دست است. طرح این مباحث پیچیده در فضای رسانه ای، آن هم به شکلی که مطرح شد، نتیجه ای جز آنچه در چند روز گذشته شاهد بودیم، نخواهد داشت. مضافا اینکه به مصداق «جز راست نباید گفت، هر راست نشاید گفت»، بیان مطالبات برحق در مذاکره با طرف مقابل، لزوما به معنای طرح آن در فضای عمومی به شدت گرفتار سیاه نمایی مخالفان دولت نیست.روش تاکتیکی درست ظریف و سیف در مذاکره برای تحت فشار قرار دادن طرف مقابل و وادارکردن آنها در تسریع عمل به تعهداتشان در برجام، لزوما نمی تواند مجوزی برای بیان همان مطالب در فضای عمومی و دادن فرصت به مخالفان باشد. به نظر می رسد دولت روحانی به دلیل گرفتاری در چنبره مشکلات اقتصادی که میراث ناکارآمدی و دست اندازی به بیت المال توسط سودجویان در دولت اصولگرای احمدی نژاد است - و اکنون کلیت کشور درگیر پرونده های فساد مالی برای احیای حقوق ملت است- در مقابل حملات سازمان یافته رسانه های پرتعداد اصولگرا به ویژه فضای گسترده مجازی، در لاک دفاعی فرو رفته، تاجایی که به جای بیان دستاوردها، برخی دولتمردان نیز کم کم به زبان منتقدان سخن می گویند.حجم عظیم دستاوردهای برجام را نباید به گزارش اخیر وزارت خارجه به مجلس یا نوشته بعیدی نژاد در پاسخ به منتقدان اظهارات دکتر سیف محدود کرد. دولت باید با استفاده از ابزارهای ولو اندک رسانه های مستقل، به طور مستمر مردم را در جریان پیشرفت ها و دستاوردهای برجام قرار دهد. در شرایطی که مخالفان با استفاده از اشراف نداشتن افکار عمومی به متن پیچیده و به شدت حقوقی و فنی برجام، در معرض تهاجم سازمان یافته دلواپسان و تحمیل مطالب و مطالبات خارج از برجام قرار دارند، مردم حق دارند بدانند برای بازشدن فضای جهان به روی ایران و خروج از انزوای تحمیل شده به ما در دوران دولت و مجلس اصولگرایان، در دولت روحانی چه راهی طی شده است. صف طولانی درخواست عالی ترین مقامات کشورهای جهان برای سفر به ایران، لغو تحریم صادرات نفت و دستیابی به فروش دو میلیون بشکه با وجود ازدست دادن بازارهای قبل از تحریم، ازسر گیری ارتباطات بانکی با سیستم مالی جهان که کار دلالان تحریم و فساد ناشی از آن را یکسره خواهد کرد، افزایش چشمگیر صادرات محصولات پتروشیمی، احیای ناوگان هوایی، ایجاد فضای سهل تر کسب و کار با جهان، آمادگی بزرگ ترین شرکت های جهان برای بازگشت به ایران و از همه مهم تر احیای کرامت ملت بزرگ ایران با از بین رفتن پروژه «ایران هراسی» از جمله دستاوردهای افتخارآفرین برجام است. (سایر حوزه های سیاست داخلی، فرهنگی، اجتماعی، اقتصادی و... و دستاوردهای آن، البته از حوصله این مجال خارج است.) همان طورکه در گزارش وزارت خارجه به مجلس آمده است، این واقعیتی انکارناپذیر است که «به موجب برجام و در چارچوب اختیاراتی که به تیم مذاکره کننده اعطا شده بود، فقط تحریم های اقتصادی و مالی مرتبط با مسائل هسته ای رفع شده و تحریم های مرتبط با بهانه های دیگر ازجمله برنامه موشکی، تروریسم، حقوق بشر و به طورکلی تحریم های اولیه آمریکا باقی مانده اند. تحریم های تسلیحاتی و موشکی نیز در فاصله پنج و هشت سال لغو می شوند. این حقیقت که تحریم های غیرهسته ای باقی می مانند، از ابتدای مذاکره روشن بوده و هیچ گاه مکتوم نشده است». در این راستا پیشنهاد مشخص نگارنده به دولت محترم این است که دستگاه های مختلف اجرائی و نظارتی در دستورالعملی مکلف شوند در گزارشی جامع و جداولی روشن، وضعیت کشور در همه زمینه های اقتصادی در چهار مقطع سال 1384 (سال آغازین دولت نهم)، 1389 (سال آغاز تحمیل تحریم ها)، 1392 (سال روی کارآمدن دولت یازدهم) و سه ماه آخر سال 1394 (آغاز اجرای برجام) را به مردم ارائه دهند «تا سیه روی شود آنکه در او غش باشد».
                