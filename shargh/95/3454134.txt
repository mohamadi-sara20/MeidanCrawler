پنج‌شنبه ۶ آبان ۱۳۹۵
-----------------------------------------
سرمقاله
-----------------------------------------
دانش «دانش» و مصائب آموزش وپرورش
-----------------------------------------

                    در حوزه آموزش وپرورش کشور، نارسایی ها و بیماری های مزمنی وجود دارد که اگر به شکل کلان و با عزم ملی همه بخش های نظام حل نشود، مدیران توانمند و باتجربه این حوزه نیز نمی توانند نقش مدنظر خود را در دوره های مدیریتی ایفا کنند؛ مشکلاتی که در مدت نزدیک به چهار دهه، تلنبار شده و گریبان همه وزرا و معاونان و به شکل کلی همه دولت ها را گرفته است. بارها از نارضایتی فرهنگیان و دانش آموزان و والدین سخن گفته شده و تقریبا همه مردم ایران به نوعی با این حوزه مرتبط هستند. یکی از مشکلات جدی، معوقات آموزش وپرورش است که در دوره های مختلف مطرح شده؛ اما پاسخ لازم را دریافت نکرده است. در دولت اصلاحات تلاش شد این معوقات کاهش یابد و موفقیت های مقبولی نیز به دست آمد؛ اما در دولت بعد با وجود برخورداری از درآمدهای افسانه ای نفت، در زمینه افزایش حقوق معلمان و پرداخت معوقات، اتفاق خاصی رخ نداد. مسئله بعدی موضوع معلمان حق التدریسی است که هنوز برای آن تصمیم مدیریتی جامعی گرفته نشده است. وقتی یک وزیر مسئولیت وزارت بزرگ آموزش وپرورش با این گستردگی در سطح کشور را برعهده می گیرد، با دنیایی از مشکلات مواجه می شود که نه تنها نمی تواند به تنهایی این حجم نارسایی ها را حل کند؛ بلکه برنامه های اصلاحی و توسعه ای نیز با کندی پیش می رود؛ چراکه مطالبات و مسائل گذشته همچنان بر پیکر این نهاد مهم سنگینی می کند. فضای آموزشی در مناطق محروم از دیگر مشکلات موجود است. هنوز کلاس های کپری وجود دارد. در دولت های مختلف، اعلام شده این مدارس جمع خواهند شد؛ اما هنوز پابرجا هستند و اغلب شرایط نامساعدی نیز دارند. در این شعاع، به مرکز که نزدیک می شوید، جنس و نوع مشکلات تغییر می کند. در تهران و دیگر کلان شهرها، معضل دریافت وجوه از والدین در مقاطع مختلف در سال تحصیلی، آفت مدارس دولتی است. مسئولان در مواضع رسانه ای اعلام می کنند که گرفتن هر وجهی برای ثبت نام ممنوع است؛ اما کیست که نداند اگر این وجوه ازسوی مدیران مدارس دریافت نشود، اداره مدرسه هم ممکن نیست؛ چه برسد به توسعه و بهبود. برای دانش آموزان مدارس غیرانتفاعی نیز هزینه اغلب از یک دانشجوی دانشگاه های غیردولتی، بیشتر است و این در حالی است که براساس متن قانون اساسی، آموزش در ایران رایگان است. در زمینه گزینش معلمان نیز مشکلات جدی وجود دارد. ممکن است استثناهایی در میان معلمان از نظر روش تدریس و سطح آموزش وجود داشته باشد؛ اما میانگین آن به سطح کیفی مدنظر نمی رسد. اغلب معلمان بیش از یک شغل دارند و ناگزیر به این امر هستند. نگارنده موارد متعددی را مشاهده کرده ام که معلمان در همان کلاس هایی که تدریس می کنند، قرارداد تدریس خصوصی با شاگردان دارند؛ چراکه به دلیل گرفتاری های معیشتی نمی توانند همان شیوه تدریس خصوصی را در کلاس ارائه کنند. باید یک بار برای همیشه در یک دولت، برای پایان دادن به این مشکلات کمر همت بست یا دست کم بخش درخور توجهی از آن را مرتفع کرد. دراین صورت وزیری که می آید، می تواند راهکارهای مدیریتی خود را اعمال کند و تفاوت افراد جابه جاشده مشخص می شود. این مسئله البته از اختیار دولت خارج بوده و به عزم مجموعه نظام و درنظرگرفتن اعتبارات ویژه نیازمند است.نگارنده شخص آقای دکتر دانش آشتیانی را بیش از 20 سال است که می شناسد. این مدیر کارآمد، از افراد موثر در آموزش کشور هستند. در وزارت آموزش عالی سابق سال ها از توانمندی های ویژه ایشان بهره بردیم و خدمات و تجربیات دکتر دانش در رده های پایین تر وزارت علوم بود که سبب شد مدارج را به درستی پشت سر گذاشته و تا قائم مقامی وزیر ارتقا یابند. در بخش خصوصی آموزش وپرورش نیز تجربه موفقی در تربیت دانش آموزان مستعد دارند و وقتی این تجربه با سوابق مدیریتی ایشان در بحث آموزش عالی تلفیق می شود، قطعا مفید خواهند بود. این توانمندی وقتی به بار خواهد نشست که بخش های آموزشی و پژوهشی کشور که شامل آموزش وپرورش، آموزش عالی و بخشی از آموزش پزشکی است، با هم در نظر گرفته شود و از نگاه اقتصادی به آن پرهیز شود. دولت می تواند بودجه مقبولی براساس جمع و تفریق هزینه ها برای این مجموعه عظیم در نظر بگیرد. نمی توان از وزیر توقعی داشت؛ درحالی که امکانات آن فراهم نشده است. وقتی کسی با اعداد و ارقام و مشکلات آموزش وپرورش مواجه می شود، می گوید خدا به داد امثال آقای دکتر دانش و دوستان او برسد. در ماجرای رای اعتماد به گزینه های پیشنهادی وزارت علوم در دو مقطع ابتدای دولت و بعد از استیضاح دکتر فرجی دانا، مسائلی برای آقایان دکتر دانش و دکتر میلی منفرد و دیگران ایجاد شد. اتهام زنندگان می دانند این مدیران خدوم جزء سالم ترین و مفید ترین افراد جامعه و دلسوز نظام هستند. کسانی که عامل این موضوع بودند، احتمالاامروز دریافته اند که با رفتار و عمل خود، کشور و مردم را از این مدیران محروم می کنند. تخریب کنندگان می دانند حتی اگر بخواهند زندگی خودشان بهتر بچرخد، ناگزیر از رجوع به این مدیران توانا هستند. منابع موجود کشور وضعیت مساعدی ندارد و حتی آب های زیرزمینی کشور به شرایط بحران رسیده است. امروز به مدیرانی با دو خصوصیت محتاجیم. نخست افراد سالم که آلوده به فسادهای ریز و درشت این روزها نباشند و دوم، کاردان و عالم به حوزه مسئولیت. فضای مجلس هم تا حدی تغییر کرده و امید آن می رود نمایندگان با علم به شرایط دشوار پیش رو، با رای اعتماد به وزیر آموزش وپرورش و دو وزیر دیگر، دولت را برای عبور کشور از شرایط فعلی یاری کنند.
                