سه‌شنبه ۱۷ فروردین ۱۳۹۵
-----------------------------------------
type_unknown
-----------------------------------------
رئیس جمهوری: برجام نبود، یک بشکه نفت هم نمی توانستیم صادر کنیم
-----------------------------------------

                    ایسنا: روز گذشته «حسن روحانی» رئیس جمهوری در نشست مدیران ارشد وزارت ارتباطات و فناوری اطلاعات با بیان اینکه برای حرکت به سمت توسعه کشور فضای لازم ایجاد شده است، گفت: «برجام فضا را برای پیشرفت کشور ایجاد کرده و برجام در واقع ایجاد تسهیلات لازم برابر موانع است».او با اشاره به اینکه در آغاز کار دولت مصوباتی تصویب شده بود که صادرات نفت ایران را کاهش دهند تا به صفر برسانند، گفت: «اگر دولت راه گذشته را ادامه می داد امروز صادرات نفت ایران به صفر می رسید و نفت ایران در صحنه انرژی از بین می رفت». گویا فراموش کرده اندرئیس جمهوری با بیان اینکه برجام فضایی را ایجاد می کند که از همه امکانات به نفع کشور و ملت استفاده کنیم، گفت: «آنهایی که امروز در مورد برجام صحبت هایی می کنند، گویا فراموش کرده اند که غرب به دنبال کاهش تاثیرگذاری توانمندی ایران در بحث انرژی بوده است و اگر برجام نبود، امروز حتی یک بشکه نفت نمی توانستیم صادر کنیم».روحانی با اشاره به اینکه امروز در حوزه صادرات نفت خام و میعانات گازی به دو میلیون بشکه رسیده ایم، گفت: «ان شاءالله به نقطه ای خواهیم رسید که حق و سهم ما در بازار جهانی است؛ چراکه میزان قدرت و نقش ایران در بازار انرژی، تاثیرات ملموسی بر زندگی مردم دارد. البته حرف من به این معنا نیست که کشور به نفت متکی باشد». سبقت صادرات غیرنفتی از واردات غیرنفتیروحانی با اشاره به اینکه در سال 94 برای اولین بار در تاریخ بعد از انقلاب، صادرات غیرنفتی از واردات غیرنفتی پیشی گرفت، افزود: «42 میلیارد دلار صادرات غیرنفتی و 41 میلیارد دلار واردات غیرنفتی در سال 94 داشتیم».او اضافه کرد: «در سال 94، هشت میلیون تن گندم از کشاورزان خریداری شد و پیش بینی ها این است که برای خرید 10 میلیون تن گندم خود را آماده کنیم. همچنین دولت اعلام کرد صادرات و واردات در حوزه گوشت قرمز، گوشت سفید و تخم مرغ به تراز رسیده است».روحانی با بیان اینکه امروز فضای امید و تلاش در کشور ایجاد شده است که نباید بگذاریم از دست برود، گفت: «باید قدردان نعمت ها باشیم و اینکه عده ای توانستند گره کوری را باز کنند تا فضای مناسبی برای توسعه کشور به وجود آید را قدر بدانیم و طوری رفتار نکنیم که اگر به طور مثال مریض درحال مرگی از عمل جراحی سالم بیرون آمد، بخواهیم از جای بخیه ایراد بگیریم».رئیس جمهوری با تاکید بر اینکه باید قدردان نعمت ها باشیم چراکه همه نعمت ها از ناحیه خداوند است، افزود: «پیشرفت های به دست آمده در سایه حضور و حمایت مردم بوده است و همواره باید وحدت و اتحادمان را موردتوجه قرار دهیم». نباید در فضای انتخاباتی بمانیماو با اشاره به اینکه ما ادعا داریم جهان را باید اصلاح کنیم و صحبت از وحدت، عدل و انسجام جهانی می کنیم، تصریح کرد: «در کشور خودمان که همه مسلمان و زیر پرچم ولایت هستیم، نباید فکرمان مشغول حاشیه سازی ها، جدایی و تفرقه باشد».روحانی تاکید کرد: «نباید در فضای انتخاباتی بمانیم، بلکه باید در ایام انتخابات رقابت کنیم و بعد از آن آثار انتخابات نباید آن قدر ادامه پیدا کند تا به انتخابات بعدی برسد».رئیس دولت یازدهم با بیان اینکه حوزه IT و ICT می تواند در تحولات صنعتی پیشران باشد و فناوری اطلاعات و فاوا می تواند در این راستا تاثیرگذار باشد، تصریح کرد: «باید توجه داشته باشیم که هر دانشی اگر انحصاری باشد، معضلاتی به همراه خواهد داشت؛ چه انحصار دولتی و چه غیردولتی و نمادین».رئیس جمهور با تاکید بر اینکه پیشرفت در سایه رقابت سالم ایجاد می شود، گفت: «واگذاری امور به مردم به جز موارد حاکمیتی باید موردتوجه قرار گیرد چراکه رقابت را بیشتر می کند». حق نداریم در زندگی خصوصی مردم دخالت کنیمروحانی با اشاره به اهمیت شکل گیری شبکه ملی اطلاعات برای ارتباطات امن تر مردم، گفت: «وزارت ارتباطات امین مردم است؛ چراکه مردم به شما اعتماد می کنند. البته در موارد استثنا مثل شبکه های بزرگ تروریستی و فساد، در همه جای دنیا اقداماتی انجام می شود اما به طور کلی در فضای ارتباطات اصل بر امنیت است و این موضوع موردتاکید اسلام و قانون اساسی کشورمان است و ما حق نداریم در زندگی خصوصی مردم دخالت کنیم».او با بیان اینکه مهم ترین اصل در حوزه ارتباطات، امانت است و مردم باید به ما اعتماد کنند، تصریح کرد: «نباید خدای نکرده طوری باشد که مردم به یک شبکه اجتماعی بیگانه بیشتر از شبکه اجتماعی داخلی اعتماد کنند و آن را امین تر بدانند».رئیس جمهوری به ضرورت شکل گیری دولت الکترونیک و تاثیرات آن در زمینه مبارزه با فساد، افزود: «فساد را باید از ریشه بخشکانیم و یکی از راه های مقابله با فساد باب شدن امور در فضای مجازی است».او افزود: «در راستای مبارزه با فساد در قراردادهای جدیدی که با خارجی ها داریم، تاکید کرده ایم یکی از بندهای همه قراردادها این باشد که هرگونه پرداخت پول به هر کسی و به هر نحوی به معنای باطل شدن قرارداد باشد».او ادامه داد: «در فناوری اطلاعات به منظور توسعه کشور و رفاه مردم باید اخلاق، فرهنگ، دین و هویت جامعه مدنظر باشد و در این راستا باید راه حل درست را پیش بینی کنیم و از هوشمندانه ترین و کم هزینه ترین راه ها برای پالایش بهره بگیریم». اگر همه چیز داشته باشیم ولی در اخلاق پیشرفت نکنیم فایده ای نداردرئیس جمهوری با اشاره به اینکه برای توسعه کشور نیاز به فناوری اطلاعات و ارتباطات داریم و این فناوری از پایه های توسعه کشور است، گفت: «از زمانی که صنعت موتور بخار در جهان ایجاد شد، فصل نوینی در زندگی بشر به وجود آورد و پس از آن تحولات مختلفی رخ داد اما هیچ تحولی مثل فناوری ارتباطات نبوده و تاثیراتی که این فناوری داشته بر جای نگذاشته است».روحانی با بیان اینکه علم و دانش و فناوری و توسعه کشور همه برای ارتقای کیفی زندگی بشر است، گفت: «حتی دین هم برای بالابردن کیفیت زندگی مردم است؛ هم در زمینه معنوی و هم در حوزه مادی. پس هر کاری که انجام دهیم و نتیجه آن پایین آمدن کیفیت زندگی مردم باشد، به هدفمان نرسیده ایم». او گفت: «اگر صنعت داشته باشیم اما محیط زیست ناسالم باشد و اگر همه چیز داشته باشیم ولی در اخلاق پیشرفت نکنیم، فایده ای ندارد». روحانی به نقش فوق العاده فناوری اطلاعات در رفاه زندگی مردم اشاره کرد و گفت: «متاسفانه همیشه بشر از ابزاری که در دست داشته سوءاستفاده هایی کرده است اما نمی توانیم به خاطر اینکه در مواردی سوءاستفاده هایی رخ داده است، موضوعی را تعطیل کنیم. پس باید توجه داشته باشیم که از ابزار به بهترین شکل استفاده کنیم و مانع سوءاستفاده شویم و این طور نباشد که برخی افراد ابزاری دارند و آن نه گفتن به همه چیز است. بلکه باید از همه ابزار مفید برای بشر با برنامه ریزی صحیح بهره بگیریم».
                