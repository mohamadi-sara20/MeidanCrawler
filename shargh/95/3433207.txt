دو‌شنبه ۲۹‌شهریور ۱۳۹۵
-----------------------------------------
type_unknown
-----------------------------------------
مسیر امیر
-----------------------------------------

                    سال دهم هجری، پیامبر مهر و محبت (ص) سخن معروف «هرکس من مولای او هستم، علی مولای اوست» را در ضمن خطبه معروفی در آخرین سفر حج خود برای جمع زیادی از مسلمانان بیان فرمودند. این واقعه به مناسبت محل آن به «غدیر خم» معروف شد. دو ماه پس از این حادثه پیامبر اسلام (ص) درحالی که سر مبارکش بر سینه امیرالمومنین، علی (ع)، بود، به جوار حق تعالی رفت و ایشان مراسم غسل و کفن پیامبر را به تنهایی و با تعداد اندکی از خویشاوندان انجام داد. واقعه غدیر تنها افتخار امیرالمومنین نبود؛ بلکه نتیجه سال های همراهی و تربیت ایشان نزد پیامبر اسلام بود. امیرالمومنین درباره همراهی خود با پیامبر اسلام می فرماید: «شما رابطه خویشاوندی و منزلت ویژه مرا نزد پیامبر می دانید. از کودکی من را در دامان خود می نشاند و به سینه می کشید و در کنار خود می خواباند و بدنش را به بدنم می سایید و بوی دلاویزش را در مشامم می ریخت. لقمه را می جوید و در دهانم می نهاد، هیچ گاه از من دروغ و رفتار خطا ندید». (خطبه قاصعه) این شاگردی ویژه چنان مستحکم بود که پیامبر (ص) حدیث «من شهر علم هستم و علی دروازه آن است؛ پس هرکه علم می خواهد، باید از دروازه درآید» را بیان فرمودند. همراهی امام علی (ع) با پیامبر تا لحظه شهادت امیرالمومنین ادامه داشت. امام علی (ع) در رویای قبل از ضربت خوردن در شب نوزدهم ماه رمضان می فرماید: «همچنان که نشسته بودم، به خواب رفتم. رسول خدا (ص) بر من گذر کرد. گفتم: یا رسول الله، از امت تو چه ناراستی ها و کینه توزی ها دیده ام. گفت نفرین شان کن. گفتم: خداوند به جای آنان، به من بهتر از ایشان را دهد و به جای من، بدترین کسان را بر ایشان بگمارد» (خطبه 70). بدون شک پیامبر (ص) با درایت و هوشیاری الهی خود برای امت مسلمان پس از خود برنامه داشتند و این امت را به حال خود رها نکردند. تعیین امام علی (ع) به عنوان جانشین خود در بازگشت از حجه الوداع، علاوه بر اهمیت ادامه درست حکومت، نشان دادن مسیر صحیح اسلام به مسلمانان بود؛ امتی که باید دین اسلام را به عنوان آخرین دین همیشه حفظ و براساس دستورهای آن زندگی خود را سامان ببخشد. این مسیر همان راه امیرالمومنین است که در تمام لحظات زندگی از پیامبر آموخت و پس از رحلت پیامبر نیز بر همان روش در زندگی فردی و اجتماعی به آن عمل کرد. گروه های اسلامی علاقه مند به تربیت جوانان مسلمان برای زندگی در دنیای مدرن باید نگاه دقیق تری به زندگی امیرالمومنین داشته باشند و اصول و فروع را بهتر بشناسند؛ اصولی که باعث شد امیرالمومنین از حق الهی خود بگذرد تا امت اسلامی دچار تفرقه نشود.
                