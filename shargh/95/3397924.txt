شنبه ۲ مرداد ۱۳۹۵
-----------------------------------------
یادداشت
-----------------------------------------
«ن. ر» مالزی!
-----------------------------------------

                    بار دیگر خبرنگاران متعهد، نقش بزرگی را در آشکار کردن فساد دولتی گسترده بر عهده گرفتند و جهان را از رفتار گستاخانه برخی از سیاست مداران در غارت اموال ملی و خیانت به اعتماد هم وطنانشان آگاه کردند و کار را به دادگاه و بی آبرویی کشاندند. در ماجرای حکم دادگاه حقوقی آمریکا به توقیف بیش از یک میلیارد دلار حاصل از پول شویی و تبدیل مال دزدی شده از صندوق توسعه ملی مالزی، نقش فرد شماره یک مالزی (؟) در آنکه ترجمه فارسی این نوع نام گذاری چیزی معادل «ن. ر»! می شود، مشهود است. می خواهند صریحا نامی از «نجیب رزاق»، نخست وزیر محترم مالزی به میان نیامده باشد؛ پس ما هم رعایت می کنیم! درک کردنی نیست که در ذهن و اندیشه شخصیتی که از کودکی در خانواده ای استثنائی، مرفه و با فرهنگ بار آمده و در برترین دانشگاه های جهان تحصیل کرده و اکنون بیش از هفت سال است نخست وزیر کشور مالزی است، چه می گذرد که در 65 سالگی به چنین بدنامی ای تن می دهد؟ مثلامی خواهد برای خودش مدیرعامل شرکتی بشود یا بتواند غذای بهتری بخورد و تفریح بیشتری بکند؟ راستی آبرو چه بهایی دارد؟ اجازه دهید نگاهی به پیشینه ایشان و ماجراهایش بیندازیم. آقای «ن. ر» ششمین نخست وزیر مالزی، فرزند عبدالرزاق حسین، دومین نخست وزیر مالزی است. عبدالرزاق حسین از هم رزمان «تونکو عبدالرحمان» اولین نخست وزیر و مبارز دوران استقلال یافتن این کشور است. از قضا سومین نخست وزیر مالزی حسین اون، باجناق سلف خود، یعنی شوهر خاله آقای «ن.ر» خودمان است. تذکر این نکته مهم است؛ زیرا پسرخاله های وی هرکدام کاره ای هستند؛ از جمله یکی از آنها وزیر جنگ کنونی است که در بزنگاه ها پشت یکدیگر را خالی نمی کنند. نخست وزیر فعلی از دانشگاه ناتینگهام، لیسانس اقتصاد صنعتی دریافت می کند و به کشور باز می گردد. اینکه گفتم از کودکی عهده دار مقامات سیاسی می شود، به دلیل این است که در 23سالگی کرسی پدر مرحومش را در پارلمان اشغال می کند که برای چنان مقامی کودک محسوب می شود. این لیاقت و استعداد موروثی موجب می شود که از آن پس تاکنون دائما به وزارت در رشته های مختلف اشتغال داشته باشد. این گونه اشخاص اصولاتخصص شان وزارت و مصونیت از تعرض است. سال گذشته در اثر اقدام روزنامه نگاران -که جز مزاحمت کاری از دستشان بر نمی آید! - معلوم شد مبلغ ناقابل 670 میلیون دلار از حساب سعودی به حساب شخصی، یعنی جیب ایشان، واریز شده است. دادستان کل مالزی ناچار وارد قضیه شد و دادستانی حرفه ای را به رسیدگی گمارد. دادستان یاد شده زیادی پاپیچ می شد و طوری رفتار می کرد که انگار آقای «ن. ر» از بودجه مملکت خودش خورده است؛ بنابراین او را برکنار کردند و دادستان معقولی به جایش قرار دادند! ایشان به زودی دریافت که هدیه ای دوستانه از طرف پادشاه سعودی به خاطر اخلاق خوب و گل روی «ن. ر» به ایشان پرداخته شده که ربطی به دیگران ندارد. دادستان ضمنا افزود که از آن مبلغ، 600 میلیون دلارش را هم پس داده و موضوع منتفی است! به عبارت دیگر فرضا که پس دادن راست باشد، تتمه اش که 70 میلیون دلار است، اصلاقابل جناب نخست وزیر را ندارد که درباره آن بحث شود. پیش از بستن پرونده از دور اعلامیه بلند بالای بانکی را هم نشان می دهد، برای اثبات اینکه بدانید که ما همه چیز را بررسی کرده و حکم منع تعقیب داده ایم. غافل از اینکه یکی، دو خبرنگار و عکاس فضول که همه جا با دوربین هایی با لنز تلسکوپی نیم متری حضور دارند، همان لحظه را شکار و برگه بانکی را بازخوانی می کنند و معلوم می شود آقای دادستان قضیه را خوب نخوانده است. در این میان عادل الجبیر، وزیر خارجه پر جوش و خروش عربستان، نیز چهار ماه پیش تایید می کند که آن پول را شاه خودشان داده و به کسی هم دخلی ندارد! هنوز پرونده بسته نشده، فایلی در روزنامه وال استریت- همان سخنگوی سرمایه داری! - گشوده و پیگیر قضایایی می شود که در هفته گذشته منجر به محکومیت توقیف یک میلیارد دلار پول شویی و سرمایه گذاری از اموال مسروقه مالزی در آمریکا می شود.خلاصه مطلب اینکه آقای «ن. ر» همسری مشهور به دست و دل بازی و ولخرجی دارد و آن همسر را پسری است. این آقا پسر چون خیلی با استعداد و خوب و مانند «ب. ز» خودمان مشهور به امانت داری بوده، چهار سال پیش مبلغ سه ونیم میلیارد دلار از موجودی صندوق توسعه ملی مالزی برداشت می کند تا به کاری بزند و سرش گرم باشد. از همین مبلغ است که بیش از یک میلیارد دلارش سر از آمریکا درمی آورد و فضولی های روزنامه نگاران کار آن قضیه را به دادگاه می کشاند که آقای اوباما اعلامیه داد حتی روابط خوبشان با مالزی دلیل نمی شود اجازه این گونه کارها را در کشورش بدهد؛ هرچند دیده ایم که در کنار خودشان در ابعاد کوچک تر اجازه سرمایه گذاری به پول برندگان «خاوری» میانه ای (!) داده اند. باری، معلوم می شود شازده پسر با همکاری دوستش که از چینی تباران مالزیایی است، ضمن اینکه خودشان بزرگ می شدند، دست به معاملات بزرگ هم می زدند. خرید آپارتمان 80 میلیون دلاری در نیویورک، خرید پنت هاوس ده ها میلیون دلاری در بورلی هیلز لس آنجلس، خرید هتل و هواپیمای صد میلیون دلاری شخصی که بتوانند سر وقت به اموراتشان برسند، اینها غیر از پول هایی است که از آن صندوق یا کیسه خلیفه به سوئیس و لوکزامبورگ و قبرس و جاهای دیگر غیر از مالزی فرستاده اند. راستی این جوانان با عبور از بلوغ 30 سالگی به هنر هم علاقه مند می شوند و صد میلیون دلار برای تهیه فیلم مشهور «گرگ وال استریت» سرمایه گذاری می کنند که هنرمند نامداری مانند لئوناردو دی کاپریو در آن شرکت دارد و اسمی هم در کرده است. جالب اینکه موضوع آن انتقاد از فساد و طمع ورزی سرمایه داری در آمریکاست. دو تابلوی نقاشی «ونسان ون گوگ» چند میلیون دلاری و یکی، دو تای دیگر از حراجی ساتبی نیویورک هم خریداری کردند که عجالتا همه، از جمله فیلم سینمایی و منافع فروش آن مشمول حکم توقیف شده است. لابد می پرسید بانک های غربی که از چندین سال پیش موظف به پیداکردن ریشه و منبع پول های انتقالی هستند، درباره این ارقام نجومی توضیح نخواستند؟ پرسش وارد است. توضیحی که تاکنون دریافته ام، حکایت از دخالت دلالانی نامدار دارد. نمی توانید حدس بزنید؛ نامی که تاکنون درآمده، یکی مشاور مالی و بانکی حاکم و یکی از همسایگان جنوبی و دیگری شاهزاده سلطان بن عبدالعزیز، وزیر اطلاعات پیشین عربستان است که مالک بانکی در صربستان است که پول را با گذراندن از فیلتر آن، «مشروع نما» کرده اند. این مطالب را می توان در گوگل جست و جو کرد. ایشان همان کسی است که چند روز پیش فردوسی را به ایرانیان معرفی می کرد! البته آقای «ن. ر» ضمن برکناری برادرش از ریاست یکی از بزرگ ترین مراکز مالی و وام در مالزی و با وجود فوران دم خروس هرگونه دخالت خود را در امور ناروا تکذیب کرده و حتی آمادگی خود را برای بازرسی کارشناسان آمریکا اعلام کرده است. پیرمرد مهاتیر محمد هم با تکرار شکایت خود به ایشان نصیحت کرده است که زودتر کنار برود.
                