پنج‌شنبه ۷ بهمن ۱۳۹۵
-----------------------------------------
حرف اول
-----------------------------------------
پلاسکوی اقتصاد نفتی
-----------------------------------------

                    فروریختن ساختمان پلاسکو، حادثه ای هولناک و اندوه بار برای همه ایرانیان است. جان باختن جمعی از آتش نشانان فداکار در این حادثه، بر عمق تاثر ملت ایران افزود. خیلی ها به درستی نگران شدند که با وجود هزاران ساختمان بزرگ، فرسوده و غیراستاندارد در تهران، وقوع زلزله ای محتمل در تهران می تواند خسارات گسترده ای برای کشور در پی داشته باشد. اما نگارنده نگرانی دیگری نیز دارد که ناشی از خطری بزرگ تر است. ساختمان پلاسکو در زمان ساخت، در سال 1341 جزء مدرن ترین ساختمان های ایران و مایه مباهات سازندگان خارجی آن و کشور میزبان بود. در پنج دهه که از ساخت این بنا می گذرد، دانش مهندسی و معماری شاهد پیشرفت هایی شگرف بوده است. ساختمان پلاسکو بر پایه استانداردهایی ساخته شده بود که در سایه این پیشرفت ها به تدریج زیر سوال رفتند و استانداردهای علمی تر و بهبودیافته جای آن را گرفتند. مالک ساختمان می توانست با به کارگیری دانش و فناوری های جدید، برای تقویت و نوسازی بنای پلاسکو اقدام کند که نکرد. به تدریج آن ساختمان، منزلت اولیه خود را از دست داد و دفاتر شرکت های معتبر بین المللی در آن جای خود را به کارگاه های غیراستاندارد تولیدی منسوجات ارزان قیمت دادند. انباشت فراوان مواد قابل اشتعال در ساختمانی که نه استاندارد روز را داشت و نه مجهز به سامانه های ایمنی آتش نشانی بود، خبر از خطری قریب الوقوع می داد. نهادهای ناظر خطر را گوشزد می کردند اما گوش شنوایی برای این نهیب ها نبود تا اقدامی در عمل روی دهد. مالک به دریافت اجاره بهای سهل الوصول ماهانه دلخوش بود و مستاجران، غرق در تکاپوی تلاش روزانه، چشم را بر خطر بیخ گوششان بسته بودند. شهرداری هم که اراده اعمال تغییر را داشت، احتمالابه سببی مانند تعارفات اداری با مالک یا پیامدهای اعتراض جمعی مستاجران و نمایندگان اصناف، چشمش را بر خطر بست. جماعت چشم بسته بر خطر، گمان کردند یا ترجیح دادند باور کنند که اگر روزی هم آتشی بر خرمن یکی از واحدها افتد، پیش از سرایت به دیگر واحدها و طبقات، می توان با استفاده از کپسول های آتش نشانی یا برآوردن فریاد کمک و حضور آتش نشانی محل، بر آن چیره شد. از نگاه آنها تماس اضطراری با 125 پایان آتش بود. این پندارشان با چند اشتباه مهلک همراه بود؛ نخست، فکر می کردند آتش از کپسول آتش نشانی می هراسد و خاموش می شود. دوم، گمان می بردند در روز حادثه، لهیب آتش واحد به واحد و طبقه به طبقه پیش می رود و آنها مجال واکنش یا درخواست کمک خواهند داشت. سوم، انتظار داشتند ماموران آتش نشانی در کمترین زمان و با پیشرفته ترین تجهیزات از راه برسند و کار آتش را یکسره کنند. اما افسوس که فرضیات، جملگی خطا بود. آتشی که کپسول های غیراستاندارد از مهار آن عاجز شدند، در چشم به هم زدنی ساختمان را کباب کرد. ماموران آتش نشانی از دل ترافیک جان گیر پایتخت گذشتند و برای مهار آتش در ارتفاع بلند، سلاح کافی نداشتند. سازه کهنه ساختمان پلاسکو زودتر از تصور همگان، در برابر چشمان حیرت زده مردمان حاضر و ناظر، به خود پیچید و خم شد و گردن و کمرش با تسلیم شدن به آتش، شکست. داستان اقتصاد نفتی ایران نیز بی شباهت به پلاسکو نیست.داستان اقتصاد نفتی ایران هم از زمانی شروع می شود که خام فروشی نفت، منبع ثروت و افتخار بود. تاسیسات نفتی که به وسیله خارجی ها بنا شد، نماد صنعت ماند و مایه مباهات دولتمردان ایرانی. اما دنیای فناوری با سرعتی زیاد در حال تغییر بود. به تدریج صنایعی شکل گرفتند که ارزش افزوده آنها بسیار فراتر از تجارت نفت بود. امواج نوآوری ها، معادلات قدرت و ثروت در سطح جهانی را برهم زدند. ایران اما دلخوش به درآمد و تاسیسات نفتی، چشم بر حرکت شتابان قافله تغییر بست. مدت هاست که نفت، دیگر طلای سیاه نیست و پیشتازان اقتصاد و ثروت آفرینی قید تجارت آن را زده اند. هر روز خبر از پیشرفتی در حوزه انرژی های پاک و کاهش چشمگیر هزینه های مربوطه به گوش می رسد. هر روز در اخبار می شنویم که فلان شهر یا کشور استاندارد سخت گیرانه جدیدی وضع کرده تا عرصه را بر آلودگی های صنایع متکی بر انرژی های فسیلی تنگ تر کند. گویی هر روز آتشی کوچک در دل این اقتصاد نفتی می افتد و ما صداهای ترک برداشتن ستون های اصلی این بنای کهنه را می شنویم. مسئولان دلخوش به درآمدهای سهل الوصول نفتی، خود را به زحمت و خطر تغییر نمی اندازند. مردم و بنگاه های خصوصی هم گرفتار روزمرگی و فشار اداره کسب وکار، خروج از دامن اقتصاد نفتی را به فرداها واگذار می کنند. نهادهای نظارتی هم به جای بازخواست هزینه فرصت تصمیمات اشتباه، چشم دوخته اند به همان درآمدهای نفتی و شیوه هزینه کرد کوتاه مدت آنها. در عمل، نظارت آنها به گونه ای شده که بی عملی را تشدید می کند. جالب این است که همه احساس کرده اند آتشی در راه است، اما گمان می کنند یا دوست دارند باور کنند که آن آتش به این زودی ها به حجره آنها نمی رسد و اگر هم آتشی به جان پیکر فرسوده اقتصاد نفتی افتاد، قدم به قدم پیشروی خواهد کرد؛ حجره به حجره و طبقه به طبقه؛ آنچنان که بتوان با کپسول سیاست های تکراری و شناخته شده آنها را خاموش کرد. اگر هم نشد، می توان دست به دامن کارشناسان داخلی و سپس خارجی شد و با پیروی از نسخه های محیرالعقول آنها، در چشم برهم زدنی ساختمان فرسوده نفتی را ترمیم کرد. در شرایط خطر، هیچ نسخه درمانی سریع الاثری وجود نخواهد داشت، چه داخلی و چه خارجی. ستون های فرسوده و تقویت نشده اقتصاد نفتی ایران با فداکاری چند مدیر و کارشناس دلسوز ترمیم نخواهد شد. بهتر است با توجه به پیامدهای اقتصادی، اجتماعی و سیاسی این رخداد، مراقب پلاسکوی اقتصاد ایران باشیم.
                