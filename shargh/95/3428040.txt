شنبه ۲۰‌شهریور ۱۳۹۵
-----------------------------------------
یادداشت
-----------------------------------------
حاشیه های تمام نشدنی یک واگذاری
-----------------------------------------

                    ماجرای واگذاری املاک شهرداری تهران به بعضی افراد، جدای از ماهیت و چگونگی اش، هرروز حواشی تازه ای پیدا می کند و بر دامنه ابهام ها می افزاید.نخست نحوه واکنش برخی نمایندگان شورای شهر است که به نوعی پای این نهاد را که علی القاعده نقشی در این واگذاری ها نداشته به میان معرکه می کشاند. درحالی که هیچ دلیلی ندارد شورای شهر در این ماجرا از جایگاه نظارتی و مدعی خارج و به عنوان یک طرف دعوا مطرح شود. حتی اگر ابهام و اتهامی متوجه بعضی از نمایندگان شورای شهر باشد، از آنجا که موضوع نزد افکار عمومی بسیار حساسیت بر انگیز است، نوع و لحن واکنش ها نباید این شائبه را پدید بیاورد که برخی اعضای شورا درصدد رفع ورجوع ماجرا برآمده اند. ابهام دیگر مربوط به واکنش ها و اظهارنظرهایی است که درباره منبع افشای اطلاعات مطرح می شود. آن گونه که در خبرها آمده بود، اصل موضوع به نامه ای برمی گردد که یک تشکیلات نظارتی و قضائی برای دفتر شهردار تهران ارسال کرده و طبیعتا هیچ فرد غیرمسئول دیگری در هر دو تشکیلات به نامه دسترسی نداشته است. به همین دلیل برخی واکنش ها که سعی دارند افشای این نامه را به برخی اصلاح طلبان از جمله احمد مسجدجامعی نسبت دهند از همان ادعاهایی است که مرغ پخته را هم به خنده می اندازد. ضمن آنکه باید پرسید اعضای شورای شهر که هنوز نتوانسته اند به اطلاعات روشنی درباره میزان دقیق بدهی ها یا جزئیات برخی دیگر از اقدامات شهرداری دسترسی داشته باشند چگونه به چنین نامه مهمی دست پیدا کرده اند؟ با توجه به پیشینه شهردار تهران و بسیاری از همکاران نزدیکشان می توان نتیجه گرفت که درباره دسترسی به اطلاعات محرمانه و طبقه بندی شده در دفتر ایشان حساسیت مضاعفی وجود دارد، پس اگر دستگاه ذی ربط قضائی این نامه را علنی نکرده باشد -که چنین اقدامی از جانب آنها فرضی نزدیک به محال است- جای تعجب ندارد اگر بعضی بگویند نامه از سوی افرادی در شهرداری که دسترسی خاص به اطلاعات دارند درز پیدا کرده است. آن وقت شبهه و ابهام، پشت سرهم ابعاد بیشتری پیدا می کند؛ مثلااینکه شاید عده ای از اطرافیان شهردار تهران برخی اقدامات او را مطابق عرف و قانون نمی دانند و به همین دلیل این اطلاعات را علنی کرده اند یا اینکه اساسا شهردار مرتکب تخلفی نشده و عده ای که در شهرداری به اطلاعات دسترسی دارند به قصد جو سازی نامه را منتشر کرده اند. حتی ممکن است گفته شود انتشار این نامه کاملاهدایت شده و نوعی فرار به جلو بوده تا بتوانند واقعیت پرونده را که احتمالاابعاد و عمق گسترده تری دارد مهار کرده و تحت الشعاع قرار دهند! می بینید؟! شفاف نبودن و عدم دسترسی آزاد به اطلاعات می تواند تا کجا ها کشیده شود و چه پیامدهایی داشته باشد؟! خب ذهن آدمیزاد است و نمی توان در فضای غبارآلود، دامنه تردید و گمانه زنی اش را مهار کرد! از سوی دیگر ورود ناشیانه صداوسیما به ماجرا آن هم با آن سابقه نزد افکار عمومی و حمایت آشکار از شهرداری تهران، نه تنها به روشن شدن موضوع کمک نکرد بلکه نوع رفتار این رسانه بر دامنه ابهامات افزود و عده ای را به این فکر انداخت که شاید واقعا خبری باشد! چون به هرحال مردم هنوز فراموش نکرده اند که بعضی ها و ازجمله صداوسیما در ماجرای فیش های حقوقی چه برخوردی با دولت کردند. هرچه دولت گفت وضعیت ناعادلانه برخی پرداخت ها از گذشته به ارث رسیده و حتما آن را اصلاح می کنیم، کسی گوشش بدهکار نبود. هرچه دولت گفت خوش انصاف ها، رئیس جمهوری از این موضوع بی اطلاع بوده، ولی باوجوداین عذر می خواهیم و رسیدگی می کنیم، عده ای نمی پذیرفتند و سعی داشتند هرطور شده، امضای رئیس جمهوری را پای فیش های نامتعارف حک کنند! ولی حالادر ماجرای واگذاری املاک شهرداری، همان جماعت و البته صداوسیما رفتاری کاملامتناقض دارند! همه اینها به ابهامات واگذاری املاک شهرداری بیشتر اضافه می کند، ولی به هرتقدیر حالاکه گویا شهردار تهران قصد دارد برای چندمین بار بخت خود را در انتخابات ریاست جمهوری آینده بیازماید، به بهانه ماجرای خبرساز اخیر جا دارد از ایشان درخواست کنیم در یک اقدام جهادی، برای اجرای قانون انتشار و دسترسی آزاد به اطلاعات پیش قدم شود تا هم پرسش ها و ابهام هایی که درباره عملکرد شهرداری تهران وجود دارد برطرف شود، هم شهرداری تهران به عنوان یکی از دستگاه هایی که بیشترین مراجعه مردمی را دارد، گام موثری برای شکستن سد سنگین دسترسی آزاد به اطلاعات در کشور بردارد و سهم شایانی در شفافیت و مبارزه با فساد ساختاری به نام خود ثبت کند.
                