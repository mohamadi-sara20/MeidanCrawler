سه‌شنبه ۲ آذر ۱۳۹۵
-----------------------------------------
type_unknown
-----------------------------------------
ماموریت دو وزیر
-----------------------------------------

                    شرق: حسن روحانی، رئیس جمهوری، بعدازظهر روز گذشته در نامه ای خطاب به وزرای کشور و دادگستری، دستور پیگیری ماجرای لغو سخنرانی نایب رئیس مجلس در مشهد را صادر کرد. روحانی این نامه را در پاسخ به نامه ای نوشته که روز یکشنبه از سوی علی مطهری خطاب به او نوشته شده بود. مطهری در نامه خود خطاب به رئیس جمهوری آورده بود: «لطفا برای ما روشن فرمایید که حاکم در استان خراسان رضوی استاندار است یا دادستان و امام جمعه؟ نیروی انتظامی تحت فرمان استاندار است یا دادستان؟ و اساسا ورود دادستان در این گونه موارد بر چه اساسی است؟ تردید دارم که این قبیل اقدامات عالما عامدا علیه انقلاب اسلامی انجام می شود یا از روی سهو و نادانی؟ مستدعی است تمهیدی برای نجات استان خراسان رضوی از این گونه رفتارها بیندیشید.همان طور که بعد از حادثه شیراز اقدامات جناب عالی باعث نجات استان فارس از این گونه رفتارها شد. اخیرا در استان خوزستان نیز شبیه این ماجرا برای فرد دیگری پیش آمد. این وضعیت زیبنده دولت جناب عالی نیست؛ گرچه قبول دارم که تلاش برای محدودسازی آزادی بیان از سوی برخی نهادها معمولادر زمان دولت هایی که گرایش اصلاح طلبی دارند بیشتر است. چنانچه اقدام موثری در این خصوص مبذول نفرمایید مجلس چاره ای جز استفاده از اختیارات قانونی خود نخواهد داشت». روحانی هم روز گذشته در پاسخ به این درخواست علی مطهری، در نامه ای که رحمانی فضلی و پورمحمدی به عنوان وزرای کشور و دادگستری مخاطب آن بودند، نوشت: «گزارش جناب آقای دکتر علی مطهری نایب رئیس محترم مجلس شورای اسلامی - که در حریت و شجاعت بیان و دفاع از مصالح ملی، نماینده ای کم نظیر بوده و از پشتوانه بسیار قوی در افکار عمومی جامعه برخوردارند – بسیار تکان دهنده است. به ویژه آنکه این اتفاق ناگوار در شهر مقدسی رخ می دهد که ملاذ و ملجا همه مردم ایران و بلکه همه شیعیان و مسلمانان جهان است و افتخار کشور ما همیشه این بوده که در پناه کهف حصین ثامن الائمه(ع)، امن و امان یافته است. با کمال تاسف شاهدیم که در آستانه سالی که مشهد به عنوان پایتخت فرهنگی جهان اسلام معرفی شده است رفتارهایی در این شهر دیده می شود که با آرمان ها و آموزه های آن امام همام(ع) فاصله فراوان دارد. آیا کسانی در مراکز حساس استان نفود کرده اند که گمان می کنند با بستن دهان ها و سد راه سالن های سخنرانی، می توانند راه پیشرفت و توسعه کشور در مسیر موردنظر مردم و رهبر معظم انقلاب حضرت آیت الله خامنه ای مدظله را ببندند و راه را بر افراطی گری و دوقطبی سازی جامعه بگشایند؟ دادستان پایتخت معنوی کشور، قاعدتا باید از برگزاری سخنرانی های روشنگرانه در تبیین نهضت حسینی(ع) حمایت کند به ویژه آنکه سخنران مراسم، شخصیت فرهیخته ای از تبار چهره درخشانی از عالمان آزاده اندیش آن استان همچون استاد شهید مطهری باشد. اتفاقی که در شهر مشهد رخ داد، مایه شرمساری است. وزارت کشور و دولت تدبیر و امید در قبال ملت ایران و به ویژه مردم آگاه و دلاور مشهد رضوی(ع) که نقش تعیین کننده ای در موج آفرینی 24 خرداد 92 و پیروزی اعتدال داشتند مسئولیت دارد که از حقوق اساسی آنان دفاع نماید. انتظار از قوه محترم قضائیه جلوگیری مشهود و حمایت از آزادی بیان به موجب قانون اساسی، و مقابله با کج اندیشی در اجرای قانون است. امید است ریاست محترم قوه قضائیه دستور رسیدگی سریع به این حادثه را صادر نموده و با اعلام نتیجه آن مردم را نسبت به برخورد قانونی با تعرض به آزادی های اساسی دلگرم نمایند. لازم است تاکید فرمایید که استاندار به عنوان رئیس و دیگر اعضای شورای تامین استان با همکاری کامل نیروی انتظامی و مقامات امنیتی، وظیفه حفظ اجتماعات قانونی و حمایت از آزادی بیان را به عهده دارند و در قبال شورای امنیت کشور مسئولند. از هر دو وزارت می خواهم که طبق وظایف ذاتی خود عمل نمایند و با بررسی کامل و گزارش سریع موضوع متخلفین و اهمال کنندگان را شناسایی و معرفی نمایند».
                