چهار‌شنبه ۳۱‌شهریور ۱۳۹۵
-----------------------------------------
type_unknown
-----------------------------------------
حق با هاشمی است یا رضایی
-----------------------------------------

                    گروه سیاست: دبیر در برابر رئیس. این چندمین بار است که فرمانده وقت سپاه در زمان دفاع مقدس علیه فرمانده سیاسی جنگ سخن می گوید یا روایت متفاوتی منتشر می کند. 28 سال بعد از پایان جنگ و در آستانه سی و ششمین سالگرد آغاز آن، همچنان ناگفته ها و روایت های جدیدی طرح می شود. محسن رضایی در یادداشتی که در پایگاه اطلاع رسانی شخصی خود منتشر کرده، نوشته: «مدتی بود که در بحبوحه جنگ، زمزمه هایی مبنی بر انحلال تیپ و لشکرهای سپاه به گوش می رسید. روزی فرزند حضرت امام، مرحوم حاج احمدآقا در تماس تلفنی با حقیر گفتند نامه ای برای حضرت امام بنویس و از ایشان تاسیس نیروهای سه گانه زمینی و هوایی و دریایی سپاه را درخواست کن. امام نظر دارند که سپاه به نیروهای سه گانه مجهز شود. هم بسیار خوشحال شدم و هم تعجب کردم. چراکه ما در سپاه، به دنبال تثبیت یک نیروی زمینی و یک سازمان دریایی و هوایی متوسط بودیم.از سوی دیگر، از برداشت و عکس العمل برادران ارتش هم دراین خصوص نگران بودم ضمن اینکه اجرای چنین حکمی، امکانات، نیاز داشت که در اختیار دولت و مسئولان کشور بود و چون آنها ابهام داشتند معلوم نبود حکم حضرت امام، در اجرا، چه سرنوشتی پیدا خواهد کرد. لذا در تاریخ 15 شهریور 64 در نامه ای خدمت حضرت امام، تاسیس سه سپاه زمینی، هوایی و دریایی را درخواست کردم. یازده روز بعد در 26 شهریور 64، حضرت امام، فرمان تشکیل نیروهای سه گانه سپاه را صادر فرمودند». رضایی نوشته است: «این گونه بود که حکم حضرت امام به فرمانده سپاه مبنی بر تشکیل نیروهای سه گانه؛ جهت انعکاس در صداوسیما به رادیو و تلویزیون داده شد که در اخبار سراسری رادیو در ساعت 14 همان روز قرائت شود. در این اثنا حاج احمد آقا در تماس تلفنی با حقیر گفتند جناب آقای هاشمی رفسنجانی با انتشار و علنی شدن این حکم مخالف اند و می گویند خوب است این حکم در دستمان باشد و منتشر و علنی نشود تا اگر...».محسن رضایی ادامه نقل قول هاشمی را عمدا با چند نقطه ناتمام گذاشته و گمانه زنی را به خواننده وانهاده است. اگرچه در ادامه نارضایتی خود را از این تصمیم هاشمی که فرمانده کل قوا بوده ابراز می کند و می نویسد: «مرحوم حاج احمد آقا نظر حقیر را در این مورد جویا شدند گفتم: این نحو برخوردکردن با انتشار حکم، مناسب نیست. چراکه خبر آن درز پیدا می کند و برادران ارتش، تصور می کنند که این موضوع، برنامه ای است پنهانی برای انحلال ارتش و طبعا به روحیه آنها لطمه وارد می سازد. که البته جناب آقای هاشمی این نظر را به آقای محمد هاشمی رئیس وقت صداوسیما هم گفته بودند، که آقای محمد هاشمی در پاسخ، اظهار داشته بود حاج احمدآقا باید بگویند. آیت الله هاشمی هم هرچه به دنبال حاج احمدآقا گشته بود او را پیدا نکرده بود. به هرحال حاج احمدآقا نظر آقای هاشمی و حقیر را خدمت حضرت امام منتقل کردند و پس از آن، تماس گرفتند و گفتند که امام فرمودند شترسواری دولادولانمی شود. حکم را منتشر کنید. به این ترتیب در ساعت 14 حکم از رادیو قرائت شد». روایت هاشمی و شمخانیدر خاطرات هاشمی رفسنجانی، دو جا به این ماجرا اشاره شده است. 20 شهریورماه هاشمی می نویسد: «احمدآقا آمد و نامه های سپاه را که درخواست نیروی هوایی و دریایی و اختیارات فرماندهی کرده بودند، به خدمت امام فرستادم». 29 شهریورماه هم می نویسد: «با اخوی محمد درخصوص جلوگیری از تبلیغات زیاد روی نیروی هوایی و دریایی سپاه - که ممکن است ارتشی  ها را ناراحت کند- صحبت کردم» روایت هاشمی تفاوت ظریفی با روایت رضایی دارد. رضایی علی رغم اذعان به علت نگرانی هاشمی می نویسد که هاشمی مخالف انتشار و علنی شدن حکم بوده درحالی که هاشمی رفسنجانی طبق آنچه در خاطراتش آورده چون ملاحظه ارتش را داشته، فقط بابت «زیاده روی» یا «مانور تبلیغاتی» روی خبر ان قلت داشته است نه انتشار اصل خبر.روایت دیگری هم از علی شمخانی- از فرماندهان ارشد وقت سپاه - درباره نامه درخواست تشکیل نیروهای سه گانه سپاه وجود دارد. او معتقد است که فرمانده سپاه در آن زمان به دنبال تشکیل یگان بود و در نامه هم عنوانی غیر از نیرو را به کار برد اما امام(ره) در پاسخ خودشان عنوان نیروهای سه گانه را به کار می برد: «یگان، موضوع خردتری است ولی نیرو هویت مستقل دارد. یگان فرمانده دارد اما در یگان، در حد واحد رزمی غیر خودکفاست و تکیه بر مرکزیت دارد اما نیرو در موضوعات مختلف مثل تولید و به کارگیری تسلیحات می توانست نظام خودکفایی را برای خود تعریف کند». روایت های مختلف از جنگاختلاف بین هاشمی و رضایی در روایت از جنگ زیاد است. معروف ترین آن درخواست معروف محسن رضایی درباره تجهیزات جنگی است. نامه ای که گفته می شود تاثیر مهمی در تصمیم امام برای پایان دادن به جنگ داشته است. هاشمی معتقد است خطاب اصلی آن نامه امام بوده و رضایی می گوید آن را به هاشمی نوشته است. نامه ای که در سال 67 نوشته شد و پیروزی در جنگ و عملیات آفندی را منوط به دستیابی به سخت افزارهای نظامی گسترده دانسته بود. نامه را برای نخستین بار هاشمی رفسنجانی منتشر کرد و بعدا در مصاحبه ای روایت نوشته شدن آن راهم شرح داد: «آقای رضایی نیازهای ادامه جنگ را برای من برشمرد و من در جواب گفتم: به جای اینکه به من بگویید، به امام بنویسید، الان بعضی ها می گویند آقای هاشمی او را تحریک کرد که آن نامه را بنویسد. من گفتم: شما خواسته های خود را به امام بنویسید تا بدانند که شما چه می خواهید. اگر بتوانیم، تامین می کنیم و اگر نتوانیم، باید تابع هر تصمیمی باشیم که ایشان می گیرند. واقعا من به ایشان نگفتم که چه بنویسد. گفتم: هرچه که نیازهای واقعی شما برای ادامه جنگ است، بنویسید تا همه مسئولان بدانند و اگر می توانند، تامین کنند. به هرحال ایشان آن نامه را نوشت که خواندید».اما محسن رضایی در مهرماه 93 درباره روایت خود از این نامه گفت: «آقای هاشمی پیش امام(ره) می آید و می گوید دو راه داریم یا باید صلح کنیم یا جنگ و اگر جنگ کنیم باید خواسته فرماندهان را تامین کنیم. امام راحل در آن جلسه می فرمایند از طریق مالیات، هزینه ها تامین شود و در صورت نیاز ایشان فراخوان حضور نیروهای مردمی در جبهه را صادر می کنند. هاشمی پس از اطمینان از اینکه امام راحل از ادامه جنگ اطمینان دارند، در باختران از فرماندهان خواست احتیاجات را اعلام کنند و امکانات مورد نیاز به دولت و مجلس اعلام می شود. برآورد لازم انجام و دوم تیر 67 نامه ای تهیه و به آقای هاشمی ارائه و 27 روز پس از این نامه قطع نامه از سوی ایران امضا شد».در بخشی از نامه معروف رضایی آمده بود: «بعد از پایان سال 71 اگر ما دارای 350 تیپ پیاده و دوهزارو 500 تانک و سه هزار توپ و 300 هواپیمای جنگی و 300 هلیکوپتر باشیم و قدرت ساخت مقدار قابل توجهی از سلاح های لیزری و اتمی که از ضرورت های جنگ در آن موقع است، داشته باشیم می توان گفت به امید خدا بتوانیم عملیات آفندی داشته باشیم». این در حالی است که رضایی سال 59، در آغاز جنگ و هنگامی که عضو شورای فرماندهی سپاه بود، گفته بود: «می خواهیم مستقل باشیم، نمی خواهیم سلاح های پیچیده بخریم و باید روی مردم تکیه کنیم» رضایی بعد از انتشار نامه گفت: «هاشمی چون از طرف امام مسئولیت داشت، همه جا عنوان می کند نامه را برای امام نوشتم».یا: «من در هیچ نامه ای از امام تقاضای کمک نکردم. بحث کمبود امکانات و نیرو یک واقعیت بود؛ اما دوستان سیاسی پاتک می زدند می گفتند می خواهیم سپاه را گسترش بدهیم». پاسخ امامسال 85 دفتر هاشمی رفسنجانی نامه امام درباره پایان جنگ را منتشر کرد؛ در بخشی از این نامه که در پاسخ به نامه محسن رضایی نگاشته شده، آمده بود: «... صریحا اعتراف می کنند که ارتش اسلام به این زودی ها هیچ پیروزی به دست نخواهند آورد و نظر به اینکه مسئولان دلسوز نظامی و سیاسی نظام جمهوری اسلامی از این پس جنگ را به هیچ وجه به صلاح کشور نمی دانند و با قاطعیت می گویند که یک دهم سلاح هایی را که استکبار شرق و غرب در اختیار صدام گذارده اند به هیچ وجه و با هیچ قیمتی نمی شود در جهان تهیه کرد و با توجه به نامه تکان دهنده فرمانده سپاه پاسداران که یکی از ده ها گزارش نظامی سیاسی است که بعد از شکست های اخیر به این جانب رسیده و به اعتراف جانشینی فرمانده کل نیروهای مسلح، فرمانده سپاه یکی از معدود فرماندهانی است که در صورت تهیه مایحتاج جنگ معتقد به ادامه جنگ می باشد و با توجه به استفاده گسترده دشمن از سلاح های شیمیایی و نبود وسایل خنثی کننده آن، این جانب با آتش بس موافقت می نمایم و برای روشن شدن درمورد اتخاذ این تصمیم تلخ به نکاتی از نامه فرمانده سپاه که در تاریخ 2/4/67 نگاشته است اشاره می شود، فرمانده مزبور نوشته است تا پنج سال دیگر ما هیچ پیروزی نداریم، ممکن است در صورت داشتن وسایلی که در طول پنج سال به دست می آوریم قدرت عملیات انهدامی و یا مقابله به مثل را داشته باشیم و بعد از پایان سال 71 اگر ما دارای 350 تیپ پیاده و دوهزارو 500 تانک و سه هزار توپ و 300 هواپیمای جنگی و 300 هلیکوپتر... که از ضرورت های جنگ در آن موقع است - داشته باشیم می توان گفت به امید خدا بتوانیم عملیات آفندی داشته باشیم... این فرمانده مهم ترین قسمت موفقیت طرح خود را تهیه به موقع بودجه و امکانات دانسته است و آورده است که بعید به نظر می رسد دولت و ستاد فرماندهی کل قوا بتوانند به تعهد عمل کنند. البته با ذکر این مطالب می گوید باید باز هم جنگید که این دیگر شعاری بیش نیست». آمریکا یا صدام؟ محسن رضایی در واکنش به انتقادهایی که بعد از انتشار نامه به او شد، گفته است که او این تجهیزات را برای مقابله با آمریکایی ها درخواست کرده بوده و نه صدام: «اگر من این امکانات را فقط برای برخورد با صدام می خواستیم، باید گفته می شد امکانات خیلی زیادی است؛ اما اگر ما برنامه عملیاتی مان این بود که ضمن سقوط صدام، آمریکا را هم از خلیج فارس بیرون کنیم، همه اینها روی هم در حد یک چماقی بوده در مقابل نیروهای آمریکایی و امکاناتی که صدام داشت؛ بنابراین این چیزی نیست و نهایتا چهار میلیارددلار هم نمی شد. قرار نبود همه را بخریم و اینها را می ساختیم».هاشمی در همان مصاحبه با سایت آینده در سال 90 به نوعی پاسخ رضایی را داده است؛ او می گوید: «یک بحث جدی با آقای رضایی کردم که بالاخره می خواهید چه کار کنید؟ اینکه پیش امام صحبت از جنگ عاشورایی می کنید، برنامه شما چیست؟ ایشان گفت: اگر می خواهید بجنگیم، باید امکانات بدهید. گفتم: از کجا بدهیم؟ مگر پول داریم؟ پنج تا شش میلیارد دلار درآمد نفتی داریم که در حد تامین نیازهای اولیه شماست و تمام می شود. در داخل کشور هم باید زندگی مردم را تامین کنیم. اگر مردم در پشت جبهه آب و نان نداشته باشند، حمایت نمی کنند. الان برق مردم در 22 ساعت به تناوب قطع می شود و در شهرها نه تنها هیچ حرکتی برای رونق نمی شود، بلکه روزبه روز خراب می شود. می دانید که اگر حمایت های مردمی قطع شود، اوضاع برای ما در جبهه ها بد می شود. واقعا وضع بودجه کشور به گونه ای بود که تقسیم کرده بودیم. 50 درصد را به جنگ و 50 درصد را به دولت اختصاص داده بودیم تا برای مردم هزینه کند. با توجه به اوضاع بسیار آشفته تولید، بیشتر احتیاجات کشور وارداتی بود». نگاه شمخانی هم درباره این نامه، به گفته تامل برانگیز و نگاه هاشمی نزدیک است. او گفته است: «فرض می کنیم این نامه آقای رضایی نوشته نمی شد، اگر نوشته نمی شد آیا ما قادر به ادامه جنگ بودیم؟ ظرفیت موجود در کشور می گفت نمی شود جنگ را ادامه داد،. این نامه برای چگونگی ادامه جنگ بود نه صلح». محرمانه مستقیمو در نهایت اینکه محسن رضایی مدعی شده بود هاشمی رفسنجانی نامه ای محرمانه منتشر کرده است که هاشمی رفسنجانی سال 1390 در همان گفت وگو گفته بود: «محرمانه بودن این نامه دروغ است، اگر سپاه مثل گذشته می جنگید و اختلافات داخلی شان بروز نمی کرد و مشکل امکانات نداشتند، شاید امام با آتش بس موافقت نمی کردند. آقای رضایی می توانست در همان نامه حرف های کلی بنویسد. اینکه جزئیات نیازها را با ذکر ارقام بنویسد، برای امام مهم بود. امام در همان نامه که برای بیان بعضی از علل قبول آتش بس است، نقل به مضمون می گویند این مقدار هواپیما، تانک و موشک را از کجا بخریم؟ آمریکا را چگونه از خلیج فارس بیرون کنیم؟ شرط آقای رضایی این بود که آمریکا در خلیج فارس نباشد. وقتی دیدند با این نامه امام، ادعاهای آنها درباره علل پایان جنگ برای مردم برملاشد، از راه دیگر وارد شدند که آقای هاشمی یک نامه محرمانه را منتشر کرد که این یک دروغ بزرگ است. این نامه از مدت ها قبل با دستخط امام در خاطرات آیت الله منتظری چاپ شده بود که همه مردم فهمیده بودند. من وقتی دیدم اینها دارند تاریخ جنگ را به همین زودی وارونه و منحرف می کنند، با یادآوری آن نامه به همه گفتم بهتر است در مسئله ای به این مهمی با سند حرف بزنیم و بهترین سند هم همان نامه بود که در متن خود چندین سند انکار نشدنی داشت. جالب است بدانید در همان زمان کپی همین نامه توسط حاج احمدآقا به دست من رسید و گفت: امام می گویند این نامه را داشته باشم تا در مقطعی که نیاز شد، منتشر کنم. من هم دیدم بهترین زمان انتشار از سوی من همان زمان است که جوانان واقعیت های مقطع پایان جنگ را بدانند».
                