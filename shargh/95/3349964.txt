شنبه ۱۱ اردیبهشت ۱۳۹۵
-----------------------------------------
سرمقاله
-----------------------------------------
نقد تحلیل مشاور فرهنگی «کیهان»از کیهان تا کیان
-----------------------------------------

                    «یادم هست که یکی از عناصر مرتبط با سلطنت طلبان آمده بود دفتر من و می گفت: آقا من دارم برای نظام کار می کنم، چرا علیه من می نویسید؟ گفتم می خواهیم بهتر کار کنی، مگر نمی گویی دارم کار می کنم، پس طرف مقابل بهتر می فهمد که شما واقعا داری کار شاذی انجام می دهی یا نه... مادامی که جریان انقلاب و عناصر انقلابی در صحنه مانند کیهان، جوان، فارس و دیگر رسانه های انقلاب باشند، آنها (ضدانقلاب) روزبه روز به صورت تاکتیکی به آقای روحانی و خاتمی نزدیک تر می شوند. در مجموع این سناریویی است که فردی نقش پلیس بد و فرد دیگری پلیس خوب را بازی می کند و ایرادی ندارد اگر محصولش در کاسه انقلاب برود».این جملات بخشی از گفته های حسن شایانفر در مصاحبه با خبرگزاری فارس است. ایشان در بخش های دیگر از گفته هاشان درباره روشنفکران نیز اظهارنظرهایی کرده اند که صحت وسقم آن چندان روشن نیست. از طرفی اگر نامبردگان پاسخی به این حرف ها بدهند، بعید است به دلایلی قابل انعکاس باشد. مسئله اما این نیست. مسئله اساسی نکته ای است که در بالاآمده و مضمون مستتر در آن بسیار بحث برانگیز است. اما هدف این یادداشت نه مجادله؛ بلکه نشان دادن این است که در صورت قرین به صحت بودن این تحلیل، وضعیت و نقشه سیاست داخلی ما چگونه است؟حسن شایانفر، مشاور فرهنگی حسین شریعتمداری و مدیر دفتر پژوهش های کیهان است. مردی سختکوش که در به سرانجام رساندن پروژه هایش جدی است. او همراه با حسین شریعتمداری در سال 1372 به روزنامه کیهان آمد و در دفتر کوچکی در طبقه سوم مستقر شد. با حضور این دو نفر و محمدحسین صفارهرندی به سرعت تغییراتی اساسی در موضع گیری و خط مشی این روزنامه رخ داد. با تسامح می توان گفت، قبل از آمدن این تیم روش روزنامه تا حدودی اصلاح طلبانه بود. اما آنچه تیم شریعتمداری را وداشت تا با کمترین تعلل «خاکریز کیهان» را بگیرند، نه خود روزنامه بلکه کیهان فرهنگی بود که شباهتی به دیگر نشریات موسسه نداشت. کیهان فرهنگی حال وهوایی روشنفکرانه داشت با خط مشی فرهنگی و سیاسی که هدفش تغییرات اساسی در سیاست های فرهنگی بود. در آن دوره و زمانه روش و منش گردانندگان این نشریه تحمل نشد و آنها ناگزیر به کوچ شدند و ماهنامه «کیان» را منتشر کردند. «کیان» جریان روشنفکری دینی را احیا و موجب تحرک و تغییرات جدی در میان نخبگان جامعه و دانشجویان و دانشگاهیان شد. اغراق نیست اگر بگوییم بخشی از گفتمان دوم خرداد از دل ماهنامه «کیان» بیرون آمد. این مختصر از تاریخ مدیران روزنامه کیهان حاکی از فاصله جدی و عمیق گردانندگان سابق و لاحق آن است که تحلیل حسن شایانفر را نقض می کند. رئیس دولت اصلاحات در آن زمان رابطه ای نزدیک با مجموعه صاحب نظران، کارشناسان و گردانندگان ماهنامه کیان داشت. اگر این تضادهای آشکار را رها کنیم و تحلیل مشاور فرهنگی مدیرمسئول روزنامه کیهان را بپذیریم، صورت بندی تازه ای از حرف های ایشان شکل می گیرد که بیش از آن که انقلابی و اصولگرایانه باشد، تاکتیکی «عوام پسندانه» است و در بدترین حالت منفعت طلبانه. درواقع دو جناح همواره در سیاست داخلی ما حضور دارند که یکی از آن جناح ها مقبولیت حکومتی دارد اما جایگاه اجتماعی کم رنگ تری دارند، و دیگری اقبال اجتماعی دارد اما جایگاه حکومتی ندارد.دسته اول قاعدتا اصولگرایان هستند و دسته دوم اصلاح طلبان. طبق این تحلیل مردم برای دستیابی به طلب های مدنی خود از دولت به سمت اصلاح طلبان می روند و برای دستیابی به طلب های سیاسی خود، به اصولگرایان روی می آورند. این تئوری در ظاهر و روی کاغذ درست است. اما در نشان دادن معنا و مصادیق وجودی این دو گروه، کار گیر اساسی پیدا می کند.مثلادولت احمدی نژاد شرکت سهامی بزرگی بود که منافع آن بین برخی وزرا، اعضای مجلس و حامیان نزدیک، تقسیم می شد و به همین دلیل بعد از پایان هشت سال دوره او به گفته وزیر اقتصاد، بدهکاری به ارث رسیده از دولت سابق بالغ بر 500 هزار میلیارد تومان است. این رئیس جمهور و دولتش را، که روزنامه کیهان از حامیان جدی آن بود، چگونه می توان با دولت اصلاحات یکی دانست و تنها کاربرد آنها را متفاوت ارزیابی کرد و گفت دولت اصلاحات آمده تا منتقدان و مخالفان را جذب و هضم کند، پس پلیس خوب است و برخی نیز پلیس بد. اما درنهایت پلیس، پلیس است. این قیاس نه تنها دور از انصاف است، در ذهن مردم شبهه نیز ایجاد می کند و این باور رایج را دامن می زند که همه جریان های سیاسی دستشان در یک کاسه است. یکسان انگاری جریان های سیاسی باورپذیر نیست و چه خوب که کسی آن را باور نمی کند. اگر مردم این حرف ها را باور کنند، دیگر در انتخابات گوناگون با این حجم حضور مواجه نخواهیم بود. در تحلیل شایانفر اما نکته ای درست وجود دارد، اینکه گروهی از اصولگرایان هستند که گویا «اعتمادنامه»ای در جیب دارند اما اصلاح طلبان صاحب اعتمادنامه بسیار اندک اند. از اینجا تفاوت آن ها شکل می گیرد. تفاوتی که برنامه ریزی شده نیست، بلکه پیامد ناخواسته این اعتمادنامه ها است. اگر اصلاح طلبان توانسته اند با گفتمان اصلاح طلبانه و تاکید بر امر اجتماعی در بین لایه های مختلف مردم جا باز کنند، دلیل آن نیست که نمی توانسته اند اعتماد نهادهای رسمی را جلب کنند. آنها نگاهی انتقادی به وضعیت موجود دارند، از این رو تلاش می کنند تا اندیشه های موجود در پس پشت کردارهای سیاسی را نقد کنند. اگرچه آنها در این راه چندان موفق نبوده اند اما همین قدر تلاش هم برای آن ها هزینه داشته است. اصولگرایان اما تمام تلاش شان جلب اعتماد و قوام بخشیدن به اندیشه هایی است که کردارهای حکومتی را شکل می دهند. بی تردید حضور منتقدانه اصلاح طلبان به نفع نظام است و تقلیل این حضور به پلیس خوب، نه برای نظام مفید است و نه برای اصولگرایان. تشبیه طیف بندی نیروهای سیاسی داخل نظام به بازی «پلیس بد و پلیس خوب» ناشی از مسلم انگاشتن مفروضاتی است که برازنده آرمان های انقلاب 57 نیست. البته در میان اصلاح طلبان آن قدر تضارب آرا وجود دارد که نمی توان آنها را در جناحی منسجم دسته بندی کرد و نام پلیس خوب روی آنها گذشت. شاید بالندگی اصلاحات نیز به همین دلیل باشد.
                