پنج‌شنبه ۵ اسفند ۱۳۹۵
-----------------------------------------
نگاه
-----------------------------------------
خود عباس، کیارستمی شد
-----------------------------------------

                    آقای کامران عدل که یکشنبه اول اسفند فیلم زندگی عباس کیارستمی، ساخته سیف الله صمدیان را در خانه هنرمندان دیده اند، در شماره سوم اسفند روزنامه «شرق» مطالبی نوشته اند که بی جواب گذاشتن آن ناسپاسی در حق و اهمیت وجودی عباس کیارستمی در هنر و سینمای ایران و نادیده گرفتن دوستی و ارادت به او -که اینک در میان ما نیست- تلقی خواهد شد. نمی دانم آقای کامران عدل با چه انگیزه ای و چرا با ادبیاتی چنین بی پروا درباره کیارستمی و آنچه در آن شب گذشت، مطلب نوشته و چگونه حق داوری را درباره اینکه کیارستمی چگونه و چرا کیارستمی شد به خود داده اند...؟ آقای عدل در روزنامه «شرق» نوشته اند «من عباس را به آقای اریک فورنیه معرفی کردم، اریک فورنیه وابسته فرهنگی سفارت فرانسه در تهران بود و هم ایشان بود که مقاله معروف عباس کیارستمی را در مجله (کایه دو سینما) نوشت و باعث شد عباس کیارستمی به فستیوال (کن) دعوت شود و عباس کیارستمی شود...!» جای تاسف و تعجب بسیار است که ایشان با وجود ادعای خود که کیارستمی را نمی شناسد، باور دارد که خودش موجب شد کیارستمی، کیارستمی شود! لابد کیارستمی قبلاکسی نبوده و شاید هم بعد از آن اتفاق، کسی شده است. اما آنها که کیارستمی را از زمان های دور می شناسند و با او محشور بوده اند، می دانند...او قبل از آنکه به دلیل هنرمندی ذاتی و قابلیت های به یادماندنی خود جهانی شود و فستیوال های جهانی با حضور و نام او اعتبار بیشتری پیدا کنند، مسئولان جشنواره (کن) کیارستمی را می شناختند و او را تحسین می کردند. عباس قبل و بعد از معروف شدن جهانی، هنرمندی با اصالت کامل ایرانی بود و ارتباط او با ادبیات و شعر فارسی در تمام عمر، بخش مهمی از شخصیت او را شامل می شد. زندگی او قبل از ورود به کانون پرورش فکری کودکان و ساختن فیلم های به یادماندنی از زندگی کودکان و نوجوانان ایرانی، سرشار از عشق به عکاسی و فیلم و نقاشی بود و خلاقیت هنرمندانه او در کانون، سرآغاز زندگی پرفروغ و به یادماندنی اش در هنر، فرهنگ و ادبیات ایران شد. نام او در محافل جهانی موجب افتخار ایران و ایرانیان بوده و هست. مجموعه این عوامل از عباس جوان، کیارستمی جهانی ساخت و آقای کامران عدل که به اعتبار اسم برادر بزرگوارش مرحوم شهریار عدل گاهی اینجا و آنجا دیده می شوند، کسی نبود که عباس را به این و آن معرفی کند.دیگر اینکه ایشانی که خودشان را شجاع می دانند، نوشته اند که هنگام نمایش فیلم، جمعیت کمی حضور داشت؛ درحالی که بنده خود در سالن بودم. در موقع نمایش فیلم صمدیان، علاوه بر کسانی که تمام صندلی های سالن را اشغال کرده بودند، عده زیادی در حاشیه سالن ایستاده فیلم را تماشا می کردند و اگر آقای عدل با فیلم فارسی اصلامیانه ای ندارد، موجب کسب افتخار برای ایشان نیست. حقیقت اینکه عباس کیارستمی بارزترین مشخصه سینمای ایران است و نسلی از فیلم سازان ما خود را مدیون آموزش او می دانند. جالب اینکه آقای کامران عدل از قول دوست بغل دستی خود گفته اند: «کارکردن با کیارستمی، صمدیان را به این مهارت رساند» و این هم جمله ای از قول دیگران است برای نفی ارزش های هنری و فنی سیف الله صمدیان که مورد تایید و قبول همه اهل سینما و عکاسی است.دست آخر اینکه به عقیده ایشان، عده ای آمدند و درباره کیارستمی بعضی مهملات گفتند! یادآوری اسامی بزرگانی که آن شب درباره عباس کیارستمی و اهمیت فیلم ها و عکس ها و نگاه او به ادبیات و شعر فارسی سخن گفتند، نشان می دهد آقای کامران عدل در قضاوت خود چگونه به بی راهه رفته اند. 1. سیف الله صمدیان، باعث و بانی این مراسم که متحمل زحمات فراوان شده اند. 2 محمود کلاری، فیلم بردار و سینمابلد هنرمند و محبوب و صاحب سبک. 3 محمد سریر، موسیقی شناس و آهنگ ساز و عضو شورای عالی خانه هنرمندان. 4 مجید رجبی معمار، مدیر فرهیخته خانه هنرمندان. 5 رضا کیانیان، هنرمند و بازیگر دوست داشتنی و مدیر کاخ جشنواره جهانی فیلم فجر.
                