دو‌شنبه ۲۷ اردیبهشت ۱۳۹۵
-----------------------------------------
type_unknown
-----------------------------------------
کدهای «آشنا»
-----------------------------------------

                    گروه سیاست: «حسام الدین آشنا»، مشاور فرهنگی رئیس جمهوری، نکات تازه ای را طرح کرده است. او به تازه ترین شماره ماهنامه «اندیشه پویا» گفته: «در سال گذشته اتفاقی در این شهر افتاد. عده ای بی محابا به طرف سفارت عربستان هجوم بردند. این پرونده توسط مقامات و مراجع ذی صلاح رسیدگی شد. در این رسیدگی ها مقصر معلوم شد؛ قاصر، آمر و مامور همه معلوم شدند. مشخص شد که کی به کی و چی به چی است. خلاصه اینکه تکلیف معلوم و مشخص شد که عده ای کوتاهی کردند و آن کوتاهی، برای کشور بسیار گران تمام شد». او در ادامه، صحبت هایی مشابه سخنان سخنگوی وزارت کشور در روزهای پس از حمله به سفارت، بیان کرد: «درحالی که موظف شده بودند و به آنها ابلاغ شده بود که باید اقدامات دیگری را انجام دهند». مشاور فرهنگی رئیس جمهوری خبر از تصمیم به برکناری افراد اهمال کننده در ماجرا هم می دهد: «برای برکناری این افراد تصمیم گرفته شد و تصمیم به برکناری آنها به وقتش اعمال خواهد شد».او افزود: «خب حالاکه برخی از این افراد با یک نگاه کاملاسیاسی بعد از سال نو می آیند و اقدامی را طراحی می کنند که شبیه فیل هواکردن است، اقدامشان نه مبنای حقوقی دارد و نه روشن است که کارکردش اثربخش است و نه از نظر امنیت عمومی توجیهی دارد». «آشنا» می گوید: «قاعدتا این افراد در تاریخی که مقرر است برکنار می شوند. منتها فردای آن می توانند به متدینین جامعه بگویند، دارند ما را به خاطر اینکه می خواستیم با بدحجابی مقابله کنیم، برمی دارند. این هم از واقعیاتی است که در کشور اتفاق می افتد و کش وقوس دارد».12 دی ماه بود که عده ای در اعتراض به اعدام «شیخ نمر»، روحانی شیعه منتقد عربستان، مقابل سفارت این کشور تجمع کردند که پس از چندساعت این تجمع به خشونت کشیده شد. پس از حمله معترضان به ساختمان سفارت و ورود به آن، دولت سعودی ارتباط دیپلماتیک با ایران را قطع کرد. از طرفی، انتقادات زیادی هم به سوی معترضان روانه شد. از جمله رئیس جمهوری که گفت: «باید بررسی شود حمله کنندگان به سفارت، وابسته اند یا نادان». پس از حمله، مقامات قضائی و وزارت کشور از بازداشت عاملان حمله به سفارت خبر دادند. حدود 20 روز پس از حمله، «حسین ذوالفقاری»، معاون امنیتی وزیر کشور، از روشن شدن همه ابعاد این حمله خبر داد: «عامل بیرونی تعرض به سفارت عربستان در خارج از کشور دستگیر و به داخل منتقل شده و هم اکنون تحت بازجویی است». به گفته او، این افراد سازماندهی شده بودند و تحت امور خیریه و مذهبی فعالیت داشتند. معاون وزیر کشور افزوده بود: «بیش از 10 سال در کرج و تهران فعالیت دارند که محور فعالیت آنان، امور خیریه و کارها و فعالیت های مذهبی است که دانسته یا ندانسته نیز از سوی مسئولان تحت عنوان مسائل مذهبی و هیاتی به آنان کمک شده است».اواخر فروردین ماه اعلام شد؛ طرح نامحسوس گشت اخلاقی که به گفته سردار «ساجدی نیا»، فرمانده انتظامی تهران بزرگ، قرار بود با هفت هزارنفر در تهران آغاز به کار کند. پس از آن بود که رئیس جمهوری در جلسه هیات دولت نسبت به این طرح انتقاداتی بیان کرد؛ او گفت: «هرکس صبح بیدار می شود یک مقررات و یک چارچوب؛ این یکی می خواهد مردم را مخفیانه کنترل کند، آن یکی می خواهد مردم را به صورت آشکار کنترل کند؛ مگر حق داریم؟» روحانی افزود: «آزادی مردم محدود نمی شود الابا قانون؛ هیچ چیز دیگری نمی تواند آزادی مردم را محدود کند؛ نه دولت می تواند و نه قوه قضائیه؛ فقط قانون... اگر مراحل یک قانون تصویب و ابلاغ شد، می تواند چارچوب بگذارد. به غیر از قانون، ما حق نداریم در زندگی خصوصی و عمومی مردم دخالت کنیم».پس از این اظهارات، «آشنا» هم انتقاداتی به آن داشت: «جنبه های مختلف این طرح باید برای افکار عمومی و دولت روشن شود؛ اینکه این نیروها چه افرادی هستند، چگونه به کار گرفته شده اند و آموزش دیده اند و اینکه چطور می توان سلامت کار آنان را تضمین کرد و در نهایت اثربخشی این طرح کجا آزموده شده است؟» هم زمان استانداری تهران هم اعلام کرد که این طرح با دولت هماهنگ نشده بود.
                