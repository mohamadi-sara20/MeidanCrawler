یک‌شنبه ۱۶ آبان ۱۳۹۵
-----------------------------------------
type_unknown
-----------------------------------------
روایت مطهری از یک دیدار در نجف
-----------------------------------------

                    شرق: علی مطهری، نماینده تهران و عضو فراکسیون امید، در صفحه شخصی خود در اینستاگرام از سفرش به کربلاو نجف و دیدارش با آیت الله سیستانی نوشت. او نوشت: «در روزهای 13 و 14 آبان سفر دوروزه ای به نجف و کربلاداشتم. ضمن زیارت مرقد امام علی علیه السلام و امام حسین علیه السلام و حضرت ابوالفضل علیه السلام و سایر اولیای خدا در نجف و کربلاو کوفه بازدیدی از برخی موکب ها در مسیر نجف به کربلاکه در تسهیل راهپیمایی زائران اربعین نقش ویژه ای ایفا می کنند، داشتم. ایرانی ها هم کم کم به برپاکردن موکب پرداخته اند و این قابل تحسین است. برخی زائران گله هایی از تشریفات ورود به عراق داشتند، از قبیل افزایش عوارض خروج که اینها را به اطلاع رئیس سازمان حج و زیارت رساندم. همچنین ملاقاتی با آیت الله سیستانی داشتم که بسیار مغتنم بود. احساس کردم ایشان اطلاعات خوبی از مسائل ایران و دنیای اسلام دارند. همین طور نگاه حکیمانه ای به جایگاه مرجعیت شیعه دارند. فرمودند (به این مضمون): گاهی از ما می خواهند که در یک مسئله اختلافی وارد شویم، درحالی که ممکن است با ورود در آن مسئله، تاثیرگذاری ما در یک مسئله اساسی که ورود مرجعیت لازم است، دچار کاستی شود. از فتوای خودشان برای جهاد با داعش زمانی که در آستانه فتح بغداد و کربلاو نجف قرار داشت و مردم عراق به آن فتوا لبیک گفتند راضی به نظر می رسیدند». مطهری ادامه داد: «اظهار علاقه زیادی به شهید مطهری کردند و گفتند من دوسال و نیم در قم تحصیل کردم و زمانی که به قم رفتم آقای مطهری سال های آخر اقامت خود در قم را می گذراند و امام خمینی به حجره ایشان می آمد و من هم گاهی حضور پیدا می کردم. همین طور از سفر شهید مطهری در سال 1355 به نجف برای دیدار با امام خمینی خاطره ای را نقل کردند». او در ادامه پست اینستاگرامی خود نوشت: «از نظریه شهید مطهری درباره مشکل عوام زدگی روحانیت شیعه سخن گفتند و فرمودند امروز هم این مسئله وجود دارد. از کراماتی که عده ای برای برخی علما قائل شده اند و کتاب هایی دراین باره می نویسند راضی نبودند و معتقد بودند بسیاری از اینها واقعیت ندارد. می فرمودند در همه جوامع بشری اکثر مردم در سیاست عوام هستند. ظاهرا مثال به انتخابات آمریکا هم زدند. فرمودند به افرادی که نزد من می آیند و می خواهند خواب تعریف کنند یا درباره ملاقات با امام زمان سخن بگویند، می گویم این حرف ها را بروید به دیگران بگویید». نایب رئیس دوم مجلس شورای اسلامی افزود: «درباره علت رشد داعش در عراق و تصرف موصل سوال کردم، فرمودند علت اصلی این بود که آنها مسئله خلافت را که از اصول اولیه اهل سنت و مانند مسئله امامت نزد شیعه است، مطرح کردند و هیچ سنی با اصل آن مخالفت نمی کند و البته رفتار داعش به گونه ای بوده است که خیلی از مسائل برای اهل سنت هم روشن شده است. نکته ای که در مذاکره با فرزند ایشان دریافت کردم این بود که آیت الله سیستانی مصر است که از دولت عراق هیچ کمک مالی دریافت نکند و معتقد است که حوزه های علمیه و روحانیت شیعه باید استقلال خود را از دولت ها حفظ کند تا قدرت مردمی اش محفوظ بماند، همان نظریه ای که شهید مطهری به شدت بر آن تاکید داشت و متاسفانه امروز حوزه های علمیه ما آن را رعایت نمی کنند و ردیف های بودجه برای حوزه های علمیه در بودجه سالانه کشور وجود دارد، هرچند این بودجه ها برای عمران و ساخت وساز و نگهداری حوزه هاست، نه برای شهریه طلاب، ولی همین هم تا حد زیادی حوزه ها را وابسته به دولت کرده و از حریت و آزادگی و نظارت آنها بر حکومت کاسته است. فرزند ایشان می فرمود نه تنها ما کمکی از دولت عراق دریافت نمی کنیم، بلکه گاهی دولت عراق از ما درخواست کمک مالی می کند. به هرحال آیت الله سیستانی را فردی مهذب و مجسمه تقوا و دقیق و حکیم و زیرک یافتم که شرایط عراق و شرایط ایران و به طور کلی شرایط دنیای اسلام و جهان را خوب می فهمد و حکیمانه و خالصا لوجه الله تصمیم می گیرد. آخرین سخن ایشان هم این بود که به محرومان کشور خصوصا مرزنشینان و به ویژه در سیستان وبلوچستان رسیدگی کنید و فرمودند به نمایندگانم در ایران اجازه استفاده از وجوهات در این مناطق را داده ام».
                