دو‌شنبه ۱۷ خرداد ۱۳۹۵
-----------------------------------------
یادداشت
-----------------------------------------
نقدی بر قانون جرم سیاسی
-----------------------------------------

                    اصل یکصدوشصت وهشتم قانون اساسی قانون گذار را مکلف کرده بود که «جرم سیاسی را براساس موازین اسلامی» تعریف کند.بعد از گذشت 37 سال از الزام قانون گذار به «تعریف جرم سیاسی» بالاخره در جلسه بیستم اردیبهشت ماه 1395 مجلس شورای اسلامی به طور شتاب زده طرحی را تصویب کرد و در تاریخ 29/2/1395 نیز به تایید شورای نگهبان رسید.در این طرح که تبدیل به قانون شده، توهین و افترا و نشر اکاذیب نسبت به بعضی از مقامات داخلی و خارجی توسط افراد حقیقی یا حقوقی یا احزاب و جمعیت های سیاسی قانونی اگر با انگیزه سیاسی صورت گیرد و همچنین جرائم انتخاباتی جرم سیاسی تلقی شده است و انگیزه سیاسی در تبصره ماده یک قانون «انگیزه اصلاح امور کشور بدون اراده ضربه زدن به اساس جمهوری اسلامی» تعریف شده است. در حقوق معاصر و زیر عناوینی مانند «جمهوریت» و «دموکراسی» محدودیت اقتدار زمامداران از طریق به رسمیت شناختن حقوق فردی، اجتماعی و سیاسی افراد جهت گیری غیرقابل انکاری به حساب می آید و به همین جهت ساختار حقوقی کشورهایی که در آنها انسان بر سرنوشت اجتماعی خویش حاکم است؛ حقوقی ویژه برای آن دسته از مجرمانی که با هدف تامین مصالح و منافع ملی علیه قدرت حاکمه اقدامی مجرمانه انجام می دهند پذیرفته است.جرم سیاسی ارتکاب عمل خلاف قانون اما با اندیشه سیاسی و علیه هیات حاکمه است و این تخریب را کنفرانس بین المللی 1935 برای وحدت حقوق جزا در کپنهاگ پذیرفته است. از نقطه نظر روان شناسی جنایی مرتکب این گونه اعمال اصولادارای افکار و مقاصد عالی نوع دوستانه و وطن پرستانه بوده و به همین جهت مجرمان سیاسی گاه به عنوان قهرمانان ملی مورد ستایش قرار می گیرند.مجرم سیاسی سوءرفتار و سوءنیت دیگر مجرمان را ندارد بلکه با این عقیده وارد عرصه تقابل با قدرت حاکم می شود که به زعم او دولت از ضوابط و اصول حاکم بر تعامل با شهروندان عدول کرده و بنابراین باید اندیشه دیگری حاکم بر روابط حکومت کنندگان و مردم شود و همین موضع فکری لزوم وجود قواعدی خاص (ترجیحی) را چه از حیث تشریفات رسیدگی به جرم و چه از حیث مجازات، موجه و قابل دفاع می کند. برای تحقق جرم سیاسی علاوه بر سوءنیت عام یعنی قصد ارتکاب عمل مجرمانه (در کنار دو عنصر قانونی و مادی) تحقق سوءنیت خاص یعنی فقد انگیزه های شخصی حسن نیت و عدالت خواهی از اهمیت زیادی برخوردار است.با عنایت به این انگیزه جرائمی که بر ضد تمامیت جسمانی افراد یا آزادی اشخاص صورت می گیرد از قبیل، آدم ربایی، ترور، بازداشت غیرقانونی و جرائمی که ارتکاب آن متضمن استفاده از مواد منفجره باشد، را نمی توان داخل در دایره جرم سیاسی دانست و براین اساس می توان توحش و خشونت های غیرانسانی را به عنوان ضابطه ای دیگر در تشخیص جرم سیاسی و تعیین حدود آن قرار داد.از نقطه نظر عقلی جرم سیاسی را می توان مبتنی بر این صورت مسئله ساده کرد که آیا کسی حق دارد فکر کند که اگر دولت حاکم از اصول و قواعد حاکم بر تعامل با شهروندان عدول کرده و حاضر به تعدیل و اصلاح رویکرد خود نیست و حاضر نیست قدرت را به مردم تسلیم کند چه راه حلی برای تقابل با چنین وضعیتی وجود دارد؟زمانی که افراد با عقاید گوناگون قادر به مشارکت در حیات سیاسی اجتماع بوده و بتوانند با ارائه دیدگاه های خود و مشاهده واکنش مردم در قبال این مواضع موقعیت خود را در بین افکار عمومی مورد ارزیابی قرار دهند دیگر چه بهانه ای برای دست یازیدن به اقدامات دیگر است؟ متاسفانه طرح قانونی «جرم سیاسی» در حالی پس از 37 سال از پیروزی انقلاب اسلامی به تصویب مجلس شورای اسلامی و تایید شورای نگهبان رسید که مهم ترین دستاورد این قانون، تعریف «جرم سیاسی» با چالشی جدی مواجه است و فروکاستن جرائم سیاسی به توهین و افترا و نشر اکاذیب تامین کننده نظر قانون گذار موسس نیست به خصوص که توهین به مقدسات و مقامات عالی رتبه و مراجع عظام تقلید را نیز از شمول جرم سیاسی خارج کرده و همچنان مشمول عنوان جرائم امنیتی است. جرائم مذکور بدون تعریف و تصویب این قانون که باید نتیجه 37 سال تحقیق و بررسی بوده باشد، اگر توسط مطبوعات یا رسانه ها انجام می شد در وضعیت فعلی هم جرم مطبوعاتی تلقی می شد و با حضور هیات منصفه و در دادگاه علنی مورد رسیدگی قرار می گرفت بنابراین به نظر می رسد مراد قانون گذار از احصای توهین، افترا و نشر اکاذیب به عنوان جرم سیاسی مربوط به مواردی مانند توزیع شب نامه یا سخنرانی در تریبون های عمومی باشد که از شمول قانون مطبوعات خارج هستند.قوانین و مقرراتی که بعد از پیروزی انقلاب اسلامی به تصویب مراجع قانونی رسیده، حوزه وسیع تری را برای جرائم سیاسی در نظر گرفته است. ماده واحده لایحه قانونی رفع آثار محکومیت های سیاسی مصوب 18/1/1358 شورای انقلاب اسلامی اقدام علیه امنیت را جرم سیاسی تلقی کرده است و ماده 15 قانون بازسازی نیروی انسانی وزارتخانه ها و موسسات دولتی و وابسته به دولت مصوب 5/7/1360، فعالیت به نفع گروه هایی که فعالیت آنها ممنوع شده، ارتکاب اعمال مغایر با مصالح جمهوری اسلامی از قبیل شایعه پراکنی، اعمال فشارهای گروهی یا فردی برای تحمیل مقاصد نامشروع یا به دست آوردن امتیازات قانونی و تبلیغ علیه نظام را جرم سیاسی تلقی کرده است.فلسفه لزوم تعریف جرم سیاسی در قانون اساسی رواداری و مسامحه نسبت به مجرمان سیاسی است و ماده ششم قانون مزبور امتیازاتی را بر مجرمان سیاسی در نظر گرفته که شایان تقدیر است که این امتیازات به شرح زیر است:الف- مجزانمودن محل نگهداری در مدت بازداشت و حبس از مجرمان عادیب- ممنوعیت پوشاندن لباس زندان در طول دوران بازداشت و حبسپ- ممنوعیت اجرای مقررات ناظر به تکرار جرمت- غیرقابل استردادبودن مجرمان سیاسیث- ممنوعیت بازداشت و حبس به صورت انفرادی به جز در مواردی که مقام قضائی بیم تبانی بدهد، آن را برای تکمیل تحقیقات ضروری بداند لکن درهرحال مدت آن نباید بیش از 15 روز باشد.ج- حق ملاقات و مکاتبه با بستگان درجه اول در طول مدت حبس و حق دسترسی به کتب و نشریات، رادیو و تلویزیون در طول مدت حبس.با عنایت به اینکه در جمهوری اسلامی به استناد اصل پنجاه وششم قانون اساسی خداوند انسان را بر سرنوشت اجتماعی خویش حاکم ساخته و به استناد اصل ششم قانون اساسی امور کشور باید با اتکا به آرای عمومی اداره شود و تصدی مقام های سیاسی از طریق انتخابات عمومی و بدون ضرورت توسل به زور و قهر صورت می گیرد بنابراین دولتمردان نباید در پی حفظ و دوام اقتدار شخصی باشند و رقبای سیاسی را تحمل نکرده و با اندیشه سختگیرانه از طریق محکومیت های شدید به برخورد با مخالفان بپردازند بنابراین لازم است در تعریف جرم سیاسی سعه صدر بیشتری ملحوظ شود و حداقل تعریف کنفرانس بین المللی 1935 را که جرائم علیه نحوه اداره حکومت را سیاسی تلقی می کند بپذیرند و با اصلاح قانون مذکور در مجلس دهم تعریف جامع تری از جرم سیاسی ارائه کنند.
                