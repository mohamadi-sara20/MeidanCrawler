چهار‌شنبه ۱ دی ۱۳۹۵
-----------------------------------------
سرمقاله
-----------------------------------------
بیمه ها در آینه عبرت تاریخ
-----------------------------------------

                    موضوع تولیت بیمه های درمانی و مدیریت آنها از دیرباز محل اختلاف بین دستگا های اجرائی به ویژه وزارت بهداری (بهداشت) و وزارت کار (تعاون، کار و رفاه اجتماعی) بوده است. این اختلاف در دولت یازدهم نیز نمود داشته است. درحالی که وزارت بهداشت خواستار تجمیع و واگذاری تولیت بیمه های درمانی به این وزارتخانه بوده است، منتقدان جدی این انتقال با استدلال هایی نظیر «ادغام بیمه ها در وزارت بهداشت یک خطای بزرگ سیاستی است که به بحران پردامنه می انجامد» یا «رفتن بیمه ها و شورای عالی بیمه درمان به وزارت بهداشت اقدامی مشابه با انحلال سازمان مدیریت است» و همچنین «نظارت، اجرا و تامین مالی در کلیه بخش ها ازجمله بخش سلامت، نمی تواند در دستان یک گروه یا یک سازمان باشد» به شدت با رفتن بیمه ها به وزارت بهداشت مخالفت کرده اند. در شرایطی که بررسی برنامه ششم توسعه در صحن علنی مجلس آغاز شده و از آنجا که این احتمال وجود دارد که موضوع تجمیع بیمه ها در صحن مطرح شود (با وجود اینکه در لایحه دولت و همین طور در مصوبه کمیسیون تلفیق اشاره ای به رفتن بیمه ها به وزارت بهداشت نشده است) ضروری است هم نمایندگان محترم و هم کارشناسان و صاحب نظران، دقیق و موشکافانه ابعاد مختلف این مسئله را بررسی کنند و به ویژه نگاهی تاریخی به سیر اتفاقات و رفت وآمدهای بیمه های درمانی بین دستگاه های اجرائی در چند دهه گذشته داشته باشند. درتاریخ پنجشنبه 10 تیرماه 1355 مجلس  شورای ملی  گزارش یک فوریتی کمیسیون امور استخدام و سازمان های اداری راجع به تشکیل وزارت بهداری و بهزیستی را بررسی و تصویب کرد؛ البته 10 روز پیش از آن کمیسیون امور استخدام و سازمان های اداری در جلسه روز سه شنبه اول تیرماه 1355 لایحه شماره 20038 مورخ 17/3/2535 دولت تقدیمی به مجلس سنا مربوط به تشکیل وزارت تندرستی و رفاه اجتماعی را با قید یک فوریت وصول و فوریت آن را در همان جلسه به تصویب رسانده بود. در این جلسه وزیر مشاور و سرپرست وزارتخانه های بهداری و رفاه اجتماعی در دفاع از تشکیل وزارت بهداری و رفاه اجتماعی اظهار می دارد: «در گذشته به علل مختلف قسمتی از مسئولیت درمان از وظایف بیمه ها بود که داده شده بود به وزارت رفاه قسمتی راجع به توان بخشی، معتادان، بعضی مسئولیت های دیگر و پس از تشکیل وزارت رفاه که خودش به صورت کلی و به صورت اعم مسئولیت کلی را دارا بود طوری تلقی شد که نمی شود مسئله درمان را از بهداشت جدا نگه داشت؛ این است که این دو وزارتخانه در هم ادغام شد». پس از این اظهارات 17 نماینده مجلس شورای ملی در دفاع از لایحه صحبت کردند و با رای موافق همه 177 نماینده حاضر لایحه به اتفاق آرا تصویب و برای تصویب مجدد به مجلس سنا فرستاده شد و به این وسیله با ادغام وزارت رفاه در وزارت بهداری تولی گری بیمه ها در اختیار وزارت بهداشت قرار گرفت. نکته مهمی که در این خصوص باید به آن توجه کرد این است که 40 سال پیش هم که با تصمیم مجلس شورای ملی تولی گری بیمه ها در اختیار وزارت بهداشت قرار گرفت، این بیمه ها نبودند که به وزارت بهداشت رفتند.بلکه کل حوزه رفاهی و وزارت رفاه بود که در وزارت بهداری آن زمان ادغام شد. از سال 1355 به این سو اعتبارات بیمه درمان تامین اجتماعی در اختیار وزارت بهداشت درمان و آموزش پزشکی بوده که بعضا در مواردی غیر از محل خود هزینه می شده است. همین امر موجب می شود که نمایندگان مجلس در موارد متعددی از طریق تبصره های بودجه سالانه، این وزارت را ملزم به ارائه گزارش درباره نحوه مصرف اعتبارات بیمه درمان تامین اجتماعی کنند. در سال 1367 نمایندگان تبصره ای به بودجه افزودند که وزارت بهداشت را به صورت کاملامشخص ناگزیر به پرداخت پول تامین خدمات درمانی مشمولین قانون تامین اجتماعی کنند. اما این امر کافی نبود تا در نهایت در سال 1368 در تبصره های بودجه با شفافیت نحوه مصرف این وجوه و پاسخ گویی وزارت بهداشت آورده شود. نکته جالب اینکه برخی نمایندگان مجلس آن زمان نیز به وضوح معترض عدم هزینه پول بیمه درمان در محل خود بوده اند. برای مثال حسین کمالی در اسفندماه سال 1367 در نقد مدیریت وزارت بهداشت به بیمه ها می گوید: «در سطح بین الملل وقتی که فردی بیمه می شود پول می پردازد تا در مقابل پرداخت پولش درمان دریافت کند. در ایران متاسفانه این واژه ها را ما به ابتذال کشانده ایم؛ واژه بیمه در کشور ما به ابتذال کشیده شده! کسانی که نمی توانند تشخیص بدهند که مفهوم بیمه چیست و ارزش بیمه چیست، سکان دار این کشتی شده اند. اظهار می دارند که ما می خواهیم وضع درمان کشور را درست بکنیم. وضعیت درمان کشور از آن چیزی که امروز هست بدتر نخواهد شد! من این را تضمین می دهم. دیگر بدتر از این مگر داریم؛ بالاتر از سیاهی رنگی هست؟». در آن زمان دکتر جزایری، معاون وزارت بهداشت و درمان و آموزش پزشکی، نیز بر این امر صحه می گذارد. 28 سال پس از الحاق بیمه ها به وزارت بهداشت و با تصویب لایحه ساختار جامع رفاه اجتماعی کشور با بازگشت بیمه ها به وزارت رفاه عدم ارتباط قلمرو بیمه های درمان و تامین اجتماعی با وزارت بهداشت درمان و آموزش پزشکی مورد تاکید قرار می گیرد. نکته درخور توجه اینکه در آن زمان نیز وزارت بهداشت از جداشدن بیمه ها ناراضی بود. واقعیت این است که یک تهدید جدی برای نظام رفاهی نوپای کشور بخشی نگری و ازبین بردن یکپارچگی و انسجام این نظام است. براین اساس ضروری است درخصوص موضوع تجمیع بیمه ها همه ابعاد موضوع و سیر تاریخی تولی گری بیمه ها و تبعات آن بررسی شود تا به تعبیر یکی از اقتصاددانان کشور «تصمیمی اتخاذ نشود که فقط ساختارهای موجود را در مدت کوتاهی درهم بریزد و وضع موجود را به آشوب و درهم ریزی کارکردی گرفتار کند».
                