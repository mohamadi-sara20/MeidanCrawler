یک‌شنبه ۲۳ خرداد ۱۳۹۵
-----------------------------------------
type_unknown
-----------------------------------------
هشدار به توهین کنندگان
-----------------------------------------

                    گروه سیاست: خاورمیانه این روزها در آتش افراط گرایی می سوزد. شکل گیری داعش و پیش از آن طالبان و القاعده هر یک نشانه ای روشنی بر این مدعاست. خاورمیانه در آتش ناامنی ناشی از افراط گرایی می سوزد و در چنین شرایطی است که لزوم تحکیم هرچه بیشتر اتحاد میان فرقه های اسلامی بیش از پیش اهمیت می یابد. در سال های اخیر تاکید بیشتر بر وحدت بین شیعیان و اهل سنت، باعث ایجاد تحولات مثبتی شده است؛ برای نمونه می توان به پخش آیات قرآن با تلاوت قاریان اهل سنت از صداوسیما اشاره کرد، بدون آنکه در نحوه قرائت خاتمه آن تغییری ایجاد شود. همچنین در سفر مقام معظم رهبری به کردستان، دستور داده شد تا از ماذنه های شهر اذان اهل سنت پخش شود.در تازه ترین اقدام هم ایشان، در دیدار دست اندرکاران همایش صدف کوثر- تکریم حضرت خدیجه- بیان کردند: «تعریض به سایر زوجات مطهرات پیغمبر نبایستی باشد.بالاخره زوجات پیغمبر محترم اند؛ هر کسی به اینها اهانت کند - هر کدامشان باشد- به پیغمبر اهانت کرده؛ این را من قاطعا عرض می کنم... امیرالمومنین با جناب عایشه آن رفتار را کرد... با زنی که به جنگ او آمده این جور با احترام رفتار کرد. به خاطر اینکه همسر پیغمبر بود و الاامیرالمومنین که از کسی ملاحظه ندارد؛ بنابراین حتما تعریض بایستی وجود نداشته باشد». این نخستین بار نیست که مقام معظم رهبری بر لزوم پرهیز از توهین به زوجات پیامبر(ص) تاکید می کنند. ایشان در سال 89 هم در قالب پاسخ به یک استفتا این مسئله را روشن کرده بودند. ماجرای آن سال، توهین یکی از علمای شیعه کویت به عایشه همسر پیامبر بود. موضوعی که با واکنش های زیادی در آن مقطع زمانی مواجه شد و دولت کویت تابعیت روحانی شیعه را سلب کرد. در آن مقطع زمانی، اما مقام معظم رهبری دراین باره چنین اعلام کردند: «اهانت به نمادهای برادران اهل سنت، ازجمله اتهام زنی به همسر پیامبر اسلام [عایشه] حرام است. این موضوع شامل زنان همه پیامبران و به ویژه سیدالانبیاء پیامبر اعظم - حضرت محمد(ص)- می شود». مقام معظم رهبری همچنین بیاناتی درباره حرمت اهانت به مقدسات شیعه و سنتی داشتند. ایشان در اردیبهشت 88 در دیدار مردم سقز گفته بودند: «خط قرمز از نظر نظام اسلامی و از نظر ما، عبارت است از اهانت به مقدسات یکدیگر. آن کسانی که نادانسته، از روی غفلت، گاهی از روی تعصب های کور و بیجا، چه سنی و چه شیعه، به مقدسات یکدیگر توهین می کنند، نمی فهمند چه می کنند. بهترین وسیله برای دشمن همین ها هستند؛ بهترین ابزار در دست دشمن همین ها هستند؛ این خط قرمز است». همچنین ایشان در همان سال در جمع مردم استان کردستان، چنین گفته بود: «خیلی از این مردم بیچاره  بی  خبر سلفی و وهابی که به وسیله  دلارهای نفتی تغذیه می شوند تا بروند در اینجا و آنجا عمل های تروریستی انجام بدهند - در عراق یک جور، در افغانستان یک جور، در پاکستان یک جور، در نقاط دیگر یک جور - نمی دانند مزدور دشمن اند. آن مرد شیعی هم که می رود به مقدسات اهل سنت اهانت می کند و دشنام می دهد، او هم مزدور دشمن است، ولو نداند چه می کند». تخلف برخی مداحاناین در حالی است که بر خلاف تاکیدات ایشان گاه شاهد آن هستیم که در برخی جلسات مداحی به شعائر اهل سنت – ا زجمله به عایشه همسر پیغمبر و نیز برخی از صحابه - توهین می شود. این جلسات گاه از سوی برخی مداحان و نوحه خوان هایی برگزار شده که در حرفه خود نام آشنا هستند و جلسات روضه آنها با شور و با حضور جمعیت زیادی برگزار می شود. برخی از آنان مسجد یا حسینیه ای را در اختیار دارند و آن را به پایگاه خود تبدیل کرده اند. برای نمونه می توان به روضه حاج حسین سازور در ایام فاطمیه اشاره کرد، به تاریخ 1391؛ روضه ای که در حسینیه موج الحسین (دخمه) برقرار شده و در آن در اشعاری به عایشه اهانت شده است یا می توان به شعری از سعید حدادیان اشاره کرد که به مناسبت رحلت حضرت خدیجه آن را در مهدیه امام حسن (ع) قرائت کرده است، به تاریخ 16 تیر 1393 که باز هم در آن اهانت دیده می شود، اما در راس آنها حاج منصور ارضی است؛ پدر معنوی جریان نوی مداحان در ایران که جلساتش در مسجد ارک منعقد می شود. حاج منصور ارضی در یکی از شب های رمضان 88 در اعتراضی که به ماجراهای پس از انتخابات آن سال داشت، برای نسبت دادن بین معترضان به نتایح انتخابات آن سال و نیز خوارج در زمان حکومت حضرت علی (ع) چنین گفته بود: «بنی امیه تجهیزات نظامی خوارج را به صورت کامل مهیا و آماده کردند و گفتند چرا ما بجنگیم که یکی از سردمدارانش... عایشه... بود و خوارج را تربیت و ساماندهی کردند». این روند برخلاف منویات مقام معظم رهبری، اما نه تنها خاتمه پیدا نکرده، بلکه همچنان در برخی از مداحی ها از سوی مداحان دیده می شود. مداحانی که به نام هم شهره نیستند، اما هرکدام به اصطلاح پامنبری های خودشان را دارند؛ برای نمونه در یکی از سایت های مداحی، فایل صوتی از مداحی به نام حسین دهقان وجود دارد. مداحی که در آن فایل صوتی به دفعات به برخی ها با اشعار خود اهانت کرده است. قابل: نظارت، تذکرحجت الاسلام هادی قابل درباره برخی از همین جلسات و بی توجهی به فتوای مقام معظم رهبری درهمین باره، به «شرق» می گوید: «امام گفته بودند که این افراد چه کسانی هستند. اینها فریب خورده از سوی استعمار هستند که قصدشان ایجاد دوگانه مذهبی شیعه و اهل سنت در کشورهای اسلامی، از جمله ایران، عراق، پاکستان و افغانستان است». او ادامه می دهد: «همواره دست استعمارگران به کار است و سعی می کنند افراد متعصب و تندرو هر دو گروه را تحریک کنند تا به مقدسات یکدیگر توهین کنند و متاسفانه دیده شده که حتی برخی بزرگان طرفین هم وارد این ماجرا شده اند». قابل، اهانت به همسران و صحابه رسول الله را از دو جهت دارای اشکال شرعی می داند: «اولااهانت و توهین و لعن مضموم است و در فقه شیعه منع شده است. ثانیا، چنین تحرکاتی سبب اختلاف در میان جامعه اسلامی می شود». او با بیان اینکه حتی در تاریخ نمونه های متعددی از خون ریزی های صورت گرفته بر سر چنین مسائلی وجود دارد، ادامه می دهد: «آنچه داعش امروز انجام می دهد، مصداق همین افراطی گری است». قابل می افزاید: «دراین میان کشورهای استعمارگر سود می برند. شک نکید که اسرائیل و حامیان آنها، از این اختلاف بهره می برند». او اضافه می کند: «در لبنان می بینید اهل سنت این کشور با حزب الله رفتار حسنه ای دارد و امروز حزب الله برای مردم سوریه که بخشی از آنها اهل سنت هستند، جان خود را هدیه می کنند یا در عراق شیعیان این کشور برای اهل سنت جان فشانی می کنند». قابل در ادامه به تاثیر منفی اقدمات موهن - حتی در جمع های محدود - اشاره می کند: «فیلم های مراسم های توهین آمیز به مناطق اهل سنت مثل سیستان وبلوچستان می رسد و این تصاویر بهانه ای می شود برای انجام اقدامات خشونت آمیز». او درباره نحوه برخورد با مجالس مداحی ای که چنین تحرکاتی در آنها انجام می شود، هم می گوید: «سازمان هایی متولی کار فرهنگی و فعالیت های مذهبی هستند که برخی از آنها هیات ها و مداحان را مدیریت می کنند. این سازمان ها باید بر جلساتی که چنین برنامه هایی در آن برگزار می شود، نظارت کنند. فیلم آن مداح و نوحه خوان را ببینند و اگر تخلفی رخ داده، نسبت به آن تذکر دهند». قابل اضافه می کند: «حتی بر جلساتی که از سوی مبلغه های خانم در محافل زنانه برگزار می شود، هم باید نظارت شود؛ چراکه از تمام این جلسات با تلفن های هوشمند تصویربرداری می شود و فیلم آنها همه جا منتشر می شود؛ بنابراین برای جلوگیری از اقدامات متقابل باید بر این جلسات نظارت صورت بگیرد». بحث نظارت بر فعالیت ها و محتوای جلسات مداحان در شرایطی مطرح می شود که این گروه در چتر سازمان خاصی تعریف نمی شوند. بنیادهای فرهنگی متعددی در این زمینه وجود دارد؛ به عنوان نمونه خانه مداحان است که از قضا مداحان معروف مثل منصور ارضی و حدادیان به عضویت آن درنیامده اند. محسن طاهری قبلادرهمین باره گفته بود: «سعید حدادیان و منصور ارضی برای خودشان تشکیلات دارند. با ما خیلی مشورت نمی کنند و همه را در جریان تصمیمی که می خواهند بگیرند، نمی گذارند». به هر روی چه این گروه تشکیلات منسجمی داشته باشند و چه نداشته باشند، به نظر می رسد باید از یک خط فکری در مسائل حساسی نظیر وحدت شیعه و سنی پیروی کنند؛ چیزی که تاکیدشده از سوی مقام معظم رهبری نیز هست.
                