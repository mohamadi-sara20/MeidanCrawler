چهار‌شنبه ۱۴ مهر ۱۳۹۵
-----------------------------------------
type_unknown
-----------------------------------------
قرارداد نفتی روحانی با ستاد اجرائی فرمان امام (ره)
-----------------------------------------

                    رئیس ستاد اجرائی فرمان حضرت امام(ره) و رئیس کمیسیون انرژی مجلس شورای اسلامی کنار وزیر نفت ایستادند تا بالاخره اولین قرارداد از نسل جدید قراردادهای نفتی ایران امضا شود؛ قراردادی که پس از یک سال کشمکش، دیگر نه قرارداد موسوم به آی پی سی که یک قرارداد بیع متقابل پیشرفته است. صبح دیروز شرکت ملی نفت ایران، چارچوب کلی قراردادی به ارزش دو میلیاردو 200 میلیون دلار را با شرکت توسعه صنعت نفت و گاز پرشیا برای افزایش ضریب بازیافت سه میدان نفتی یاران، مارون و کوپال امضا کرد تا 75 هزار بشکه به تولید ایران اضافه شود. قراردادی 20ساله که اگر پیمانکار نتواند اهداف تعیین شده را محقق کند، پولی دریافت نمی کند. حالادولت روحانی کمتر از یک سال مانده به اتمام دوره اش توانسته است طلسم امضای قراردادهای نفتی را بشکند. «خوشحالم که توسعه میادین مشترک نفتی و گازی به یک خواست ملی تبدیل شده است. امیدوارم به زودی افزایش ضریب بازیافت هم به یک خواست ملی در کشور تبدیل شود». این را وزیر نفت در مراسم امضای قرارداد گفت.وزیر نفت: با پوست کلفتی کاری را انجام دادیم که به ثمر نشستدیروز پایان ماه ها تنش بر سر الگوی قراردادهای جدید نفتی ایران بود؛ الگویی که دولت مجبور شد سه بار آن را تصحیح کند. همه ارکان نظام با دقت آن را بررسی کردند و نهایتا پس از تایید هیات تطبیق قوانین مجلس شورای اسلامی، دولت مجاز به اجرائی کردن آن شد. به نظر می آید امضای اولین قرارداد جدید نفتی با یک شرکت داخلی آن هم با شرکت نفت و گاز زیرمجموعه ستاد اجرائی فرمان امام(ره) مسیر را برای امضای قراردادهای تازه هموار کرده است. غلامرضا منوچهری، معاون توسعه و مهندسی شرکت ملی نفت و ناجی سعدونی، مدیرعامل شرکت توسعه صنعت نفت و گاز پرشیا، چارچوب قرارداد را امضا می کنند تا مذاکره برای امضای قرارداد کامل سریع تر پیش برود. علی کاردر، مدیرعامل شرکت ملی نفت و غلامرضا نوذری، رئیس هیات مدیره گروه توسعه انرژی تدبیر، هم پشت میز قرارداد ایستاده اند تا ضمانت اجرائی آن قوی تر باشد. شرکت نفت و گاز پرشیا که نوذری آن را بنیان گذاشت، توانسته است توسعه میدان نفتی یاران شمالی در مرز ایران و عراق را با تولید روزانه 30 هزار بشکه نفت به پایان ببرد. دیروز روز مهمی در صنعت نفت ایران بود؛ روزی که پیمانکاران E&P ایرانی رسما متولد شدند. پیش ازاین وزارت نفت هشت شرکت ایرانی را به عنوان شرکت های E&P تایید کرده بود: «با پوست کلفتی کاری را انجام دادیم و به ثمر نشست. در دوره قبلی وزارتم هم GC (پیمانکاران عمومی) را تشکیل دادیم که پوست ما را کندند؛ درصورتی که امروز به عنوان شرکت های دانش بنیان به آنها افتخار می کنند. الان هم همین طور است. اگر شرکت های E&P شکل بگیرد، قطعا می توانیم از این طریق در خارج از کشور درآمد داشته باشیم». این را زنگنه دیروز گفت. کاردر: با این قراردادها 27 میلیارد دلار درآمد کسب می کنیمعلی کاردر که به جای رکن الدین جوادی بر مسند مدیرعاملی شرکت ملی نفت نشسته است، سخنران اول مراسم امضای قرارداد بود: «شرکت ملی نفت ایران انتظار دارد با اجرای فعالیت های توسعه ای «گروه توسعه انرژی تدبیر» در میدان های یاران، کوپال و مارون تولید روزانه نفت خام این میدان ها از 185 هزار بشکه کنونی به حداقل 260 هزار بشکه برسد». به گفته کاردر پنج مخزن این سه میدان نفتی مجموعا 14،5 میلیارد بشکه نفت ذخیره درجا دارد که با اتکا به ضریب بازیافت کنونی، ذخیره نفت برداشت کردنی این میدان ها حدود 2،5 میلیارد بشکه است: «هم اکنون ضریب بازیافت از میدان یاران حدود 10 درصد، مخزن بنگستان میدان مارون حدود 9،3 درصد، مخزن بنگستان میدان کوپال حدود 13 درصد و مخزن آسماری میدان کوپال بیش از 18 درصد است». مدیرعامل شرکت ملی نفت سرمایه گذاری لازم برای اجرای قرارداد افزایش ضریب بازیافت از این میادین را دو میلیاردو 200 میلیون دلار اعلام و اظهار امیدواری کرد شرکت نفت و گاز پرشیا از توانمندی شرکت های خارجی بهره مند شود: «درآمدهای حاصل از توسعه میدان های یاران، کوپال و مارون در قالب قراردادهای پیش رو حدود 27 میلیارد دلار برآورد می شود». مدیرعامل شرکت ملی نفت با ابراز رضایت از عملکرد شرکت نفت و گاز پرشیا در توسعه میدان یاران بر افزایش نقش دانشگاه ها برای مطالعه میادین نفتی تاکید کرد: «هم اکنون دانشگاه شریف روی مخزن بنگستان میدان کوپال در حال مطالعه است و نتایج این مطالعه می تواند در پیوند با شرکت ایرانی، در افزایش ضریب بازیافت نفت این مخزن موثر باشد». مخبر: نباید نگران آمدن خارجی ها باشیم؛ آنها باید نگران رفتن ما باشندرئیس ستاد اجرائی فرمان حضرت امام(ره) در مراسم امضای اولین قرارداد نسل جدید قراردادهای نفتی ایران هدف مجموعه اش را از ورود به بخش نفت و گاز تبدیل شدن به یک تشکیلات بین المللی در این حوزه خواند: «یک سال است که این بحث ها کشور را مشغول کرده است. واقعا ما نباید نگران آمدن خارجی ها باشیم. خارجی ها باید نگران رفتن ما به کشورهایشان باشند. ما به دنبال این هستیم که به یک تشکیلات بین الملل (در صنعت نفت و گاز) تبدیل شویم». محمد مخبر بهترین هدیه به مردم را رقابت با خارجی ها در خارج از کشور عنوان کرد. وی نیز تصریح کرد که HOA قرارداد کامل نیست؛ بلکه چارچوب قرارداد است: «هدف ما این است که میادین بزرگی مانند آزادگان و یادآوران را توسعه دهیم». مخبر اعلام آمادگی کرد تا در توسعه این سه میدان نفتی با شرکت های بخش خصوصی شریک شود: «هر بخش خصوصی که آماده است شریک ما شود، آمادگی داریم. درصدش هم مطرح نیست. فقط باید مدیریتش با ما باشد چون باید جواب گوی شرکت ملی نفت باشیم». وی با یادآوری اجرای پروژه یاران شمالی گفت: «از 142 شرکت ایرانی فعال در پروژه یاران شمالی جز پروژه های حفاری، هیچ یک از شرکت ها وابسته به ستاد اجرائی فرمان امام(ره) نیستند». حالاستاد اجرائی فرمان(ره) که روزگاری گمان نمی رفت بتواند به موقع میدان یاران شمالی را به بهره برداری برساند، توانسته با جذب باتجربه های نفتی پروژه را تمام کند تا به زودی مراسم افتتاح آن را برگزار کند. زنگنه: هیچ کس جای کسی را تنگ نمی کند؛ پول مفت به کسی نمی دهیمبیژن زنگنه پس از مخبر، چارچوب امضاشده قرارداد را شامل عناصر کلی قرارداد ازجمله قیمت، سود پیمانکار، دستمزد و زمان دانست و امضای قرارداد نهایی را منوط به آماده سازی متن کامل قرارداد در چند ماه آینده کرد: «بعد از 108 سال از کشف نفت در ایران هنوز یک شرکت E&P نداریم. کشوری که نفت دارد، باید حتما از این شرکت ها داشته باشد». وی از احتمال تایید صلاحیت دو شرکت دیگر به عنوان شرکت های E&P خبر داد تا تعداد آنها به 10 شرکت برسد. زنگنه ابراز امیدواری کرد شرکت نفت و گاز پرشیا در مشارکت با شرکت های خارجی، تکنولوژی روز را بیاورد: «تمام آنچه امضا شده است مربوط به افزایش ضریب بازیافت است. برای اجرای این طرح ها طبیعتا بخشی از پول را خود ستاد اجرائی تامین می کند، بخشی را وام می گیرد و بخش دیگر را باید از منابع خارجی تامین کند». وی با استناد به سخنان مخبر برای گرفتن شریک از بخش خصوصی تصریح کرد: «این اولین بار است که یک شرکت ایرانی می گوید دنبال پول نیست و دنبال بالابردن توان مدیریتی و کسب تکنولوژی است». جملات بعدی وزیر نفت خطاب غیرمستقیم به آنهایی است که منتقد آمدن خارجی ها هستند: «هیچ کس جای کسی را تنگ نکرده است. ما بیش از 60 مخزن فقط در جنوب داریم. میدان جدید کشف نشده هم داریم. ما بیش از صد میلیارد دلار سرمایه گذاری لازم داریم». پس از این سخنان نوبت توجیه منتقدانی است که اجرای قراردادهای نفتی را سخت کرده اند: «الان در میدان نفتی آزادگان چاه می زنیم. ولی ضریب بازیافتش پنج درصد است. یعنی از 95 درصد نفت نمی توانیم برداشت کنیم». حالانوبت یک خبر تازه از سوی وزیر نفت است: «دو روز پیش تصویب کردیم شرکت ملی مناطق نفت خیز خودش چند میدان نفتی نظیر رگ سفید، پارسی، شادگان و... را توسعه دهد». وزیر نفت با بیان اینکه هیچ افتخاری نیست که روی میادین عظیم نفت بنشینیم اما نتوانیم از آن استفاده کنیم، به قراردادهای نفتی جدید اشاره و تاکید کرد: «در این قراردادها، پول مفت به کسی نمی‎دهیم. دستمزد و سود از محل تولید و درآمدزایی پرداخت می‎شود و با کسی رودربایستی نداریم؛ اگر تولید بیشتر شد، دستمزد بیشتر و اگر تولید کمتر شد، دستمزد نیز کمتر می‎شود». زنگنه در آخر سخنانش هم اظهار امیدواری کرد سهم داخلی سازی در قراردادهایی که راهبری اش به شرکت ایرانی سپرده می شود، از 80 درصد بالاتر رود.امروز هم قرارداد داریم؛ آیا خارجی ها هم می آیند؟ در حاشیه امضای قرارداد، مصاحبه های زیادی در جریان است. وزیر نفت واکنش بازار نفت به نشست الجزایر را مثبت ارزیابی و عملیاتی شدن توافق الجزایر و خروج واقعی نفت از بازار را در بهبود قیمت ها مهم توصیف می کند: «امیدوارم با الگوی جدید قراردادهای نفتی تا پایان سال چند قرارداد ببندیم». این در حالی است که زنگنه در مراسم امضای قرارداد با شرکت نفت و گاز پرشیا صراحتا اعلام کرد که هنوز متن کامل قراردادهای نفتی آماده نیست. هدف گذاری افزایش تولید نفت خام و میعانات گازی ایران به پنج میلیون و 700 هزار بشکه الزاماتی دارد. جدا از ارتقای توانمندی های داخلی و استفاده حداکثری از آنها، صنعت نفت ایران نیاز به تکنولوژی روز و منابع مالی جدید خارجی دارد. آیا زمان باقی مانده از دولت روحانی و فشارهای وارده بر دولت اجازه امضای قرارداد با خارجی ها را به دولت تدبیر و امید خواهد داد؟ آیا شرکت های خارجی در فضای بدون اجماع موجود رغبتی کافی برای سرمایه گذاری کلان خواهند داشت؟ نتایج انتخابات آمریکا چقدر بر جذب شرکت های خارجی در صنعت نفت ایران تاثیر می گذارد؟ باید منتظر ماند. فعلاوزارت نفت و ستاد اجرائی فرمان امام(ره) کار بزرگی را آغاز کرده اند.
                