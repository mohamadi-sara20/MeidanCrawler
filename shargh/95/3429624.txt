سه‌شنبه ۲۳‌شهریور ۱۳۹۵
-----------------------------------------
سرمقاله
-----------------------------------------
برجام واکسن نیست
-----------------------------------------

                    اخیرا شخصیتی از بزرگان قوم از تریبونی معتبر، به مسائلی کارشناسانه پرداخته بودند که علی الاصول ورود به آن در شان کارشناسان و به قول حضرات، اهل خبره است. چند نکته را در آن متن می توان بررسی کرد. راستش، یا به زبان رایج این روزها، «راستیت اش»، نگارنده وکیل ووصی کسی یا کسانی نیست؛ اما اندکی از دور، دستی بر آتش برجام دارد؛ یعنی از سوختگان تاخیر در به امضارسیدن آن به شمار می روم! می دیدیم که کارخانه ها به دلیل نبود امکان دسترسی به مواد و ابزار ضروری و نبود امکان فروش و صدور کالای ساخته شده، چگونه مانند دومینو، یکی پس از دیگری، تعطیل و کارگرانشان بی کار و خانواده هایشان دست تنگ می شدند. البته کسانی که درآمدهایشان تضمین شده است و ربطی به اوضاع اقتصادی ندارد، حساسیت آن را کمتر احساس می کردند؛ اما آنهایی که شاهد سقوط و زیان بودند، هراسناک می شدند. پس از برجام امکان خرید مواد و ابزاری که صنایع نیاز داشتند، فراهم شده و امکانات نسبی صدور و فروش هم برقرار است و اگر نبود موانعی مانند تحریکات و شعارها و دیوارنوردی ها، البته آن موانع کلابرطرف شده بود. اینکه فرموده اند: «از روز اول گفتند تا تحریم ها برداشته نشود، مشکلات اقتصادی پابرجاست. اصلااصل مذاکرات به عنوان خط دولت فعلی برای حل مشکلات اقتصادی، رفع تحریم ها بود و مسئولان می گفتند تحریم ها برداشته می شود؛...» باید عرض شود هم نقل قول از دولت درست است و هم همه ادعا واقعیت دارد؛ اما، اینکه فرموده اند:...«... اما امروز می گویند اصلاما برای رفع تحریم ها برجام را امضا نکردیم. پس شما سر مردم را کلاه گذاشتید؟ این حرف هایی که زدید، دروغ بود؟...» به عنوان کارشناسی که از آغاز، بدون هیچ گونه تعهد جناحی و مسلکی، شاهد و پیگیر جریان مذاکرات بودم، شهادت می دهم این مطلب به ایشان القا شده و صحت ندارد. نگارنده به نوبه خود شهادت می دهم آن مقامات و مذاکره کنندگان همواره می گفتند و می گویند برجام را برای رفع تحریم ها امضا کرده اند. اکنون که آن مقام های دولتی؛ یعنی رئیس جمهور و وزیر خارجه و رئیس سازمان انرژی هسته ای و همکارانشان حی و حاضرند؛ می پرسم: آقایان آیا می فرمایید اصلابرجام را برای رفع تحریم ها امضا نکرده اید؟ یعنی سر ما را کلاه گذاشته اید و حرف ها یی که زده اید دروغ بود؟ ما که خیلی هم پیگیر کار بودیم، گواهی می کنیم به گوش خودمان چنین چیزی نشنیده ایم! دروغ چرا؟ تا قبر راهی نیست... درحال حاضر هم اگر کاری در اقتصاد راه افتاده یا هنوز ادامه دارد، به دلیل رفع و کاهش اصولی تحریم ها و ادامه نیافتن و تشدیدنشدن برنامه تحریم های فلج کننده است. فرموده اند: «قرارداد FATF نمونه دیگری است که کار را به مرحله خودتحریمی رسانده...» راستش چه عرض کنم، پیوستن به این برنامه بانکی ظاهرا یکی از معدود کارهای دوراندیشانه هرچند بسیار دیر دولت محبوب پیشین خودشان و مجلس های خودشان در برابر اتهام پول شویی بود. کاری برای جلوگیری از تحریم های بانکی که آن دولت خودش موجب آن شده بود. اکنون هم برخی متنفذان هر موقع بخواهند، می توانند زیر آن بزنند و از مزایای نبود آن بهره مند شوند! البته ممکن است در عمل، نهادی یا شخصی مشمول تحریم باشد و بانک نتواند اقدام کند یا به عبارت دلواپسانه «خودتحریمی» کند. دراین صورت هم می توانند ممانعت را نادیده بگیرند تا جلوی روابط و معاملات خارجی بانک کلاگرفته شود. امضای آن برای جلوگیری از بروز چنین تحریمی بوده است و فرموده اند: «بدتر از اینها، قراردادهای نفتی است. شاه وقتی نفت 20 سال ایران را به آمریکا فروخت، ما در همه جا اعتراض کردیم. امروز دارند با شرکت های آمریکایی و فرانسوی قرارداد می بندند که آنها مالکیت چاه نفت مان را در اختیار بگیرند. چنین کاری، جز در عربستان سعودی، اتفاق نیفتاده است...» ما از قراردادهای نفتی خبر و درآن باره تخصصی نداریم، لابد باید کارشناسان و مجلس بررسی کنند؛ اما درباره فروش 20ساله نفت به آمریکا که با اعتراض همراه بوده است، تصور می رود کاهش اتهام شاه به این اقدام امتیازی به نفع او باشد. آیا منظور از فروش 20ساله نفت امضای قرارداد 50-50 کنسرسیوم است؟ آیا خریداران نفت، پولش را گرفتند و به ما ندادند و در رفتند، آن را به (ب.ز) خودشان دادند و او آن را خورد؟! همه درآمد نفت در مقایسه با دولت محبوب پیشین چقدر بود؟ چقدرش را دزدیدند و چقدرش هم خرج امور جاری و عمرانی شد؟ اگر قرار بود قرارداد بهتری ببندند، باید چگونه می بود و نفت از طریق کدام کارشناسان و با کدام امکانات تکنولوژیک، تولید و فراوری و صادر می شد؟ اما! درباره اینکه فرموده اند: «یکی از عناصر غربی وابسته به آمریکا، اخیرا گفته است اگر وضعی که امروز در کشور به وجود آمده، در زمان مصدق به وجود می آمد، مصدق از غصه دق می کرد، آن هم مصدقی که ما می گوییم در برابر انقلاب اسلامی اصلاعددی نیست». دراین باره باید عرض شود، اتفاقا ایرادی که برخی به مصدق می گیرند، این است که نفت را با آن شور و هیجان ملی کردی، دست مریزاد؛ اما در این کار به همان اندازه که خوب رهبری و عمل کردی، بعدش کاسب خوبی نبودی! چرا سریع و سرضرب، قرارداد کنسرسیوم مانندی برپایه 50-50 که رسم آن روزگار بود نبستی و دوسال ونیم وقت گذراندی که مبادا مو لای درز حقوق ملی برود و در نتیجه پولی که باید درآمد دولت و مایه تقویت و انسجام آن می شد، نصیب شاه و امیال او شد! اما درباره اینکه مصدق عددی بود یا نبود، باید تاریخ بدون تعصب و با جمع بندی خدمات و ایرادها قضاوت کند. راستی پرسش این است که اگر عددی نبود، چطور است که تا 28 مرداد مطرح می شود، همه طرفدار آن بی عدد می شوند و به براندازنده اش لعنت می فرستند.ضمنا دلواپسان برجام اگر راست می گویند، ابطال آن که کاری ندارد؛ برخلاف آن رفتار کنند وضع به حال گذشته بازمی گردد و بدتر هم می شود. اگر بخواهند بهتر شود، باید از تحریکات و التهاب آفرینی ها کاست. برجام هم واکسن نیست که وقتی بزنند میکروب تحریم را نابود کند. ایجاد تنش در هر حوزه ای، اعم از داخلی و خارجی، امری دوجانبه است.
                