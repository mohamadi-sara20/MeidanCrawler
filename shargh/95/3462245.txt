چهار‌شنبه ۱۹ آبان ۱۳۹۵
-----------------------------------------
حرف اول
-----------------------------------------
من مرگ هیچ معلمی را باور نمی کنم!
-----------------------------------------

                    یک:«توران خانم» را چگونه باید توصیف کرد؟ مناعت طبع، طبیعت دوستی، میهن پرستی، شاگردنوازی، فرهنگ پروری، صبوری، پختگی، سرسختی، مهربانی، تیزهوشی، آینده نگری، تواضع، خستگی ناپذیری، سخاوت، بزرگواری... نه راستش! او در عالی ترین وجهی که بدون هیچ مبالغه بشود، تصور کرد، واجد همه این اوصاف بود؛ اما فرزند خانواده میرهادی لبخند قشنگی داشت که با یک نگاه دل می برد و از هرگونه توصیف بی نیازش می کرد!دو:«توران خانم» عاشق طبیعت بود. خودش به شوخی می گفت حاصل چشم گشودن در دل دشت! در تابستان سال 1306 که هنوز پایتخت ایران به بیماری های سخت و مسری آلوده بود و خانواده های تهرانی به خارج از شهر می گریختند، این بود که در تمنای آب گوارای دامنه های البرز و هوای پاکیزه شمیران باشد. این جوری شد که سه ماه نخست از دوران نوزادی خود را زیر چادری کوچک در گهواره بگذراند! بدون هیچ فاصله ای با صدای باد، با ترنم باران، با نغمه پرندگان و گرمای خورشید و زیبایی ماهتاب و ستاره هایی سخت درخشان در آسمانی که هنوز از چشم آدمی نیفتاده بود، با نور ناجور فلورسنت! سه:«توران خانم» سختی کشیده بود و سرسخت بود. چشم های گودافتاده و شکم های برآمده از قحطی سراسری در ایران را دیده بود و آتش خانمان سوز جنگ جهانی دوم در اروپا را نیز تجربه کرده بود. نازک نارنجی بار نیامده بود که احیانا جا بزند در پس تعطیلی مدرسه بی نظیر «فرهاد» با وجود آن همه فارغ التحصیل درجه یک در بلبشوی سال های نخست پس از انقلاب یا کم بیاورد در تداوم تالیف «ف‍ره‍ن‍گ ن‍ام‍ه ک‍ودک‍ان و ن‍وج‍وان‍ان» که در زبان فارسی همتا نداشت و ندارد، به معیار دقت و قوت علمی، به خاطر مثلابی پولی یا لحظه ای «شورای کتاب کودک» را که خود موسس آن بود، رها کند به بهانه بی مهری ها یا حتی وقتی پا به سن گذاشته بود؛ اما از همه همکاران و همراهان و شاگردانش جوان تر نشان می داد، وقتی چشمانش برق می زد با شنیدن یا گفتن کوچک ترین جمله ای که کلمه ای از ایران، فرهنگ، کودک، صلح یا طبیعت در دل واژگان خود داشت! چهار:«توران خانم» خوشه چین تجارب و خوبی های همه اطرافیانش بود. از مادری نجیب زاده و آلمانی تبار، به نام «گرتا دیتریش» که افزون بر خانه داری در هنرستان خوش نام کمال الملک درس موسیقی و مبانی هنر و مجسمه سازی می داد به دانشجویان مستعد ایرانی و پدری به نام «سیدفضل الله» که دانش آموخته ماشین آلات و راه و ساختمان بود.او از برجسته ترین مهندسان عصر رضاشاهی و از بنیان گذاران راه آهن سراسری ایران و همسری نظامی که از افسران روشنفکر زمانه خود بود و دریغ که ناکام و جوان مرگ و تیرباران شد، در پی کودتای ننگین 28 مرداد و خود که شاگرد ممتاز بهترین استادان زمانه خود بود از جبار باغچه بان خودمان گرفته تا ژان پیاژه، هنری فالون، فریدریش فروبل، هاینریش پستالوزی، اوید دکرولی، جان دیوئی، سلستین فرنه و ماریا مونته و بنیان نگاهی نوین به روان شناسی و آموزش کودکان را اگرچه از آنها آموخت؛ اما ذره ذره با شرایط وطن خودش تطبیق داد و شد، آنچه شد! پنج:«توران خانم» دیکته نمی کرد. یاد می داد و یادم می آید تا سال ها برایم سوال بود که چرا در حیاط بازی بچه ها در مدرسه فرهاد، این همه مرغ و خروس است و اردک و سگ گله و مرغابی! بعدها شنیدم که نوشتن و خواندن امثال نصایحی درست، اما بی فایده مانند «با حیوانات مهربان باشید» و اینها را بر تن مثلادیوار دبستان، بی حاصل می دانست. در عوضش می خواست ما بچه های طبقه متوسط شهرنشین که افق نگاه و دست دل مان کوتاه بود، از طبیعت واقعی، دست کم در لابه لای حیوانات اهلی که به سرایدار مدرسه سپرده شده بود، با همدیگر دوست و بزرگ شویم. شش:درست همان وقتی که «رقابت» نسخه ای بود رایج و همگانی که از داخل خانه ها و خانواده ها تا اغلب مدارس و دانشگاه ها و از آنجا تا تک تک ادارات و نهادهای وطنی توصیه می شد، «توران خانم» آن را مانند سمی مهلک می خواند و می گفت: ««بزرگ ترین خطری که امروز آموزش و پرورش کشور ما را تهدید می کند، عامل اسارت بار رقابت است که همه گیر شده است و با وجود این عامل، نمی توانیم انسان هایی سازنده به جامعه تقدیم کنیم.... بیایید این رقابت را به همکاری، همیاری و مشارکت بدل کنیم تا فرزندان ما بتوانند به حداکثر توانایی های خود برسند و احساس آرامش بکنند.» هفت:از شمار دو چشم، یک تن کم / وز شمار خرد، هزاران بیش.
                