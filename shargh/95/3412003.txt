دو‌شنبه ۲۵ مرداد ۱۳۹۵
-----------------------------------------
یادداشت. ورزش
-----------------------------------------
مدیران و فرهنگ
-----------------------------------------

                    یادم هست تا قبل از مسئولیتم در وزارت ورزش و جوانان، یعنی زمانی که ابراز دیدگاه هایم عمدتا در قالب کارشناس ورزشی یا نماینده مجلس یا... بود، همیشه معتقد بودم اکثر بداخلاقی ها و نابهنجاری های رایج در میدان های ورزشی، متاثر از رفتارها و اعمال نپذیرفتنی و مخرب مدیران ارشد ورزشی کشور است و.... البته کم نیستند کسانی که این ابراز نگرانی و اعلام وضعیت زرد اخلاقی در میدان های ورزشی را جزئی از ذات ورزش تعبیر کرده و بخشی از زیبایی و جذابیت ورزش را نیز متاثر از همین حاشیه سازی ها می دانند...! اما نکته حائز اهمیت و اساسی این است که اگر تا حدود 10-12 سال پیش، بیشتر دغدغه و نگرانی های فرهنگی در کشور مختص و منحصر به حوزه های ذاتا پرهیاهو و پرسروصدای اجتماعی، مثل ورزش می شد، ولی چند سالی است تسری و گسترش فضای ناخوشایند فرهنگی تقریبا به همه بخش های گوناگون سیاسی، اقتصادی، هنری و اجتماعی کشور امری بسیار آزاردهنده به نظر می رسد...! امروز وضعیت قرمز فرهنگی که به نظر می رسد در فضای عمومی جامعه مان به طور محسوسی خودنمایی می کند، باعث می شود ابراز عقیده هایی از جنس آنچه در ابتدای سخن اشاره ای به آن داشتم، دیگر نه تنها در حیطه ورزش، بلکه در همه زمینه های اجتماعی امکان بسط و توصیف داشته باشد پس از این فرصت استفاده می کنم و فارغ از اینکه بخواهم به واکاوی بدرفتاری های -متاسفانه روبه افزایش- موجود در اتمسفر ورزش کشور بپردازم، به این شکل وارد بحث می شوم: اگر سوءرفتاری به صورت فراگیر در جامعه یا کشور ساری و جاری شده و این نگرانی وجود دارد که در صورت استمرار و تکرار، به سمت ایجاد یک موقعیت نابهنجار اجتماعی و در واحد زمان حتی تبدیل به یک فرهنگ شود، بدون شک بانی اصلی و متولی اولیه و قطعی این پدیده، مدیران و مجریان سطوح مختلف تصمیم ساز و تصمیم گیر جامعه هستند. این مدیران می توانند در بالاترین سطح نظام اجرائی و... کشور مانند رئیس دولت یا مجلس یا مدیران ارشد بخش ها و حوزه های گوناگون، از یک وزیر و نماینده مجلس گرفته تا مدیر سیاسی، اقتصادی، فرهنگی یا ورزشی باشند. البته وجود سطحی از نابهنجاری ها در هر جامعه ای می تواند توجیه شود و تحمل پذیر باشد؛ اما متاسفانه در یک دهه اخیر، شاهد بدرفتاری ها و بداخلاقی های بسیار مخرب در کشوری هستیم که از پیشینه فرهنگی بسیار غنی، اعم از میهمان نوازی، وطن پرستی، لطافت طبع در ادبیات و موسیقی و... برخوردار است و حیرت آورتر آنکه مردمش قریب به 40 سال پیش، دست به انقلابی زدند که سرفصل آن تحول و انقلاب فرهنگی بوده، ولی امروز شاهد ریشه دواندن نگران کننده ترین رفتارها و نابهنجاری های اجتماعی همانند رشوه، تهمت و افترا، سرک کشیدن در زندگی مردم، توهین و... در آن هستیم.شاید بارزترین و جدی ترین مرحله نمود و آغاز نامیمون چنین وضعی را هم باید از شبی دانست که رقبای انتخاباتی برای تکیه زدن بر صندلی ریاست هیات وزیران کشور، در یک برنامه زنده تلویزیونی و در مقابل چشم میلیون ها ایرانی به بدترین شکل ممکن بسیاری از اصول اخلاقی جامعه را نادیده گرفتند و چنان بر یکدیگر تاخته و حریم های شخصی و انسانی و پهلوانی را با بهره گیری از عباراتی ماندگار چون: «بگم، بگم»! زیر پا گذاشتند که شاید بشود شروع خیلی وقایع اسف بار پس از آن را نیز از همین مناظره دانست؛ اتفاقاتی ناگوار، از فاجعه کهریزک و اختلاس سه هزار میلیاردی و گم شدن دکل نفتی و به حراج گذاشتن ثروت ملی از طریق ایجاد انتظارات عامه پسندی مانند یارانه نقدی تا این اواخر که در بوق و کرناکردن موضوع فیش های حقوق نجومی -که خود به وضوح باعث ایجاد یاس و ناامیدی آحاد مختلف جامعه در سطوح گوناگون اجتماعی از مدیران و مجریان کشور اسلامی و رواج بی انگیزگی و... می شود- یا استفاده از واژه زشت «د... ث» و اتهامی حیرت انگیز به خانواده تعدادی هنرمند شرکت کننده در یک برنامه دارای مجوز -فارغ از تایید یا رد میزان همخوانی وضعیت ظاهری و شکل حضور یک خانواده هنری در کشوری با قواعد ارزشی و فرهنگی خاص خودش- در یک نشریه مدعی طرفداری از ارزش ها و اصول و منتقد نشریات به اصطلاح زرد و وابسته...!بله، این اتفاقات را وقتی دقیق تر و موشکافانه تر بررسی می کنیم به وضوح می توان رد پای کاملانمایان مدیر یا مدیران ارشد حوزه های سیاسی و اقتصادی را در آن ملاحظه کرد و متاثر شد از اینکه گاه آثار ویرانگر یک حرکت غیراخلاقی، از سوی یک مدیر ارشد در جامعه ای استوار بر فرهنگ مداری، چنان حفره ای در باورها و اعتقادات و متاثر از آن، رفتار آحاد مختلف جامعه ایجاد می کند که شاید سال ها تلاش ده ها مدیر توانمند و مدبر بعدی هم نتواند نیمی از آن را پر کرده و آب رفته را به جوی بازگرداند...!مخلص کلام آنکه، به نظر می رسد ما به اصطلاح مدیران، بهتر است لطفی به فرهنگ و هنجارهای ایرانی- اسلامی کرده و کمتر دم از ارزش ها و توسعه و برنامه ریزی فرهنگی بزنیم؛ چون وقتی نه یک بار، نه دوبار، بلکه بارها و بارها مردم کوچه و بازار تناقض و تفاوت مشهودی میان گفتار و کردارمان مشاهده می کنند، دیگر نمی شود مجددا نشست و به هجمه های دشمن و فضای مجازی و... حمله کرد و انتظار داشت مردم هم حرف و سخن مان را تایید و اجرا کنند.
                