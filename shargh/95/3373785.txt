شنبه ۲۲ خرداد ۱۳۹۵
-----------------------------------------
سرمقاله
-----------------------------------------
یک بستر و سه رویا
-----------------------------------------

                    علی لاریجانی راه دشواری پیش رو دارد. او تلاش می کند این یک سال باقی مانده از دوره اول ریاست جمهوری حسن روحانی را با سلام و صلوات پشت سر بگذارد، نه سقای بی ریایی باشد که آب به آسیاب اصولگرایان می ریزد و نه ساقی ریاکاری، که اصلاح طلبان را تشنه لب چشمه ببرد و برگرداند.اگر مجلس یازدهم خلاصه ای از جریان های سیاسی خارج از مجلس باشد که هست، پس ایده شکل گیری آن جایی در بیرون از مجلس است. این جریان های بیرون از مجلس بی کار نمی نشینند و دست روی دست نمی گذارند تا دیگران برایشان تصمیم بگیرند. این رویکرد شامل تمام طیف های سیاسی مجلس می شود. مجلسی متشکل از اصولگرایان + پایداری ها، اعتدالیون + اصلاح طلبان و مستقل ها + مصالح و منافع شان. این آرایش، مجلسی را شکل می دهد که طیف های سیاسی در آن در شرایط مساوی یکدیگر را خنثا می کنند. مثل کله پخته شده درون دیگ طباخی ها که تا دست سرآشپز به آن نخورد، همه چیز سر جایش است و با کوچک ترین تلنگر همه چیز از هم فرو می پاشد.علی لاریجانی اینک در حال مزه مزه کردن طعم ریاست جدید است، ریاستی در فضای سه قطبی که کار را برایش سهل و ممتنع کرده است.شاید بهترین راه او در شرایط اخیر، رهاکردن طیف های سیاسی درون مجلس به حال خود است تا شاید در فرایند کنش و واکنش های سیاسی و درگیری های پیش رو، بتواند تراز مجلس را دریابد و به سمتی گام بردارد که هم دنیا و هم آخرت را برایش در پی داشته باشد. اگر او چنین کند و این راه را در پیش گیرد، باید منتظر غیاب علی لاریجانی باشیم: غیاب در حضور و غیاب بی حضور. اما این روش، ساده کردن سیاست است. مسئله اصلی اینک دیگر اصولگرایان و اصلاح طلبان نیستند، بلکه مسئله، اعتدالیون و طیف هایی هستند که خود را متعهد به حمایت از دولت می دانند. گرهگاه مجلس اینجاست. علی لاریجانی به لحاظ منش و روش با اعتدالیون همسو است، گرچه در منافع با آنها چندان نزدیکی ندارد. برهه هایی که یک سیاست پیشه رو درروی خودش قرار می گیرد کم نیستند، اما وضعیت لاریجانی به این جهت نادر است که اختلافش با اصولگرایان در سیاست «انتولوژیک» (معنایی) نیست، بلکه «انتیک» (شکلی) است و همین اختلاف انتیک او را به اعتدالیون نزدیک کرده است. به بیان دیگر، میوه سیاسی علی لاریجانی رسیده و اگر چیده نشود یا خودش می افتد و یا روی شاخه می پلاسد و از بین می رود. با این رویکرد اکنون تلاش نافرجام علی لاریجانی برای تشکیل یک حزب نزدیک به خود قابل درک است. اما در سیاست، در همیشه بر یک پاشنه نمی چرخد. این در به آمال بزرگ تری نیز باز می شود. اگر یکی از این آمال نامزدی ریاست جمهوری در سال 1400 باشد، کار برای علی لاریجانی نه تنها دشوار، بلکه نقش آفرینی در آن حیاتی می شود. او ناگزیر است سیاست چند جانبه نگری را در مجلس پیش بگیرد و این سیاست چند جانبه او را به سمتی می کشاند که مواضعی سراسر عقلانی و منطقی بگیرد، حتی مواضعی گاه بسیار دور از پسندها و سلیقه های سیاسی خودش. شاید این بهترین راه برای او باشد، اما تمام جوانب این بهترین راه دست خود لاریجانی نیست. به خصوص اینکه شرایط سیاسی داخلی به شدت تغییر کرده و از حالت دوگانه اصلاح طلب و اصولگرا - که ریشه در چپ و راست سنتی دارد -وارد فاز سه گانه ای شده است و این وضعیت تازه برای بسیاری هنوز قابل جذب و هضم نیست. سیاست های دوگانه، روشن و شفاف هستند. ما و دیگران، دیگران و ما. علی لاریجانی در این دوگانه راحت تر می توانست عقلانی برخورد کند، اما اگر طیف دیگری به این مجموعه اضافه شود، قطعا شرایط سیاسی دیگری را رقم می زند که برای هرکسی قابل پیش بینی نخواهد بود. خاصه اگر این طیف، طیف اعتدالیون منتسب به حسن روحانی باشند. دوری و نزدیکی اصلاح طلبان به اعتدالیون و اعتدالیون به اصولگرایان شکل سیاست را دگرگون و قدرت را جابه جا می کند و تصمیم گیری در شرایط لغزنده جابه جایی قدرت ها بسیار دشوار و خطاپذیر است و اشتباه بسیار پرهزینه. توان بالقوه اعتدالیون در چسبندگی به هریک از طیف های مجلس، سیاست سه وجهی ای را رقم زده است که این سیاست سه وجهی، جنبه های مختلفی دارد. برای نمونه گرایش برخی از اصولگرایان و نزدیکان شان به اعتدالیون، کفه حضور آنها را چنان سنگین می کند که می توانند از موضع دیگر با اصلاح طلبان و جبهه پایداری برخورد کنند. البته این جابه جایی ها اشکال دیگری هم می تواند داشته باشد. حتی گاه این دست جابه جایی ها می تواند مجلس را به حالت آچمز یا خنثا درآورد. با اینکه غیاب در حضور و غیاب بی حضور برای علی لاریجانی راه گشا است اما بعید به نظر می رسد کارایی چندانی داشته باشد. اگرچه در غیاب او، ریاست مجلس در دست اصلاح طلبان جنبه نمادین نیز داشته باشد، باز اتوریته و کارایی او را تضعیف خواهد کرد و صدای اصولگرایان را -که علی لاریجانی هنوز منتسب به آنهاست- در خواهد آورد. شاید تنها گروه مجلس که تا یک سال آینده وضعیت روشنی دارد، همانا اصولگرایان باشند، که مجلس پرتنش و بی ثبات را بیشتر می پسندند و برای ایجاد آن تلاش می کنند. اصلاح طلبان و اعتدالیون برعکس، به دنبال آرامش در مجلس اند. اما هریک به نیتی جداگانه. اعتدالیون بیشتر در پی حفظ ثبات و آرامش اند تا دوره دوم چهارساله روحانی فرا رسد. اما اصلاح طلبان می کوشند در فضای آرام مجلس، مطالبات مردم را پیگیری کنند، مگر بتوانند پیشتازی و مقبولیت خود را در افکار عمومی امتداد دهند. این بستر، مستعد شرایط غیرقابل پیش بینی است و کنش سیاسی در این شرایط، بیش از آنکه برای علی لاریجانی دشوار باشد، برای اصلاح طلبان حساس و حیاتی است.
                