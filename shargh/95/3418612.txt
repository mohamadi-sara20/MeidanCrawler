پنج‌شنبه ۴‌شهریور ۱۳۹۵
-----------------------------------------
سرمقاله
-----------------------------------------
درخشش بانوان ورزشکار و مسئولیت ما
-----------------------------------------

                    آوردگاه المپیک، گذشته از هیجان ورزشی ای که محل بروز نیروهای جسمی و فکری ورزشکاران و مربیان و مجالی برای گفت وگو و صلح جهانی است؛ نمایندگان ملت ها در چند روز زیر پرچم المپیک گرد هم می آیند تا در عین رقابت، شعار رفاقت سر دهند. ایران نیز همواره در این رقابت ها کوشیده است تا بر ظرفیت های بین المللی خود بیفزاید و از مسیر ورزش، به گوش جهانیان، پیام صلح و دوستی برساند.با پایان یافتن مسابقات المپیک در ریودوژانیرو برزیل، ورزشکاران ایرانی در این میدان درخشیدند و توانستند در رشته های کشتی فرنگی، آزاد، تکواندو و وزنه برداری هشت مدال رنگارنگ کسب کنند و بیش از مجموعه کشورهای عربی مدال بگیرند.این المپیک برای نخستین بار با پرچم داری یکی از زنان قهرمان ایران آغاز شد و در ادامه آن، یکی دیگر از بانوان،نخستین بانوی ایرانی مدال آور المپیک لقب گرفت و پرچم ایران را در آن آوردگاه بر دوش کشید. این هر دو، به نگاه جهانیان و به کام زنان ایرانی حلاوتی دیگر بخشید. کیمیا علیزاده، جوان برومند ایرانی توانست در یک گام هم نخستین زن ایرانی باشد که مدال المپیک گرفته و هم صاحب عنوان جوان ترین مدال آور المپیکی ایران در تاریخ ورزش کشور؛ دقایقی پیش از این پیروزی، کیمیا و دیگران نمی دانستند حاصل چه خواهد شد، اما صدایی از پس صحنه به او می گفت: «کیمیا نترس» و چه خوب که ما امروز هم به بانوان کشورمان به تمثیل بگوییم: کیمیا نترس، عرصه های فرهنگی، اجتماعی، ورزشی به روی شما گشوده است. اگر پیش از این زنان ایرانی در عرصه المپیک مدال نگرفته بودند، به دلیل ناتوانی آنها نبود، بلکه به دلیل نبود حمایت همه جانبه و فراهم نکردن عرصه حضور آنها بود. آنها می توانند پرچم و باورهای این سرزمین مینوی را در بالاترین قله ها به اهتزاز درآورند.درخشش بانوان ایرانی در عرصه بین المللی نشان می دهد چنانچه در ایجاد تاسیسات ورزشی برای زنان در کشور سرمایه گذاری بیشتری بشود، شاهد افزایش چشمگیر موفقیت آنان در عرصه های ملی و بین المللی خواهیم بود. واقعیت آن است که حجم مالی اختصاص یافته به ورزش بانوان بسیار ناچیز است؛ درحالی که ایجاد زیرساخت های لازم برای آنان حتی نیاز به سرمایه گذاری بیشتری از تاسیسات مورد نیاز مردان دارد؛ برای نمونه در پایتخت که بیشترین امکانات ورزشی را به خود اختصاص داده، فضاهای سرپوشیده برای ورزش های سالنی زنان عمدتا همان سوله های مدیریت بحران است که درحال حاضر برای استفاده بانوان تجهیز شده است. اما همین تاسیسات محدود نیز در حال جایگزینی است. به موجب مصوبه سال گذشته شورای شهر تهران، به دلیل وضعیت خطرپذیری این شهر و لزوم تجهیز پایگاه های مدیریت بحران به اقلام ضروری امداد و نجات، مقرر شده است همه این فضاها را پس بگیرند و در اختیار سازمان پیشگیری و مدیریت بحران شهر تهران قرار دهند. هر چند در این مصوبه آمده است بودجه ای برای ساخت سالن های ورزشی جایگزین، پیش بینی شود، اما موضوع مهم این است که حتی با درنظرگرفتن وضعیت زنان در این شهر و لزوم توجه به سلامت آنها، تسهیلات شهری موجود، به هیچ وجه پاسخ گو نیست. آن چیزی که درحال حاضر براساس این مصوبه اتفاق می افتد، در بهترین صورت، جایگزینی سالن های جدید به جای سوله های پیشین است و نه توسعه، ارتقا و تجهیز بیشتر آنها.ایجاد فضاهای سرباز نیز از نیازهای اساسی ورزش زنان است که نمونه نخستین آن را در بوستان مادران در تپه های عباس آباد داریم که لازم است در هر یک از مناطق تهران دست کم فضایی مانند آن ایجاد کنیم.به هرحال این پیروزی نشان دهنده قابلیت بالای زنان قهرمان ایرانی است که با وجود همه کمبودها، توانسته اند در چنین جایگاهی قرار گیرند.امید است که این شادی و نشاط مقدمه ای برای بسترسازی اقدامات اساسی به منظور توسعه و حمایت بیشتر از ورزش آنها به ویژه در شهر تهران باشد و در کنار این فعالیت ها، زمینه سازی فرهنگی مناسب برای فراگیر و عمومی شدن ورزش آنها انجام شود تا شاهد مواردی مانند برخورد یک نهاد فرهنگی شهری نباشیم که در قالب تبریک، از بردن نام کیمیا علیزاده خودداری می کند و از او تنها با عنوان بانوی تکواندوکار نام برده است.
                