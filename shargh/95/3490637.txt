یک‌شنبه ۱۲ دی ۱۳۹۵
-----------------------------------------
type_unknown
-----------------------------------------
روایت سردار نجات از وقایع 88
-----------------------------------------

                    گروه سیاست: سردار «حسین نجات»، جانشین رئیس سازمان اطلاعات سپاه پاسداران، با اشاره به عملکرد سران فتنه در سال 88 که منجر به حصر آنها در زمستان سال 89 شد، گفت: «در مدت 20 ماه آقای میرحسین موسوی حداقل 20 بیانیه صادر و در آنها نظام جمهوری اسلامی را به دیکتاتوری و عبور از خط امام (ره) و آرمان های انقلاب متهم کرد و مردم را به سازماندهی و ایجاد تشکیلات برای براندازی نظام اسلامی تشویق کرد». او ادامه داد: «خوب است خبرگان و افراد عاقل و موجه، این بیانیه ها را دقیق بخوانند و ببینند آیا کسی که قصد براندازی و سازماندهی مردم برای براندازی یک نظام را دارد، غیر از این، کار دیگری انجام می دهد؟». جانشین رئیس سازمان اطلاعات سپاه افزود: «در این مدت، عمده کار دلسوزان نظام به ویژه مقام معظم رهبری، تبیین ابعاد فتنه به ویژه پیوند بین جریان فتنه و ضدانقلاب و سرسپردگان غرب به خصوص آمریکا و رژیم صهیونیستی بود که اتفاقا شاهد مثال هم نشان می داد». نجات اضافه کرد: «با وجود حمایت های آشکار و پنهان رئیس جمهوری آمریکا و رئیس رژیم صهیونیستی از سردمداران فتنه به عنوان یک جریان غرب گرا، سران فتنه هیچ گاه از آنان اعلام برائت نکردند و در مقابل شعارهای «مرگ بر اصل ولایت فقیه»، «انتخابات بهانه است، اصل نظام نشانه است»، «استقلال آزادی جمهوری ایرانی» و «نه غزه نه لبنان جانم فدای ایران» نه واکنشی نشان دادند و نه محکوم کردند». او گفت: «آنها حتی در مقابل حرمت شکنی های روز عاشورا نیز به جای محکوم کردن فتنه گران، از آنان با عنوان مردم خداجو دفاع کردند». جانشین رئیس سازمان اطلاعات سپاه با بیان اینکه این فتنه انگیزی ها و تحریک هواداران تا 25 بهمن 89 ادامه داشت، تصریح کرد: «در بهمن 89 سران فتنه در یک عمل منسجم هم از داخل زندان و هم خارج از کشور برای هماهنگی با BBC و VOA دنبال موج جدیدی از فتنه بودند؛ آن هم با مشابهت سازی جریان فتنه و جنبش به اصطلاح سبز با بیداری عربی که البته آنها اصطلاح بیداری عربی را به کار می بردند و ما بیداری اسلامی می گوییم».نجات ادامه داد: «آنها جمهوری اسلامی را با حکومت های دیکتاتور مصر و تونس مشابهت سازی کردند و در یک اقدام هماهنگ با داخل زندان و رسانه های استکباری، مردم را به راهپیمایی و ریختن به خیابان ها به بهانه حمایت از انقلاب مصر فراخواندند؛ در حالی که جمهوری اسلامی چه در بیان و چه در عمل همیشه مدافع بیداری اسلامی بوده است». او با بیان اینکه سران فتنه می خواستند با مشابهت سازی اعتراضات خود با بیداری اسلامی، جریان جدیدی را علیه حاکمیت راه بیندازند، افزود: «آقایان کروبی و میرحسین که جزء سران فتنه به شمار می رفتند...از وزارت کشور درخواست راهپیمایی از میدان امام حسین (ع) تا میدان آزادی کردند؛ درحالی که 3 روز قبل یعنی در 22 بهمن، مردم راهپیمایی انجام داده بودند و برائت خود را از دشمنان نظام ابراز کردند و پیوستگی و حمایت خود را از بیداری اسلامی اعلام کرده بودند. دیگر چه ضرورتی برای انجام یک راهپیمایی دیگر بود؟».جانشین رئیس سازمان اطلاعات سپاه گفت: «با وجود مخالفت وزارت کشور، هم با تحریک سران فتنه گر و هم با تهییج رسانه های بیگانه، تجمعی در سطح بسیار محدود در پیاده روهای خیابان انقلاب انجام شد و من فکر می کنم جمعیت آنها به سه هزار نفر هم نرسید». نجات اضافه کرد: «بااین حال، آنها با نیروهای انتظامی درگیر شدند و خساراتی وارد کردند».او گفت: «متاسفانه آقای موسوی و کروبی در فردای آن روز یعنی 26 بهمن اطلاعیه ای صادر کردند و از تجمع وسیع و گسترده به اصطلاح مردم تقدیر و نظام را به خاطر مقابله با این تجمع غیرقانونی محکوم کردند».جانشین رئیس سازمان اطلاعات سپاه با بیان اینکه جریان فتنه آمده بود که بار دیگر تجمع ها و اردوکشی های خیابانی و درگیری با نظام را راه بیندازد، افزود: «فتنه جدید، انشقاق جدید و ایجاد اردوکشی های جدید خیابانی در دستور کار آنها قرار داشت و در این زمان بود که نظام به این نتیجه رسید که این مماشات و این تحمل و رفتار خویشتن دارانه با سران فتنه نه تنها آنها را پشیمان نکرده و به دامان ملت برنمی گرداند؛ بلکه آنها را جری تر هم کرده است؛ بنابراین قوه قضائیه به این نتیجه رسید که نباید این اندازه مماشات با اینها انجام دهد؛ چراکه سوءاستفاده می کنند و فتنه جدیدی راه می اندازند».نجات با بیان اینکه بعد از 20 ماه تحمل، قوه قضائیه از مراجع قانونی کشور درخواست کرد این سران فتنه را حصر کنند، گفت: «البته در بسیاری از نظام ها همین مقدار نیز عمل نمی شود و علی القاعده باید این افراد را همان موقع محاکمه می کردند؛ اما مصلحت نظام و قوه قضائیه در حصر بود و این حصر عملی شد».
                