پنج‌شنبه ۳ تیر ۱۳۹۵
-----------------------------------------
سرمقاله
-----------------------------------------
حادثه نزدیک است
-----------------------------------------

                    علم ژئوفیزیک در ایران عمر زیادی ندارد. موسسه ژئوفیزیک دانشگاه تهران در سال 1336 تاسیس شد، ولی فعالیت هایش را عملادر سال 1339 شروع کرد. سازمان زمین شناسی کشور هم در سال 1338 تاسیس شد ولی شروع عملی کارهای این سازمان نیز در سال 1341 بود. پژوهشگاه بین المللی زلزله شناسی و مهندسی زلزله نیز در سال 1368 تاسیس شد. جمعیت شیروخورشید سرخ ایران به عنوان یک سازمان خیریه امدادی در سال 1301 تاسیس شد ولی آیین نامه مربوط به امداد و نجات جمعیت هلال ا حمر (ادامه همان جمعیت شیروخورشید بعد از انقلاب اسلامی 57) در تاریخ 17 اسفند 1379 مصوب شده است؛ بنابراین مشاهده می کنیم که فعالیت های ایران در زمینه زلزله (مستقیما مربوط به زلزله یا سازمان هایی که بخشی از فعالیتشان به مسئله زلزله مربوط است)، چندان هم قدیمی نیست. در هفته ای که گذشت، با وقوع یک انفجار و آتش سوزی در شهران، در شمال غرب تهران دیدیم که چه مشکلات بزرگی از دید قطع آب و برق و تلفن و اختلال در منطقه رخ داد. علاوه بر تهران، شهرهای بزرگ دیگر در ایران نیز مسائل بزرگ و جدی از دید خطر زلزله دارند و بدیهی است که برای چنین مسائل بزرگی باید اقدامات بزرگی نیز انجام دهیم. در ایران به ویژه در سه دهه گذشته، کارهای بسیار خوبی انجام شده است که از آن جمله می توان به تاسیس پژوهشگاه بین المللی زلزله اشاره کرد که به طور خاص در زمینه زلزله و در تمام ابعاد مختلف آن کار می کند. در موسسه ژئوفیزیک دانشگاه تهران نیز پیشرفت های خوبی در دهه های اخیر حاصل شده است؛ به ویژه از آن جهت که در دهه اول تاسیس خود، فقط در حال شکل گیری و تربیت نیرو بود و از دهه دوم شکل گیری این موسسه به بعد، به تدریج آموزش زلزله شناسی هم شکل گرفت. به هرحال باید اذعان کرد که کارهای انجام شده بسیار قابل توجه و باارزش ولی بسیار کم بوده است. برای افزایش ایمنی شهرهای بزرگ کشور باید اقدامات مهم در سطح ملی ساماندهی شود. در تهران، 22 منطقه شهرداری داریم که دارای بافت های فرسوده زیادی هم هستند. ولی یک تهران بزرگ هم به عنوان متروپل تهران داریم که شامل حاشیه تهران و تمامی شهرک های اطراف تهران نیز می شود و در این متروپل تهران، مسائل از دید ریسک زلزله، در مناطق 22گانه شهرداری تهران هم بغرنج تر است. باید دقت کنیم که نواحی لرزه خیز کشور جمعیت مهم و قابل ملاحظه ای را در خود جای داده اند. در منطقه البرز حدود 30 میلیون نفر، در آذربایجان حدود هفت میلیون نفر و در شمال خراسان حدود 10میلیون نفر ساکن هستند. اما غصه ای که من اکنون دارم: ما حدود 60 سال قبل در ایران، سازمان مسئول و دستگاه زلزله نگاری نداشتیم. اکنون و به تدریج سازمان و دستگاه زلزله نگاری در داخل کشور داریم. وقتی مطالعه زلزله ها و تعیین سازوکار آنها را با دردسترس داشتن اطلاعات لرزه نگاری چند ایستگاه محدود در ایران آغاز کردم، متوجه شدم که برای یک زلزله سازوکارهای مختلف و متفاوتی ممکن است حاصل شود که ناشی از کم بودن تعداد ایستگاه های لرزه نگاری بود. با توسعه فناوری ها فهمیدیم که هم تعداد بیشتر ایستگاه های لرزه نگاری که یک زلزله را ثبت کرده باشند و هم استفاده از دستگاه های باندپهن لرزه نگاری چقدر اهمیت دارد. اکنون با اطلاعات بیشتر و استفاده از داده های دستگاه های باندپهن، دیگر ممکن نیست که برای یک زلزله، چند سازوکار به دست آید. در مورد زلزله های ژرف (مانند بسیاری از زلزله های ژاپن) حل سازوکار کانونی آنها معمولاساده است، ولی وقتی زلزله کم ژرفاست (مانند زلزله های ایران)، این حل می تواند پیچیده باشد و این نشان می دهد که اهمیت توسعه فناوری زلزله شناسی باندپهن برای سرزمینی مانند ایران چقدر بالاست و این همان غصه ای است که من دارم، غصه من این است که چرا توسعه فناوری نوین زلزله شناسی باندپهن این قدر کند و بطئی صورت می گیرد. از حدود 25 سال قبل، ورود این فناوری به ایران آغاز شد ولی عملاتعداد ایستگاه های نصب شده در ایران (جمعا توسط پژوهشگاه بین المللی زلزله شناسی و مهندسی زلزله و موسسه ژئوفیزیک) از حدود 70 ایستگاه بیشتر نیست. اگر ما موضوع زلزله در ایران را جدی می گرفتیم، باید در سه دهه گذشته توسعه شبکه های مدرن لرزه نگاری را برای پوشش کامل کشور تکمیل می کردیم و به سامان می رساندیم. کشور ما به نهادی در زمینه زلزله نیاز دارد که مدیران و پرسنل آن، انجام کار در آن نهاد را جدی بگیرند. ما باید اهل عمل در زمینه خطر و ریسک زلزله باشیم، چراکه این موضوع مانند آنچه در 31 خرداد 69 در منجیل رخ داد، کاملاجدی است.
                