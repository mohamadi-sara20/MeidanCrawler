یک‌شنبه ۱۴‌شهریور ۱۳۹۵
-----------------------------------------
یادداشت. اقتصاد
-----------------------------------------
گره قراردادهای جدید نفتی ایران
-----------------------------------------

                    درحالی که میزان سرمایه گذاری های جهانی در بخش بالادستی نفت شامل اکتشاف، توسعه و تولید در فاصله سال های 2000 تا 2013، حدود دوبرابر افزایش پیدا کرده و سالانه به رقم 500 میلیارد دلار رسیده بود، این رقم در دو سال گذشته به سرعت افت کرده و به کمتر از نصف، کاهش یافته است. حتی در سال گذشته، میزان سرمایه گذاری های جهانی در بخش انرژی های تجدیدپذیر به 286 میلیارد دلار رسید که بیشتر از کل سرمایه گذاری های جهانی در بخش بالادستی نفت بود. قبل از بررسی جنبه های حقوقی و فنی قراردادهای جدید نفتی - که از سوی برخی منتقدان دولت حسن روحانی به شدت با انتقاد مواجه شده است- بهتر است نگاهی کوتاه به سرمایه گذاری های جهانی و وضعیت تولید نفت ایران بکنیم.وضعیت سرمایه و تولید: در این میان، ایران در دو دهه گذشته در هیچ کدام از سه بخش یادشده، پیشرفتی نداشته است؛ به طوری که هنوز هم بیش از 80 درصد ذخایر نفت و گاز ایران شامل میادینی است که در گذشته کشف شده بود. تولید روزانه نفت ایران در این مدت نیز بیش از 2.3 میلیون بشکه افت کرده و به رقم 3.7 میلیون بشکه رسیده است. از طرفی 80 درصد نفتی که در ایران تولید می شود، از میادین قدیمی است که در نیمه دوم عمر خود قرار دارند و بنا بر ارزیابی اداره اطلاعات انرژی آمریکا، سالانه هشت تا 12 درصد از تولید آنها به خاطر افت طبیعی فشار میادین، کاهش می یابد؛ مگر اینکه با روش های صیانتی مانند تزریق گاز، آهنگ افت تولید کند شود.ایران از روش های مختلفی برای جلوگیری از افت فشار میادین استفاده می کند که یکی از آنها تزریق گاز است. اما به خاطر ناموفق بودن کشور در افزایش تولید گاز و توسعه میادین گازی، به ویژه در دوران ریاست جمهوری محمود احمدی نژاد، تزریق گاز به میادین نفتی بسیار کمتر از میزانی انجام شد که برنامه ریزی شده بود. 17 میدان اصلی تولیدکننده نفت ایران از چهار دهه قبل نیاز حیاتی به تزریق گاز دارد. در دوران جنگ و افت تولید نفت ایران، عملااین برنامه مسکوت ماند. اما براساس آمارهای رسمی و برنامه وزارت نفت ایران، باید از سال 68 تا 94 حدود هزارو 270 میلیارد مترمکعب گاز به میادین نفتی تزریق می شد؛ اما کل گاز تزریقی به میادین نفتی، تنها 581 میلیارد مترمکعب شد. به همین خاطر، تولید نفت ایران از 17 میدان که نیاز حیاتی به تزریق گاز داشتند، از 3.7 میلیون بشکه در روز در سال 68 به 1.7 میلیون بشکه در ابتدای ریاست جمهوری احمدی نژاد رسید و این افت تاکنون ادامه داشته است. هم اکنون 24 میدان نفتی ایران که سهمی 80درصدی در تولید نفت دارند، نیاز به تزریق سالانه صد میلیارد مترمکعب گاز دارند، اما ایران به خاطر کمبود گاز، تنها 30 میلیارد تزریق انجام می دهد. ایران با کمبود گاز مواجه است و سال گذشته واردات گاز ایران از صادرات آن پیشی گرفت.لزوم تعریف نوع جدیدی از قراردادهای نفتی: با توجه به وضعیت میادین ایران و کاهش چشمگیر سرمایه گذاری های جهانی در بخش بالادستی، دیگر عملامتوسل شدن به قراردادهای قدیمی و از نوع بیع متقابل که جذابیتی برای شرکت های خارجی ندارد، چندان راه گشا نخواهد بود. چراکه حتی همسایه های ایران به سرعت با قراردادهایی مانند «مشارکت در تولید» در حال جذب ده ها میلیارد دلار سرمایه گذاری هستند. برای نمونه، دو ماه قبل قزاقستان با کنسرسیومی به رهبری شرکت شورون آمریکا، قرارداد 37میلیارددلاری توسعه میدان تنگیز را امضا کرد یا آذربایجان هم اکنون مشغول توسعه فاز دوم میدان شاه دنیز به مبلغ 24 میلیارد دلار برای صادرات سالانه 16 میلیارد متر مکعب گاز به اروپاست. ترکمنستان نیز با کمک و میلیاردها دلار سرمایه شرکت «سی ان پی سی» چین، هم میدان «قالخنیش» را توسعه داد و هم سالانه 30 میلیارد مترمکعب گاز به چین صادر می کند و قرار است تا پنج سال آینده این رقم به 55 میلیارد مترمکعب برسد. همه پروژه های یادشده از نوع مشارکت در تولید هستند. عراق نیز تولید نفت خود را به مدد قراردادهای جدیدی که در یک دهه گذشته تدوین کرده و بسیار شبیه به قراردادهای جدید نفتی ایران است، از 1.5 میلیون بشکه در روز در ابتدای سال 2006 به 2.5 میلیون بشکه در سال 2010 و نهایتا به 4.3 میلیون بشکه در ماه گذشته رساند.قرارداد جدید نفتی ایران: قراردادهای جدید نفتی ایران به اندازه ای به قراردادهای عراق شبیه است که برخی کارشناسان داخل ایران نیز این قراردادها را کپی قراردادهای عراق می نامند، با چند تفاوت، از جمله اینکه عراق در ازای تولید هر بشکه نفت، مبلغی به عنوان پاداش به شرکت طرف قرارداد خود می دهد، اما ایران، درصدی از نفت تولیدی را به شرکت خارجی تحویل می دهد. در قراردادهای قدیمی بیع متقابل، مسئولیت شرکت خارجی تنها توسعه میدان بود و بعد از رسیدن به مرحله تولید، پروژه را تحویل ایران داده و ترک می کرد و عملامسئولیتی نداشت؛ اما قراردادهای جدید، بلندمدت (20 تا 25ساله) است و شرکت خارجی تازمانی که نفت از میدان تولید شود، درآمد دارد. به همین خاطر نیز تشویق می شود ضریب بازیافت نفت را از میادین افزایش دهد. ضریب بازیافت، درصدی از ذخایر میدان است که بتوان آن را بازیافت کرد. برای نمونه این رقم به طور طبیعی در میادین نفتی ایران حدود 23تا 25 درصد است و به همین خاطر، تنها 158 میلیارد بشکه از 700 میلیارد بشکه ذخایر نفتی ایران را در حالت طبیعی می توان بازیافت کرد. ضریب بازیافت نفت در بسیاری از کشورها با استفاده از تکنولوژی های جدید و سرمایه گذاری های بیشتر، بالای 35 درصد است. در قراردادهای جدید همچنین شرکت خارجی موظف است یک شریک ایرانی را برای توسعه پروژه انتخاب کند و اپراتوری پروژه به صورت دوره ای، میان شرکت خارجی و ایرانی تعویض شود. این موضوع فرصتی برای شرکت های ایرانی است تا با تکنولوژی خارجی آشنا شده و تجربه اپراتوری یک پروژه عظیم را حاصل کنند. دراین میان نوک پیکان حمله برخی اصولگرایان در ایران در موضوع قراردادهای جدید نفتی، به جنبه حقوقی قراردادهاست... به طوری که تحویل مالکیت بخشی از نفت تولیدی به شرکت خارجی را امری بر علیه منافع ملی قلمداد می کنند. از لحاظ حقوقی چنین منعی برای وزارت نفت وجود ندارد. به طوری که قراردادهای جدید نفتی با منع اصول 44 و 45 قانون ایران مواجه نمی شود، چراکه مالکیت بخشی از نفت تولیدی را در اختیار خارجی ها قرار می دهد، نه مالکیت میدان و ذخایر آن را. دوم اینکه مطابق جزء (3) بند (ت) ماده (3) قانون وظایف و اختیارات وزارت نفت مصوب 1391، به وزارت نفت اجازه داده شد تا «نسبت به جذب و هدایت سرمایه های داخلی و خارجی به منظور توسعه میادین هیدروکربوری با اولویت میادین مشترک از طریق طراحی الگوهای جدید قراردادی از جمله مشارکت با سرمایه گذاران و پیمانکاران داخلی و خارجی بدون انتقال مالکیت نفت و گاز موجود در مخازن و با رعایت موازین تولید صیانت شده، اقدام کند». قراردادهای جدید از نوع امتیازی، لیسانس یا لیز (lease) نیست که با منع قانونی مواجه شود. وزارت نفت ایران باوجود مذاکره با 10 شرکت خارجی، تاکنون حتی موفق به امضای یک قرارداد نیز نشده است و شرکت های غول انرژی از جمله «توتال» و «شل» رسما اعلام کرده اند که قراردادهای قدیمی بیع متقابل برای آنها جذابیتی ندارد و منتظر هستند ببینند تا مناقصه های جدید شرکت نفت برای 49 میدان نفتی و گازی بر مبنای قراردادهای نوع جدید، چه زمان منتشر می شود تا شرایط ایران و حضور داشتن یا غیبت خود را در این پروژه ها بررسی کنند.*مدیر اخبار ایران بخش انگلیسی خبرگزاری ترند و کارشناس حوزه انرژی نشریه نچرال گس یوروپ
                