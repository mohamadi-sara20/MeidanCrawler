چهار‌شنبه ۲۹ اردیبهشت ۱۳۹۵
-----------------------------------------
type_unknown
-----------------------------------------
بدرقه پرکنایه سرافراز در جام جم
-----------------------------------------

                    گروه سیاست: «برای یک دستمال که قیصریه را به آتش نمی کشند»؛ جمله ای از «محمد سرافراز»، رئیس مستعفی صداوسیما در پایان مراسم تودیعش در «جام جم» که درباره علت استعفایش گفت. او در پاسخ به پرسش «ایسنا» این جمله را حاوی حرف های زیادی دانسته و به نوعی به برخی حاشیه های پیش آمده در سازمان هم اشاره داشت: «من رفتم تا صداوسیما با اقتدار و قدرت به کارش ادامه دهد». 18 ماه پس از معارفه «سرافراز» و ورودش به اتاق ضلع شمال غربی ساختمان شیشه ای در «جام جم»، دیروز «عبدالعلی علی عسگری»، رئیس جدید سازمان صداوسیما راهی این اتاق شد تا دوره ریاست کوتاه مدت «سرافراز» پایان یابد. این مراسم که هنرمندان و مجریان صداوسیما در آن حضور داشتند، میهمان ویژه ای هم داشت؛ «علی لاریجانی»، رئیس مجلس که خود روزگاری فرد شماره یک سازمان صداوسیما بود.این مراسم بیشتر به مسابقه کنایه گویی شبیه بود تا تودیع و معارفه؛ هر که سخنرانی می کرد، با شوخی و خنده، کنایه هایی را نثار می کرد. «لاریجانی» و «علی اصغر پورمحمدی» معاون سیما، پیشتاز این مسابقه بودند. مخاطب بیشتر این کنایه ها هم «محمد سرافراز»، رئیس مستعفی سازمان بود. «سرافراز» هم پورمحمدی را بی پاسخ نگذاشت. البته لاریجانی سخنان جدی هم زیاد گفت؛ ازجمله انتقاد از رویکرد صداوسیما در موضوع برجام. از مکتب تیپا استفاده کنیمبه گزارش خبرگزاری ها، «پورمحمدی» که معاون سیماست، جزء سخنرانان ابتدایی مراسم بود که پس از قرارگرفتن پشت تریبون، گفت: «آقای سرافراز یک پدیده بود، همان گونه که آقای عسگری یک پدیده است. آقای ضرغامی هم پدیده بوده و هست». او ادامه داد: «آقای سرافراز خیلی از کارها را می خواست انجام بدهد که برخی انجام شد و برخی نه. شاید یکی از دلایل ناکامی او این بود که می خواست چندین کار را با هم بکند». او افزود: «چهارشنبه گذشته خدمت آقای لاریجانی در مجلس بودیم و مسائل سازمان را مطرح کردیم، آقای لاریجانی از موضوعاتی اظهار بی اطلاعی کردند. یکی از نقاط ضعف سرافراز این بود که مشکلات را به مسئولان و... نمی گفت».پورمحمدی با اشاره به حسام الدین آشنا، مشاور رئیس جمهوری که دقایقی قبل از آن در ردیف جلوی سالن مستقر شده بود، گفت: «خوشحالم که آقای آشنا را از ردیف سوم به ردیف اول آوردند. همین نشاندن ایشان در ردیف سوم در بودجه ما اثر می گذارد و ما باید اینها را رعایت کنیم و متاسفانه آقای سرافراز نتوانست بین مجلس دهم و دولت هماهنگی لازم را بر قرار کند». او در پایان سخنانش با شوخی و خنده سخنان گزنده ای بر زبان آورد: «البته یک نکته کاری هم بگویم که استعفا کلاچیز خوبی نیست؛ چراکه با آن موافقت می شود. سعی کنیم استعفا ندهیم و از مکتب تیپا استفاده کنیم». تخریب بود یا تعریفپس از «پورمحمدی»، نوبت «سرافراز» بود که پشت تریبون قرار گرفت تا به سخنان معاون سابقش واکنش نشان دهد؛ او هم به رسم کنایه گویی ها در این گونه مراسم، با خنده گفت «هرچه فکر کردم نفهمیدم آقای پورمحمدی از من تعریف کرد یا منتقد بود، در هر حال متشکرم».اما او در بخش دیگری از سخنانش به حوزه خبر اشاره کرد؛ او با بیان اینکه صداوسیما در حوزه خبر به سمت اطلاع رسانی زنده رفته است، گفت: «اولین بار که سخنان وزیر امور خارجه آمریکا به شکل زنده از تلویزیون پخش شد، این اتفاق برای خود آمریکایی ها خبرساز شده بود». «سرافراز» سپس در همین زمینه تاکید کرد: «ما به بی طرفی به عنوان منصفانه بودن خبر هم توجه کردیم. کسانی که دنبال خبر هستند در عرض 10 دقیقه اول به اخبار روز دنیا می توانند دسترسی داشته باشند و حتی کسانی که علاقه مند به تحلیل هستند می توانند در این بخش ها هم رسانه ملی را ببینند. همچنین سایت باشگاه خبرنگاران هم در زمینه خبر بین پرمخاطب ترین سایت ها قرار گرفته است». دی ماه 1393 «سرافراز» در حکمی «پیمان جبلی» را به معاونت خبر سازمان صداوسیما منصوب کرد. «جبلی» بین سال های 1387 تا 1389 معاون رسانه ای «سعید جلیلی»، دبیر وقت شورای عالی امنیت ملی بود. سرافراز در پایان سخنانش باز هم درباره استعفایش صحبت کرد: «من به بخش سنتی استعفا می پردازم که استعفا به معنی طلب عفوکردن است و از همه طلب عفو می کنم که در این مدت اذیتشان کردیم و امیدواریم توفیق خدمت برای همه فراهم شود». مشکل پورمحمدی بود!پس از «سرافراز» نوبت به «علی لاریجانی» رسید؛ او که ید طولایی در کنایه گویی دارد، به سخنان «پورمحمدی» اشاره کرد و با خنده گفت: «بحث های خوبی اینجا مطرح شد، احساس می کنم مشکل آقای سرافراز همین پورمحمدی بود. ایشان (پورمحمدی) هم پدیده عجیب و غریبی است». به نوشته «الف»، لاریجانی در ادامه کنایه ای هم به سرافراز زد: «من از آقای علی عسگری خواهش دارم به یک نحوی کار کنند که ما 10 سال دیگر برای چنین مراسمی بیاییم (نه یک سال و نیم بعد) البته با پشتکاری که از آقای عسگری سراغ دارم، بعید است استعفا دهد. وی فردی با پشتکار و مثبت اندیش است و با ارتباطات خوبی که برقرار خواهد کرد، بر چالش های سازمان فائق خواهد آمد». رئیس مجلس گفت: «من از آقای سرافراز خواستم در صداوسیما بماند و چه بسا آقای عسگری هم راغب باشد». لاریجانی با اشاره به گزارش معاون برون مرزی درباره میزان نفوذ شبکه های برون مرزی گفت: «اینکه این قدر در عالم تاثیرگذار باشد را من نمی دانم». انتقاد لاریجانی از رویکرد صداوسیما در برجاملاریجانی اما بیشتر سخنانش را به صورت جدی بیان کرد؛ او با انتقاد از نوع برخورد صداوسیما در موضوع برجام، گفت: «ممکن است برخی نظرات مخالف هم در رابطه با برجام و مذاکرات درست باشد اما با چالش درست کردن بهره ای نمی بریم و من با آن کیفیتی که در صداوسیما وجود داشت، موافق نبودم». او با اشاره به برخی سخنان سرافراز در این مراسم درخصوص عملکرد صداوسیما در زمان مذاکرات هسته ای و برجام، افزود: «در موضوع برجام، رادیو و تلویزیون با آرای مختلف مواجه است و باید در این رابطه استراتژی روشن داشت و بنده، هم نسبت به رادیو و تلویزیون و هم نسبت به مسئله هسته ای بیگانه نیستم».نماینده مردم قم در مجلس افزود: «در موضوع هسته ای، کار با محاسبه پیش رفت و در جاهایی که نرمش نشان دادیم، خیلی به زیان کشور نبود و فوایدی به همراه داشت و در حدود سه سال در جلساتی با سطوح مختلف و ابعاد سیاسی و فنی بحث ها انجام شد تا جمهوری اسلامی به تصمیم گیری در این موضوع رسید».لاریجانی افزود: «یک عده از ابتدا مخالف این موضوع بودند که باید به آنها نیز احترام گذاشت و ممکن است دلایل سیاسی یا هر دلیل دیگری داشته باشند، اما به هرحال تصمیم گرفته شده و حال سوال این است که باید از این موضوع بهره ببریم یا دوباره دعوا راه بیندازیم؟ که صداوسیما باید این موضوع را خود تحلیل و حل کند». هسته ای مثل سوریه تصمیم نظام استبه گزارش «ایسنا» نماینده مردم قم در مجلس همچنین تصریح کرد: «صداوسیما علی القاعده رادیو و تلویزیون نظام جمهوری اسلامی ایران است و تصمیم گرفته شده در مسئله هسته ای مانند بسیاری از مسائل دیگر، تصمیم نظام است؛ به طور مثال اگر در سوریه نظام از مبارزه علیه تروریست ها حمایت می کند، چرا شما این موضوع را باز نمی کنید که آیا رفتن به سوریه خوب است یا نیست؟ اینکه با تروریست ها مبارزه کنیم بد است یا خوب؟ چرا شما این کار را نمی کنید؟ در مسئله هسته ای نیز همین طور است».لاریجانی در ادامه یادآور شد: «از نظرات موافقان و مخالفان برجام آگاه هستم و ممکن است در بعضی جاها درست باشد؛ اما طرح مسائل و چالش ایجاد کردن چه بهره ای دارد؟ زمانی طرح مسئله و بررسی ممکن بود لازم باشد-البته با کیفیت مطرح شدن با آن وضعیت نیز خیلی موافق نبودم ولی به هر حال سلیقه ای بود- و این کار را شما انجام دادید، حال که زمان گذشته، باید از فرصت ها استفاده کرد». لاریجانی ادامه داد: «از اینکه عمر مدیریتی دوست عزیزم آقای سرافراز یک سال و نیم بود، تاسف می خورم، همچنان که پیش تر نیز گفته بودم آقای سرافراز فردی باهوش و بااستعداد است که مسائل رسانه را می شناسد و حدود 20 سال است که آقای سرافراز در صداوسیما کار می کند که سرمایه ای برای کشور محسوب می شود». تعامل با 3 قوه«عبدالعلی علی عسگری» رئیس جدید صداوسیما نیز در این مراسم تعامل با قوای سه گانه نظام را از دیگر مسائل مهم پیش روی سازمان صداوسیما دانست و تاکید کرد: «حمایت از فعالیت های دولت محترم، بیان پیشرفت های روزافزون، پرهیز از سیاه نمایی، پرهیز از شکاف و دوقطبی شدن، دستیابی به شعار پیشرفت و مقاومت و کمک به قدرت نظام اسلامی ایران از محورهای موردتایید رسانه ملی در این دوران خواهد بود». او تصریح کرد: امید است با حمایت رئیس جمهوری، رئیس قوه قضائیه و رئیس مجلس، با اتکا به داشته ها و سرمایه های سازمان، بتوانیم در دوران جدید، فصل نویی را برای صداوسیما رقم بزنیم».اما از ویژگی های دیگر این مراسم، پس گرفتن دعوت از برخی خبرنگاران از سوی روابط عمومی سازمان صداوسیما بود. پیش از این، «شرق» به این مراسم دعوت شده بود اما صبح مراسم در پیامکی اعلام شد که به دلیل کمبود فضا، از پذیرفتن نماینده این رسانه معذور است. «ایلنا» نیز از سوی روابط عمومی برای شرکت در این مراسم دعوت نشد.
                