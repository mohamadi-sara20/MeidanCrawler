یک‌شنبه ۱۹ دی ۱۳۹۵
-----------------------------------------
type_unknown
-----------------------------------------
این گروه خشن
-----------------------------------------

                    کمتر از دو هفته دیگر به استقرار تیم دونالد ترامپ در کاخ سفید مانده است. نام هایی که تاکنون از کابینه دونالد ترامپ معرفی شده اند، تقریبا همگی ترسناک هستند و علاوه بر اینکه باید نگران بود آنها با منطقه خاورمیانه و ایران و برجام چه خواهند کرد، باید نگران بود که آنها در جهان چه خواهند کرد. کابینه پیشنهادی فعلی مردان و زنانی خشن هستند که همگی با ایران و توافق هسته ای مخالف بوده و هستند. بسیاری از اندیشمندان داخلی معتقدند که موضوع ایران را نباید به رتبه های اول اولویت ترامپ تبدیل کرد؛ چون او در ابتدا کارهای مهم تری برای انجام دارد. اگرچه می توان با تدبیری بیش از آنچه تاکنون در عرصه روابط خارجی وجود داشته، با آمریکای «ترامپ زده» مواجه شد؛ اما نیم نگاهی به تیمی که او برای همکاری برگزیده، می تواند دایره نگرانی ما را مشخص کند.کابینه دونالد ترامپ هر طور که چیده شود، ارتباطش با ایران و منافع ما کتمان کردنی نیست. اگرچه هنوز همه کابینه او نهایی نشده و مشخص نیست که سنا به همه اعضای پیشنهادی نظر مثبت بدهد؛ اما می توان گفت آنها که تاکنون برگزیده شده اند، اگر نگوییم مواضع مخالفی با جمهوری اسلامی ایران دارند، دست کم موضع مثبتی ندارند. از این رو به مهم ترین مواضع و سابقه وزرای پیشنهادی که به نوعی موضوع ایران یا توافق هسته ای روی میز کارشان قرار خواهد داشت، نگاهی می اندازیم. رفیق نفتی پوتینوزارت امور خارجه: رکس تیلرسون گزینه ترامپ برای وزارت خارجه چند شاخصه مهم دارد؛ رئیس شرکت نفتی اکسون موبیل است و با ولادیمیر پوتین رفاقت دارد.او جانشین جان کری خواهد بود که برای دستیابی به توافق هسته ای با ایران، 22 ماه پای مذاکره با وزیر خارجه ایران نشست. او در حالی با همتای ایرانی خود به مذاکره نشست که سه دهه بود بین ایران و آمریکا ارتباطی وجود نداشت. او رکورد وزرای پیشین خود را در تعداد روزهای مذاکره و خارج از کشور بودن در دور آخر مذاکره هسته ای شکست. دور آخر مذاکرات در تیرماه 94، جان کری 19 روز در هتل کوبورگ وین، متوقف ماند و حتی برخی او را در بند ظریف توصیف کردند. کری شناخت نسبتا خوبی از ایران دارد. او در دانشگاه ام آی تی با استادان ایرانی در تماس است. خواهرش پیش از تسخیر سفارت آمریکا، چندین سال در تهران زندگی می کرد و دامادش نیز یک ایرانی است. به نظر می رسد همه اینها در نگاهش نسبت به ایران تاثیر داشته است.حال تیلرسون قرار است روی صندلی وزیر خارجه آمریکا بنشیند. او گفته که در نگرش دونالد ترامپ برای «تقویت و بازگرداندن اعتبار به موقعیت خارجی و پیشبرد امنیت ایالات متحده» شریک است. ترامپ، او را فردی موفق در زمینه مذاکرات و دستیابی به توافق های بین المللی معرفی کرده و «برای منافع ایالات متحده مدافعی پرقدرت و برخوردار از دیدی شفاف خواهد بود و به تغییر جهت در رویکرد سیاست خارجی کمک خواهد کرد که سال هاست به بیراهه رفته و امنیت و موقعیت آمریکا در جهان را تضعیف کرده است». به نظر می رسد یکی از اصلی ترین رویکردهای سیاست خارجی که قرار است در دولت ترامپ تغییر رویکرد پیدا کند، برنامه هسته ای ایران و نقش جمهوری اسلامی در منطقه است.اما تیلرسون بیش از هرچیز به داشتن رابطه گرم با مسکو معروف است. او 64 ساله است و تجارب فراوانی در زمینه مذاکرات بین المللی دارد و رابطه بازرگانی مستقیمی هم با ولادیمیر پوتین، رئیس جمهوری روسیه، دارد. او در گذشته از منتقدان تحریم اقتصادی مسکو در جریان بحران اوکراین بوده است.اگرچه رابطه گرم تیلرسون با پوتین، نگرانی ها را درباره رای آوردن او در سنا بالابرده؛ اما می توان به این گرمی رابطه خوش بین بود. آمریکا در سال های گذشته درباره جزیره کریمه، با عملکرد مسکو مخالف بود و این یکی از علل سردی رابطه پوتین و اوباما شد و در پی انضمام کریمه به خاک روسیه، ایالات متحده همراه با اتحادیه اروپا تحریم هایی را علیه روسیه به اجرا گذاشتند. نقش مسکو در جریان جنگ روسیه نیز با اعتراض دولت دموکرات اوباما همراه بود؛ اما دونالد ترامپ دراین باره راه خود را جدا کرد؛ او گفت با دولت بشار اسد مشکلی ندارد، آنچه مسئله اوست، تروریسم است که روسیه و ایران در حال مبارزه با آن هستند و او هم این مبارزه را ادامه خواهد داد. حال سوال اینجاست که وزیر خارجه ای که با روسیه رفاقت دارد، در سیاست خارجی با ایران در چه نقطه ای قرار خواهد داشت. در مقام پاسخ به این سوال نمی توان پاسخی شفاف داد؛ چون در عرصه سیاست پارامترهای متعددی نقش ایفا می کنند. به نظر می رسد وزیر خارجه آمریکا با ایران در برخی موضوعات بین المللی توافق و در برخی مخالفت داشته باشد؛ اما کفه مخالفت سنگین تر خواهد بود؛ چون اساسا دولت ترامپ با ایران سر سازگاری ندارد.تیلرسون از سال 2006 تاکنون مدیر اجرائی اکسون موبیل بوده و انتظار می رود امسال بازنشسته شود. شرکت اکسون موبیل در بیش از 50 کشور جهان فعالیت کرده و در شش قاره جهان به اکتشاف نفت و گاز می پردازد.در سال 2011، اکسون موبیل با شرکت روسنفت (Rosneft)، بزرگ ترین شرکت نفتی دولتی روسیه، قراردادی برای همکاری در کشف و استخراج نفت امضا کرد. این دو شرکت از آن زمان تاکنون در 10 پروژه روسیه با یکدیگر مشارکت می کنند. «ولادیمیر پوتین» در سال 2013 مدال دوستی روسیه را به تیلرسون تقدیم کرد. شرکت نفتی اکسون موبیل در سال 2011 و در دوران مدیرعاملی تیلرسون یک قرارداد نفتی مهم با مسکو امضا کرد. پوتین در آن زمان گفت ارزش این توافق می تواند بیش از 500 میلیارد دلار باشد.اگر روابط دوستانه تهران- مسکو که البته همیشه فراز و فرود داشته، با همین روند فعلی ادامه پیدا کند، به نظر می رسد رفاقت پوتین و تیلرسون بر رابطه این وزیر تازه کار با تهران هم تاثیر بگذارد. ژنرال اسلام هراس مشاور امنیت ملی: مایکل فلین با نگاهی به سابقه و دیدگاه های مایکل فلین، بی راه نیست که بگوییم حضور او در کابینه ترامپ نگران کننده تر از حضور دیگران خواهد بود. احتمالادر چهارسال پیش رو، از او اظهارنظرها و مواضع تندی علیه ایران خواهیم شنید. فلین ژنرال بازنشسته است که نگاه های تندی درباره اسلام و مسلمانان و نوعی کج فهمی خاص درباره تروریسم و اسلام دارد. مایکل فلین در دولت اوباما در سمت ریاست «سازمان اطلاعات دفاع» آمریکا حضور داشت؛ اما از این سمت کناره گرفت. واشنگتن پست، گزارش داده که او از همان تاریخ به کرات در ملاعام گفته که علت استعفایش اختلاف نظر با دولت اوباما بوده است. او بعد از خروج از دولت اوباما، پنتاگون و کاخ سفید را به باد انتقاد گرفت؛ از نحوه برخورد با داعش تا چگونگی رویارویی با ایران. فلین نزدیک ترین مقام امنیتی به رئیس جمهور آینده آمریکا خواهد بود که در امور مرتبط با امنیت ملی باید ترامپ را راهنمایی کند. او پیش تر در توییتی نوشته بود: «ترس از مسلمانان منطقی است».مایکل فلین، ژنرال سه ستاره بازنشسته نویسنده کتابی است با عنوان «صحنه جنگ» که تابستان گذشته، منتشر شد؛ مضمون اصلی این کتاب درباره جنگ علیه اسلام رادیکال و نحوه پیروزی آمریکا در جنگ مزبور است. فلین مدعی است جمهوری اسلامی ایران، بخش عمده ای از اسلام رادیکال را تشکیل می دهد. ازهمین رو بخش بزرگی از کتاب، به حکومت ایران اختصاص دارد. فلین در کتاب بر ارتباط حکومت ایران با سازمان القاعده پافشاری می کند. او درهمین زمینه ادعاهایی مطرح و اتهاماتی به ایران منتسب می کند. او بمب گذاری سفارتخانه های آمریکا در سال 1998 در کنیا و تانزانیا را به ایران مرتبط می داند. او ایران را «دشمن سهمگینی» می داند که «نزدیک به 40 سال است با آمریکا و متحدان آن، به ویژه اسرائیل، در جنگ است». او در راستای همین دیدگاه های افراطی، دستیابی ایران به انرژی هسته ای را کم خطرتر از آنچه برداشت رادیکال از اسلام می خواند، می داند. او در بخشی از کتاب، دو رئیس جمهور آمریکا را شماتت می کند؛ جیمی کارتر را به علت حمایت نکردن از شاه که باعث روی کارآمدن حکومت اسلامی در ایران شد و باراک اوباما را که با ایران معامله کرد: «پرزیدنت اوباما را می توان مانند کارتر به دورویی و ظاهرسازی متهم کرد. اگر حمله به لیبی درست بود، چطور حمله به سوریه و ایران درست نبود؟» ماتیس خشمگینوزارت دفاع: جیمز ماتیس به «سگ خشمگین» معروف است و ترامپ در جمع هوادارانش در سینسیناتی وقتی که می خواست جیمز ماتیس را برای وزارت دفاع اعلام کند، او را یکی از بهترین ها دانسته. بی بی سی، ژنرال ماتیس را یکی از منتقدان آشکار سیاست های دولت اوباما در حوزه خاورمیانه به ویژه ایران توصیف می کند. جیمز ماتیس، نیز جزء مخالفان جمهوری اسلامی ایران محسوب می شود و مدعی است ایران به تنهایی «پایدارترین تهدید برای ثبات و صلح در خاورمیانه است.» جیمز ماتیس، ژنرال بازنشسته و رئیس پیشین ستاد فرماندهی مرکزی ایالات متحده آمریکاست که به مواضع تند و صراحت لهجه اش مشهور است.ژنرال ماتیس، اوایل بهار امسال در یک سخنرانی عمومی مدعی شد با وجود جدی بودن تهدید گروه موسوم به دولت اسلامی (داعش) و القاعده، «هیچ تهدیدی از نظر تاثیرات پایدار در بلندمدت روی ثبات و شکوفایی منطقه و امید جوانان به آینده بهتر، جدی تر از ایران نیست». او که در سال 2010 به ریاست ستاد فرماندهی مرکزی آمریکا منصوب شد، سه سال بعد به دلیل آنچه در آن زمان اختلاف نظر با دولت اوباما بر سر ایران عنوان شد، مقام خود را از دست داد. ماتیس هم از منتقدان سرسخت توافق هسته ای با ایران است و کابینه باراک اوباما را به خاطر امضای این توافق به «ساده لوح بودن» متهم کرده است. او پیش از این درباره توافق هسته ای گفته: «ما مجبوریم قبول کنیم که یک توافق کنترل تسلیحات معیوب داریم... چیزی که به آن رسیدیم یک تاخیر هسته ای بود، نه توقف کامل. باید آماده بدترین پیامدها باشیم». البته ماتیس به کنارگذاشتن کامل برجام (توافق هسته ای) معتقد نیست و می گوید هرگونه عقب نشینی از این توافق، به ویژه بدون حمایت متحدان دیگر، آمریکا و منطقه را «در مسیر شکست قرار می دهد». دوست اسرائیلوزارت انرژی: ریک پری: فرماندار پیشین تگزاس، معاون اسبق جورج بوش در فرمانداری تگزاس و دوست نفتی ها، جانشین ارنست مونیز، وزیر انرژی کابینه اوباما می شود که در مذاکرات هسته ای و برجام نقش مهمی داشت. مونیز هم دانشگاهی علی اکبر صالحی بود و با فنی شدن مذاکرات هسته ای، وارد مذاکرات شد و گام به گام توافق نهایی را در بخش فنی به نگارش درآوردند. رستوران های کوچک پشت هتل کوبورگ در وین که صندلی هایش را در پیاده رو می چیدند، عمدتا میزبان مونیز و تیمش بودند که هنگام غذاخوردن هم در حال مطالعه متون مذاکرات بودند. با این اوصاف، در دولت جدید، اینکه دونالد ترامپ درباره برجام چه تصمیمی می گیرد، عملکرد ریک پری را درباره این توافق مشخص خواهد کرد. اگرچه مخالفت خود او با این توافق هم کم تاثیر نخواهد بود. اگر برجام ادامه پیدا کند، ریک پری با یوکیا آمانو، مدیرکل آژانس بین المللی انرژی اتمی روند این توافق و عملکرد ایران را رصد خواهد کرد.آنچه تاکنون از مواضع «پری» مشخص است این است که او ایران را خطری برای موجودیت اسرائیل می داند و از منتقدان روند مذاکرات هسته ای دولت باراک اوباما با ایران بود. او در انتخابات اخیر، کاندیدای مقدماتی حزب جمهوری خواه بود و در نخستین مناظره مقدماتی حزب جمهوری خواهان گفت کنگره باید مانع از لغو تحریم های ایران شود و مدعی شد «این پول به دست حکومتی می رسد که آن را در راه تروریسم خرج می کند». به نظر می رسد فرماندار پیشین تگزاس، دیدگاه های مشابهی با جورج بوش دارد. او پیش تر معتقد بود باید وزارت انرژی حذف شود، اما در سال های گذشته بر ترویج استفاده از انرژی پاک و کاهش وابستگی به سوخت‎های فسیلی متمرکز شده؛ این در حالی است که رسانه‎های آمریکایی در گزارش‎های خود از پری به عنوان «متخصص استخراج سوخت‎های فسیلی» یاد کرده اند.جنجال اصلی انرژی در آمریکا بر سر نفت و انرژی های پاک است، در حالی که بخشیدن وام و کمک های مالی در حوزه پژوهش به عنوان ویژگی بارز وزارت انرژی دولت باراک اوباما، معرفی می شد. همچنین ترامپ معتقد است در حوزه نفت باید آمریکا نقش چشمگیرتری ایفا کند. ریک پری همچنین در موضوع تغییرات اقلیمی، با فعالان محیط زیست و نهادهای بین المللی مواجه خواهد بود؛ چون دولت اوباما به تعهدات بین المللی در این زمینه پیوسته، اما به نظر نمی رسد ترامپ خیلی سفت و سخت آنها را ادامه دهد. کارپرداز تحریم هاوزارت خزانه داری: استیون منوچین دونالد ترامپ، رئیس جمهوری منتخب آمریکا، استیون منوچین مدیر اجرائی سابق بانک گلدمن ساکس را به عنوان نامزد تصدی وزارت خزانه داری انتخاب کرد. وزارتخانه ای که در رابطه با ایران متصدی برقراری تحریم های جدید و رصد و یافتن موارد تحریم شکنی است. استیون منوچین، 53 ساله است و 17 سال تجربه کار در بانک بزرگ گلدمن ساکس را دارد. او در ستاد انتخاباتی ترامپ مدیر مالی بود. در یک تعریف کلی می توان گفت وزارت خزانه داری، مسئول اجرای سیاست های مالیاتی آمریکاست و در عرصه بین المللی، اجرا و نظارت بر حسن انجام تحریم ها را پیگیری می کند. به نظر می رسد ماموریت اصلی منوچین در وزارت خزانه داری، معکوس کردن سیاست دولت اوباما در قبال ایران، کوبا، کره شمالی و روسیه خواهد بود. تنظیم کننده و مجری تحریم های اقتصادی علیه دولت های خارجی در این وزارتخانه دفتر کنترل سرمایه های خارجی است. برخی رسانه ها نوشته اند لغو یا جایگزینی بسیاری از سیاست های باراک اوباما، درباره کشورهایی که مورد لغو تحریم آمریکا قرار گرفته اند، برای دولت بعد کار سختی نخواهد بود، چون اغلب آنها فرامین اجرائی بوده، نه قوانین مصوب کنگره. همه متفق القول اند که وزیر خزانه داری ترامپ می تواند تاثیر عمده ای بر سیاست خارجی بگذارد. دادستان نژادپرست دادستان کل: جف سشنز: ترامپ، جف سشنز را به سمت دادستان کل یا همان وزارت دادگستری برگزیده است. شاید با خودتان فکر می کنید دادستان کل ایالات متحده چه ربطی به ایران دارد. این نهاد و کسی که در این سمت نشسته است سالانه افراد زیادی را به ادعاهای اتهامی ارتباط با ایران، جاسوسی برای جمهوری اسلامی ایران و به ویژه اتهام دورزدن تحریم های ایران دادگاهی و مجازات می کند. همچنین پرونده های ادعایی که هرازگاهی از لای حوادث تروریستی یا یکی از حوادث خراب‎ کارانه در گوشه ای از دنیا بیرون کشیده می شود و به ایران منسوب می شود. آخرین آنها ادعای ارتباط ایران با حادثه برج های الخبر بود که اگرچه جمهوری اسلامی این اتهام را رد می کرد، اما برای کسانی که از آن حادثه مغبون شده بودند، از محل اموال بلوکه شده ایران، غرامت تعیین کردند. البته دولت ایران به آن ماجرا معترض شد.علاوه بر اینها اگر روزی ایران بخواهد بابت تحریم های ظالمانه ای که بر کشور هموار شده و روند توسعه و پیشرفت ایران را کند کرده، در محاکم دادگستری درخواست دادخواهی و اعلام شکایت کند، قطعا نهادی که بیش از همه با آن درگیر خواهد بود، وزارت دادگستری و البته خزانه داری ایالات متحده است.جف سشنز که قرار است بر صندلی دادستان کل بنشیند، سناتور اهل آلاباماست که پیش از این اسمش به عنوان رئیس پنتاگون هم مطرح شده بود. این سناتور 69 ساله از حامیان حمله آمریکا به عراق در سال 2003 بود و این یکی از موضوعاتی است که او درباره آن با رئیس جمهوری منتخب اختلاف موضع دارد؛ چون ترامپ آن جنگ را «وحشتناک و احمقانه» خوانده بود؛ اما این دو آن قدر اشتراک دیدگاه دارند که بتوان برخی اختلافات را نادیده گرفت. سشنز در دوران تبلیغات انتخاباتی یکی از نزدیک ترین متحدان ترامپ بود. سشنز در «کمیته خدمات نیروهای مسلح»، «کمیته قضائی» و «کمیته بودجه» سنا عضو بوده و از مخالفان توافق هسته ای است. نیویورک تایمز درباره او گزارش داده که سال 1986 دونالد ریگان، سشنز را برای مقامی قضائی معرفی کرده بود؛ اما کمیته ای در سنا او را به دلیل دیدگاه های تند نژادی رد کرد. مسافر ناکام ایران سازمان سیا: مایک پومپئو نماینده مجلس از کانزاس؛ نامزد ریاست سیا، سازمان اطلاعات مرکزی آمریکاست. مایک پومپئو یکی از سه نماینده جمهوری خواه مجلس نمایندگان آمریکا بود که به ادعای نظارت بر انتخابات مجلس شورای اسلامی و مجلس خبرگان، تقاضای سفر به ایران کرده بودند.آنها بعد از پرکردن درخواست ویزا در محل حفاظت منافع ایران عکس گرفته بودند و بعد در نامه ای به رهبری خواسته بودند که به درخواست ویزای شان توجه ویژه شود. آنها علاوه بر نظارت بر انتخابات خواستار این بودند که با زندانیان آمریکایی در ایران ملاقات کنند و از مجتمع پارچین و تاسیسات هسته ای اراک و فردو بازدید کنند. او عضو جنبش تی پارتی در حزب جمهوری خواهان است؛ همچنین عضو انجمن ملی اسلحه، گروه لابی گسترش استفاده از سلاح گرم در آمریکاست که با بستن بازداشتگاه گوانتانامو مخالف بوده و مدعی است که روحانیون مسلمانی که حملات تروریستی را به شدت محکوم نمی کنند، «همدست» تروریست ها هستند. گفته می شود پومپئو توجه ویژه ای به اخبار ایران دارد و منتقد سرسخت توافق هسته ای ایران و قدرت های جهانی بوده است. او همین اواخر در توییتر نوشت «منتظر عقب گرد از این توافق فاجعه بار با بزرگ ترین دولت حامی تروریسم در جهان هستم» و چند ماه پیش در یادداشتی نوشت: «یک سال بعد از توافق هسته ای اوباما با ایران، این توافق ما را در معرض خطر فزاینده قرار می دهد». پومپئو و سناتور تام کاتن مدعی هستند که غیر از توافق هسته ای بین ایران و قدرت های جهانی، ایران و آژانس بین المللی انرژی اتمی هم دو توافق جانبی محرمانه دارند. این ادعا از سوی دولت ایران و آمریکا تکذیب شد. سوزن بان قطار قطع نامه ها سفیر سازمان ملل: نیکی هیلیقریب به یقین سال های پیش روی استقرار دولت ترامپ، فضای سازمان ملل شاهد قطار قطع نامه ها و ادعاهایی علیه ایران خواهد بود تا فضای ایران هراسی قبل را به جهان بازگرداند. نیکی هیلی که قرار است سفیر ایالات متحده در سازمان ملل باشد، سوزن بان این قطار پرسروصدا خواهد بود. اگر نمایندگی ایالات متحده در شورای امنیت را هم به او بسپارند، او جانشین رادیکالی برای سامانتا پاور، سفیر فعلی در سازمان ملل خواهد بود که البته او هم سخنرانی های تندی علیه ایران داشت.نیکی هیلی از سال 2011 صدو شانزدهمین فرماندار ایالت کارولینای جنوبی بود؛ ولی اولین فرماندار زن این ایالت بود. خانم فرماندار آمریکایی هندی تبار امسال 45 سالگی اش را سپری خواهد کرد و در هنگ پیرو پاتال های میلیاردی کابینه ترامپ جوان ترین عضو به نظر می رسد. تی پارتی حامی اوست که در خانواده ای سیک و مهاجر از ایالت پنجاب متولد شده است. هیلی در دورانی که نماینده مجلس کارولینای جنوبی بود، مخالف سقط جنین، موافق کاهش مالیات و اعمال قوانین مهاجرت است. به نظر می رسد او اشتراکات فکری زیادی با دونالد ترامپ دارد. در برخی اخبار آمد که نماینده رژیم اسرائیل در سازمان ملل از انتخاب هیلی ابراز رضایت کرده و او را دوست واقعی اسرائیل توصیف کرده است.
                