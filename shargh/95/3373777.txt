شنبه ۲۲ خرداد ۱۳۹۵
-----------------------------------------
گزارش سیاسی
-----------------------------------------
فصل جدید جنگ سرد
-----------------------------------------

                    گروه سیاست: جدایی اصولگرایان از لاریجانی همان گونه که پیش بینی می شد، بلافاصله بعد از تعیین سرنوشت کرسی ریاست مجلس کلید خورد. حالادوباره دوگانه اصولگرایان مجلس نهم که از دو طیف «رهروان» به رهبری جلالی و زعامت معنوی لاریجانی و طیف موسوم به «اصولگرایان» به رهبری حداد تشکیل می شد، دوباره شکل گرفته است. هرچند حداد و لیدرهای فراکسیون او نظیر زاکانی، نادران، آقاتهرانی، زارعی، حسینیان و بسیاری دیگر از چهره های منتسب به جمعیت رهپویان و جبهه پایداری، نتوانستند به مجلس دهم راه پیدا کنند، اما همچنان، باقی مانده های این جمع بر سر مواضع پیشین هستند و به همراه اندک یارانی که توانسته اند وارد مجلس دهم شوند، سودای ادامه مسیر سابق را در سر دارند؛ مسیری که از همان ابتدای رقابت های انتخاباتی در قم آشکار شد.زمانی که فهرست اصولگرایان قم بدون نام علی لاریجانی منتشر شد و فقط اصلاح طلبان و جامعه مدرسین او را در فهرست خود قرار دادند، همه چیز روشن بود. بنا بر این بود که امیرآبادی فراهانی (چهره نزدیک به جبهه پایداری) در کنار حجت الاسلام آشتیانی و حجت الاسلام ذوالنور به عنوان فهرست سه نفره اصولگرایان به مجلس بروند و رقابت با لاریجانی را قبل از شروع مجلس تمام کنند. اما سنگی که برداشته بودند، بزرگ تر از آن بود که به هدف بخورد و برآورد رای قمی ها حاکی از این بود که دوباره همان نتایج مجلس نهم محقق خواهد شد. در انتخابات مجلس نهم هم ذوالنور از جبهه پایداری کاندیدا شده بود. در آن انتخابات، لاریجانی و آشتیانی رای آوردند و امیرآبادی تازه وارد هم توانست با پشت سرگذاشتن ذوالنور که برای شرکت در انتخابات از سمت خود در سپاه کناره گیری کرده بود، به بهارستان برسد. این بار هم اگر همان سه گانه لاریجانی، آشتیانی و امیرآبادی به مجلس می رفتند، دومین شکست ذوالنور رقم می خورد و برای اینکه چنین نشود و لااقل در توازن نیروی قمی ها، کفه به نفع پایداری سنگین تر شود، رئیس جامعه مدرسین وارد کار شد. آیت الله یزدی از آشتیانی خواست تا به نفع ذوالنور کناره گیری کند. فردای انتخابات اما امیرآبادی، در گفت وگو با دانشجونیوز، به گونه ای سخن گفت که گویی او، ذوالنور و آشتیانی شانس های اصلی بوده اند و کناره گیری آشتیانی باعث شده که لاریجانی مجددا بتواند به مجلس راه پیدا کند.امیرآبادی گفته بود: «آقای لاریجانی چون حضورش در قم کمتر بوده، در ایام انتخابات یکباره حضورش بیشتر شد. همه ادارات هم به کمکش آمدند و همایش های زیادی برگزار کردند. مردم اینها را دیدند. بنده که همه جلسات استان را بدون استثنا شرکت می کردم، در این همایش ها شرکت نکردم. شهردار قم بعد از دهه فجر، جلسه بزرگی برای افتتاح پروژه منوریل گذاشت؛ موردی که خود این دوستان با آن مخالف بودند! هرچه جلوتر رفتیم، بدبینی ها هم بیشتر شد. اینها قبل از انتخابات بود. شورای تامین استان در ایام انتخابات منطقه ای را مشخص و اعلام کرد کسی حق ندارد ستاد تبلیغاتی در این محدوده بزند. آقای لاریجانی اما در اینجا ستاد زد. من نامه اعتراضی نوشتم. بعد از سه روز دیدند که نمی توانند آن را جمع کنند. برای همین مصوبه را عوض کردند! ما نامه نوشتیم که شما زورتان نرسید، اما ما تحریم می کنیم و در اینجا ستاد نمی زنیم. من اگر جای آقای لاریجانی بودم حتما جلو این رفتارهای ستادم می ایستادم. استقلال به این معنا نیست که هر کسی آمد و از اسم ما استفاده کرد، چیزی نگوییم. بالاخره کسی که مستقل است اصولی در انتخابات دارد. اگر سازمان مجاهدین از من حمایت می کرد من نباید چیزی می گفتم؟ در قم بعضی ها گفتند می خواهیم با بنایی و لاریجانی فهرست بدهیم. گفتم من قبول ندارم. خیلی از کاندیداها گفتند با هم پوستر بزنیم، گفتم نه. به طرز عجیبی این دوره شام انتخاباتی زیاد دادند! همان نامزدهایی که شام دادند، بعضی شان با لاریجانی پوستر چاپ کردند. همه اینها موثر بود. آقای لاریجانی تلاش کرد بنایی را در جامعه مدرسین قرار دهد و رفتن بنایی و نرفتن ما عاملی بود که مردم نسبت به آن واکنش منفی داشتند. وقتی انصراف آقای آشتیانی اعلام شد ما شدیم دو نفر؛ بنده و آقای ذوالنور. یک نفر را باید پیدا می کردند. چون کسی نبود مردم یا بنایی را می نوشتند یا لاریجانی، که مردم ترجیح دادند لاریجانی باشد. به نظرم با این انصراف، یک جا برای لاریجانی خالی شد. دلیل انصراف هم این بود که رئیس جامعه مدرسین گفته بودند به نفع ذوالنور انصراف دهید».خط ونشان های بعد از انتخاباتاما امیرآبادی در ادامه این گفت وگو یک نکته دیگر هم گفته بود که نشان می داد با وجود راهیابی لاریجانی به مجلس دهم و با وجود نیاز اصولگرایان به او برای ندادن سکان مجلس به اصلاح طلبان، همچنان مرزبندی های گذشته به قوت خود باقی است. او گفته بود: «باید مشخص شود کی انقلابی هست و کی نیست. باید به این سمت وسو برویم. انقلابی یا غیرانقلابی، اصولگرا و اصلاح طلب دیگر با هم قاتی شده است. افراد مواضعشان را شفاف کنند. واقعیت این است که یک سری منتقد دولت هستند و یک سری حامی دولت. بااین حال رفتارهای برعکس در مجلس شاهد هستیم، فکر می کنم باید اسم فراکسیون اصولگرایان مجلس دهم را بگذاریم «من انقلابی ام»! باید در قالب ارزش ها و آرمان های انقلاب باشد. عملاباید ثابت کنیم. با حرف نمی شود. نگوییم امام خامنه ای و جور دیگری عمل کنیم. باید یک فراکسیون قوی با افرادی که به آرمان ها و ارزش ها پایبند هستند و هر روز رنگ عوض نمی کنند، تشکیل دهیم. جمع می شویم با هم. حسنش این است که ما شخص پرست نیستیم. بالاخره جمع می شویم». برای اینکه بفهمیم منظور از عباراتی همچون «هر روز رنگ عوض کردن» چیست هم نیازی نبود راه دوری برویم. در روزهای انتخابات همه اصولگرایان متمایل به حداد، طیف لاریجانی را با همین واژه ها توصیف می کردند و پس از شکست اصولگرایان در تهران نیز حداد در آخرین جلسه فراکسیونش گفت تهران را باختیم، ولی نان به نرخ روز خور نبودیم. قصه از کجا شروع شد؟ اما ماجرای حداد و لاریجانی و دوطیفی که حول این دو گرد هم آمده بودند، تنها مربوط به حمایت از دولت روحانی و برجام نبود. ماجرا از مجلس هشتم شروع شد. جایی که لاریجانی در رقابت بر ریاست مجلس گوی سبقت را از حداد ربود و در راس منتقدان دولت احمدی نژاد در پارلمان اصولگرایان قرار گرفت. او حتی رقابت برای نشستن بر کرسی ریاست فراکسیون اصولگرایان را نیز از حداد برد تا حامیان احمدی نژاد مجبور شوند زیر پرچم حسینیان، در دل فراکسیون اصولگرایان، فراکسیونی با نام «انقلاب اسلامی» برای حمایت از دولت احمدی نژاد ایجاد کنند. فراکسیونی که ریشه در «رایحه خوش خدمت» داشت و خود نیز نطفه شکل گیری جبهه پایداری شد. در ماه های پایانی مجلس هشتم و قبل از آغاز به کار مجلس نهم، جلسه سوال از احمدی نژاد اوج فعالیت طیف میانه روی اصولگرایان برای اعاده حیثیت مجلس اصولگرا و اعلام برائت از حامیان احمدی نژاد بود. یک ماه بعد از آن جلسه، طیف حامی احمدی نژاد که حالاتوانسته بودند نماینده هایی را هم از شهرهای مختلف وارد مجلس کنند و سهم درخور توجهی از فهرست 30 نفره تهران را نیز به خود اختصاص داده بودند، برای بازنشاندن حداد به کرسی ریاست به تکاپو افتادند. کاظم جلالی آن روزها در «خبر آنلاین» در یادداشتی نوشته بود: «حدود صد نفر از منتخبان مجلس نهم کسانی هستند که بر اثر اعمال سلیقه های برخی نحله های اصولگرایی نتوانستند در فهرست جبهه متحد قرار گیرند و اتفاقا سخت از این نوع عملکرد شورای مرکزی جبهه متحد دلگیرند و از ما می پرسند چطور دیروز که باید در فهرست قرار می گرفتیم ما را اصولگرا نمی دانستید و امروز که پیروز شده ایم، می خواهید ما را در صفی قرار دهید که اتفاقا پیش قراولان آن علیه ما اقدام کرده اند؟ بی تردید تشکیل فراکسیون اصولگرایان رهروان ولایت به معنای استفاده از ظرفیت این اصولگرایان مستقل به منظور آرمان های اصیل اصولگرایی است». این گونه بود که فراکسیون رهروان برای رقابت با جبهه پایداری و حداد در مجلس نهم تاسیس شد. آن روزها چهره هایی مانند سالک و دیگر یاران حداد، از لاریجانی انتقاد می کردند، می گفتند از بودجه های مجلس برای این رقابت استفاده می شود. سالک معتقد بود تحولاتی برای تاثیرگذاشتن بر انتخابات هیات رئیسه قوه قانون گذاری حتی ازسوی کارمندان و رانندگان مجلس در جریان است.در مقابل لاریجانی هم از فضاسازی رسانه های خاص انتقاد داشت و در یک برنامه خبری بعد از انتخاب رئیس مجلس نهم گفت: «من این را خوب نمی دانم که خبرگزاری فارس، مهر و برخی دوستان یا در مسیر کار مجلس یا در انتخابات هیات رئیسه دخالت کردند؛ چراکه این کارها در شان کار خبرگزاری نیست و پولی که این نهادها می گیرند برای انجام چنین کارهایی نیست؛ بنابراین توصیه می کنم همان چیزی را که رخ می دهد مطرح کنید که این موضوع به نفع تان است. شما خبرنگاران نباید آلت فعل دیگران باشید، این کار معنی اش این است پولی که به دستگاه ها می دهند برای چنین کارهایی است، اما این کارها خوب نیست، بس است! در انتخابات هیات رئیسه کارهای نادرستی کردید».از استیضاح تاریخی تا 22 بهمن قمبلافاصله بعد از آغاز به کار مجلس نهم هم این مرزبندی شکل گرفت و هنوز بیش از هشت ماه از آغاز به کار این مجلس نگذشته بود که ماجرای استیضاح شیخ الاسلام به دلیل استفاده از سعید مرتضوی در راس سازمان تامین اجتماعی، چالش را به اوج رساند. حسینیان در دفاع از مرتضوی نطق کرد و اصولگرایان مخالف احمدی نژاد علیه مرتضوی سند رو کردند، اما وقتی نوبت به خود احمدی نژاد رسید، همه چیز را کنار گذاشت و فیلمی از فاضل لاریجانی در حال مذاکره با مرتضوی پخش کرد. فحوای کلامش این بود که چون مرتضوی به پیشنهاد ایشان پاسخ مثبت نداده، این گونه با او برخورد می کنند. دیگ جوشان بهارستان به نقطه انفجار رسیده بود که نوبت به پاسخ لاریجانی رسید و او پس از 15 دقیقه صحبت کردن در نقد مشی و روش احمدی نژاد، با گفتن یک «به سلامت» و با اشاره دست به سمت در خروجی صحن، احمدی نژاد را به بیرون از مجلس هدایت کرد. یک هفته بعد راپیمایی 22 بهمن در قم، صحنه تسویه حساب حامیان احمدی نژاد و جبهه پایداری با لاریجانی بود. در حرم حضرت معصومه و هنگام آغاز سخنرانی لاریجانی، سنگ و مهر و کفش به سمت او پرتاب شد. او را بی بصیرت خواندند و وقتی کمیته تحقیق به قم اعزام شد، مشخص شد مهاجمان 22 بهمن، شب های دهه فجر را در جلسات «بصیرت افزایی» گذرانده بودند. سخنرانان این جلسات هم نام هایی آشنا برای رهروانی های مجلس نهم بودند. از حمید رسایی گرفته تا قاسم روانبخش و جلالی مسئول دفتر آیت الله مصباح و چند نفر دیگر از پایداری های مجلس نهم. جابه جایی موقعیت و حفظ هویتانتخابات دولت یازدهم اگرچه ماهیت این دو طیف را تغییر نداد، اما موضع آنها را کاملادگرگون کرد. حامیان دولت قبل در صف اول حمله به دولت روحانی قرار گرفتند و سرآمدان انتقاد از دولت احمدی نژاد، شدند مدافعان دولت روحانی. این گونه بود که اولین صف آرایی دو طیف اصولگرا در دوران جدید، در روزهای رای اعتماد عیان شد. وقتی رسایی در مخالفت با کلیات کابینه سخن می گفت، ابتدا به جلالی که در دفاع از کابینه از «کاسبان فتنه» نیز سخن گفته بود حمله کرد و انتقاد کرد چرا جلالی، وی و دوستانش در جبهه پایداری را کاسب فتنه خوانده بود. جلالی آن روز گفته بود: «برخی گرایشات در داخل مجلس وجود دارد که 95 درصد مردم را جزء فتنه گران می دانند ما روی هرکسی که دست می گذاریم می گویند فتنه گر است. در ابتدای همین دوره مجلس زمانی که می خواستیم برای هیات رئیسه انتخابات برگزار کنیم، برخی دوستان آمدند و گفتند که ما در مجلس 40 تا 50 نفر فتنه گر داریم یا برخی ساکت فتنه محسوب می شوند. البته برخی بر موج فتنه سوار شدند و با فتنه تجارت کردند و بیشتر به فتنه پرداختند». رسایی نیز در نطق خود این گونه جواب رئیس فراکسیون رهروان ولایت را داد: «آقایی که پشت تریبون مجلس به ما می گویی کاسب فتنه! آیا رهبر شما که بارها از فتنه گران سوال کرده و گفته چرا عذرخواهی نمی کنند، کاسب فتنه است؟ برخی با واژه سازی و گفتن کاسب فتنه به دنبال به فراموشی سپردن فتنه هستند». جلالی هم در پاسخ به او از بازداشت برادرزاده رسایی در حوادث سال 88 سخن گفت و این تنها یکی از ماجراهای آن چهار روز بررسی کابینه بود؛ از پخش شب نامه برای رای نیاوردن شش وزیر که در نهایت سه نفر از آنها یعنی نجفی و میلی منفرد و سلطانی فر رای نیاوردند و در میان آرای آنهایی که رای آوردند هم همواره رد پای پررنگ رهروانی ها به چشم می خورد.وقتی لاریجانی متهم ردیف اول شدبلافاصله بعد از رای اعتماد کابینه، حرکت دولت در مسیر رسیدن به توافق در موضوع هسته ای آغاز شد و از همان ابتدا هم دوگانه طیف لاریجانی و طیف حداد در داخل مجلس به عنوان حامیان و مخالفان سیاست خارجی دولت مقابل هم ایستادند. هر بار ظریف، عراقچی یا صالحی به مجلس می آمدند، صف موافقان و مخالفان کاملامشخص بود. دوگانه ای که وقتی مثلاعلی جنتی به مجلس می آمد، یا وقتی فرجی دانا استیضاح شد، رهروانی ها نمی خواستند در دفاع از این وجوه دولت انرژی مصرف کنند. اما برجام و اقتصاد دو جبهه ای بود که در آن همواره رهروانی ها حامی دولت بودند. کار برجام که در وین به پایان رسید، هجمه های پایداری و اصولگرایان نیز به اوج رسید. آنها در سخنرانی های خود از روحانی، ظریف، عراقچی و صالحی تا علی لاریجانی را به نقد می گرفتند. یک بار علی لاریجانی در جلسه علنی روز شش مرداد سال گذشته از این سخنرانی های ضدبرجامی انتقاد کرد و گفت: «گفته اند، سگ احمدی نژاد و مشایی شرف دارد به لاریجانی؛ من که اشهد ان محمدا رسول الله(ص) را گفته ام، چطور می شود سگ یک نفر به یک مسلمان شرف داشته باشد؟!» اما این پایان ماجرا نبود و وقتی بررسی طرح نحوه اجرای برجام در دستور کار مجلس قرار گرفت، پس از آن روز عجیب و پرهیاهوی نطق مخالفان و موافقان که کار تا بتون ریزی روی صالحی نیز پیش رفت، نوبت به روز رای گیری برای اصل طرح رسید. علی لاریجانی در اقدامی انقلابی و در 20 دقیقه با بررسی تنها سه پیشنهاد اصلاحی، رای گیری درباره کل طرح را در دستور کار قرار داد و وقتی رای اکثریت مجلس، به اجرای برجام داده شد، لاریجانی به متهم ردیف اول داستان برجام برای پایداری چی ها و مخالفان دولت تبدیل شد. کریمی قدوسی، در این باره گفته بود: «من از نزدیک شاهد مدیریت آقای لاریجانی در قضیه برجام بودم و او با تمام وجود مایه گذاشت تا رسید به چیزی که یک لکه ننگ در قانون گذاری جمهوری اسلامی شد. طبق گزارش کمیسیون برجام، نباید حتی یک بند از برجام در کشور اجرا شود؛ زیرا به جز ضرر چیز دیگری برای کشور ندارد. بعد از خواندن گزارش کمیسیون ویژه برجام، آقای لاریجانی طرحی که دو هفته قبل تر نوشته بود را در مجلس مطرح کرد و آنجا عده ای شروع به سروصدا کردند و در ادامه هم اجازه مطرح کردن پیشنهاد به نماینده ها داده نشد و در کوتاه ترین زمان ممکن این طرح به تصویب رسید. برجام با هیچ یک از اصول مندرج در اسلام، قانون اساسی و آرمان های انقلاب مطابقت ندارد».جدایی اجتناب ناپذیربا این احوال بود که قرارندادن لاریجانی در فهرست اصولگرایان قم و تلاش برای حداکثری کردن توان مخالفان لاریجانی و دولت در مجلس از سوی برخی محافل در دستور کار قرار گرفت. دستور کاری که اگرچه برای جلوگیری از ریاست عارف، مدتی مسکوت ماند، ولی حالابا تعیین تکلیف کرسی ریاست، نوبت تعیین تکلیف حساب های ماضی رسیده است. آنها به دنبال تسویه حساب هستند و رهروانی ها هم که این را به خوبی می دانند، از هم اکنون زمزمه های فراکسیون سوم را پررنگ کرده اند. رهروانی ها نه به دلیل اینکه در ماجرای ریاست مجلس با عارف به تقابل برخاستند، بلکه به همان دلایلی که باعث می شد در دفاع از جنتی و فرجی دانا، احتیاط کنند، امروز هم در قرارگرفتن زیر چتر امید، احتیاط می کنند. اما قطعا نمی توانند زیر چتر کسانی که محور وحدتشان، تلاش برای حذف لاریجانی بوده است نیز سکنی پیدا کنند. این گونه است که جدایی رهروان از اصولگرایان، گزینه اجتناب ناپذیر برای هر دو طرف است.
                