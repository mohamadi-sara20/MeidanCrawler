دو‌شنبه ۱۶ اسفند ۱۳۹۵
-----------------------------------------
سرمقاله
-----------------------------------------
همکاری برای طرح ملی
-----------------------------------------

                    صیانت از دستاوردهای سه سال و نیمه دولت یازدهم، وظیفه ای ملی و فرادستگاهی است، ارکان دولت حتما باید بیش از دیگران به این مهم توجه کنند؛ برای نمونه «طرح تحول سلامت» از جمله اقدامات مثبت دولت به شمار می رود که ضعف در نظارت و کنترل های داخلی سبب شده نتایج مورد انتظار را نداشته باشد...برای مثال در نسخه های صادرشده در شش ماه نخست سال جاری، موارد چندمیلیاردی متعلق به پزشکان عمومی وجود دارد و درعین حال، نسخه های کم هزینه پزشکان متخصص هم به چشم می خورد؛ این یعنی در عمل های جراحی و بستری نظارت های لازم وجود ندارد و اعتبارات و هزینه ها به درستی در جای خود مصرف نمی شوند. البته این موارد زیاد نیست و بیشتر پزشکان، رعایت امانت داری می کنند؛ اما همین هزینه تراشی های بی مورد باعث می شود اقدامات مثبتی که دولت درباره سازمان بیمه سلامت ایرانیان، افزایش حقوق بازنشستگان، کارگران، مستمری بگیران و اقدامات رفاهی انجام داده، به کام کارگران تلخ شود. به تازگی پیشنهادی از سوی نگارنده به هیئت مدیره سازمان تامین اجتماعی ارائه شد مبنی بر اینکه در بودجه 96 سازمان - اگر هیئت امنا هم تصویب کند- شرایطی در نظر گرفته شود که به برخی قدرناشناسی ها در قبال عملکرد و همراهی بی شائبه وزارت رفاه و سازمان تامین اجتماعی با طرح تحول سلامت خاتمه داده شود. برگه هایی را به صورت نمونه چاپ کردیم که بعدها روی کاغذهای اوراق بهادار چاپ شود که هدف آن بازپرداخت مطالبات تامین اجتماعی از سوی دولت است که حدود 120 هزار میلیاردتومان می شود. این اوراق در مبالغ 500 میلیون، یک میلیارد و پنج میلیارد تومان خواهد بود و ماهانه به وزارت بهداشت پرداخت می شود (البته درباره مراکز خصوصی درمانی باید به صورت نقدی پرداخت شود). از زمان تحویل دادن اوراق به وزارت بهداشت هم به آن سود تعلق گرفته و می توانند آن را از دولت وصول کنند؛ این مبالغ در صورت های مالی تامین اجتماعی نیز از مطالبات دولت کسر می شود. وقتی دولت امکان پرداخت بدهی سازمان را ندارد و از سوی دیگر، مراکز درمانی هم برای دریافت سهم خود به سازمان فشار وارد می کنند، این بهترین راه است؛ اما در ماه های گذشته با وجود تلاش همه جانبه ارکان وزارت رفاه برای تقویت طرح ملی تحول سلامت به عنوان طرح مورد دفاع رئیس جمهور، برخی مسئولان ارشد وزارت بهداشت مطالبی را عنوان می کنند که از آمار و اطلاعاتی نادرست ناشی می شود که احتمالااز سوی کارشناسان به آنان ارائه شده است. این مواضع تضعیف کننده دولت یازدهم، موجب تکدر خاطر مردم شده و تلاش های دولت برای گسترش چتر رفاه و درمان مردم را کم رنگ می کند. اینکه چرا چنین اقدامی انجام شود، هنوز برای نگارنده نامشخص است. پرواضح است که طرح تحول، نیازمند نظارت، کنترل و دقت است و نوشتن آن روی کاغذ تا اجرای دقیق و کم اشتباه، فاصله زیادی دارد و رها کردن آن مانع نتیجه بخش شدن خواهد شد. به طور طبیعی، ناظر، مجری و پرداخت کننده نمی توانند در اختیار یک وزارتخانه باشند و این موضوع به اندازه ای بدیهی است که اصرار بر آن، سوال برانگیزتر جلوه می کند. سازمان تامین اجتماعی صندوقی بین نسلی متعلق به کارگران است و آنان صاحبان سهام آن به شمار می روند. این طور نیست که هر فرد یا نهادی بتواند به منابع آن دست بزند و مخارج مدیریت نشده خود را تامین کند. اینها وجوهی است که 30 سال از سوی کارگران یا کارفرمایان به اعتبار کارگران پرداخت شده و در اختیار آنان خواهد ماند.
                