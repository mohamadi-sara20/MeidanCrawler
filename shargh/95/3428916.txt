یک‌شنبه ۲۱‌شهریور ۱۳۹۵
-----------------------------------------
حرف اول. هنر
-----------------------------------------
سرمایه های امروز سینمای ایران
-----------------------------------------

                    در یکی، دو سال گذشته رابطه جدیدی بین سینماگر ایرانی، تماشاگر و به طورکلی مخاطب سینما به وجود آمده است؛ شکل گیری این رابطه، شاید بیش از اینکه به مسائل سینما مربوط باشد، نشئت گرفته از رشد وسایل ارتباط جمعی و فرهنگ جدیدی است که در مخاطبان در حال شکل گرفتن است. به طور کلی جنس مخاطبان ما نسبت به سال های گذشته تغییرات زیادی کرده و تقسیمات قدیمی و سنتی با وضعیت امروز سینمای ایران انطباق ندارد. آن زمان گذشت که سینمای تجاری بیشتر به مخاطب عام گرایش داشت و اقتصاد ضعیف سینما این محدودیت را تقویت می کرد و البته کلیشه ای را برای سینما ترسیم می کرد؛ تا پیش از این، دسته بندی هایی از قبیل «مخاطب تهرانی» یا «شهرستانی» یا «شمال و جنوب شهر» مطرح بود، امروز خوشبختانه این تقسیم بندی ها در حال برطرف شدن است و دیدگاه های سنتی را خیلی نمی توان در سینما پیگیری کرد. به نظر نگارنده این اتفاقی تازه در سینمای ماست و از طرف دیگر باید این ارتباط جدید به شکلی درست هدایت شود. درحال حاضر بخشی از سبد اقتصادی خانواده ها به سینما اختصاص پیدا کرده و این اتفاق مثبتی است، ادامه این مسیر می تواند سینمای ایران را از لحاظ فرم، ارزش و البته اقتصاد سر پا نگاه دارد تا نیاز چندانی به حمایت های دولتی نداشته باشد.در چنین حالتی می توان انتظار داشت سینمای ایران قدرتمند شود، این رابطه ضروری ترین نکته ای است که باید به آن توجه کرد، به ویژه اهالی سینما و جامعه صنفی از گنجشک روزی بودن و اندیشیدن به مسائلی که البته جزء حقوق سینما هم محسوب می شود فاصله بگیرند و به مسائل جدید توجه کنند؛ اینکه سینما مخاطب جدیدی پیدا کرده است و چطور می توان این مخاطب جدید را حفظ کرد و گسترش داد؛ اگر این رابطه به درستی پدید بیاید، بسیاری از مسائل حل می شود. سال های سال است می دانیم عده ای تمایل چندانی به پابرجاماندن این سینما ندارند. متاسفانه این روحیه در افرادی دیده می شود که به اصطلاح، نانشان از سینما به دست می آید. نمونه آن اظهار نظر برخی افراد در سایت ها و روزنامه هاست، در حالی که اگر برنامه ریزی درستی انجام شود، قطعا این نوع هجمه ها را کم و بی اثر می کند. از طرف دیگر باید به جنبه های دیگری از آسیب های سینما نیز توجه کرد. درحال حاضر تعداد سالن های سینما در کشور کافی نیست؛ اگر بپذیریم سینمای ایران سرمایه هایی دارد که هرکدام از آنها مستعد جایی برای بروز خلاقیت هایشان هستند، آن گاه اهمیت توسعه زیرساخت ها روشن تر می شود. درحال حاضر سینما با اقبال خوبی از جانب مردم روبه رو شده و می دانیم حجم این استعداد های بالقوه برای ورود به سینما زیاد است؛ بنابراین چیزی که سینمای ما نیاز دارد، مدیریت هوشمندانه است و اینکه بتوان استعدادهای فیلم سازی را به گونه ای به سینما وارد کرد که به جریان پربازده تبدیل شود. در این سال ها، سینما آرام آرام از شکل و شمایل ارتباط محدود بین گروه خاصی که علاقه مند به سینما هستند بیرون آمده و برای بسیاری از افراد جامعه مهم شده است. این از جمله مواردی است که باید در برنامه ریزی ها لحاظ شود، زیرا چه مدیریت دولتی و چه مدیریت صنفی به راحتی می تواند سرمایه ای در این مرحله وارد و کمبود سالن های سینما را برطرف کند. می توان این رقم را به سه تا پنج هزار سینما در تمام شهرهای ایران رساند که رقم واقعی نیاز ماست؛ روز ملی سینما، فرصتی برای اندیشیدن به این مسائل است.
                