شنبه ۸ آبان ۱۳۹۵
-----------------------------------------
حرف اول
-----------------------------------------
داعش در راه اردن؟
-----------------------------------------

                    داعش چند اشتباه استراتژیک مرتکب شد که حداقل از جهت حاکمیت سرزمینی این چنین فرازوفرود سریع داشت. قسمتی از حرکت رهبران داعش تحت تاثیر اندیشه تحول خواهی نسبت به نگرش فقهی بخشی از اهل سنت است که اگر زمانی هم حرفی برای گفتن داشت، مدت هاست که کارایی خود را از دست داده است. تفکر داعشی ازبین رفتنی نیست حتی اگر این اندیشه به زعم بعضی قهقرایی باشد، اما همین ویژگی پیوند آن با برآورده سازی آرزوی جوانان و نخبگان دنیای اهل سنت باعث می شود از صحنه روزگار حذف نشود، اما در پاسخ به خواست عمومی روشنفکران سنی، یکی از اشتباهات محاسباتی مهم و راهبردی داعش، پهن کردن بساط در جغرافیای شیعه بود و دیگری ورود به حوزه امنیتی غرب که دومی را به فرصت یا فرد دیگری وامی گذاریم. نگارنده با تجزیه وتحلیل طائفی سیاست خارجی موافق نیست، اما از سوی دیگر نیز از واقعیات ژئوپلیتیکی که خصوصیت اصلی آنها ایجاد قدرت است، نمی توان غفلت کرد. کمتر حکومتی است که از ابزار قدرتی خود برای افزایش توانمندی های بازیگری و حداکثر سازی منافع ملی خود دست بکشد و سیاست نیز چنین تجویزی به حکومت ها نمی کند. ایران هم از این گزاره تعیین کننده مستثنا نیست فقط باید برای کمینه کردن اثرات منفی آن به توازن قوای درون منطقه ای نیز بیندیشد. مهم ترین اشتباه راهبردی داعش، سعی در تشکیل خلافت در هلال شیعی با هدف دونیمه کردن این هلال و ازبین بردن قدرت ژئوپلیتیکی آن بود. شاید اگر داعش به جای خاورمیانه، بساط خود را در کشورهای شمال آفریقا پهن می کرد، صحنه بازی الان به گونه ای دیگر بود؛ گویا توهم و گیرکردن در تاریخ و تاسیس دوباره خلافت شام آنچنان که اردوغان در آن گرفتار آمده است، پوست خربزه ای بود که زیر پای داعش انداخته شد تا بعد از به هم ریختن چهره ژئوپلیتیکی منطقه و آماده کردن زمینه برای بهره برداری های غرب، فلسفه وجودی را از دست بدهد. نگاهی به تحرکات، صعود و نزول و برنامه های آینده داعش و بعد از اوج گیری تحولات و مناقشات خاورمیانه بین قدرت های بزرگ، نشان از آن دارد که بی تردید عملیات نیروهای ارتش سوریه و عراق با همکاری نیروهای دفاع مردمی و کمک های خارجی، تحولات جدیدی را در صحنه میدانی رقم خواهد زد.ارتش های این دو کشور بعد از مدت ها گسستگی و اختلاف در چگونگی اجرای عملیات نظامی، با پشتیبانی هوایی و استفاده از توانمندی های زمینی و هوایی ایران و روسیه به یک وحدت نسبی رسیده و ضربات سختی را بر پیکر داعش وارد کردند. داعش باید دریافته باشد که بازیگری در جغرافیای شیعه کار بسیار پرهزینه ای است و توانایی بالاو استمرار حمایت خارجی را لازم دارد. وقتی، هم فشارهای عراق و سوریه زیاد شد و هم حامیان داعش منفعل، امیران داعش در مناطق مختلف این دو کشور به این نتیجه رسیدند که برای خروج از رکود و رشد مضاعف و همچنین بالابردن روحیه نیروهای خود، به فضایی جدید نیاز دارند. چه جایی بهتر از اردن؛ کشوری که از سالیان پیش از اولین کشورهایی بود که به اشتباه از هلال شیعی ابراز ترس کرده بود، اما هم اکنون در صورت تحقق حرکت داعش به این کشور و بازگشت نیروهای جهادی و جنگجو به اردن، چه سازمان یافته و چه انفرادی باید نیم نگاهی به این هلال داشته باشد تا شاید بتواند بر مشکلات داخلی فائق آید.
                