پنج‌شنبه ۴‌شهریور ۱۳۹۵
-----------------------------------------
type_unknown
-----------------------------------------
3 نفت کش گم شد
-----------------------------------------

                    گروه اقتصاد: هرچند از فضای تاریک تحریم ها دور شده ایم و برجام بر شفافیت روابط اقتصادی ایران افزوده، اما هربار اخباری از روزهای تحریم و خساراتی که بر کشور تحمیل کرد، به گوش می رسد. اخیرا محمود اسلامیان، رئیس صندوق بازنشستگی کشوری در نشست خود، خبر از بازداشت فردی داد که 28 میلیون دلار از دارایی های صندوق را بر باد داده بود. به گفته او: «فردی یونانی، در جریان معامله ای 28 میلیون دلار از منابع شرکت ملی نفت را در اختیار داشت که تحویل نداده بود؛ اما سه هفته پیش از سوی دادستانی تهران این فرد بازداشت شد. این در حالی است که در سه سال گذشته از پرداخت این مبلغ خودداری کرده بود و باید به بیت المال بازگردد». این در حالی است که پیش از این ماجرای معامله 87میلیون دلاری دکل معروف به «دکل گمشده» خبرساز شده بود. این هم از زمره فضای غیرشفافی است که در دوران تحریم، هزینه های پرشماری را بر کشور تحمیل کرد.آنچه معاون اقتصادی وزیر کار در گفت وگوی خود با «شرق»، آن را به کاسبی در دوران تحریم متصل می کند، دلالی از طریق دلالان خارجی با کمک شرکای داخلی است که قابلیت ردگیری آنها نه در آن زمان و نه درحال حاضر وجود ندارد؛ اما ماجرای این معامله چیست؟ ضرر 28 میلیون دلاری صندوق بازنشستگی کشوریمعاون اقتصادی وزیر کار در گفت وگو با «شرق» از ارتباط این معامله با صندوق بازنشستگی کشوری می گوید. به گفته او، این معامله که به پیشنهاد شرکت ملی نفت در آن زمان از سوی شرکت ملی نفت کش انجام شده، خسارت زیادی به این صندوق وارد کرده است. اشاره حجت اله میرزائی به سهام داری صندوق بازنشستگی کشوری و شرکت سرمایه گذاری شستا در شرکت ملی نفت کش است که این مسئله زیان را متوجه این صندوق کرده است. 260 میلیون دلار برای خرید 8 نفت کش خارجیمیرزائی در بیان جزئیات اتفاق رخ داده می گوید: از سال 2012 که شرکت ملی نفت کش هم به خیل شرکت های تحریمی پیوست و ایران با محدودیت های جابه جایی نفت مواجه شد، به پیشنهاد شرکت ملی نفت ایران، شرکت ملی نفت کش موظف شد تا تعدادی کشتی با پرچم کشورهای دیگر خریداری کرده و به جابه جایی نفت اقدام کند. در قالب همین پیشنهاد به شرکت ملی نفت کش توصیه می شود، خرید نفت کش ها را به مدیرعامل یک شرکت ناشناخته و گمنام یونانی بسپارد. به این شخص که «دمیتری کامبیس» نام دارد، مبلغی در حدود 260 میلیون دلار بابت خرید هشت نفت کش دست دوم پرداخت می شود. معاون اقتصادی وزیر کار با اشاره به خلف وعده این فرد یونانی می افزاید: کامبیس تا مدتی طولانی از تحویل نفت کش ها سر باز زده و در نهایت پنج نفت کش را تحویل داده و سه نفت کش دیگر را نه تنها تحویل نمی دهد، بلکه اوراق می کند. قیمت این سه نفت کش 28 میلیون دلار بوده و درحال حاضر، این 28 میلیون دلار، خسارت شرکت ملی نفت کش است که از دست رفته و آن فرد نه پول را داده و نه نفت کش را تحویل داده است. تلاش هایی برای جلوگیری از بازداشت کامبیساو درباره جریان دستگیری این فرد افزود: کامبیس ماه گذشته به طور تصادفی به ایران مسافرت کرده و اکنون در بازداشت قوه قضائیه به سر می برد، اما شنیده می شود تلاش هایی از سوی شرکت ملی نفت کش برای جلوگیری از بازداشت این فرد صورت گرفته است. با وجود این با پیگیری های صندوق و شستا این فرد بازداشت شد. او در توضیح علت مقاومت در برابر این فرد می گوید: شرکت ملی نفت کش معتقد است این فرد غیرایرانی است و ممکن است بازداشت وی در روابط اقتصادی ما با یونان تاثیر منفی بگذارد. معامله ای بی وثیقه و تعهدمیرزائی با بیان اینکه این فرد یونانی، معاملات دیگری را هم با شرکت ملی نفت کش داشته می افزاید: از آنجا که تعهد و وثیقه ای از جانب کامبیس نزد شرکت ملی نفت کش وجود ندارد و احتمال فرار این فرد نیز وجود دارد، بهتر آن بود که به بازداشت این فرد اقدام می کردیم. معاون وزیر کار در این گفت وگو تاکید می کند: در این معامله همه چیز غیرشفاف است و اصلامشخص نیست چرا در آن زمان که عمده ناوگان نفت کش ایرانی به دلیل تحریم بی کار بوده اند، شرکت ملی نفت، شرکت ملی نفت کش را ملزم به خرید نفت کش های دست دوم با پرچم های غیرایرانی کرده است. ابهام در ملاک انتخاب کامبیساو تصریح می کند: مشخص نیست شرکت ملی نفت کش با چه منطقی خرید نفت کش را تجویز کرده است؛ زیرا در آن شرایط همان نفت کش های ایرانی هم می توانستند با تغییر پرچم جابه جایی نفت را برعهده گیرند. عملادر زمان تحریم ها، نفت کش های ایرانی با پرچم کشورهای خارجی تردد می کردند و به حمل ونقل نفت به صورت محدود می پرداختند. میرزائی در پاسخ به این پرسش که ملاک انتخاب این فرد یونانی از سوی شرکت ملی نفت ایران چه بوده است، تصریح می کند: اصلامشخص نیست ملاک انتخاب فرد یونانی از سوی شرکت ملی نفت چه بوده است. اصلامشخص نیست این فرد دارایی ای در اختیار دارد یا نه. اگر این فرد دارایی هم داشته باشد، قاعدتا در ایران نیست. علاوه بر اینکه نه شرکت و نه خود کامبیس، فردی شاخص در این حوزه نبوده است. معاون وزیر کار در پاسخ به این پرسش که آیا فردی در شرکت ملی نفت، این فرد یونانی را به شرکت ملی نفت کش معرفی کرده است، نیز می گوید: ما این اطلاعات را در اختیار نداریم. مشخص نیست چه کسی معرف بوده و مبنای انتخاب چه بوده است. این معاون وزیر با بیان اینکه شنیده می شود قراردادهای دیگری نیز با این فرد صورت گرفته می افزاید: ما اطلاعاتی دراین زمینه در اختیار نداریم و باقی اطلاعات را قوه قضائیه باید کشف کند. میرزائی با بیان اینکه مشخص نیست این پول، قابل برگشت هست یا خیر، می گوید: پیگیری برای استرداد حقوق ازدست رفته شرکت ملی نفت کش فرایند بسیار طولانی قضائی خواهد بود که در این راستا شکل و محتوای قرارداد شامل تعهدات این فرد به شرکت ملی نفت کش تعیین کننده است. به بیان دیگر، اینکه در چه فرایند و پروسه زمانی ای این استرداد حقوق رخ دهد هم کاملامبهم است. او در پاسخ به این پرسش که آیا واکنشی از سوی یونان به این بازداشت صورت گرفته نیز می گوید: واکنشی هنوز اعلام نشده، اما ممکن است واکنشی از سوی یونان به وزارت خارجه منعکس شده باشد اما به صورت عمومی، چیزی اعلام نشده است. به عقیده میرزائی، این بخشی از هزینه های تحریم است که به شرکت ملی نفت کش تحمیل شده است. این فضای فسادآلود و غیرشفاف در دوران تحریم ها صورت گرفته و عملاهزینه آن را صندوق بازنشستگی کشوری باید پرداخت کند. آنچه از سوی مسئولان در قالب کاسبی در دوران تحریم از آن یاد می شود، همین دلالی ها از طریق دلالان خارجی با کمک شرکای داخلی است که به بهانه تحریم، به دلالی پرداختند و قابلیت ردگیری آنها نه در آن زمان و نه درحال حاضر وجود ندارد. به گزارش «شرق»، در ماجرای دکل گمشده، برای اتمام ساخت پارس جنوبی و به علت اینکه در حفاری و تامین ریگ (دکل دریایی) دچار مشکل بودیم، وزیر نفت سابق به شرکت های زیرمجموعه خود فشار آورد که از محل پیش پرداخت ها، در راستای انجام تعهدات، دستگاه حفاری خریداری شود تا بتوانیم پارس جنوبی را به سرانجام برسانیم و دراین راستا وزارت نفت نیز از شرکت ها حمایت خواهد کرد. دراین میان شرکت تاسیسات دریایی اقدام به خرید دکل حفاری مورد نظر کرد و محل معامله نیز به علت راحت بودن امکان نقل وانتقالات اسناد، در ترکیه در نظر گرفته شد. شرکت تاسیسات دریایی نیز با یک شرکت رومانیایی وارد معامله شد و با دادن پیش پرداخت در زمانی معین، مقرر شد تا پایان مهلت درنظر گرفته شده تمامی مبلغ به حساب شرکت رومانیایی واریز شود تا ایران صاحب دکل شمرده شود.ایران در انجام تعهدات خود تاخیر کرد و شرکت رومانیایی نیز با توجه به اینکه این دکل، مشتری داشته به ایران اخطار داد درصورت پرداخت نکردن هزینه، این دکل به مشتری دیگری فروخته خواهد شد. شرکت تاسیسات دریایی نیز برای اینکه چنین نشود، تمامی مبلغ قرارداد را که حدود 87 میلیون دلار بود، به صورت یکجا پرداخت کرد، اما ظاهرا در این حین شرکت رومانیایی، دکل را به مشتری دیگری فروخته بود. با وجود این، این پول در حساب شرکت رومانیایی موجود بوده، اما به دلیل اینکه در آن زمان مدیرعامل شرکت تاسیسات دریایی تغییر می کند، این موضوع پیگیری نمی شود. پس از ردیابی این پول مشخص شد اکنون این مبلغ سر از چین درآورده است. به همین علت امکان بازگشت آن به ایران وجود دارد. مدیرعامل سابق شرکت تاسیسات دریایی نیز به این دلیل پیشنهاد داده به وی اختیارات لازم داده شود تا بتواند از راه مذاکره با این شرکت، پول ازدست رفته را به ایران بازگرداند، اما اکنون تیم جدید شرکت تاسیسات دریایی درصدد پیگیری حقوقی این مسئله هستند. بااین حال درصورت بازگشت مبلغ حدود 60میلیون دلاری که اکنون در حساب یادشده باقی مانده است، هفت تا هشت میلیون دلار جریمه ایران برای فسخ این معامله خواهد بود که احتمالاپس از تحقیقات، این جریمه از مدیرعامل سابق شرکت تاسیسات دریایی یا وزیر نفت سابق دریافت شود.
                