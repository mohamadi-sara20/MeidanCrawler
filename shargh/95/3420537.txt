یک‌شنبه ۷‌شهریور ۱۳۹۵
-----------------------------------------
type_unknown
-----------------------------------------
نامه مطهری به پورمحمدی
-----------------------------------------

                    ایسنا: نایب رئیس مجلس در نامه ای خطاب به وزیر دادگستری درباره اظهارات اخیر پورمحمدی درباره فایل صوتی آیت الله منتظری، بر لزوم ارائه توضیحاتی در زمینه شایعات مربوط به سال 67 تاکید کرد. متن نامه علی مطهری به حجت الاسلام والمسلمین مصطفی پورمحمدی به شرح زیر است: جناب حجت الاسلام آقای پورمحمدی دامت برکاتهوزیر محترم دادگستریبا اهدای سلام، به عرض می رساند در صحبت خود در ارتباط با انتشار فایل صوتی مرحوم آیت الله منتظری، فرموده اید: «برخی دنبال تطهیر دشمنان خون آشام این ملت هستند که در قساوت و خونریزی به صغیر و کبیر رحم نکردند به طوری که همه افراد در ترس قساوت آنها بودند». متاسفانه این، مشکل کشور ماست که مسئولان به جای توضیح یک مسئله و پاسخ به سوالی که برای برخی اذهان ایجاد شده است، به مغالطه می پردازند و از عواطف انسانی و دینی و انقلابی مردم بهره برداری می کنند و هیچ گاه به سوال مورد نظر پاسخ نمی دهند. در موضوع فایل صوتی مذکور همه مسئولانی که پاسخ دادند صرفا به جنایت کاری منافقین از یک سو و عظمت شخصیت امام خمینی(ره) از سوی دیگر پرداختند و هیچ پاسخی به سوال ندادند و در واقع توضیح واضحات دادند. انحراف های فکری و جنایت های بزرگ منافقین بر همه روشن است و گروه فرقان هم که شخصیتی به عظمت آیت الله مطهری را به شهادت رساند شاخه ای از منافقین بود، این امر محل بحث نیست؛ محل بحث این است که با توجه به اینکه از نظر اسلام و در حکومت اسلامی حتی به چنین جانیانی و طرفداران آنها نیز نباید ظلم شود، آیا شایعاتی که درباره اتفاق سال 67 درباره نحوه اجرای حکم امام (ره) گفته می شود صحت دارد یا خیر؟جناب عالی که همراه آقایان رئیسی، نیری و رازینی در متن این قضیه بودید، باید ضمن توضیح ماجرا یا می فرمودید این شایعه ها به هیچ وجه صحت ندارد یا می فرمودید ممکن است قصورهایی هم صورت گرفته باشد که در صورت اثبات از خانواده های آنها عذرخواهی و جبران خسارت خواهد شد. این روش برخلاف تفکر رایج که کتمان خطاهای احتمالی را موجب تقویت نظام می داند و بلکه نوعی عصمت برای جمهوری اسلامی قائل است، موجب جلب اعتماد بیشتر مردم و استحکام افزون تر نظام اسلامی است.از خدای متعال توفیق الهی روزافزون جناب عالی را مسئلت می کنم.
                