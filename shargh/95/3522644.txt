شنبه ۷ اسفند ۱۳۹۵
-----------------------------------------
حرف اول
-----------------------------------------
نوروز ایرانی با پرتقال مصری؟
-----------------------------------------

                    سرمای ناگهانی پاییز امسال آسیب شدیدی به باغات مرکبات و بیش از همه درختان پرتقال در شمال کشور وارد کرد. کشور ما با تولید سالانه پنج میلیون تن انواع مرکبات در شرایط عادی می تواند از صادرکنندگان عمده در منطقه به شمار آید، اما خسارت واردشده به این میوه طلایی رنگ که هرساله زینت بخش سفره نوروزی مردم کشورمان بود، از احتمال رونق حضورش در دیدوبازدیدهای نوروزی کاسته است. در چنین شرایطی حلقه های فعال واردات نیز با دراختیارداشتن اهرم های رسانه ای، متولیان امر را برای واردات پرتقال (به خصوص از مصر) در فشار قرار داده اند. آیا قرارگرفتن پرتقال مصری در چیدمان سفره نوروزی زیبنده این عید و مراسم ملی ما ایرانیان خواهد بود؟ آیا با توجه به اینکه دولت تامین اقلام اساسی مواد غذایی را برای خود مبرم می داند بهتر نیست از همین نوروزی که می آید، تلاش و عزم عمومی را برای کاهش واردات و صرفه جویی های کلان با تحریم میوه خارجی در سفره هایمان به تمرین بنشینیم؟ اگر در این فرصت باقی مانده به نه گفتن به میوه و به خصوص پرتقال های وارداتی بپردازیم، بحران سرمازدگی مرکبات را به فرصت های سازنده برای توسعه پایدار تبدیل کرده ایم.بدون تردید برای استقرار مناسبات و سیستمی که نهایتا جامعه ما بتواند براساس آن از ظرفیت های نهفته کشور برای تامین معاش و نیاز های خود استفاده کند، پرهیز از اسراف های رایج و تاکید بر افزایش بهره وری در حوزه مصرف ضروری است. ایجاد چنین زمینه ای مستلزم فرهنگ سازی و آفرینش هنجار های سازنده در باور و روابط با مردم است. برای نهادینه کردن هنجار هایی مانند صرفه جویی و بهره وری در مصرف، رسانه ها و الگوی رفتاری متولیان و صاحبان کرسی و امکان، نقشی بسیار کلیدی را ایفا می کنند. مردمی که در هشت سال جنگ نشان دادند از بذل مال و جان و فرزند هم فرونمی گذارند بر سفره ای کم رنگ، اما برخاسته از تولید داخلی نیز با دل و جان خواهند نشست. آنچه این مردم از آن رنج برده و باعث می شود در شکوه و شکایت یا رقابت در مصرف بیشتر قرار گیرند جداکردن خرج و سفره توانمندان از مردم است. دامن زدن رسانه ای به این مصرف گرایی، اقتصاد شکننده و نفت آلود کشورمان را ناپایدارتر می کند. آنها که از واهمه نارضایتی عمومی، درهای واردات را روی پرتقال خارجی می گشایند شاید ظرفیت همیاری جامعه را به فراموشی سپرده اند. آنچه که این مردم را به ورطه نارضایتی سوق می دهد، مناسبات نابرابرانه و گسست طبقاتی است، نه کمبود یا نبود پرتقال بر سفره آنها. امیدواریم با تلاش فرهنگ سازانه رسانه ها و گفت وگوی صمیمی مسئولان با مردم، شرایط به گونه ای پیش برود که میوه مشارکت های مردمی در مصرف درست را به جای پرتقال های مصری، گلابی های چینی، سیب فرانسوی و... بر سفره همگرایی عمومی ببینیم؛ سفره ای که با تمام کم رنگی و کاستی هایش سرشار از همبستگی ملی و بی نیاز از خرج کردن دلارهای نفتی است.
                