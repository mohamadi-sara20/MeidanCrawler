دو‌شنبه ۱۳ اردیبهشت ۱۳۹۵
-----------------------------------------
سرمقاله
-----------------------------------------
فرزندان «زنده» اصلاحات
-----------------------------------------

                    آمار شهرهایی را که برای برنامه های انتخاباتی قبل و بعد از عید رفتم، درست به خاطر نمی آورم؛ ولی مجموعا در دو دور انتخابات به یک، دو جین شهرستان و مراکز استان برای سخنرانی های انتخاباتی سفر کردم. گاهی در دانشگاه ها سخنرانی داشتم و گاهی هم در ستادهای «ائتلاف امید» یا مجموعه های وابسته به اصلاح طلبان. آنچه در یک تصویر کلی می توانم از این یک، دو جین سفر انتخاباتی بگویم، آن است که به قول تهرانی های قدیم، اصلاحات «بچه کرده است». جریان اصلاحات که بعد از دوم خرداد 76 پا به عرصه وجود گذاشت، در نزدیک به دو دهه گذشته با وجود شرایط دشوار و برخی بی مهری ها توانسته همچنان به حیات خود ادامه دهد. این گفتمان ریشه دار، نه تنها از بین نرفته و زنده مانده بلکه توانسته رشد کند و «زاد و ولد» هم کرده است. اصلاح طلبان در این 20 سال، کمتر امکان آن را داشتند که تشکیلات منسجم و سازمان یافته ای در سطح کشور ایجاد کنند و به آنها خیلی اجازه داده نمی شد تا بتوانند فرضا از صداوسیما یا سایر تریبون های متعلق به مردم و بیت المال برای گفت وگو با جامعه ایران استفاده کنند. به علاوه برای شماری از احزاب و تشکل های رسمی و فعالان سیاسی شاخص، مشکلاتی هم پدید آمد. با وجود این، اصلاحات توانست به بالندگی خود ادامه دهد و بدون تردید امروز جدی ترین جریان سیاسی کشور است. در واقع اگر درست تر گفته باشیم، نتایج انتخابات اخیر را هر طور که جمع و منها و ضرب و تقسیم کنیم، بیش از یک سوم کرسی های آن را اصلاح طلبان توانسته اند از آن خود کنند. اگر با مستقل ها که بسیاری از آنها در لیست امید قرار داشتند، به توافق و ائتلاف هم برسند، عملاخواهند توانست اصولگرایان را از اکثریت بیندازند. حتی اگر چنین سناریویی تحقق نیابد، واقعیت آن است که اکثریت سفت و سخت و نیرومند اصولگرایان، در مجالس هفتم تا نهم عملافرو ریخته است. پیروزی یا مطرح شدن مجدد جریان اصلاحات در شرایطی اتفاق افتاده است که با انتخاب آقای احمدی نژاد در تیر 84، اصولگرایان نه تنها هر سه قوه را در اختیار گرفتند بلکه حضوری جدی و تمام و کمال در بسیاری از نهادهای دیگر کشور هم پیدا کردند. در ادامه به هیچ چهره اصلاح طلب برجسته ای از سال 84 به این سو، اجازه داده نشده در تریبون های رسمی - نه در صداوسیما، نه در تریبون های نماز جمعه، نه در همایش ها، سخنرانی ها، گردهمایی ها و نشست های رسمی - حضور یابد و حتی در مجالس هفتم، هشتم و نهم امکان بلندشدن صدایی از آنها وجود نداشت. به علاوه محمود احمدی نژاد از همان ابتدای ریاست خود بر دولت، به طور منظم تمامی مدیران و مسئولانی را که در دوران رئیس جمهوری دوران اصلاحات یا حتی قبل تر در دوران آیت الله هاشمی رفسنجانی مسئولیت داشتند، کنار گذاشت. اصلاح طلبان بعد از حوادث ریاست جمهوری دهم، صرفا کنار گذاشته نمی شدند؛ بلکه کار، یک مرحله هم پیچیده تر شده بود. این شرایط در همه چهار سال دولت دوم ادامه پیدا کرد و پیشنهادها و تلاش هایی که برای ایجاد یک آشتی ملی صورت گرفت، عملابا استقبال اصولگرایان روبه رو نشد. تشکل های مستقل دانشجویی، از جمله انجمن های اسلامی در بسیاری از دانشگاه ها به دلیل نزدیکی یا حمایت از اصلاح طلبان در آن سال ها، تعطیل شدند و عملاجلوی فعالیت بسیاری از فعالان جنبش دانشجویی گرفته شد.در زبان عربی ضرب المثلی است که می گوید «طوفانی که مرا ریشه کن نکند، باعث تقویت من خواهد شد». درخت اصلاحات بعد از 12 بهار آن قدر تنومند شده بود که اگرچه بسیاری از شاخ و برگ های آن ریخت؛ اما تنه آن به واسطه ریشه دوانیدن در سال های پس از 76 توانست با وجود آن شرایط، باقی بماند. پیروزی چشمگیر اصلاح طلبان در شکل دادن به ائتلاف 24 خرداد 92 و حمایت از نامزدی دکتر روحانی و موفقیت بی چون و چرای او با 19 میلیون رای در مقابل مجموع آرای نامزدهای طرف مقابل، گواهی ای بر درستی آن ضرب المثل بود. اگر در قبال پیروزی اصلاح طلبان در انتخابات شوراهای چهارم و ریاست جمهوری یازدهم هنوز اما و اگرهایی از سوی برخی تندروها و روزنامه هایشان مطرح می شد، نتایج آرای هفتم اسفند 94 و 10 اردیبهشت 95 نشان داد این جریان سیاسی زاد و ولد هم داشته و به طور منظم در حال ازدیاد جمعیت است. به نظر می رسد اظهارنظر قطعی درباره سپهر سیاسی ایران زودهنگام باشد؛ اما نتایج انتخابات مجلس دهم می تواند هر مشاهده گر منصفی را به این جمع بندی اولیه برساند که بر خلاف دیدگاه تندروها، دیگر نمی توان اصلاح طلبی را یک نیروی سیاسی و اجتماعی تمام شده تلقی کرد.
                