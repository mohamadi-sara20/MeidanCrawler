سه‌شنبه ۲۲ تیر ۱۳۹۵
-----------------------------------------
یادداشت
-----------------------------------------
استان های ایرانی که نا مشان به سرقت می رود
-----------------------------------------

                    در چند سال گذشته مقالات و تحلیل های معتبر بسیاری در نشریات معتبر بین المللی پیرامون احتمال ظهور یک دولت جدید که بنیان های بالقوه آن از سال 2002 در شمال عراق فراهم شده، منتشر و انجام شده است. ایران نیز به دلیل همسایگی با کشور عراق و ارتباط مستقیم با تحولات ژئوپلیتیک آن، دغدغه این مسئله را دارد و زوایای تحلیلی مختلفی دراین باره ترسیم شده است؛ اما یک نکته مغفول مانده در مسئله شکل گیری یک دولت جدید در شمال عراق که مستقیما مربوط به منافع ملی ایران خواهد بود، مسئله «نام» دولت جدید کردی است؛ مسئله ای که در بادی امر بی اهمیت به نظر می رسد اما در بلندمدت حائز اهمیت است و تجزیه تاریخی مشخصی حول این موضوع شکل گرفته است.در سال 1918 هم زمان با انقلاب روسیه و فروپاشی امپراتوری تزاری، بخش هایی از این قلمرو در نبود حکومت مرکزی قوی و نیز وعده های انقلابیون کمونیست به سمت استقلال گرویدند. در این بین حزب مساوات، رهبری تاتارهای مسلمان ساکن در جنوب قفقاز را برعهده گرفت و با کمک نیروهای ارتش عثمانی، یک جمهوری کوچک در شمال رود ارس تاسیس کرد که «آذربایجان» نام داشت. این نخستین کوشش جدی امپراتوری عثمانی و هیات حاکمه اتحاد و ترقی برای به چالش کشاندن ایران از طریق تاتارهای قفقازی بود که پس از آن قرار بود «آذربایجانی» نامیده شوند.انتخاب این نام از سوی دولت ایران و نیز روشنفکران وقت با انتقادهای شدیدی روبه رو شد. از جمله شیخ محمد خیابانی تصمیم گرفت برای جلوگیری از سوءبرداشت های بعدی، نام ایالت آذربایجان را به طور موقت به «آزادیستان» تغییر دهد. این مسئله باعث انتقادهای زیادی از سوی مورخان باکو ازجمله جمیل حسنعلی به شخصیت شیخ محمد خیابانی شد تا آنجا که وی را به حسادت و همکاری با بلشویک ها متهم کردند.وزارت خارجه وقت ایران، با وجود اصرارها و رایزنی های بسیار، استقلال این جمهوری را به دلیل استفاده از نام یکی از استان های شمالی ایران به رسمیت نشناخت. یک سال بعد، نیروهای ارتش سرخ وارد باکو شدند و حکومت مستعجل مساواتی ها را برانداختند. سرزمین های قفقاز جنوبی در تقسیمات کشوری اتحاد شوروی تا سال 1936 «اتحادیه جمهوری های سوسیالیستی ماورای قفقاز» نام داشتند؛ از این تاریخ به دستور مسکو این تقسیمات تغییر کرد و در نتیجه، جمهوری سوسیالیستی آذربایجان شوروی بار دیگر ظهور کرد. این بار دولت ایران واکنش منفعلانه ای داشت و سعی نکرد با مسکو وارد مذاکره شود و این مشکل را همان ابتدا حل وفصل کند.
                