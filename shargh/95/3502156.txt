شنبه ۲ بهمن ۱۳۹۵
-----------------------------------------
حرف اول
-----------------------------------------
دستپاچگی، بزرگ تر از فاجعه
-----------------------------------------

                    1- روی آنتن زنده و در حال گزارش مهار یک آتش سوزی، ساختمان پشت سر، ریزش می کند؛ ریزشی شبیه حادثه 11 سپتامبر که طبقات بالاروی طبقات پایین می ریزد و ساختمان به شکل «عمودی» به تلی از آهن و خاک بدل می شود؛ اتفاقی که اگرچه به غایت دردناک و جانکاه است، اما اگر آتش نشان فداکار، آن حوزه خطیر را برگزیده، اصحاب رسانه هم پذیرفته اند در مسیر آگاهی بخشی، اشک های خود را برای آف رکورد نگه دارند و با بغض فروخورده، مخاطبان در سطح ملی و حتی بین المللی را تغذیه کنند. گزارشگر مورد اشاره اما برای چنین لحظه ای آماده نیست. احتمالاآموزش لازم برای خبرنگاری حادثه یا بحران را ندیده و اگر «ارتباطاتی» هم بوده باشد، آموخته های واحدهای درسی رشته کارشناسی خود را فردای امتحان پایان ترم، به بایگانی ذهن سپرده است.از آن بدتر، وضعیت استودیوی جام جم است؛ شبکه ای که برای «خبر» بنا نهاده شده و از قضا باید گوینده یا به تعبیر ما «مجری»، مسلط به بیان جملات بداهه در هر شرایطی باشد؛ خواه در ارتباط تلفنی با یک کارشناس که سخنانی غیرواقعی بر زبان می راند، خواه برای پرسش از خبرنگار حاضر در محل یا برای بیان حرفه ای و تاثیرگذار روی مخاطبی که روی لوگوی آن شبکه خبری از رسانه عمومی باقی مانده تا از رسانه تصویری وطنی، اطلاعات موردنظر خود را دریافت کند. پخش معمول شبکه قطع نمی شود و اخبار ساعت 13، به روال عادی در حال پخش است درحالی که ده ها بخش خبری در سایر شبکه های معاونت صدا و معاونت سیما، وجود دارد و قرار است این شبکه، به سیاق همه شبکه های خبری حرفه ای جهان، تمام آنتن را در اختیار واقعه بگذارد. خواه این واقعه آخرین لحظات مذاکرات منتهی به یک توافق تاریخی هسته ای باشد، خواه مرگ عباس کیارستمی یا درگذشت شوک آور آیت الله هاشمی رفسنجانی. افسوس که این همه بیان و اشاره، راه به جایی نمی برد، در بر همان پاشنه می چرخد و وضعیت خبررسانی در شرایط بحران نیز دست کمی از بقیه چیدمان مورد اشاره ندارد. در شرایطی که کانال های تلگرامی خبرگزاری هایی نظیر ایرنا، ایسنا و ایلنا در حال اطلاع رسانی ثانیه به ثانیه هستند و اخبار غیررسمی، آمار پشت آمار ارائه می دهد و خیل کثیر شهروند- خبرنگاران هم مشغول کار هستند! در رسانه عمومی جملات بریده بریده گوینده و نوعی سرگیجه حاکم است. اشکالی ندارد اگر شیفت فلان گوینده بوده و او برای چنین رویدادی آماده نیست، بلافاصله نفر شماره یک شبکه در این حوزه که تسلط مثال زدنی در بیان و تاثیرگذاری دارد، می تواند در استودیوی دیگر، آنتن را در اختیار بگیرد و تمام، اما به جای آنکه خبررسانی بهنگام و «تک خبری» در دستور کار باشد، کاستن از التهاب، آن هم گل درشت ترین روش آن انتخاب می شود. جمله کلیشه ای و به غایت تکراری «به اخبار شبکه های اجتماعی و پیام رسان ها توجه نکنید»، ورد زبان گوینده و گزارشگر و فلان مقام مسئول است، چراکه از آنها این چنین خواسته شده است. آنان احتمالانمی دانند حتی اگر هدف، مدیریت افکار عمومی باشد، وظیفه آن با گوینده نیست. راهکار آن برگزاری چند نشست کارشناسی زنده با حضور صاحبان فن است. از قضا در ایران، هرچقدر روزنامه ها و خبرگزاری ها برای جمع کردن چند کارشناس و وزیر و شهردار سابق کنار هم نیاز به هفته ها هماهنگی دارند، چهره های حتی منتقد صداوسیما به سرعت به دعوت تلفنی برای حضور در برنامه زنده روی آنتن، «لبیک» می گویند و می توان در مدت کمتر از یک ساعت، اولین بخش بسته نشست های بررسی علل و عوامل حادثه را به مخاطب تشنه تحلیل و متاثر از رویداد، تحویل داد. همه اینها در شرایطی رخ می دهد که یک دانش آموز دبستانی هم می داند با خراب شدن بیش از 10 طبقه و مدفون شدن حاضران در ساختمان زیر چند تن آهن و بتون، باید آماده خبر تلخ فقدان عزیزان هم بود. می توان به جای گفتن هیچ فوتی در کار نیست، جمله «تا این لحظه هنوز افراد مدفون در زیر آوار خارج نشده» و «آمار رسمی فوتی های احتمالی گزارش شده است» را انتخاب کرد. رئیس جمهور همان لحظات در دستور خود به وزیر کشور، آگاهانه به «جان باختگان» تسلیت می گوید، چون هم خود او و هم مشاورانش می دانند به مخاطبی که دقایقی قبل، ویدئوی لحظه ویرانی ساختمان پلاسکو و فریاد یا حسین(ع) و یا زهرا (س) و بر سروصورت زدن آتش نشانان بیرون از ساختمان را دست به دست کرده نمی توان حقیقت را نگفت. مردم می دانند چه فاجعه ای رخ داده و البته ته ذهن خود می گویند، این درد جانکاه نیز هفته بعد در میان کوران اخبار و حوادث جدید اجتماعی، سیاسی و اقتصادی ایران، زیر تل فراموشی دفن خواهد شد تا وقتی نوبت به حادثه بعدی برسد!2- دستپاچگی و سرگیجه، فقط رسانه را فرا نگرفته است. در «میدان» مشابه همین وضعیت حاکم است. همه مسئولان به منطقه حادثه سرازیر می شوند. گویی باید مقابل دوربین ها بود تا بگویند فلان مقام مسئول پای کار است. احتمالادستپاچگی باعث شده توصیه های علمای مدیریت منابع انسانی را فراموش کنند که گاهی حضور در محل، روند امدادرسانی را تحت الشعاع ابراز ارادت یا خودنمایی این و آن به آن مقام محترم قرار خواهد داد. می توان یک قرارگاه مرکزی انتخاب کرد و از آنجا، با پایش لحظه ای مدیران حوزه صف، دستورات مقتضی را صادر کرد. البته در آن شرایط جای این سوال از مدیرانی که بی محابا به سوی محل حادثه می آیند نیست که چرا ساختمانی با این شرایط وخیم، همچنان مشغول کسب وکار بوده است؟ شبکه موردنظر این یادداشت، این جمله را از سخنگوی نهاد متولی مدیریت شهری زیرنویس می کند که بیش از 30 اخطار به هیئت مدیره پلاسکو داده شده است. بعدا یک عضو شورای شهر تهران در برنامه شبانگاه همان شبکه، آمار را هفت اخطار اعلام می کند و رئیس شورای شهر تهران، 14 اخطار! تناقض آماری پابرجاست. افکار عمومی در پیام رسان ها و توییتر می پرسند مگر تعداد اخطار، آتش نشانان ازدست رفته را زنده می کند؟ چرا ساختمان های قبل از سال 55 نیازی به پایان کار برای معاملات ملکی ندارند و این نقیصه خطرناک قانونی، برطرف نشده است؟شاید هیئت مدیره به دلیل سودجویی، استاندارد ایمنی را رعایت نکند. مگر نه اینکه «ساختار، رفتار را شکل می دهد». چرا مدعی العموم، دستور پلمب این واحدهای متخلف را صادر نکرده است تا امنیت شهروندان تامین شود. آن سو تر، هزاران تهرانی، مسیر های امدادرسانی را بسته اند. اولین واکنش پلیس به این نوع رویدادها در جهان، انتخاب شعاع مناسب برای بستن مسیرها و البته تخلیه همه مراکز و ساختمان های اطراف محل حادثه است. در تهران این مسئله اهمیت حیاتی تر دارد چراکه لوله های گاز زیر شهر تهران، می توانند مانند بمب ساعتی در حوادث عمل کنند. اما هیچ اثری از مسدودکردن نیست. رسانه های عمومی گرفتار دستپاچگی، فراموش می کنند حداقل به مردم اعلام کنند محل حادثه را ترک کنند شاید جان یک سانحه دیده نجات یابد. برای پلیس متفرق کردن مردمی که به جای همکاری، در حال گرفتن سلفی روی ماشین آتش نشانی هستند، حتما کار دشواری نیست. اگر ساختمان به جای ریزش عمودی، افقی روی خیابان های جمهوری و فردوسی آوار می شد، سلفی بگیران در صحنه، اکنون کجا بودند؟ در مدیریت میدان هم اثری از آرامش به چشم نمی خورد.3-ده ها سوال بی پاسخ، از دیروز مطرح شده است. چرا مدیریت واحد خدمات شهری در کلان شهر پایتخت، به یک رویا می ماند و تهران شهری بی دفاع است؟ چرا سازمان حیاتی آتش نشانی و خدمات ایمنی، دارای تجهیزات به روز و استاندارد نیست؟ چرا ضوابط ایمنی در ساختمان های کلان شهر پایتخت رعایت نمی شود؟ چه تضمینی وجود دارد هزاران واحد صنفی فعال در ساختمان های فرسوده محلات مختلف تجاری تهران، فردا به همین سرنوشت دچار نشوند. از این دست ساختمان ها در تهران و دیگر شهرهای بزرگ، بسیار است. نگارنده همین حالابرجی 13طبقه در منطقه مرکزی تهران را می شناسد که دارای کاربری مسکونی تجاری است. سال 88 پایان کار دریافت کرده بی آنکه سیستم اعلام و اطفای حریق در آن فعال شود. تعدادی واحد اداری که دارای اجناس نزدیک به اشتعال هستند نیز به شکل غیرقانونی در برج مذکور فعال شده اند. چرا استاندارد مدیریت پروژه در زمان ساخت، الزام نشده و اگر هم پیمانکار تخلف کرده، شهرداری منطقه چطور حاضر به ارائه پایان کار شده است. اگر در طبقه 12 و 13 آن آتش سوزی رخ دهد و برق ساختمان از کار بیفتد، بدون دارابودن برق اضطراری، چه فرجامی در انتظار ساکنان اعم از کودک، پیر و جوان است؟ اینکه گفته شود هیئت مدیره های این نوع مجتمع ها، نسبت به فعال سازی سیستم اعلام و اطفای حریق اقدام کنند، ناشی از کم اطلاعی است. آنان در جمع آوری شارژ ماهانه از ساکنان، چه کاربری برج، تجاری باشد چه اداری و مسکونی، درمانده اند و معوقات، سر به فلک می زند. می توان به جای این نوع نسخه پیچیدن ها، هزینه های سرسام آور غیرمرتبط با کارکرد اصلی مدیریت شهری را کاست و خط اعتباری برای ایمن سازی ساختمان ها در یکی از بانک ها با مشارکت دولت و شهرداری برقرار کرد. بیمه های آتش سوزی، مسئولیت و... را با آموزش و الزم، در بین ایرانیان از خدمتی به غایت ناشناخته به کالایی ضروری تبدیل کرد؛ کالای ضروری ایمنی برای زندگی. تراژدی دردناک ساختمان پلاسکو و درد سنگین آتش نشانان جان برکف ما، آن قدر هولناک هست که دامنه شایعه حتی تا کنایه به سرنوشت مالک ساختمان پلاسکو هم گسترده شود. اینجا تهران است؛ پایتختی با ساختمان ها، معابر و خودروهای فاقد استاندارد که هر لحظه باید در انتظار حادثه ای نشست. خدا کند زلزله نیاید.
                