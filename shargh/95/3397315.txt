پنج‌شنبه ۳۱ تیر ۱۳۹۵
-----------------------------------------
حرف اول. ورزش
-----------------------------------------
کاروانیان المپیک منتظر مهر دولت امید
-----------------------------------------

                    آیا هیچ فکر کرده ایم در آستانه المپیک همه کاروانیان انتظار دارند قبل از اعزام مورد لطف و مرحمت ریاست محترم جمهور قرار گیرند و چقدر دل شکسته می شوند وقتی ملاحظه می کنند رئیس جمهورشان به اردوی فوتبال می رود، اما سری به اردوی آنها نمی زند. گرچه این خبر به واقعیت نپیوسته، ولی محملی شد از آقای رئیس جمهور تمنا کنیم به همراه هیات دولت پس از مراسم بدرقه دیروز به اردوی کاروان المپیک و پارالمپیک با حضور همه دست اندرکاران، به ویژه اصحاب رسانه ورزشی سر بزنند و قهرمانان را مورد لطف قرار دهند تا آنان مظهر آثار «ان الله یامر بالعدل و الاحسان» را لمس کنند و دریابند رئیس جمهور و دولتشان حاوی محاسن «خلقناالانسان فی احسن تقویم» اند و جامع شمایل «انک لعلی خلق عظیم» که اگر این درخواست جامه عمل بپوشد و به واقعیت بپیوندد، کاروانیان چنان شعوری دارند که نشدنی ها را ممکن کنند که آن کسب حداقل 10 مدال طلادر المپیک است که برای ابد در تاریخ ثبت خواهد شد و در پارالمپیک هم می تواند چنین شود؛ چراکه قهرمانان ما مانند اردشیر، شیر عزم اند و به سان جمشید، شید بزم و اسفندیار دیار حسن تدبیرند و رستم ستم گذار و فریدون دون انداز و شهباز بلند پرواز اوج استعداد و شاهین ترازوی نصفت و داد. امید آنکه این مهم اتفاق افتد یادمان باشد قهرمانان یکی از چهار ستون اصلی فرهنگ جامعه را یدک می کشند و کشوری کامبخش و کامیاب و کامروا و کامکار خواهد بود که قهرمانان خود را پاس بدارد.در خبرها آمده بود آقای تاج، ریاست محترم فدراسیون فوتبال، در آستانه تشکیل اردوی تیم ملی فوتبال برای حضور در مسابقات گروهی انتخابی جام جهانی 2018 روسیه از ریاست محترم جمهور دعوت کرده با حضور در تمرینات تیم ملی، روحیه مضاعفی را در کالبد تیم ملی تزریق کند. یقینا این حضور بسیار موثر خواهد بود. آیا حال که کاروان اعزامی به المپیک ریو آخرین روزهای آمادگی خود را می گذراند شایسته تر نخواهد بود که ریاست محترم جمهور، سری به اردوی کاروان اعزامی به المپیک بزند که قهرمانان و مربیان و دست اندرکاران آن در چهار سال گذشته مرارت های زیادی را متحمل شده اند و رنج های زیادی را کشیده اند تا به سهمیه دسترسی پیدا کنند؟ آیا کسب سهمیه حضور برای المپیک، بالاتر از حضور در دور مقدماتی جام جهانی فوتبال نیست؟ راهیابی تیم ملی والیبال برای اولین بار به مسابقات المپیک بعد از انقلاب کمتر از حضور در جام جهانی فوتبال است؟ ریاست فدراسیون فوتبال وقتی برای دومین بار تیم ملی فوتبال را به جام جهانی برد نشان دولتی دریافت کرد آیا ریاست فدراسیون های وزنه برداری، کشتی، تکواندو، والیبال، دوومیدانی، تیراندازی، تنیس روی میز، تیروکمان، دوچرخه سواری و... نباید برای حضورشان در المپیک به دریافت نشان های دولتی مفتخر شوند؟ ریاست محترم جمهور که منادی پاسداری حقوق شهروندی هستند و همین هفته گذشته برای پاسداشت حقوق شهروندی، مسئول مستقیم منصوب فرمودند- که نشان دهنده اهمیت موضوع از نظر بلند ایشان است-نباید سردار و سردمدار رفع تبعیض میان مدیران ارشد ورزش کشور باشند؟ آیا رئیس محترم فدراسیون معلولان و جانبازان که تاکنون بیشترین تعداد مدال طلای پارالمپیک را برای کشورمان به ارمغان آورده یا والیبال نشسته ما که پرافتخارترین تیم همه دوره های پارالمپیک است، نباید مورد مهر دولت امید و اعتدال باشند و ریاست محترم جمهور در آستانه روزهای پایانی مرحله تدارکاتی پارالمپیک به آنها تفقد کند؟ آیا رسانه های ورزشی و عزیزان تلاشگر این رسانه ها که پابه پای قهرمانانمان رویدادها را ثبت و ضبط کرده و به سمع و نظر ملت شریف ایران می رسانند، حق ندارند با ریاست محترم جمهور یا وزیر محترم ارشاد یک جلسه داشته باشند؟
                