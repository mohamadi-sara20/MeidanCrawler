چهار‌شنبه ۲۳ تیر ۱۳۹۵
-----------------------------------------
یادداشت. ورزش
-----------------------------------------
درس پرتغالی
-----------------------------------------

                    در رقابت های یورو 2016 دیگر تیم های ضعیف به آن صورتی که در گذشته ظاهر می شدند و در مقابل حریفان خود از پیش بازنده بودند وجود ندارند. تیم هایی مثل ایسلند و ولز این موضوع را نشان دادند. بلژیک هم با بازی های خوب خود در یورو 2016 ثابت کرد فوتبال این کشور در حال پیشرفت است. همیشه زمانی که یک تیم مدعی میزبان رقابت های یورو می شود این تیم شانس زیادی برای قهرمانی دارد. در یورو 2016 هم فرانسوی ها به عنوان میزبان این رقابت ها به فینال بازی ها رسیدند، اما نتوانستند از امتیاز میزبانی خود استفاده کنند و قهرمان شوند. به نظر من یورو 2016 تورنمنت مثبتی بود و بازی های خیلی خوبی هم انجام شد. فقط در چند بازی در برخی بازیکنان خستگی دیده می شد که این خستگی مخصوصا در بازیکنانی که در تیم های بزرگ اروپا بازی می کردند به دلیل حضور در لیگ قهرمانان اروپا و لیگ های این کشورها بود. به همین دلیل برخی از بازیکنان در یورو 2016 دچار مشکل هم شدند و برای آنها مصدومیتی پیش آمد. برای اولین بار در این دوره یورو، 24 تیم در رقابت ها حاضر شدند. حضور 24 تیم و اینکه باعث شد تیم های سوم در مرحله گروهی هم شانس حضور در مرحله حذفی رقابت ها را داشته باشند باعث شده بود یک مقدار تیم های حاضر در یورو 2016 دفاعی بازی کنند. مشکل خستگی و مصدومیت بازیکنان و دفاعی بازی کردن تیم ها که دلایل آنها را هم گفتم باعث شد کیفیت بازی ها در دور مقدماتی یورو 2016 تا حدی پایین بیاید. به نظر من فینال یورو 2016 تاحدی می توانست بین آلمان و ایتالیا برگزار شود که متاسفانه این دو تیم زود و در مرحله یک هشتم نهایی به هم خوردند. در بازی فینال یورو 2016 ارزیابی من از مصدومیت رونالدو این است که ابتدا تیم پرتغال دچار یک شوک شد و همه ناراحت شدند. شاید همه اوایل بازی کمی نامطمئن شدند به دلیل اینکه رونالدو بازیکن بزرگ و تاثیرگذاری درتیم پرتغال است. ولی در ادامه بازی دیدیم با جنگندگی و دوندگی پرتغالی ها مقابل فرانسه میزبان، نبود رونالدو زیاد حس نشد، حتی با وجود اینکه در دقایق پایانی ژینیاک تیر دروازه پرتغال را به لرزه درآورد...اما پرتغالی ها حریف دست و پا بسته ای برای فرانسه نبودند و کاشته آنها در وقت های اضافه به تیر دروازه فرانسه هم خورد. همچنین روی چند کرنر که روی دروازه فرانسه زدند خطرناک ظاهر شدند. پرتغالی ها بازی خیلی خوبی مقابل فرانسه انجام دادند و درس بزرگی که آنها به همه دادند این بود که بعد از دست دادن رونالدو روحیه خود را از دست ندادند. یکی از نکات درخور توجه فینال، کم اثری آنتوان گریزمان بود.این بازیکن با وجود اینکه در بازینیمه نهایی مقابل آلمان دو گل زد اما گل های او یکی با ضربه پنالتی به ثمر رسید و یکی هم روی اشتباه مانوئل نویر دروازه بان آلمانی ها بود. فراموش نکنید آلمان خیلی هجومی بازی می کرد و گریزمان فضای بیشتری برای بازی داشت ولی پرتغال تیمی بود که بسته و فیزیکی بازی می کرد به همین خاطر بازی گریزمان در فینال دیده نشد.
                