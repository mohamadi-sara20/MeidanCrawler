شنبه ۹ بهمن ۱۳۹۵
-----------------------------------------
سرمقاله
-----------------------------------------
چشمان نخفته در گور 1 چشمان نخفته در گور
-----------------------------------------

                    بی تردید انتخابات سال 96 در سیطره مرگ هاشمی است و آنچه مرگ این روحانی هشتادودو ساله را بیش ازپیش نمادین می کند، این ادعای سردار سعید قاسمی است که تابوت در روز تشییع، خالی از پیکر هاشمی بوده است. اگر هم این مدعا درست باشد، نه تنها نمی توان آن را دستاویزی برای تخفیف حضور مردم در مراسم قرار داد، بلکه از دل آن مفهوم دیگری زاده می شود دال بر اینکه، این مشایعت به خانه اخروی بیش از آنکه پاسداشت سنتی مرگ در مذهب تشیع باشد، یک کنش سیاسی است. این تعبیر ابدا به نفع مخالفان هاشمی به خصوص سردار قاسمی نیست، این داعیه معنایی ندارد جز اینکه بدن بی جان هاشمی، در بود و نبودش می تواند جان های زنده را متحد کند. آن هم بدن ها و جان های ناهمگن و دور از هم و متفرق با اختلافات و دیدگاه های سیاسی متفاوت و حتا متضاد. اگر هاشمی چنین روزی را تصور می کرد، حق داشت بعد از عمری مصلحت اندیشی درست یا نادرست واگویه کند، مرگی چنین میانه میدانم آرزوست. البته ناگفته نماند بسیاری از مشایعت کنندگان، هاشمی را به خوبی می شناختند و جزو مردمی بودند که برخی از آنان از سیاست های اقتصادی او زخم خورده بودند. همین نکته است که مخالفان سیاسی هاشمی را می آزارد و به تشییع پیکرش معنایی عمیق و تامل برانگیز می دهد. شاید بتوان گفت مرگ ناگهانی و بدرقه دور از انتظار هاشمی، به نوعی آینده سیاسی ایران را رقم زده است. اینک در هر معادله سیاسی، نادیده گرفتن یا در شمار نیاوردن جمعیت میلیونی در پشت تابوت هاشمی، خطای فاحش سیاسی است. سیاست، کینه و عناد برنمی تابد و درست یا نادرست بر عقلانیت ابزاری استوار است. از این منظر، می توان به مخالفان هاشمی گفت که نباید چنین بی پروا به او بتازند و با القاب ناپسند خطابش کنند. این گونه برخورد با هاشمی رودرروی مردم ایستادن است. هاشمی با مرگش همه چیز را وارونه کرده است و پای مخالفانش را به میدانی باز کرده که خود در آن غایب است. بیایید ما هم مانند فوکو عبارت مهم کلازویتسن را معکوس بخوانیم: «سیاست ادامه جنگ با ابزارهایی دیگر است. به عبارت دیگر سیاست عدم تعادل نیروهای متجلی شده در جنگ را تصدیق و بازتولید می کند. معکوس سازی کلازویتسن معنای دیگری هم دارد؛ یعنی درون این صلح مدنی، این مبارزه های سیاسی، این تعدیل روابط نیرو و به طور کلی این وارونگی ها و دگرگونی ها و توازن در یک نظام سیاسی را به طور یکجا باید به منزله ادامه نبرد تفسیر کرد. ما همواره در حال نوشتن تاریخ یک نبردیم، حتی زمانی که تاریخ صلح و نمادهای آن را می نویسیم1». سیاست از جمع نیروهای ناهمگون شکل می گیرد. برخورد و مواجهه این نیروها با هم، پایه های جامعه مدنی و موتور قدرت سیاسی را می سازد. اصلاح طلبان هم بخش اقلیت شده ای از این جریان ناهمگون اند. اصلاح طلبانی که به دلیل برخی از ناهمگونی ها شان با قدرت با مردم همگون شده اند. تصور اینکه آنان غافله سالار این مردم اند، اغراق آمیز و به دور از واقعیت است، اصلاح طلبان نباید دچار این خودفریبی شوند که همان مردم اند و صدایشان صدای همه مردم. آنان هم بخشی از مردم اند که به دلایلی در مقاطعی تاریخی به یکدیگر می پیوندند و مهم این است که پیوندشان منفعت طلبانه نیست. خلق مردم، یعنی خلق سیاست و خلق سیاست، یعنی خلق قدرت. «یکی از نخستین آثار قدرت این است که امکان می دهد بدن ها، ژست ها، گفتمان ها و میل ها به صورت امری فردی شناسایی و ساخته شوند، به عبارت دیگر فرد همتای قدرت نیست، فرد یکی از نخستین آثار قدرت است و درعین حال تا جایی که یک اثر قدرت است، یک تقویت کننده نیز است2».شاید گردهمایی گروه ها و طیف های ناهمگون در تشییع پیکر هاشمی را بتوان رفراندوم انتخابات سال 96 خواند. انتخاباتی با این مطالبه محوری که مردم خواستار اصلاح هستند. بی تردید حضور میلیونی مردم در مراسم بدرقه تنها به دلیل محبوبیت هاشمی نبوده و دلایل دیگری ازجمله تغییرات چشمگیر این سیاست مدار کارکشته در سیاست ورزی داشته است. هاشمی نماد تغییر رویه شده بود، البته نه از جنس رئیس دولت اصلاحات و دیگران. تغییری از جنس خودش. همین نکته است که مخالفانش را آشفته و خشمگین می سازد، کنده شدن از جمع همراهان و جداکردن ماترک سیاسی اش از آنان. آنانی که همواره کج دار و مریز با او در تقابل بوده اند. جدالی گاه در لفافه، گاه آشکار. تقابلی بین استاد و شاگردان که دیگر شاگردی در سیاست را برنمی تابند و خود می خواهند فاعل سیاست باشند. اما آنچه بیش از هر چیز خصومت رقبا را برمی انگیخت، استقلال رای هاشمی در سیاست بود. او به منافع جمعی رفقای رقیب تن نداد. هاشمی در سال های پایان عمر پذیرفت که در سیاست سوژه بی طرف وجود ندارد. همه ما ناگزیر رقیب کسی هستیم. با این باور و عمل به آن، او همه رقیبان و مخالفانش را جا گذاشت، تا جایی که حتا در انتخاباتی که حضور ندارد اثرگذار باشد و آینده سیاسی ایران را رقم بزند. هاشمی در بستر مرگ خفته، اما چشمانش رو به سیاست باز است.* سردبیر *. برگرفته از نام کتابی به همین عنوان نوشته میگل آنخل آستوریاس، ترجمه سروش حبیبی1 و 2. «باید از جامعه دفاع کرد»، میشل فوکو، ترجمه رضا نجف زاده، نشر نی
                