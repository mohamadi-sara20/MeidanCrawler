سه‌شنبه ۲۴ فروردین ۱۳۹۵
-----------------------------------------
سرمقاله
-----------------------------------------
انتظارات ایران از ایتالیا
-----------------------------------------

                    اروپا به طور سنتی شریک تجاری ایران است و توسعه و گسترش مناسبات با کشورهای اروپایی نیز یکی از اولویت های سیاست خارجی جمهوری اسلامی ایران بوده است. در این میان ایتالیا، به عنوان یکی از باسابقه ترین و خوشنام ترین شرکای تجاری کشورمان، غالبا در جایگاه نخست کشورهای اروپایی قرار داشته است. این کشور، سومین قدرت اقتصادی حوزه یورو، چهارمین اقتصاد برتر اتحادیه اروپا و از اعضای گروه کشورهای صنعتی موسوم به گروه «هفت» است و همواره دارای روابط چندوجهی و گسترده ای با ایران بوده است. اما تحریم های ناعادلانه و غیرقانونی وضع شده علیه کشورمان، ایتالیا را از منافع سرشار حاصل از حضور در بازار پررونق ایران محروم کرد.دو کشور با داشتن ظرفیت های فراوان و متنوع و همچنین با دغدغه ها و منافع مشترک و دیدگاه های نزدیک به هم درباره موضوعات مختلف در سطح دوجانبه، منطقه ای و بین المللی درصدد هستند با استفاده از شرایط پسابرجام، همکاری های خود را در ابعاد مختلف سیاسی، اقتصادی، علمی و فرهنگی در کوتاه ترین زمان ممکن ساماندهی کنند. افزایش و سرعت دیدارهای متقابل بین مقامات دولتی و همچنین بخش های مختلف خصوصی بین دو کشور در دو سال اخیر، نشانه ای بارز از همین عزم و اراده مشترک و سازنده دو طرف است. سفر آقای دکتر روحانی به ایتالیا در بهمن سال گذشته و امضای 15 سند همکاری، سرآغاز خوبی در دور تازه همکاری دوجانبه به حساب می آید که فرصت های متعددی را برای افزایش و ارتقای مناسبات پدید آورده؛ فرصت هایی که انتظار می رود روند اجرائی آنها با سفر آقای ماتئو رنتسی، نخست وزیر ایتالیا، به تهران شتاب لازم را پیدا کند و موانع اجرائی آنها را نیز از میان بردارد. همچنین انتظار می رود سفر آقای ماتئو رنتسی به تهران مکمل برنامه های سفر بهمن ماه گذشته رئیس جمهور کشورمان به رم باشد تا ملت های دو کشور به سرعت نتایج و دستاوردهای آن را روی زمین هم مشاهده کنند. موافقت نامه ها و یادداشت تفاهم های متعددی که در حوزه های مختلف همکاری به امضا رسیده و در سفر نخست وزیر ایتالیا به تهران نیز به امضا خواهد رسید، تماما بسترهای حقوقی و قانونی لازم را برای تجدید بنای مستحکم مناسبات بین دو کشور فراهم خواهد کرد. رعایت دو اصل اساسی در تنظیم مناسبات و همکاری های اقتصادی پیش رو از اهمیت بالایی برخوردار است؛ اول سرمایه گذاری و تولید مشترک کالا، امکان صادرات این تولیدات و اجتناب از واردات بی رویه کالااز اروپا و دوم انتقال فناوری و تکنولوژی پیشرفته جدید.در همین راستا یکی از انتظارات جدی و البته طبیعی جمهوری اسلامی ایران، برقراری کامل مراودات روان و عادی بانکی و بیمه ای با طرف های اروپایی ازجمله ایتالیا در دوره پسابرجام است. گرچه مقامات و نهادهای ذی ربط آمریکایی به عنوان عامل اصلی این چالش شناخته می شوند، اما کشورهای عضو اتحادیه اروپا به سهم خود می توانند در رفع این مانع، همچنین نشان دادن مسیر درست به طرف آمریکایی، نقش موثر خود را ایفا کنند. این انتظار طرف ایرانی از آن جهت مهم و اساسی است که عملیاتی شدن همه اسناد همکاری مابین منوط به حل این مشکل است و ازاین رو نباید اجازه داد این مسئله، سایه سنگین خود را همچنان بر رکود حاکم بر مناسبات حفظ کند.
                