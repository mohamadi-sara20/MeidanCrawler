دو‌شنبه ۲۲ آذر ۱۳۹۵
-----------------------------------------
یادداشت
-----------------------------------------
کیفیت پایین آموزش عالی کشاورزی
-----------------------------------------

                    خالی ماندن یک میلیون و 700هزار صندلی در دانشگاه های مختلف کشور، از جمله اخبار حوزه دانشگاه در سال جاری است. هم اکنون تعداد دانشگاه ها و ظرفیت پذیرش دانشجو در کشور ما به نسبت جمعیت کشور، بیش از چهار برابر کشورهای توسعه یافته در دنیاست. آموزش عالی در بخش کشاورزی نیز از این بحران بی نصیب نبوده و سال هاست آمار پرشمار دانش آموختگان بی کار کشاورزی از ارقام برجسته و نگران کننده به شمار می آید. جالب اینجاست که در 50 سال اخیر و به موازات تغییر کاربری و کاهش دو میلیون هکتار اراضی کشارزی و نابودی 9 میلیون هکتار از سطوح اراضی جنگلی کشور، تعداد دانشکده و پردیس های کشاورزی و منابع طبیعی در همه استان ها و در قالب دانشگاه های دولتی، آزاد و پیام نور بدون هیچ توجیهی افزایش یافته است. ظرفیت پذیرش دانشجو نیز در این انبساط غیرکیفی و در همین مدت بیش از 20 برابر شده است؛ بنابراین دور از انتظار نیست که درحال حاضر تنها 40 هزار دانش آموخته بی کار در رشته های مختلف بخش کشاورزی داشته باشیم. عمده این دانشکده ها براساس عزم مدیران اجرائی یا نمایندگان مجلس وقت استان های مختلف و برای ابراز توانایی های خود و بدون هیچ بررسی آمایشی تاسیس شده اند. گسترش هم عرض این واحدهای آموزشی و بدون تاکید بر افزایش مهارت، به انبوه دانش آموختگان غیرماهری منجر شده است که ناگزیر و همواره برای استخدام خود بر در و دیوار وازرت جهاد کشاورزی می زنند. چنین فشاری هرگز این فرصت را برای مدیران اجرائی بخش کشاورزی فراهم نمی کند که به سبک کردن دستگاه عظیم و پرحجم حوزه خود بپردازند. جمعی نیز که در شرکت های مشاور و پیمانکاری یا دانش بنیان و... به کار گرفته می شوند، عملابه منابع اعتباری و تسهیلات دولتی وابسته اند. درنهایت گسترش حجمی واحدهای آموزش عالی در بخش کشاورزی هم به کاهش کیفیت و مهارت دانش آموختگان و هم به بار سنگین تر بر شانه های وزارت های علوم و جهاد کشاورزی انجامیده و می انجامد. آمار نجومی صندلی های خالی در دانشگاه های کشور و به طور ویژه در رشته های کشاورزی نشان می دهد در گذشته در بسیاری برنامه های توسعه ای و اجرائی به ضرورت و ظرفیت شناسی ها کمتر عنایت داشته ایم. از موارد دیگر که به این گسترش حجمی کمک کرده، نبودن مرز روشن بین تحصیلات آکادمیک با کسب مهارت های حرفه ای است. اگر در این رشته و تعداد دانشجویان آن بازنگری شود، خانه تکانی و کاهش تابلو و نیروی انسانی غیرلازم هم مکمل آن است.از دیگر مواردی که در وزارت علوم به آن توجه نشده، نظارت بر تعیین موضوع پایان نامه های کارشناسی ارشد و به ویژه دکتراست. پیشنهاد نگارنده این است که تعیین اولویت های موضوعات پایان نامه های مربوط به حوزه کشاورزی صرفا با هماهنگی و مصوبه وزارت جهاد کشاورزی انجام شود.
                