سه‌شنبه ۱۶‌شهریور ۱۳۹۵
-----------------------------------------
type_unknown
-----------------------------------------
FATF میراث کیست
-----------------------------------------

                    FATF لایحه مبارزه با تامین مالی تروریسم است که با امضای احمدی نژاد به عنوان رئیس دولت دهم در سال 89 تقدیم مجلس هشتم شده بود. بهمن ماه 90 هم این لایحه در مجلس اصولگرای هشتم تصویب شد. 22 اسفند ماه سال 90 شورای نگهبان اعلام کرد این لایحه ماهیت قضائی دارد و باید از قوه قضائیه به مجلس بیاید. 31 تیرماه سال گذشته مجلس نهم این لایحه را با انجام اصلاحاتی برای رفع ایرادهای شورای نگهبان مجددا تصویب کرد؛ اما 10 مرداد سال گذشته باز هم شورای نگهبان این مصوبه را این بار در مجلس نهم رد کرد. در نهایت لایحه در جلسه روز 13 بهمن 94 به تصویب مجلس رسید. 13 اسفند 94 هم شورای نگهبان بر سومین مصوبه مجلس اصولگرا درباره این لایحه، مهر تایید زد.شرق: هنوز امضای مجلس پای قراردادهای نفتی خشک نشده که دلواپسان سناریوی حمله به دولت با دستمایه قراردادن دو جوابیه بانک های سپه و ملت و پاسخ رد این دو بانک به درخواست افتتاح حساب ارزی برای «اشخاص» و «نهادهایی» را که شامل تحریم شده اند در پیش گرفته اند تا بار دیگر علیه دولت بتازند. مخالفان دولت اقدام این دو بانک را در راستای امضای تفاهم نامه ایران با گروه ویژه اقدام مالی (Financial Action Task Force) می دانند و با همین ترفند، به عضویت در این گروه مالی از اساس حمله کرده اند؛ جالب آنکه طرح این موضوع از جانب دلواپسانی مطرح می شود که خود این لایحه را در سال 89 در دولت احمدی نژاد به مجلس برده بودند و فقط تصویب آن در زمان دولت روحانی به وقوع پیوسته است. حتی کارشناسان معتقدند اگر این لایحه بین مجلس و شورای نگهبان دست به دست نمی شد، چه بسا تصویب آن هم در دولت احمدی نژاد به وقوع می پیوست. سیف: محدودیتی در ارائه خدمات بانکی به استناد تحریم ها وجود نداردحالابعد از حمله های مکرر از سوی مخالفان، رئیس کل بانک مرکزی ایران در واکنش به این انتقادات، در نامه ای به مدیران عامل بانک ها و موسسه های اعتباری اعلام کرد: «هرگونه اقدام مبنی بر محدودیت یا قطع ارائه خدمات به اشخاص و نهادهای ایرانی به استناد تحریم های آمریکا، اتحادیه اروپا یا سایر کشورها و نهادهای بین المللی هیچ مبنایی در برجام و سایر تعهدات بین المللی کشورمان ندارد»؛ تا بلکه این سوءتفاهمات برطرف شود. به گزارش بانک مرکزی، ولی الله سیف در این نامه ابلاغی تاکید کرد: بانک ها فقط براساس قوانین جاری کشور می توانند طبق ضوابط بانکی و تجاری خود نسبت به ارائه خدمات بانکی به همه مشتریان اقدام کنند. در این نامه خطاب به مدیران عامل بانک ها و موسسه های اعتباری آمده است: براساس برنامه جامع اقدام مشترک (برجام) که به رفع همه تحریم های هسته ای انجامید، همه آنها که به سبب تحریم هسته ای در فهرست تحریم قرار گرفته بودند و بخش عمده ای از اشخاص و نهادهایی که در فهرست تحریم های شورای امنیت، آمریکا و اتحادیه اروپا قرار داشتند، از فهرست تحریم ها خارج شدند. این نامه می افزاید: خروج اشخاص و نهادهای یادشده از فهرست تحریم ها به این معناست که شرکت ها، بانک ها و موسسه های مالی خارجی می توانند بدون هیچ گونه محدودیتی که ناشی از تحریم ها باشد، با آن اشخاص روابط مالی و تجاری داشته باشند و آمریکا و اتحادیه اروپا به دلیل چنین معاملاتی، اقدام به وضع اقدامات محدودکننده یا تنبیهی علیه بانک ها و موسسه های مالی خارجی نخواهند کرد. سیف تاکید کرد: بااین حال، خارج نشدن نام برخی اشخاص و نهادهای ایرانی از فهرست تحریم های آمریکا و اتحادیه اروپا که به بهانه های واهی غیرهسته ای صورت گرفته است، کماکان از نظر جمهوری اسلامی ایران، غیرقانونی و ظالمانه بوده و در نامه رسمی جمهوری اسلامی ایران به شورای امنیت سازمان ملل متحد، هم زمان با تصویب قطع نامه 2231 به آن شورا ارائه شد و به عنوان سند رسمی شورا ثبت شده است.رئیس کل بانک مرکزی یادآور شد: موضع حقوقی و رسمی جمهوری اسلامی ایران همواره این بوده و هست که همه تحریم های وضع شده از طرف هر مرجعی علیه اشخاص و نهادهای ایرانی غیرقانونی و نامشروع است و جمهوری اسلامی ایران به هیچ وجه این تحریم ها را به رسمیت نشناخته و آنها را اجرا نخواهد کرد. بر اساس این در برنامه جامع اقدام مشترک تصریح شده است که موسسه های مالی خارجی که با بانک های ایرانی روابط مالی و تجاری برقرار می کنند، به بهانه آنکه بانک های ایرانی روابط خود را با اشخاص ایرانی باقی مانده در فهرست تحریم ها حفظ کرده اند، در معرض تحریم ها قرار نخواهند گرفت. این امر، حاصل موضع اصولی جمهوری اسلامی ایران در مذاکرات بوده و مبنی بر این امر است که در داخل کشور، همه بانک ها و موسسه های مالی می توانند با همه اشخاص حقیقی و حقوقی ایرانی، اعم از آنکه نام آنها در فهرست تحریم ها قرار داشته باشد یا خیر، روابط مالی و تجاری داشته باشند و هیچ نوع محدودیت ناشی از تحریم، در داخل کشور وجود ندارد و پذیرفته شده از سوی جمهوری اسلامی ایران نخواهد بود. از این رو هرگونه اقدام مبنی بر محدودیت یا قطع ارائه خدمات به اشخاص و نهادهای ایرانی به استناد تحریم های آمریکا، اتحادیه اروپا یا دیگر کشورها و نهادهای بین المللی هیچ مبنایی در برجام و سایر تعهدات بین المللی جمهوری اسلامی ایران ندارد و بانک ها فقط براساس قوانین جاری کشور می توانند طبق ضوابط بانکی و تجاری خود نسبت به ارائه خدمات بانکی به همه مشتریان اقدام کنند. ماجرا از چه قرار بود؟ جالب آنکه پیوستن ایران به گروه ویژه اقدام مالی (FATF) در ادامه اجرائی کردن قانون مبارزه با پول شویی است که سال ها پیش در سال 86 از سوی مجلس هشتم به تصویب رسیده بود. به موجب فصل چهارم (گزارش های الزامی) قانون مبارزه با پول شویی، یکی از وظایف اصلی شورای عالی مبارزه با پول شویی، تبادل تجارب و اطلاعات با سازمان های مشابه در دیگر کشورهاست. در ماده 25 این قانون ذیل فصل چهارم (گزارش های الزامی) آمده: «تمامی کارکنان تحت امر اشخاص مشمول موظف اند در صورت مشاهده معاملات و عملیات های مشکوک (موضوع بند «و» ماده (1)) مراتب را بدون اطلاع ارباب رجوع، به واحدهای مسئول مبارزه با پول شویی در هر دستگاه اطلاع دهند. در صورت وجود نداشتن این واحد، بالاترین مقام شخص مشمول، مسئول دریافت گزارش ها و انجام اقدامات مقتضی خواهد بود. در صورت اطلاع ارباب رجوع، با متخلف مطابق مقررات رفتار خواهد شد». بنابراین می توان نتیجه گرفت که تبادل تجربه و اطلاعات با FATF در قانون مبارزه با پول شویی منعی ندارد؛ علاوه بر آنکه در قانون «الحاق ایران به کنوانسیون مبارزه با فساد» مصوب 27 دی 87، در چند بند به صورت مکرر بر همکاری های بین المللی تاکید شده است. به عنوان مثال در بند 4 ماده 5 این قانون آمده: کشورهای عضو، به نحو مقتضی و طبق اصول اساسی نظام حقوقی خود با یکدیگر و سازما ن های منطقه ای و بین المللی مربوط برای ارتقا و توسعه اقدامات موضوع این ماده همکاری خواهند کرد. این همکاری ممکن است مشارکت در پروژه ها و برنامه های بین المللی با هدف پیشگیری از فساد را در بر گیرد. همچنین بر این روند در ماده 14 و 43 همین قانون نیز تاکید شده است. پیگیری پیوستن ایران به گروه ویژه مالی (FATF) به دولت سابق در قالب قانون «مبارزه با تامین مالی تروریسم» باز می گردد، در ادامه همان همکاری ها این قانون در تاریخ 13 بهمن ماه سال گذشته به تصویب رسید. در ماده 16 این قانون هم به دولت جمهوری اسلامی ایران اجازه داده می شود در اجرای این قانون مطابق تعهدات بین المللی خود در مبادله اطلاعات یا معاضدت قضائی با سایر کشورها، با رعایت اصل 77 قانون اساسی جمهوری اسلامی ایران همکاری نماید. اصل 77 قانون اساسی جمهوری اسلامی ایران نیز بر این نکته تاکید دارد: «عهدنامه ها، مقاوله نامه ها، قراردادها و موافقت نامه های بین المللی باید به تصویب مجلس شورای اسلامی برسد». بر همین مبنا معذوریتی برای این تبادل اطلاعات وجود ندارد. تمرکز دولت قبل بر پیوستن ایران به FATFفارغ از این مسائل مهم ترین سندی که می تواند تاکید کند این ماجرا به دولت قبل باز می گردد، مربوط به «نقشه راه شورای عالی مبارزه با پول شویی» در سال 89 است. شورای عالی مبارزه با پول شویی به ریاست وزیر اقتصاد وقت و عضویت وزیر صنعت، وزیر کشور، وزیر اطلاعات و رئیس کل بانک مرکزی در سال 89 تشکیل شد و مطابق نقشه راهی که این شورا ارائه داده است، به مذاکره با FATF برای جلب نظر آنها برای خروج ایران از لیست سیاه توجه شده است. این همان نکته ای است که علی طیب نیا، وزیر امور اقتصادی و دارایی کشور، بارها بر آن تاکید کرده. به گفته طیب نیا: «گروه ویژه مالی (FATF) از سال 2008 ایران را در لیست سیاه خود قرار داد و فقط سه کشور در لیست سیاه FATF قرار داشته اند که شامل ایران، کره شمالی و کوبا بودند که بعد از مدتی کوبا از این فهرست خارج شد و اکنون فقط ایران و کره شمالی در این فهرست قرار دارند».او بارها تاکید کرده: «طبیعتا اقدام آنها سیاسی و ناروا بود؛ ولی آنها از بانک های دنیا می خواستند با ایران همکاری نکنند و به آنها می گفتند که ایران ضوابط مربوط به مقابله با پول شویی و قانون مبارزه با تامین مالی تروریسم را رعایت نمی کند»؛ بنابراین طبیعی است که دولت بکوشد برای رفع این معضل و خروج ایران از لیست سیاه وارد مذاکراتی شود. جدای از این مسائل، واژه «تروریسم» در گروه اقدام ویژه مالی (FATF) همان تعریفی است که سازمان ملل متحد نیز بر آن تاکید داشته و هیچ تعریف خاصی در آن ارائه نشده که حالاتفاهم با این گروه بر مبنای تعریف جدید بوده باشد. ایران هم براساس عضویت در سازمان ملل متحد، این تعریف را پذیرفته و از طرفی، این تعریف، در قانون مبارزه با تامین مالی تروریسم به همان شکل آمده است؛ بنابراین تفاوتی در تعریف این واژه با این گروه وجود ندارد. علاوه بر آن در نامه ای که وزیر امور اقتصادی و دارایی به عنوان نماینده ایران در FATF امضا کرده، آمده جمهوری اسلامی ایران مطابق قانون اساسی کشور خود، قوانین این گروه ویژه مالی را اجرائی می کند؛ بنابراین نگرانی دلواپسان از پیوستن ایران به گروه ویژه مالی (FATF) از بن، بی اساس است.حالاآنطور که از خبرها حاکی است، یک عضو شورای پول و اعتبار در گفت وگو با مهر گفته قرار است در جلسه امروز این شورا، موضوع الحاق ایران به کنوانسیون بین المللی مبارزه با پولشویی (FATF) در دستور کار قرار گیرد.شرق: آنچه این روزها تحت عنوان انتقاد از FATF مطرح می شود، در واقع انتقاد از قانون مبارزه با پول شویی و منع حمایت از تروریسم است که در سال 89 توسط دولت دهم به مجلس هشتم ارائه شد، در مجلس نهم تصویب شد و به تایید شورای نگهبان رسید. براساس اطلاعات مندرج در وب سایت شورای نگهبان، لایحه مبارزه با تامین مالی تروریسم که با امضای احمدی نژاد به عنوان رئیس دولت دهم در سال 89 تقدیم مجلس هشتم شده بود، در 26 تیرماه 89 اعلام وصول شد. یک سال ونیم بعد یعنی بهمن ماه 90 هم این لایحه در مجلس اصولگرای هشتم تصویب شد. 22 اسفند ماه سال 90 شورای نگهبان اعلام کرد این لایحه ماهیت قضائی دارد و باید از قوه قضائیه به مجلس بیاید. 31 تیرماه سال گذشته مجلس نهم این لایحه را با انجام اصلاحاتی برای رفع ایرادات شورای نگهبان مجددا تصویب کرد. اما 10 مرداد سال گذشته باز هم شورای نگهبان این مصوبه را این بار در مجلس نهم رد کرد و باز هم آن را نیازمند ارسال لایحه از قوه قضائیه دانست. اما مجلس اصولگرای نهم بار دیگر اقدام به اصلاح این لایحه در جهت رفع ایرادات شورای نگهبان کرد و در نهایت لایحه در جلسه روز 13 بهمن 94 به تصویب مجلس رسید. یک ماه بعد یعنی در 13 اسفند 94 هم شورای نگهبان بر سومین مصوبه مجلس اصولگرا درباره این لایحه، مهر تایید زد. نظر مرکز پژوهش ها درباره لایحه اولیهروز گذشته خبرگزاری ایرنا هم در گزارشی از حواشی اجرای این قانون و دستاوردهای آن نوشت: لایحه مبارزه با تامین مالی تروریسم در دولت دهم در اردیبهشت ماه 1389 تهیه و تقدیم مجلس هشتم شد؛ مجلس وقت پس از بررسی آن در کمیسیون های تخصصی، آن را در بهمن ماه 1390 تصویب کرد اما شورای نگهبان آن را به دلیل رعایت نکردن بند 2 از اصل 158 قانون اساسی به مجلس بازگرداند. شورای نگهبان بر این باور بود که این لایحه ماهیت قضائی دارد و باید توسط رئیس قوه قضائیه تهیه و طی مراحل قانونی تقدیم مجلس شود. در آن زمان مرکز پژوهش های مجلس در نظر کارشناسی خود با یادآوری اینکه این لایحه برای کاستن از فشارهای بین المللی ارائه شده است، گفته بود، از آنجا که تعریفی پذیرفته شده از تروریسم و گروه های تروریستی در قوانین داخلی و حقوق بین الملل وجود ندارد، این لایحه ممکن است بهانه ای برای افزایش فشارها بر جمهوری اسلامی ایران شود. به اعتقاد کارشناسان این مرکز، گروه های آزادی بخش که موردتوجه جمهوری اسلامی ایران و جامعه جهانی هستند، تعریف مشخصی ندارند و ممکن است کمک به نیروها و جنبش های آزادی بخش مذکور در این قانون با مشکلاتی مواجه شود. این مرکز پیشنهاد کرده بود این لایحه برای بررسی بیشتر مدتی مسکوت بماند و به همین دلیل نیز در مجالس هشتم و نهم مسکوت ماند تا روال قانونی موردنظر شورای نگهبان طی و بررسی بیشتری روی مفاد آن انجام شود. ایرادات چگونه رفع شددر نهایت قانون مبارزه با تامین مالی تروریسم در 13 بهمن سال گذشته (مجلس نهم) به تصویب مجلسی رسید که اکثریت آن در اختیار اصولگرایان بود و در 13 اسفند 94، تایید شورای نگهبان را نیز دریافت کرد.قانون گذاران برای رفع شبهه درباره گروه ها و سازمان های آزادی بخش در یکی از تبصره های آن آورده اند: «اعمالی که ملت ها یا گروه ها یا سازمان های آزادی بخش برای مقابله با سلطه، اشغال خارجی، استعمار و نژادپرستی انجام می دهند، از مصادیق اقدامات تروریستی موضوع این قانون نیست و تعیین مصادیق گروه ها و سازمان های مسئول این تبصره، بر عهده شورای عالی امنیت ملی است». بر این اساس و با توجه به اظهارات ولی الله سیف، رئیس کل بانک مرکزی، «ممکن است مسئولان کشور تصمیم بگیرند درباره یک مورد خاص با کشوری برای اقدام مالی همکاری داشته باشند، شورای عالی امنیت ملی این اختیار را دارد که مشخص کند چه گروه هایی تروریستی تلقی می شوند و از هیچ جای دیگری نمی توان این موضوع را به جمهوری اسلامی دیکته کرد». تاثیر اجرای قانونبا آغاز اجرای این قانون، گروه ویژه اقدام مالی (Financial Action Task Force) یا همان FATF، در اجلاس ماه ژوئن خود که چهارم تیرماه برگزار شد، برای نخستین بار نام ایران را از فهرست کشورهایی که لازم است علیه آنها اقدام های متقابل اتخاذ شود، حذف کرد. اگرچه نام ایران همچنان در فهرست کشورهایی قرار دارد که لازم است درخصوص آن، تدابیر احتیاطی لازم به عمل آید اما با حذف اتخاذ اقدامات متقابل علیه نظام مالی ایران از سوی دیگر کشورها، مانع تجاری و بانکی دیگری از پیش پای کشورهایی که قصد دارند معاملات خود را با ایران از سر گیرند، برداشته شد. توصیه های 40گانه این گروه که آخرین بار در فوریه 2012 میلادی بازنگری شد، مهم ترین استانداردهای مالی در زمینه مبارزه با پول شویی و تامین مالی تروریسم به حساب می آید. انجام اقدامات متقابل علیه یک کشور در این گروه کاری به معنای اتخاذ موضع تنبیهی، تحریمی و قطع روابط کاری بین نهادهای مالی کشورها با نهاد های مالی کشوری است که تحت تحریم قرار دارد و به همین دلیل و تا زمانی که نام ایران در فهرست سیاه آن قرار داشت، مراودات بانکی با ایران به سختی انجام می شد و بانک های بین المللی از ترس جریمه های سنگین ناشی از این ارتباط، از هرگونه مراوده با بانک های ایرانی پرهیز می کردند. انتقادات واقعی یا غیرواقعی؟ با وجود موفقیت ایران در خروج از فهرست سیاه این گروه، برخی منتقدان دولت آن را نشانه کوتاه آمدن دولت یازدهم در برابر زیاده خواهی غرب دانستند و از آن به عنوان برجام بانکی یاد کردند که در جریان آن اطلاعات مالی نهادهای داخلی افشا می شود.البته مسئولان بانکی بارها تاکید کرده اند که پذیرش توصیه های FATF به معنی افشای اطلاعات حساب ها به بهانه اجرای قانون مبارزه با تامین مالی تروریسم نیست.علی طیب نیا وزیر امور اقتصادی و دارایی با یادآوری اینکه ایران از سال 2008 در فهرست سیاه این گروه قرار داشت، گفته است: فقط سه کشور شامل ایران، کره شمالی و کوبا در فهرست سیاه FATF قرار داشته اند که بعد از مدتی کوبا از آن خارج شد و اکنون فقط ایران و کره شمالی در این فهرست قرار دارند.وی افزود: هرچند قراردادن نام ایران در این فهرست اقدامی سیاسی و ناروا بود اما آنها از بانک های دنیا می خواستند با ایران همکاری نکنند و به آنها می گفتند ایران ضوابط مربوط به مقابله با پول شویی و قانون مبارزه با تامین مالی تروریسم را رعایت نمی کند.رئیس کل بانک مرکزی نیز دراین باره تاکید کرده است که این بانک اطلاعات مشتریان و حساب های بانکی را در اختیار FATF قرار نمی دهد و مذاکرات ایران با گروه ویژه اقدام مالی در زمینه مبارزه با پول شویی و تامین مالی تروریسم است و مصادیق تروریسم را نیز خود ایران تعیین می کند. در حقیقت این کشورها هستند که درباره چگونگی اجرای آن و نیز انطباق با قوانین داخلی خود تصمیم گیری می کنند؛ همان طور که بسیاری از کشورهای عضو این گروه از حامیان اصلی گروه تروریستی بین المللی نظیر داعش هستند اما در فهرست سیاه حمایت از تروریسم و اقدام متقابل با آن جای نگرفته اند. این قانون چه می گوید؟ در مجموع اجرای قانون مبارزه با تامین مالی تروریسم در کنار قانون مبارزه با پول شویی مصوب سال 86، مجموعه مدونی از قوانین موردنیاز کشور برای شفافیت فعالیت های مالی و بانکی در نظام بین المللی پیش روی ناظران خارجی قرار داده است. از سوی دیگر و طبق قانون، شورای عالی مبارزه با پول شویی بر فعالیت گروه اقدام مالی نظارت و تلاش می کند مانع استفاده از حساب ها و گردش عملیات بانکی در کشور برای سوءاستفاده در موارد پول شویی یا تامین مالی تروریسم شود. شورای عالی مبارزه با پول شویی که به موجب قانون مصوب مجلس تشکیل شده است، مرکب از وزیران امور اقتصادی و دارایی، امور خارجه، اطلاعات، دادگستری، کشور و رئیس بانک مرکزی است و ریاست آن را طیب نیا برعهده دارد. مصوبه مجلس و تایید شورای نگهبان، پشتوانه2 قانون محل مناقشهبا این اوصاف دو قانون محوری که نام ایران را از فهرست سیاه گروه ویژه اقدام مالی خارج کرد، یعنی «مبارزه با پول شویی» و «مبارزه با تامین مالی تروریسم»، هر دو پشتوانه تصویب مجلس شورای اسلامی را دارند؛ ضمن آنکه در مسیر اجرای استانداردهای موردنظر FATF دو شورای عالی یعنی شورای عالی امنیت ملی و نیز شورای عالی مبارزه با پول شویی ناظر آن هستند.
                