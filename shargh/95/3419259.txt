شنبه ۶‌شهریور ۱۳۹۵
-----------------------------------------
حرف اول. هنر
-----------------------------------------
رشیدی، قامتی تا همیشه رشید
-----------------------------------------

                    می گویند انسان از سر اجبار مرگ را پذیرفته است، ولی تنها بر سر زمان وقوعش با ملک الموت اختلاف نظر دارد. این طنز تلخ شاید درخصوص بسیاری قابلیت تعمیم داشته باشد، ولی در مورد هنرمندان، به ویژه خالقان مولف، لااقل به این شکل قابل تطبیق نیست. هنرمندی که تکلیفش را با خود روشن و ارتفاع مشخص قابلیت های خود را تعریف کرده است- چون خواه ناخواه به جاودانگی می اندیشد- به گونه ای بر سر زمان وقوع وداع آخر، با ملک مرگ به توافقی ضمنی می رسد و زمان محتوم خروج از صحنه و عروج به اوج را خود تعیین می کند. با اینکه صاحب این ارتفاع و کرسی، مثل بسیاری از اهل هنر ممکن است در گذر عمر صرفا برای رفع نیازهای زندگی گاه تن به کاری دهد که با بلندای قامت او هم تراز نیست، ولی درمجموع وقتی ماحصل تلاش هنرمندانه اش مورد سنجش قرار می گیرد، جاودانگی او تضمین می شود. داوود رشیدی ازجمله هنرمندان صاحب سبک، مولف و باامضا بود که کارنامه ای پربار و درخشان از خود به جای گذاشت. بینش و نگرش ناب و هنرمندانه او را دقیق و مشخص در آثار نمایشی شاخص که به عنوان کارگردان بر صحنه برد یا نقش های متنوع و ماندگاری که در سینما، تلویزیون و تئاتر آفرید یا معدود آثاری که تهیه کنندگی کرد و شاگردان بی شماری که مستقیم و غیرمستقیم تربیت کرد می توان دید. مخاطب تیزهوش او به راحتی می تواند ردپای دقیق و متفکرانه او را در تک تک این آثار و افراد پیدا کند. ویژگی بارز داوود رشیدی در این بود که وقتی قرار بر انجام هر فعل هنری بود، به شکلی شش دانگ حضور جامع و کامل داشت. وقتی قرار بر خلق نقش بود، چنان بی نقص آن را می آفرید که اهل خبره محال بود تصوری غیر از آنچه داوود رشیدی از مجرای تفکر خود عبور داده، داشته باشند. به یاد بیاورید بازی درخشانش را در سریال «آوای فاخته»، اثر زنده یاد بهمن زرین پور، پدر خوزستانی سریال «گل پامچال» اثر علی طالبی یا بازی مثال زدنی و تکرارناشدنی او در نقش بی بدیل رئیس جمهور دمولند در مجموعه تله تئاتر فاخر «یکی از این روزها»، اثر فریدون فرهودی یا مفتش شش انگشتی هزاردستان زنده یاد علی حاتمی و ده ها نقش ماندگار دیگر در آثار سینمایی و تلویزیونی یا آثار معیاری که بر صحنه تئاتر آفرید؛از «در انتظار گودو» گرفته تا «پیروزی در شیکاگو»، از «ریچارد سوم» تا «هنر و منهای دو». داوود رشیدی عادت داشت موقع خلق اثر، همنشین نگرانی و دلهره بعدها باشد و این نگرانی را در همه حال و هرکاری مدام با خود داشت، به خصوص در آثاری که می دانست رنگ ماندگاری دارند و بیش از همه وقت کارگردانی و خلق نمایش؛ چون به ناپایداری عمر واقف بود و این مهم را دائم در ضمیر آگاه با خود تکرار می کرد. چنان که باور می کردی فرصت او محدود است و او را با ملک مقرب مرگ قراری مشخص و معین است و نمی خواهد از این امر لاجرم سر باز زند. در آخرین دست نوشته هم به این امر اشاره کرده بود؛ تنها نگرانی او تحمل روزگار بی اویی سه یار همیشه همراهش، سینا و لیلی و احترام، بود. درود به این هر سه به خصوص بانوی محترم، احترام برومند، همسر و همراهش که در سال های فعالیت حرفه ای داوود رشیدی همیشه هم پای او بود و تا واپسین دقایق بیماری و حضور رشیدی بر صحنه زندگی، حتی برای لحظه ای نگذاشت قامت رشید رشیدی، نارشید جلوه کند.
                