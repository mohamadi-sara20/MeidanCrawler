دو‌شنبه ۱ آذر ۱۳۹۵
-----------------------------------------
type_unknown
-----------------------------------------
محمدرضا عارف: انتظار داشتیم دولت وعده های خود را محقق کند
-----------------------------------------

                    گروه سیاست: محمدرضا عارف، رئیس فراکسیون امید مجلس دهم، با اشاره به تلاش برخی از نمایندگان برای استیضاح وزیر علوم، تحقیقات و فناوری در مجلس گفت: محورهای این استیضاح قرار است در نشست کمیسیون آموزش از سوی طراحان استیضاح مطرح شود که پس از آن می توان دراین باره اظهار نظر کرد. او در پاسخ به سوالی درباره بازگشت فضای امنیتی به دانشگاه ها و مشکلات به وجودآمده در مسیر صدور مجوز برخی نشریه های دانشجویی در چند سال اخیر، گفت: اینکه فضا به سمت امنیتی شدن پیش رفته و وزارت علوم موظف به توجه بیشتر و جدی تر به مطالبه های دانشجویان است، حرف مشترک همه تشکل های دانشجویی است.رئیس شورای عالی سیاست گذاری اصلاح طلبان، تصریح کرد: قطعا درصورتی که این ترمیم ها انجام شده بود، نیازی به استیضاح وزرا نبود و این در حالی است که به هرحال استیضاح حق نمایندگان و مجلس است و نمی توان آنها را از استیضاح منع کرد. نماینده اصلاح طلب مردم تهران در مجلس دهم یادآور شد: بااین حال آن چنان که پیش ازاین اعلام شده، راهبرد کوتاه مدت فراکسیون امید در قبال عملکرد دولت استیضاح نبوده و همواره ترمیم کابینه را به طور جدی دنبال کردیم و دراین رابطه صحبت هایی با دولت نیز داشتیم و آنچنان که شاهد بودید ترمیم هایی نیز انجام شد.رئیس مجمع نمایندگان استان تهران در مجلس با اشاره به لزوم ترمیم در تیم اقتصادی دولت گفت: نظر ما این بود که بخش اقتصادی دولت نیز نیازمند ترمیم است و مردم از دولت در بخش اقتصادی انتظار تحرک و کارآمدی بیشتری دارند. به هرحال مسائل معیشتی مردم و اشتغال جوانان از مهم ترین دغدغه های مردم و نمایندگان است و درصورتی که تحرک بیشتر در بخش اقتصادی با همین تیم امکان پذیر باشد، بسیار خوب خواهد بود و در غیر این صورت، انتظار جامعه انجام ترمیم در بخش اقتصادی نیز خواهد بود.
                