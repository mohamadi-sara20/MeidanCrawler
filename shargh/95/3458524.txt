پنج‌شنبه ۱۳ آبان ۱۳۹۵
-----------------------------------------
یادداشت
-----------------------------------------
نقدی بر لایحه جامع وکالت
-----------------------------------------

                    حدود شش سال است که بحث تدوین قانونی درباره حرفه وکالت مطرح است. لوایحی نیز در این خصوص از سوی قوه قضائیه و دولت به مجلس تقدیم شده و طرحی نیز دراین باره از طرف نمایندگان مجلس مطرح است. تاکنون هیچ یک از این لوایح به تصویب مجلس نرسیده؛ اما چند پرسش در این خصوص مطرح است. نخست اینکه آیا با وجود لایحه قانون استقلال کانون وکلامصوب 1333 و دیگر قوانین و مقررات راجع به وکالت، تصویب قانونی جدید لازم و ضروری است؟ دوم، تصویب قانون جامع وکالت چه تاثیری بر استقلال وکلاو حرفه وکالت می گذارد؟ سوم، دولتی کردن حرفه وکالت چه تاثیری بر حق دفاع شهروندان و دادرسی عادلانه دارد؟تجربه نشان داده است که در برخی مقاطع تاریخی، وکلاو حرفه وکالت مورد بی مهری قرار گرفته اند. برای نمونه پس از انقلاب کبیر فرانسه برای مدتی کانون وکلای این کشور منحل شد. ناپلئون که صراحت لهجه، شهامت و شجاعت وکلای دادگستری را مخل قدرت خود می دانست، در واکنش به لایحه تشکیل مجدد کانون وکلاکه از سوی «کامباسیرس» وزیر دادگستری به وی تسلیم شده بود، گفت: «این لایحه عاقلانه نیست...». در کشور ما نیز پس از انقلاب، چندین سال کانون های وکلای کشور تعطیل شدند و بسیاری از دادگاه ها از پذیرش وکیل برخلاف اصل 35 قانون اساسی و اسناد بین المللی حقوق بشری خودداری می کردند. اما در فرایند استحاله زور به قانون، دولت ها از حقوق و قانون برای حقانی کردن خود بهره می جویند و در این راستا، حرفه وکالت و کانون های وکلابه عنوان یکی از بارزترین نمادهای حاکمیت قانون، ارتقای حقوق بشر و استیفای حق دفاع شهروندان موردتوجه قرار می گیرند.در دولت حداقلی متاثر از اندیشه لیبرالیسم، وظیفه اصلی دولت (به معنای قوای سه گانه) اعمال وظایف حاکمیتی مانند حفظ امنیت داخلی و خارجی، تامین امنیت قضائی، اتخاذ سیاست خارجی، ضرب پول و اخذ مالیات است و مداخله نکردن دولت در مسائل اجتماعی و به ویژه در اقتصاد از ویژگی های دولت حداقلی است. اما با ایجاد دولت حداکثری متاثر از اندیشه سوسیالیسم و البته خلاها و کاستی های دولت حداقلی و نیاز جوامع پس از جنگ جهانی دوم، نقش دولت ها در تامین حقوق اقتصادی، اجتماعی و فرهنگی (خدمات عمومی) نیز گسترش یافت که به فربه شدن دولت منجر شد و صرف نظر از ناکارآمدی اقتصادی آن، موجب خدشه دارشدن آزادی های فردی شد. از سویی، با جهانی شدن اقتصاد آزاد و ترویج سیاست های تعدیل اقتصادی مانند آزادسازی و خصوصی سازی، ارائه بسیاری از خدمات عمومی به بخش خصوصی واگذار شد (در راستای مردمی شدن اقتصاد در صورت اجرای درست) و از دخالت دولت‎ها در امور اقتصادی و اجتماعی دوباره کاسته شد. در واقع، تجربه جهانی نشان داده است که تصدی دولت ها در تجارت، سینما، ورزش و دیگر امور غیرحاکمیتی که ورود دولت در آنها ضروری نیست، به ناکارآمدی و گاهی فساد منجر می شود (اصل عدم تصدی دولت). البته پرواضح است که نقش نظارتی دولت ها به همان اندازه لازم است که دخالت نکردن مستقیم آنها در امور غیرحاکمیتی ضروری است. بنابراین به نظر می رسد برای ایجاد تعادل، نقش دولت در اقتصاد و امور رفاهی باید محدود شود به نظارت و مواردی که قانون تکلیفی را در این زمینه ایجاد کرده است، در غیر این صورت اصل عدم تصدی دولت باید اجرا شود و دولت باید صرفا به اعمال وظایف حاکمیتی بپردازد. در همین راستا، در کشورمان کوچک سازی و چابک سازی دولت در اسناد بالادستی مانند سیاست‎های کلی اصل 44 و سند چشم انداز 20ساله کشور مصوب مجمع تشخیص مصلحت نظام، بر سیاست های کلی نظام مصوب مقام معظم رهبری و قوانین برنامه های پنج ساله توسعه مصوب مجلس، تاکید شده است. یکی از موارد کوچک سازی دولت، مقررات زدایی است؛ بنابراین، نخست باید از تصویب قوانین دست وپاگیر که به دیوان سالاری، مداخله و بزرگ شدن دولت ها و تهدید آزادی های فردی منجر می شود، پرهیز شود و در گام بعدی وضع آیین نامه مربوط به اصناف، نظام های حرفه ای و نهادهای اجتماعی نیز به خودشان واگذار شود و در صورت ضرورت نیز مجلس کلیات را با مشورت این نهادها مصوب کند و شایسته است جزئیات در قالب آیین نامه اجرائی به خود اصناف و نهادها واگذار شود. یکی از بایسته های حرفه خطیر وکالت، اصل استقلال وکیل و نظام حرفه ای وکلا(کانون وکلا) است. نظام حرفه ای دارای شخصیت حقوقی است و از استقلال و اختیارات اداری بسیاری برخوردار است؛ از جمله حق وضع آیین نامه دارد، اما دولت بر نظام حرفه ای ‎ نظارت دارد.برخی از تصمیم‎های نظام حرفه ای باید به تصویب مقام های دولت برسد. دولت معمولامسائل کلی و طرح های مربوط به حرفه را نزد نظام حرفه مطرح و با مقام های مسئول آن مشورت می کند. نظام حرفه ای دارای یک هیات مدیره است که به وسیله اعضای حرفه معین می شود و اصل بر آن است که دولت در آن دخالتی نداشته باشد. در واقع، شاغلان مشاغل خطیری مانند قضاوت و وکالت تنها با وجود استقلال می توانند به دور از تهدیدها، فشارها و توصیه ها به اجرای وظایف خود بپردازند و حاکمیت قانون و اجرای عدالت را به ارمغان آورند. حاکمیت قانون، یکی از اصول حکمرانی مطلوب است. تحقق استقلال وکلا، مستلزم استقلال نهاد دفاع از سازمان های رسمی است. از سوی دیگر، نقش وکلابرای استیفای حقوق شهروندان و ارتقای حقوق بشر، مستلزم بی طرفی آنان نسبت به عالم سیاست است که این امر تنها در پرتو استقلال وکلاو نظام حرفه ای آنها محقق می شود. لایحه جامع وکالت دارای ایرادهای اساسی شکلی و ماهوی است که با اصول کلی حقوق، قانون اساسی، اسناد بین المللی و حتی منابع فقهی در تعارض هستند و به استقلال حرفه وکالت خدشه وارد می کند و از سوی دیگر در راستای دولتی شدن نهاد وکالت است. بنابراین، شایسته است برای جلوگیری از این اتفاق و در راستای مقررات زدایی که از راهکارهای کوچک سازی دولت است، به قوانین موجود درباره حرفه وکالت اکتفا شود و اگر کاستی ای در این زمینه وجود دارد، نخستین مرجع صالح، خود کانون های وکلابه عنوان نظام حرفه ای هستند که می توانند با وضع آیین نامه کاستی های احتمالی را مرتفع کنند. اما در صورتی که ضرورت تصویب قانون اثبات شد، شایسته است که با نظرخواهی و مشورت با اتحادیه سراسری کانون‎های وکلا، به طور استثنائی به وضع قانون همت گمارده شود و در این صورت نیز بهتر است کلیاتی مصوب شود و قانون گذار از ورود به آیین نامه نویسی پرهیز کند.
                