شنبه ۲۱ اسفند ۱۳۹۵
-----------------------------------------
سرمقاله
-----------------------------------------
تفرقه بینداز و حکومت نکن
-----------------------------------------

                    با اینکه هنوز رقیبی جدی برای حسن روحانی در انتخابات پیش رو پیدا نشده است، همه چیز در بستر نگرانی پیش می رود. اصولگرایان برای انتخاب نامزد به نتیجه ای قطعی نرسیده اند و در تعلیق به سر می برند و بعید است به این زودی ها به انتخابی تمام عیار دست پیدا کنند. برخی از چهره های این طیف مصداق این ضرب المثل اند که آزموده را آزمودن خطاست، و برخی دیگر در قدوقواره مقام ریاست قوه مجریه نیستند.اصولگرایان بیش از گذشته دست شان خالی است، اما در این میان، کسانی که دلیلی برای پیروزی شان وجود ندارد، زودتر از دیگران اعلام آمادگی کرده اند تا شاید در این بلبشو بزند و بخت یارشان شود و از آب کره بگیرند، درست مثل احمدی نژاد. همان کسی که این باور را در همه سطوح فعالان سیاسی به وجود آورد که اگر او می تواند رئیس جمهور شود، دلیلی ندارد که دیگران نتوانند. این باور نه تنها در عرصه سیاست بلکه در آحاد جامعه تسری یافت و بعید است آثار این اعتمادبه نفس کاذب به این زودی ها از بین برود. احمدی نژاد ثابت کرد در هشت سال هم می توان یک کشور را به لحاظ اقتصادی به خاک سیاه نشاند و فرهنگش را به انحطاط کشاند و مردم را به بیماری کاذب مبتلاکرد. تنها از او برمی آمد شعار انقلاب را که بیانگر روحیه انقلابیون و از معجزات هر انقلابی است این چنین لوث کند. وگرنه همه آگاه اند که به حکم عقل در برخی موارد «ما نمی توانیم» و این گفته نه به معنای ضعف و خودباختگی بلکه پذیرش «ما می توانیم» عاقلانه و واقعی است. بنیان گذار شعار های بی مبنا این روزها برای ادامه حیات سیاسی اش و بازگشت مجدد به قدرت دست به هر کاری می زند. حتا اگر این کارها، نقش های کمدین های سطحی را تداعی کند. تصاویر منتشرشده احمدی نژاد، بقایی و مشایی در شبکه های اجتماعی بیانگر این مدعا و میل شدید آنان برای کسب قدرت است. البته بعید است این سه ندانند که بازگشت دوباره شان به قدرت میسر یا دست کم چندان آسان نیست. پس احمدی نژاد می داند که باید تفرقه بیندازد و حکومت نکند. تفرقه به مثابه تفرقه، کار اصولگرایان را در این انتخابات یکسره می کند و اعتدالیون و اصلاح طلبان در قدرت می مانند. این برای احمدی نژاد بهتر است تا آمدن اصولگرایان دیگر در قدرت که عرصه را بیش از پیش برایش تنگ کنند و در درازمدت به معنای واقعی از سیاست کنارش بگذارند. اقتدار احمدی نژاد در گرو اقتدار مخالفانش است و حواریون قدیمی باید بدانند برای بازگشت به قدرت گزینه مناسب تری از او ندارند. نزد احمدی نژاد اصولگرای خوب اصولگرای مرده است، یا اصولگرایانی هم چون مردم ساده دل که ساعت ها پای سخنرانی او بنشینند و شعارهای توخالی اش را گوش کنند. این روزها اصولگرایان بهتر از هرکسی می دانند دارودسته احمدی نژاد، بقایی و مشایی چقدر برای فرهنگ، اقتصاد و سیاست کشور خطرناک اند. بعید است از میان آنان کسی به این نکته واقف نباشد اما جانبداری برخی از احمدی نژاد حکایت مرد ضعیف الایمانی است که سر وقت نماز می خواند و در پاسخ منتقدانش می گفت، شاید خدا وجود داشته باشد! آنچه احمدی نژاد از آن می ترسد و ازقضا در شرف رخ دادن است، ناتوانی اش در ایجاد آنتاگونیسمی است که از آن نان می خورد. نهادهای رسمی، دولت و اصلاح طلبان او را به راستی جدی نمی گیرند و بدتر اینکه مشت او پیش اصولگرایان واقعی باز شده است و حنایش دیگر رنگی ندارد.از سوی دیگر حسن روحانی هر قدر دیرتر اعلام کاندیداتوری کند، جناح های مخالف ناگزیرند از نامزد خود رونمایی کنند، البته برای آنان تا به امروز هم دیر شده است. فرصت غنیمت است و آنان بیش از هر زمان دیگر نیاز به تبلیغ و بازسازی چهره خود دارند. اصولگرایان از انتخابات 88 درس های فراوان گرفته اند، ازجمله آنان شاید، تلاش برای تک دوره ای کردن ریاست جمهوری حسن روحانی باشد که ابزارهای لازم آن را تاکنون در اختیار نداشته اند. یکی از مهم ترین این ابزارها پشتوانه مردمی است، پشتوانه ای که حسن روحانی تا حدی از آن برخوردار است. از این رو است که هرگونه تبلیغ انتخابات برای او ضدتبلیغ است. آنچه می ماند روایت دقیق و واقع بینانه از چهار سال در مسند ریاست بودن است و روایت پرونده های متشکل از کاراهای به سرانجام رسیده و طرح های ناکام و معطل و درنهایت بیان این ناکامی ها و پذیرش مسئولیت آنان، آن هم در شرایطی که این باور در میان مردم جاافتاده است که حتا مدیران جزء دولتی هم روحیه مسئولیت پذیری و پاسخ گویی ندارند. از این رو شاید بهترین جایگاه برای روایتی صادقانه و اثرگذار پیام نوروزی رئیس جمهور باشد، پیامی حاکی از مسئولیت پذیری و پاسخ گویی. از این منظر پیام نوروزی روحانی خواسته یا ناخواسته واجد اثرگذاری انتخاباتی است، چون تبلیغات انتخاباتی نیست و از طرفی دارای زمان و مکانی به هنگام است. مکان آن رسانه ملی است که تا دوردست ها بازتاب دارد و زمان آن نیز بهترین لحظه ایرانیان است، زماننو شدن و تغییر. زمانی به دور از کینه ها و کهنه های گذشته. زمانی نرم به حرمت بهار که صداقت و راستگویی را طلب می کند: اعتراف به ناکامی ها و امید دادن آگاهانه و واقع بینانه نه واهی و تبلیغاتی. دلسوزی از سر همدلی و همدردی و پاسداشت مردمی که فقر و تنگدستی را بر دوش کشیده اند. مردمی که توان فریادزدن و تاوان آن را ندارند. مردمی که هزینه هشت سال ناباوری یا امید واهی خود به دولت سابق را پرداخته اند و چهار سال بعد را نیز به امید شرایط بهتر با فقر دست وپنجه نرم کرده اند.پیام نوروزی حسن روحانی آخرین بیانیه چهارساله اش است. بیانیه ای که می تواند، سرنوشت او را رقم بزند و چهار سال پیش رو را برایش هموار کند. مردی که چهار سال در صحنه سیاست بوده دیگر ظرفش ظرفیت تبلیغاتی ندارد، خاصه آنکه برخی وعده های او هنوز محقق نشده است. او با ناگفته هایش می تواند موجی در دل مردم ایجاد کند. بدیهی است این ناگفته ها شکواییه ای از جایگاه اپوزیسیونی نیست که بنا دارد از ناکامی ها گله کند و آن را به گردن دیگران بیندازد. مردم می دانند حسن روحانی تعریف دقیق و درستی از جایگاهش دارد. آدم تازه به دوران رسیده ای نبوده که راه را از چاه بازنشناسد. او یکی از ارکان این نظام بوده است و از این رو مردم او را در قامت یک اپوزیسیون نمی پذیرند. روحانی مصداق بارز پوزیسیونی است که مردم برای رفع مشکلات جدی شان به او رای داده اند و این رای درست به دلیل آگاهی بر همین جایگاه بوده است. انکار این جایگاه در افکار عمومی معنایی جز شانه خالی کردن از پاسخ گویی نخواهد داشت. آنچه مهم است باور مردم به ضرورت این انتخاب است، انتخابی که نباید آن را مخدوش کرد.** گفته ای از رابرت آرت تحلیلگر مسائل کلان آمریکا
                