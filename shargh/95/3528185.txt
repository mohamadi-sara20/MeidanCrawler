سه‌شنبه ۱۷ اسفند ۱۳۹۵
-----------------------------------------
یادداشت
-----------------------------------------
شورا و عدالت
-----------------------------------------

                    از مهم ترین ویژگی های نظام شهرنشینی و مختصات زیست منطقه ای و ناحیه ای ایران نابرابری اقتصادی، خدماتی و اجتماعی است. با وجود برنامه های متوالی پنج ساله و تلاش های صورت گرفته در قوه مجریه و مقننه برای رفع تبعیض و نابرابری در پهنه سرزمینی ایران، هنوز تبعیض از چهره این سرزمین پاک نشده است. سوال کلیدی این نوشتار نقش شوراهای اسلامی کشوری در جلوگیری از نابرابری و رفع تبعیض و عدالت منطقه ای، محله ای و در نهایت عدالت اجتماعی است.1- شوراهای اسلامی کشوری با شناخت نارسایی ها و ضعف های حوزه انتخابی خود باید در بودجه سنواتی یا در قالب طرح نسبت به رفع تبعیض و نابرابری اقدام کنند. شوراها می توانند از طریق تامین و توزیع مناسب خدمات و امکانات شهری در محدوده شهر، روستا و ناحیه برای تحقق عدالت اجتماعی گام بردارند؛ ازاین رو شوراها دراین خصوص نقش کلیدی دارند.2 مطابق با اصل صدویکم قانون اساسی به منظور جلوگیری از تبعیض و جلب همکاری در تهیه برنامه های عمرانی و رفاهی استان ها و نظارت بر اجرای هماهنگ آنها، شورای عالی استان ها مرکب از نمایندگان شوراهای استان ها تشکیل می شود؛ بنابراین از دلایل ساختاری و اساسی شکل گیری سلسله مراتب شوراها به ویژه شورای عالی استان ها جلوگیری از شکل گیری یا گسترش تبعیض منطقه ای، محله ای و ناحیه ای در پهنه سرزمین است.3 مطابق با بند 5 ماده 78 مکرر 2 قانون شوراهای اسلامی کشوری که به وظایف شورای عالی استان ها اختصاص دارد، سازمان مدیریت و برنامه ریزی کشور موظف است یک نسخه از پیش نویس لوایح برنامه های توسعه و بودجه عمومی کشور و استان ها را پس از تهیه در اختیار شورای عالی استان ها قرار دهد.شورای عالی استان ها پیشنهادهای اصلاحی خود را درباره برنامه و بودجه مذکور به سازمان مدیریت و برنامه ریزی کشور اعلام خواهد کرد. از آن حیث که مهم ترین کارویژه و کارکرد شورای عالی استان ها و عامل و ریشه کلیدی ایجاد این نهاد مدنی- حاکمیتی- ملی، جلوگیری از تبعیض و تحقق عدالت منطقه ای و رفع نابرابری در پهنه سرزمینی است؛ بنابراین بررسی برنامه های توسعه و بودجه سنواتی عمومی کشور و پیشنهادهای اصلاحی قاعدتا درخصوص رفع نابرابری و تحقق عدالت منطقه ای و رفع تبعیض است. با توجه به این توضیحات شورای عالی استان ها می بایست هرساله گزارش اقدامات اساسی خود را درخصوص ماموریت قانونی خود به مردم و سایر نهادهای حاکمیتی ارائه دهد، همچنین لازم است برنامه آینده و بلندمدت درخصوص رفع نابرابری منطقه ای و عدالت فضایی تهیه و تنظیم کرده باشد.4 مطابق با اصل صدودوم قانون اساسی، شورای عالی استان ها حق دارد در راستای وظایف خود که همانا مهم ترین آن رفع تبعیض و نابرابری در پهنه سرزمینی است، طرح هایی تهیه و مستقیما یا از طریق دولت به مجلس شورای اسلامی پیشنهاد کند، بنابراین از این حیث شوراها هم ماموریت جدی و اساسی در رفع نابرابری منطقه ای در حوزه های مختلف اقتصادی، اجتماعی، زیست محیطی، فرهنگی و آموزشی، عمرانی و رفاهی و خدمات و زیرساخت ها دارند.شورای عالی استان ها بعد از چهار دوره استقرار می بایست اقدامات خود را که قانون گذار به آن نهاد تفویض کرده است به صراحت و روشنی درخصوص رفع تبعیض به مردم ارائه دهد.بنابراین شوراها نسبت نزدیکی با سیاست گذاری برای رفع تبعیض و نابرابری منطقه ای دارند. هرچند این وظایف به روشنی مطرح شده است، اما سوال کلیدی این است در آینده نهاد شورای عالی استان ها و سایر شوراها چگونه می بایست در رفع تبعیض گام بردارند، واقعیت این است گزارش مدون درخصوص توفیق یا عدم توفیق شوراها درخصوص تحقق عدالت اجتماعی و منطقه ای و رفع نابرابری تاکنون تدوین و ارائه نشده است.ولی تکلیف و ماموریت قانونی واگذارشده به شوراها به خصوص شورای عالی استان ها روشن و مبرهن است؛ امید می رود در آینده این نهاد در مسیر قانونی خود گام بردارد و از مسئولیت خود جهت رسیدن به پیشرفت پایدار کشور شانه خالی نکند.
                