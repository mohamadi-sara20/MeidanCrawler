یک‌شنبه ۱۱ مهر ۱۳۹۵
-----------------------------------------
type_unknown
-----------------------------------------
سایه دهان گشود
-----------------------------------------

                    گروه ادب: هوشنگ ابتهاج (ه.الف.سایه)، شاعر/ روشنفکر مطرح و از معدود بازماندگان جریان تنومند شعر نو ایران، برگزیده بیست وسومین جایزه تاریخی/ادبی دکتر محمود افشار یزدی، کتابدار فقید شد. این جایزه شب گذشته، دهم مهر، در مراسمی در کانون زبان فارسی واقع در باغ موقوفات دکتر افشار و در حضور جمعی از اهالی فرهنگ و سیاست به این شاعر نامدار اهدا شد. در این مراسم چهره هایی از اهالی فرهنگ، ازجمله دکتر محمدرضا شفیعی کدکنی و مصطفی محقق داماد حضور داشتند و تنی چند از اهل سیاست و مقامات هم چون دکتر صالحی، معاون رئیس جمهور و رئیس سازمان انرژی اتمی، غلامعلی حدادعادل، رئیس فرهنگستان زبان وادب، احمد مسجدجامعی و رئیس کتابخانه ملی. در این مراسم شفیعی کدکنی، شاعر مطرح و دوست سالیان سایه، متنی را درباره او نوشته بود که خوانده شد. محقق داماد نیز سخنانی درباره شخصیت و حضور این شاعر معاصر گفت و حدادعادل هم ضمن سخنرانی درباره ابتهاج، شعرهایی از سال های پنجاه سایه را خواند. بعد از آن هوشنگ ابتهاج روی صحنه رفت و در سخنانی با اشاره به شعرهایی که از او خوانده شد گفت: «شعرهایی که از من خوانده شد، همه شعرهای من نیست. حضرت حدادعادل شعرهایی از سال های پنجاه ویک، دو، سه، چهار، پنج... خواندند، کاش شعری هم از سال های شصت ودو می خواندند» و این سخنان با تشویق و استقبال حاضران مواجه شد. شاعری که «دیباچه خون» را سرود: «نه، هراسی نیست.../ هزاران بار/ با شهیدان تمام تاریخ/ خون جوشان مرا/ به زمین ریخته اند.» شاعری که سرگذشت دل خود را سرود، «زندگی نامه انسان» را و «دست تاریخ» که «ظفرنامه انسان را/ زیب دیباچه خون کرده ست». از خوزستان، هویزه، بستان، سوسنگرد تا وینتام و بولیوی، شیلی و لبنان و فلسطین: «دیرگاهی ست که از پیکر مجروح فلسطین شب و روز/ خون فرو می ریزد./ و هنوز از لبنان/ دود برمی خیزد». سالیانی پیش کدکنی در مقام سایه نوشت: «در میان دانه درشت های شعر قرن بیستم ایران یعنی اکنونیان، که زندگی شان دراز باد، سایه در جایگاهی ایستاده که دیگران چه بخواهند، چه نخواهند باید بدو بنگرند و اگر فروتنی او اجازه می داد حق داشت که به همگان –جز یکی دو تن- فرو نگرد». کدکنی معتقد است شعر هیچ یک از معاصران زنده نمی تواند با شعر سایه رقابت کند.هوشنگ ابتهاج، متولد 1306، از خانواده ای سرشناس و سنتی برخاست، او که حافظ زمانه ما می خوانندش، به چندین سبک شاعری کرده است، اشعاری به شیوه کهن دارد، غزل هایی معروف و شعرهای اجتماعی، مثنوی، شعر نو و البته تحقیقات و تصحیحاتی که مهم ترین شان شاید «حافظ به سعی سایه» است. ابتهاج، در این سالیان که قریب هفتاد سال شاعری و نوشتن را دربر می گیرد، همواره شاعری متعهد بوده است. چه آن دوران که برای رهایی خلق به حزب توده پیوست و چه بعدها که از آن دوران و تفکر فاصله گرفت، در عین انزوا همواره خواست تا کنار مردم باشد، ازاین روست که کارنامه خود را به تمامی در کنار هم می بیند و بریدن تکه ای از آن و برجسته کردنش را تاب نمی آورد.جایزه دکتر افشار از سال 1368 برپا شده است و هر سال به تقدیر از چهره ای فرهنگی می پردازد، از جای جای جهان. کسانی که به ادب فارسی خدمت کرده باشند، از نذیر احمد دانشمند هندی تا کمال الدین عینی، دانشمند تاجیک و از میان نامداران ایران نیز می توان به غلامحسین یوسفی، منوچهر ستوده، زرین کوب، فریدون مشیری و محمدعلی موحد اشاره کرد که دکتر موحد برگزیده دوره گذشته این جایزه بوده است. جالب آنکه بیست وسومین دوره این جایزه که به ابتهاج رسید مقارن شده بود با پنجاه وهشتمین سالگرد ازدواج او و به همین مناسبت نیز این جشن مضاعف شد.
                