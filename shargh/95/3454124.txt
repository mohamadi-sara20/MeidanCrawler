پنج‌شنبه ۶ آبان ۱۳۹۵
-----------------------------------------
type_unknown
-----------------------------------------
واکنش کدخدایی به سخنان دبیر شورای نگهبان: تفاوت نظر سخنگو با آیت الله جنتی
-----------------------------------------

                    شرق: سخنان روز سه شنبه آیت الله احمد جنتی در همایش روسای دفاتر نظارت درخصوص توسعه دایره نظارت بر نمایندگان در طول دوران نمایندگی، با واکنش های زیادی روبه رو شده است. در تازه ترین اظهارنظر، سخنگوی شورای نگهبان سخنانی متفاوت از گفته های دبیر شورا بر زبان رانده است. آیت الله جنتی گفته بود: «اگر نماینده ای وارد مجلس شد، بعد مشخص شود فاقد شرایط بوده است یا اینکه در طول دوره، این شرایط را از دست داد و از موقعیت و قدرت خود سوءاستفاده کرد، آیا نباید اقدامی شود تا دوره نمایندگی او به پایان برسد؟!» اما عباسعلی کدخدایی دیروز در گفت وگو با خبرآنلاین گفته است: «ما نگفتیم شورای نگهبان این نقش نظارتی را ایفا کند، ما گفتیم شورای نگهبان تا زمان تایید اعتبارنامه منتخبان مردم نظر می دهد، بعد از تایید اعتبارنامه ها دیگر رویه ای نبوده که شورای نگهبان اعلام نظر کند، اما ضرورت داشت که این کار انجام شود». او گفته است: «در یکی از بندهای سیاست های کلی انتخابات آمده که سازوکاری برای نظارت بر استمرار شرایط نمایندگی پیش بینی شود. حالااینکه این سازوکار چه باشد، در سیاست های کلی انتخابات به آن اشاره نشده است. بستگی دارد که قانون گذار چه سازوکاری را در نظر بگیرد چون در سیاست های کلی انتخابات نیامده که مرجعش کجاست». به این ترتیب به نظر می رسد لااقل در دایره قوانین فعلی، نظر سخنگوی شورای نگهبان به نظر چهره هایی مانند علی مطهری و محمود صادقی که از سخنان آیت الله جنتی انتقاد کرده بودند، نزدیک تر است، اما درباره آینده، نمایندگان معتقدند که باید حق آنها برای اظهارنظر آزاد درباره همه مسائل کشور، محفوظ بماند و کدخدایی معتقد است که اگر بنا بر اعمال نظارت به شیوه موردنظر آیت الله جنتی باشد، باید برای آن قانون جدیدی تصویب شود.طبق آیین نامه مجلس، سازوکار نظارتی روی عملکرد نمایندگان با خود مجلس است. بااین حال سخنگوی شورای نگهبان از یک سو از انتقال این سازوکار به خارج از مجلس استقبال کرده، اما از سوی دیگر اعلام کرده که هرگونه اعمال نظارتی منوط به تدوین قانون در این زمینه است: «منطقا بهتر است که سازوکار نظارت بر رفتار نمایندگان خارج از مجلس باشد، ولی درنهایت منوط به تصویب قانون است و باید ببینیم که قانون گذار چه مرجعی را در نظر می گیرد». او درعین حال اذعان کرده است: «در این بند تصریح نشده است که قوانین این نظارت ها ازسوی شورای نگهبان انجام شود؛ یعنی مثل جزء پنج بند 10 نیست. به عبارت بهتر، اصل کار بررسی صلاحیت نامزدهای انتخابات براساس قانونی که مجلس وضع می کند با شورای نگهبان است بنابراین مجلس شورای اسلامی می تواند ورود کند و مصوبه ای هم درباره این بند سیاست های کلی انتخابات داشته باشد».کدخدایی با اشاره به اینکه در سیاست های کلی انتخابات هنوز نسبت به تعیین این مرجع صحبتی نشده، گفته است: «تفسیر و مفاد آن درون قانون عادی می آید که قانون عادی به نوعی جزئیات و تفصیل بیشتری را برای اجرائی شدن سیاست در نظر می گیرد. حالااسمش را تفسیر یا قانون اجرائی بگذاریم، آن قوانین عادی هستند که مبتنی بر سیاست ها، راهکارهای اجرای خود این سیاست ها را در نظر می گیرند». واکنش ها به سخنان جنتیروز سه شنبه و بلافاصله بعد از اظهارنظر دبیر شورای نگهبان، دو نماینده متعلق به لیست امید در مجلس نسبت به این سخنان واکنش نشان دادند. علی مطهری با اشاره به اظهارات دبیر و سخنگوی شورای نگهبان، درباره استمرار نظارت شورای نگهبان بر نمایندگان در طول دوره نمایندگی، گفت: «روشن است اگر این نوع نظارت بخواهد شامل اظهارنظرهای نمایندگان شود، حریت و آزادگی آنها را از بین می برد و نمایندگانی متملق و چاپلوس خواهیم داشت. نظارت بر باقی بودن صلاحیت نمایندگان در طول دوره نمایندگی موضوع جدیدی نیست چون اکنون هم اگر نماینده ای جرم بزرگی مانند قتل یا شرب خمر یا فساد مالی و اخلاقی مرتکب شود، با او برخورد می شود و مجلس می تواند اعتبارنامه او را باطل کند، اما اگر بخواهیم این نظارت را شامل اظهارنظرهای نمایندگان بدانیم و هر اظهارنظری را که مخالف نظر ما بود، مخل امنیت ملی معرفی کنیم و آن نماینده را سلب صلاحیت کنیم، این امر با اصول 84 و 86 قانون اساسی سازگارنیست، چراکه طبق این دو اصل، نماینده مجلس حق دارد در همه مسائل داخلی و خارجی کشور اظهارنظر کند و نمی توان او را به سبب نظراتی که در مجلس اظهار کرده، تعقیب یا توقیف کرد». نماینده مردم تهران با اشاره به استناد سخنگوی شورای نگهبان به سیاست های کلی انتخابات که از سوی رهبری ابلاغ شده، یادآور شده بود: «در سیاست های ابلاغی رهبری، مرجع نظارت مشخص نشده و درواقع این امر برعهده قانون گذاشته شده است. ممکن است این مرجع خود مجلس و قانون نظارت بر رفتار نمایندگان باشد که بهتر نیز همین است؛ یعنی لزوما این ناظر شورای نگهبان نیست». از حق مجلس دفاع کنید«محمود صادقی» هم در جلسه علنی دیروز مجلس در تذکری، با بیان اینکه در برخی از مواردی که ما نظر شورای نگهبان را تمکین می کنیم درواقع داریم از حق قانونی مجلس عدول می کنیم و این خلاف قانون اساسی است، گفت: «در حال حاضر این گونه عدول ها باعث شده متاسفانه در روزهای اخیر شاهد اظهارات غیرمنطبق با موازین حقوقی از سوی برخی اعضای شورای نگهبان درخصوص استمرار نظارت شورای نگهبان در طول چهار سال نمایندگی باشیم. این حقیقتا عدول مجلس از مواضع حقوقی خودش است. » رئیس مجلس نیز در پاسخ به این تذکر گفت: «خب عدول نکنید، شما ایستادگی کنید. آنجایی که گمان می کنید عدول هست، عدول نکنید. برخی از اشکالات، ویرایشی است که باید رفع شود، اما آنجا که فکر می کنید از حق مجلس عدول می شود، دفاع کنید».این در حالی است که به نظر می رسد نمایندگان اصولگرای مجلس مشکلی با توسعه دایره تفسیر شورای نگهبان از نظارت بر رفتار نمایندگان ندارند. دیروز «محمدمهدی زاهدی»، وزیر دولت احمدی نژاد و رئیس فعلی کمیسیون آموزش مجلس، دراین باره به خبرآنلاین گفت: «من به شورای نگهبان اعتقاد دارم و تفسیری را که شورا از قانون اساسی می کند قبول دارم. بدون اینکه بخواهم وارد اظهارنظر شوم. اینکه ما باید از شورای نگهبان تبعیت کنیم خودش نوعی قانون است، اگر از تفسیرهای این شورا نیز تبعیت کنیم مطابق قانون عمل کرده ایم. درباره نظارت بر نمایندگان هم مراجعی مثل مجمع تشخیص و شورای نگهبان می توانند نظر بدهند. من دقیق در جریان این موضوع نیستم، فقط می گویم که تفسیر شورای نگهبان را قبول دارم».محمود بهمنی: شایسته نیست چند نفر بر 290 نماینده نظارت کنندخبرآنلاین: رئیس بانک مرکزی دولت احمدی نژاد می گوید مجلس عصاره ملت است و شایسته نیست یک جمع پنج یا 10نفره بر کل نمایندگان نظارت داشته باشد. محمود بهمنی در واکنش به اظهارات اخیر سخنگو و دبیر شورای نگهبان مبنی بر استمرار نظارت بر نمایندگان در دوره چهارساله نمایندگی شان گفت: «وقتی می گوییم مجلس در راس امور است پس باید در همه موارد این در راس بودن را قبول داشته باشیم؛ اگر بخواهیم نهادی را به عنوان ناظر بر مجلس در نظر بگیریم باید نهاد دیگری را برای نظارت بر آن نهاد نیز در نظر بگیریم که یک دور تسلسل ایجاد می شود. باید یک جا این دور تسلسل قطع شود. معتقدم مجلس در راس امور است و این در راس اموربودن را باید بپذیریم یعنی همان جایی که این دور تسلسل قطع می شود». این نماینده اصولگرای مجلس تاکید کرد: «البته ما باید مجلس را به راس اموربودن برسانیم یعنی گزینه های خوبی را انتخاب کنیم. مردم نیروهای خوب، ورزیده، باتجربه و متخصص انتخاب کنند و به مجلس بفرستند که این نیروها در راس اموربودن مجلس را حفظ کنند». بهمنی تاکید کرد: «مجلس یک مجموعه است و 290 نفر نماینده در آن هستند. قطعا شایسته نیست که ما پنج الی 10 نفر را برای نظارت بر این 290 نفر بگذاریم؛ چراکه مجلس عصاره ملت است و اگر این عصاره اشکالی دارد که باید نظارتی بر آن صورت گیرد، پس ما ایراد داریم که چنین افرادی را انتخاب می کنیم».
                