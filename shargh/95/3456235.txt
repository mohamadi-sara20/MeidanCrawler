دو‌شنبه ۱۰ آبان ۱۳۹۵
-----------------------------------------
حرف اول
-----------------------------------------
راه یک شبه در تحول زنان
-----------------------------------------

                    کره جنوبی با شباهت های بسیار با ایران در مدتی کمتر از 50 سال توانسته است وضعیت خود را در تمامی شاخص ها چنان جهش دهد که از یک کشور جهان سومی به یک کشور صنعتی و حتی یکی از قطب های صنعتی دنیا تبدیل شود. در این بین به مسائل زنان نیز در کنار دیگر پیشرفت های اجتماعی، اقتصادی و سیاسی به طور گسترده ای توجه شده است. مثلانرخ اشتغال زنان از زیر 10 درصد در سال 2000 به 53 درصد در سال 2014 رسیده است و سهمی بسزا در تولید سرانه ملی دارد! اما چطور این اتفاق رخ داده است؟ درحالی که در تمام دنیا برای رشد تنها یک درصد از هریک از شاخص های اقتصادی، زمان و بودجه زیادی صرف می شود، کره چگونه به چنین حدی از توسعه به خصوص در حوزه زنان دست یافته است؟ پاسخ یک جمله است؛ صرف بودجه و حمایت بسیار زیاد دولت در امور زنان و خانواده. کره جنوبی با تشکیل وزارت برابری جنسیتی در امور زنان و خانواده با بودجه سالانه کلان با حدود 300 نفر نیروی انسانی به همراه بخش خصوصی توانسته است یکی از موفق ترین دستگاه های دولتی کشور باشد؛ موضوعی که در دیدار با وزیر برابری جنسیتی این کشور نیز بارها به آن اشاره شد. وزارت برابری جنسیتی در امور زنان و خانواده در کره از سال 2001 ایجاد شده است.آنچه در ادامه آمده است، نتیجه حضور در برنامه توسعه حرفه ای زنان 2016 بود که وزارت برابری جنسیتی و امور خانواده کره جنوبی با همکاری مرکزی به نام بنیاد بین المللی زن و خانواده ترتیب داده بود و ایران با یک هیات دونفره در آن حضور یافت. ملاقات با مقامات بلندپایه کره جنوبی نظیر وزیر برابری جنسیتی در امور زنان و خانواده و مدیر امور بین الملل دانشگاه فنی و حرفه ای سئول نیز از آن جمله برنامه ها بود. هدف این بنیاد، توسعه و آموزش مهارت های اجتماعی و اقتصادی زنان در کشورهای آسیا و خاورمیانه تعریف شده است. این کشور پیشرفته که در کمتر از 70 سال خرابه های جنگ جهانی را به یکی از مدرن ترین و پیشرفته ترین کشورهای آسیای شرقی تبدیل کرده است، چنان با سرعت پله های رشد و ترقی را طی کرده که تناقضات زندگی پنج نسل مختلف در کمتر از 70 سال را می شود فقط با نگاه ظریف و موشکافانه و مطالعه بیشتر پیدا کرد.به کره در پنج هزار سال گذشته بیش از 900 بار از سوی اقوام مختلف حمله شده؛ یعنی تقریبا هر پنج سال یک بار. شاید دلیل این همه عجله کره ای ها برای رسیدن به هدف، همین تغییرات زودهنگام تاریخی باشد. بعد از پایان جنگ جهانی در سال 1945 کره از استعمار ژاپن رها شد و استقلال یافت ولی فقط پنج سال بعد، تقسیم بندی کره شمالی و جنوبی شکل گرفت و جنگ داخلی راه افتاد. کره جنوبی با کودتای ژنرال پارک تبدیل به جمهوری کره شد و از همان زمان آهنگ رشد اقتصادی اش را نواخت. ژنرال پارک که یک دیکتاتور میهن پرست بود، کمر به ایجاد یک کره صنعتی بسته بود. برای صنعتی شدن نیرو لازم بود و از طرفی هم بعد از سال ها جنگ تعداد مردان جوان کم بود. بنابراین بهره گیری از نیروی دختران و زنان یک راهکار خوب بود. ژنرال پارک نیاز به حضور زنان در بخش صنعت داشت ولی فرهنگ کره اجازه این حضور را نمی داد. برنامه های تشویقی برای جذب دختران در واحد های صنعتی لازم بودند. به این ترتیب ایجاد مراکز آموزشی و تحصیلی شبانه و پرداخت حقوق و مزایای خوب برای کمک به وضعیت زندگی خانواده دختران از جمله این سیاست های تشویقی برای مشارکت زنان و دختران بود. در سال های بعدی به تدریج تحصیل برای دختران همه گیر و آسان تر شد و دختران بیشتری در برنامه های آموزشی مختلف ازجمله آموزش های علمی و کاربردی حضور یافتند. در سال 1975 آمار دختران با تحصیلات زیر دوره ابتدایی 77 درصد جمعیت دختران بود ولی در سال 2005 این آمار به 25 درصد کاهش یافته است. در همین سال آمار فارغ التحصیلان دانشگاهی 23 درصد رشد داشته است. با افزایش تعداد فارغ التحصیلان دانشگاهی، نوبت اعمال سیاست های تشویقی برای بالابردن نرخ مشارکت زنان در مشاغل مختلف شد. ایجاد مهدکودک های نگهداری از کودکان، تشویق شرکت هایی که حمایت از اشتغال زنان را سرلوحه خود قرار دادند، تصویب قوانین حمایتی زنان از جمله مرخصی زایمان و غیره با رعایت سهمیه های جنسیتی اشتغال و ایجاد مراکز کاریابی ویژه زنان در سطح علمی و کاربردی از جمله سیاست های تدوین شده بودند. به این ترتیب در سال 2015 نرخ مشارکت زنان به 60 درصد رسید که البته در مقابل 86 درصد مشارکت مردان، این نرخ هنوز از نظر دولت کره و استانداردهای بین المللی جای کار دارد. زنان کره حمایت تصورناشدنی دولت را برای پیشرفت چشمگیرشان به همراه داشته اند و نتایج آن در سطح کلی اقتصادی و اجتماعی کشور کاملاعیان است. امروز کمتر کسی است که اعتقاد به حضور زن در جامعه نداشته باشد. اگر امروز کره به سامسونگ و ال جی و هیوندای افتخار می کند، در واقع باید به فکر و اندیشه بلندمدت و خلاق مدیران این کشور تبریک گفت، چراکه به صورت زیربنایی ساختار های لازم را برپایه استانداردهای بین المللی با خواسته و پشتکار ملت خود عجین کرده و راهی بس دشوار و طولانی را در کوتاه ترین مدت پیموده اند. شاید بتوان به این کشور به عنوان مدلی موفق با مشابهت های فراوان با کشورمان نگاه کرد و البته آموخت. 
                