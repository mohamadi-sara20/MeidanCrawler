سه‌شنبه ۳ اسفند ۱۳۹۵
-----------------------------------------
یادداشت. هنر
-----------------------------------------
در جست وجوی هوای تازه برای خوزستان
-----------------------------------------

                    آنچه این روزها فکر من را بیش از هر موضوع دیگری مشغول کرده، بلایی است که گریبان گیر مردم عزیز و هم وطنان مظلوم من در استان خوزستان شده. البته غیر از آن هم از سایر نقاط ایران پهناور، مانند سیستان وبلوچستان و... خبرهایی را خوانده ام و گزارش های تصویری ای تماشا کرده ام؛ جملگی تامل برانگیز و در عین حال نگران کننده. اینها همه عمیقا غمگین و ناراحتم کرده است. سیطره گردو غبار و هجوم ریزگردها که سوار بر آسمان و زمین این منطقه مهم از کشورمان شده و در واقع رگ حیات این شهرها را نشانه گرفته، مسئله ای مهم و حیاتی است. این جملات هر چند بدیهی به نظر می رسند، اما متاسفانه همین بدیهات مورد توجه قرار نگرفته اند! اما افسوس و درد... دریغا که شخصا برای رفع این بحران تخصص کافی و لازم ندارم تا خودم دست به کار شوم و در حد توانم بتوانم خدمتی به مملکتم کنم. تنها می توانم عاجزانه و صادقانه از اولیای امور و مسئولان محترم در خواست کنم برای رفع این معضل تعجیل کنید. هر چه سریع تر کاری کنید تا مردم این مناطق بتوانند به راحتی و به دور از هرگونه سختی به «حیات» خود ادامه دهند. سخنم روی کلمه «حیات» متمرکز است؛ حیاتی که با نفس کشیدن تنیده شده؛ چون حق طبیعی هر بنی بشری و هر موجود زنده ای، نفس کشیدن است برای بقا. اگر نتوان نفس کشید، دیگر حیاتی وجود ندارد... مردم عزیز خوزستان این روزها نفس نمی کشند؛ یعنی نمی توانند نفس بکشند؛ چون «هوایی» وجود ندارد تا تنفس کنند! راستی همه می دانیم که این حق طبیعی همه انسان هاست که هوایی سالم استنشاق کنند. اصلاهمه انسان ها در جست وجوی هوای تازه هستند تا به زندگی خود عمق دهند... جدا از آن، آب و برق و حداقل مسائل در شهرهای خوزستان قطع شده! خب اگر هجوم ریزگردها دست ما نیست، دست کم آب و برق که دست ماست! تصور کنید در هوای بد و نبود امکاناتی همچون آب و برق، این مردم چه روزها و شب های سختی را پشت سر می گذارند! ضروری است کاری عاجل کنیم. محیط زیست مان بر باد رفت. اگر محیط زیست نداشته باشیم؛ یعنی هیچ چیزی نداریم! سال هاست که جنگل های سرسبز، تنک می شوند. درختان زیبا را قطع می کنیم، حیات وحش را پاس نمی داریم... برای چه؟ فقط برای کسب پول؟! آخر چرا همه چیزمان را برای پول قربانی می کنیم؟ چقدر پول، پول، پول... اگر محیط زیست نباشد، هوایی نیست و اگر هوا نباشد، حیاتی نیست و اگر حیات نباشد انسان نیست! حالابا این اوصاف پول به درد خواهد خورد؟! به همین دلیل، عاجزانه تقاضا می کنم، مسئولان محترم کاری کنید، کشور عزیزمان نیاز به کمک دارد.... 
                