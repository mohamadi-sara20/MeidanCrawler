سه‌شنبه ۱۳ مهر ۱۳۹۵
-----------------------------------------
type_unknown
-----------------------------------------
پرونده شهرداری روی میز
-----------------------------------------

                    گروه سیاست: نمایندگان تهران دیروز در طبقه هفتم ساختمان مجلس، میزبان اعضای شورای شهر پایتخت بودند. میزبانی لیست امیدی هایی که این روزها به دنبال تحقیق وتفحص از شهرداری تهران هستند، از اعضای شورای شهری که انتخاب کننده شهردار بوده اند و اکثریت اعضایش هم حامی شهردار تهران هستند، هرقدر هم دوستانه و صمیمانه برگزار شود و هرقدر هم تاکید دو طرف بر رسیدن به نگاهی مشترک درباره معضلات فراوان پایتخت باشد، به دور از فضای کنونی نمی توانست باشد؛ فضایی که در آن، هم از املاک نجومی سخن به میان می آید و هم به برخورد برخی از اعضای شورا در شکایت از سایت ها و خبرنگاران خرده گرفته می شود، اما یکی از جالب ترین مباحث جلسه، سخنان ابتدایی چمران و گلایه های او از شورای نگهبان بود. اداره شهرها به شوراها واگذار شودجلسه دیروز با سخنان محمدرضا عارف، آغاز شد. او شوراها را پارلمان های شهری دانست و گفت نگاه ما این است که مانند بسیاری از کشورهای دیگر، دایره عمل دولت ها تا دروازه شهرها باشد و اداره همه امور شهرها در اختیار شوراها قرارگیرد. عارف با اشاره به اینکه در دولت آقای خاتمی، تشکیل شوراها در دستور کار قرار گرفت و در برنامه سوم هم به واگذاری امور خدماتی توجه شد، گفت: «البته در آن دوران برای بسیاری از واگذاری ها موانع قانونی وجود داشت، اما الان با تصویب قانون واگذاری های اصل 44 این موانع برداشته شده است. رئیس فراکسیون امید مجلس با بیان اینکه مسائل زیست محیطی، مشکل بزرگ ترافیک و آسیب های اجتماعی که از مرز مشکل گذشته و در مرز تبدیل شدن به بحران است، از جمله مسائلی است که باید برای آنها چاره اندیشی شود و فراکسیون امید این آمادگی را دارد که برای تهیه مجوزهای قانونی برای واگذاری امور خدماتی به شوراها اقدام کند و دولت ها در داخل شهرها، تنها به ایفای وظایف حاکمیتی بپردازند. اختلاف ما با شورای نگهبان است نه مجلسپس از سخنان عارف، نوبت به رئیس شورای شهر تهران رسید تا به بیان نظرات ابتدایی خود بپردازد و مهدی چمران، سخنان خود را با انتقاد از شورای نگهبان آغاز کرد.او گفت من در طول سال هایی که از مجلس ششم تا امروز به مجلس رفت وآمد داشته ام، با هیچ یک از مجالس درباره نگاهشان به شورای شهر، اختلافی نداشته ایم و مشکل ما این است که بین نگاه ما و مجلسی ها به شورای شهر با نگاه شورای نگهبان به شوراها اختلاف وجود دارد. او در تشریح این اختلاف نظر گفت: «وقتی برای اولین بار قانون شوراها تصویب شد، بسیاری از اختیارات مانند انتخاب شهردار و تنظیم برنامه و بودجه و انتخاب شورایاری ها به شوراها داده شد، اما در بازنگری سال 82 که در دوره وزارت آقای موسوی لاری انجام شد، شورای نگهبان در تفسیر قانون یک تغییرنگرش داشت و بر اساس این نگرش جدید، شوراها جز نظارت هیچ کار دیگری نمی توانند انجام دهند». او افزود: «درحالی که بر اساس اصول قانون اساسی، شوراها در جایگاه تصمیم گیری هم هستند، شورای نگهبان فقط اصل 100 را مبنای تفسیر قرار داده که می گوید شوراها وظیفه نظارت دارند و درباره همین اصل هم شورای نگهبان تنها قائل به نظارت شوراها بر شهرداری هاست و سایر امور شهر را تحت نظارت شورا نمی داند». چمران با تایید نظرات عارف درباره واگذاری امور شهرها به شوراها و با تایید مشکلاتی که عارف مورد اشاره قرار داده بود، گفت: «امیدواریم با کمک شما در مجلس، این اختلاف نظر با شورای نگهبان حل شود». پیشنهاد یک طرح به مجلسدر ادامه، تقی پور، از اعضای شورای شهر، با تاکید بر لزوم حل مشکل قانونی مورد اشاره چمران و همچنین تایید نظرات عارف درباره مدیریت شهرها، از نمایندگان خواست که با هماهنگی شورای شهر، ایرادات لایحه مدیریت یکپارچه شهری را که در دولت درحال تدوین است بررسی و رفع کنند. انصاری، دیگر عضو شورا، هم پیشنهاد کرد که نمایندگان طرحی برای تجدیدنظر در تعداد اعضا و اختیارات شورای کلان شهرها تهیه کنند و در این شهرها به ازای هر 200 هزار نفر، یک نماینده را در نظر بگیرند. شورای شهر، به تحقیق وتفحص کمک کندپس از این دو نماینده شورای شهر، نوبت به کواکبیان رسید تا به بیان نظرات خود بپردازد. او بیان کرد ما نه منتظر لایحه مدیریت یکپارچه شهری دولت می مانیم و نه منتظر لایحه جامع انتخابات، چون معتقدیم هیچ کدام از این دو لایحه به موقع به مجلس نمی رسد و ما خودمان دست به کار می شویم و طرح می نویسیم. او با بیان اینکه در کشورهای پیش رفته مدیریت شهری اعم از شهرداری، پلیس، آموزش و... برعهده پارلمان های شهری است، گفت که در طرح موردنظر نمایندگان، این نکات لحاظ خواهد شد. کواکبیان در ادامه سخنان خود، جرقه آغاز بحث های مربوط به املاک شهرداری را هم زد و گفت: «ما به عنوان نمایندگان مردم که دستی هم بر آتش بیت المال داریم باید روی نظارت بر بیت المال حساس باشیم و انتظار داریم وقتی طرح تحقیق وتفحص از شهرداری تهران را آماده می کنیم تا مسائلی مانند املاک نجومی شفاف سازی شود، دوستان شورای شهر هم کمک کنند، نه اینکه گاهی از اطراف بشنویم برخی از دوستان گفته اند این کار دخالت در حوزه اختیارات شورای شهر است». 3 بار رشوه دادم تا کارم در شهرداری انجام شددر ادامه این جلسه هم وقتی نوبت به محمدجواد فتحی، دیگر نماینده تهران در مجلس، رسید، او با بیان خاطره ای از مواجهه خود با شهرداری، به جلسه شوک وارد کرد. فتحی با بیان اینکه مسائلی مانند ترافیک و آلودگی هوا و بحران های اجتماعی تهران انکارشدنی نیستند و همه درباره آنها اتفاق نظر داریم، گفت: «در کنار این مسائل، انتظاری که از شورای شهر تهران وجود دارد، شفاف سازی بودجه شهری و ارائه گزارش آن به مردم است». فتحی با اشاره به اینکه دیوان محاسبات تاکنون نظارتی بر بودجه شهر تهران نداشته، گفت: «خوب است شورای شهر پیش قدم شود و گزارش شفافی از بودجه شهر تهران به مردم ارائه کند». او پس از بیان این مطالب، با تاکید بر لزوم اصلاح روال کار شهرداری، گفت: «روال فعلی کار شهرداری ها در بسیاری از موارد منجر به مفسده است. برخی از دوستان به من می گویند این مطالب را در چنین جلساتی بازگو نکنم؛ اما لازم است بگویم من برای ساخت یک ساختمان در تهران، سه بار گذرم به شهرداری افتاد و هر سه بار، تا زمانی که رشوه ندادم، کارم انجام نشد». در این لحظه چند نفر از حاضران در جلسه به شوخی خطاب به فتحی گفتند شما با این حرف خودتان هم در معرض اتهام قرار می گیرید و او پاسخ داد: «بنده، هم فقه خوانده ام و هم حقوق و به شما عرض می کنم اگر راشی در شرایط اضطرار باشد، حرجی بر او نیست. اما این روال ها اگر تغییر نکند و اصلاح نشود، همچنان مفسده ساز خواهد بود». تهران محروم ترین استان ایرانبعد از سخنان فتحی، نوبت به اسماعیل دوستی، از اعضای شورای شهر رسید؛ او خطاب به نمایندگان مجلس گفت: «خواهش می کنم به همان اندازه ای که نمایندگان شهرها و استان های دیگر روی حوزه انتخابیه خود حساسیت دارند، شما هم روی تهران حساسیت داشته باشید. نمایندگان تهران، چه اصلاح طلب و چه اصولگرا، خود را نمایندگان کشوری می دانستند، درحالی که من به عنوان کسی که در استان های محروم سابقه استانداری داشته ام، می گویم تهران با داشتن 550 مدرسه فرسوده، از نظر تعداد مدارس فرسوده، محروم ترین نقطه ایران است. تهران از لحاظ تعداد بیمارستان های فرسوده و کسری تختخواب بیمارستانی، محروم تر از همه استان های دیگر است. درباره مسائل اجتماعی هم کافی است سری به دره فرحزاد و اسلام آباد بزنید تا ببینید محرومیت در تهران چه وضعیت بحرانی ای دارد». آسیب های اجتماعی و موتورسیکلت های مزاحمدر ادامه این جلسه و پس از آنکه علیرضا رحیمی، نماینده تهران، لیست امید و وجود 30 نماینده همسو و همفکر را یک فرصت طلایی برای مسئولان دانست و از شورایی ها خواست تا از این ظرفیت برای حل مشکلات استفاده کنند، نوبت به فاطمه دانشور، دیگر عضو شورای شهر، رسید. او با اشاره به بازدید خود از شیرخوارگاهی که در آن 60 کودک شیرخوار به دست شش پرستار نگهداری می شدند، گفت: «ما در مسئله مهم آسیب های اجتماعی، هم خلاقانونی و هم قوانین مبهم داریم. ساختار بهزیستی تناسبی با این ابعاد آسیب های اجتماعی ندارد و به بهزیستی هم اجازه جذب نیرو داده نمی شود. با توجه به دستورکارهای کمیسیون اجتماعی و صحن مجلس، تا چهار سال آینده هم نوبت به آسیب های اجتماعی نمی رسد و بنابراین لازم است یک کمیته ویژه برای تهیه طرح هایی که در این حوزه نیاز است، تشکیل شود».بعد از سخنان دانشور و پس از آنکه فاطمه ذوالقدر، نماینده تهران، هم نظرات خود را گفت؛ نوبت به حافظی رسید. چهره ای که در هفته های اخیر تنها منتقد صریح اللهجه واگذاری های املاک ازسوی شهرداری در شورا بود، دیروز هم با بیان اینکه بدون تعارف می خواهم یک موضوع مهم را بیان کنم، گفت: «ما هر روز با چشم خودمان می بینیم مردم دارند از بین می روند. صبح ها که از خواب بیدار می شویم بوی گوگرد در هوای تهران آشکار است. 50 هزار خانم تهرانی مبتلابه سرطان سینه هستند و هرسال این آمار افزایش پیدا می کند. سه میلیون موتورسیکلت تهران به اندازه 18 میلیون خودرو، آلودگی تولید می کنند و همچنان هم این موتورسیکلت ها وارد کشور می شوند. هرشب 10هزار سرویس تردد به وسیله خودروهای سنگین دیزلی در شهر انجام می شود. باید برای کنترل موتورسیکلت ها قانون گذاری شود. باید قانونی وضع شود تا تولیدکننده های خودروهای دیزلی موظف به نصب فیلتر در سیستم سوخت خود شوند». مشکلی به نام مثلث ماده 100اما نماینده بعدی که شروع به صحبت کرد، قاسم میرزایی، نماینده دماوند، بود. او گفت: «بحث نظارت در شهرداری تهران تعطیل شده است. همه جای شهر پروانه های ساخت یکی پس از دیگری صادر می شود. البته ان شاءالله این مسائل را به همراه مسائل دیگری که وجود دارد در تحقیق وتفحص به دقت بررسی می کنیم و گزارش آن را به مردم خواهیم داد». پس از او هم شاکری، از اعضای شورای شهر، خطاب به عارف و نمایندگان تهران گفت: «امیدوارم صورت جلسه این جلسه را با صورت جلسه نشست های قبلی ما با نمایندگان مجالس قبلی، مقایسه کنید تا ببینید 90 درصد حرف ها همان چیزهایی است که قبلاهم گفته شده و با این جلسه ها کار انجام نمی شود. جلسه باید نتیجه داشته باشد». او در ادامه گفت: «برخی از دوستان اینجا هرمشکلی با شهرداری دارند، انتقادش را بار شورا می کنند. آیا درست است که ما هم هر انتقادی از دولت داریم، بار مجلس کنیم؟» شاکری در پایان گفت که علاوه بر مشکلاتی که دیگر دوستان نام بردند و توضیح دادند، مشکلات مربوط به معلولان در شهر تهران هم نیاز به کمک مجلس و وضع قانون دارد. نکته کلیدی سخنان شاکری آنجا بود که گفت: «درباره انتقاد دوستان از ساخت وسازها هم باید توجه کنید که 90 درصد احکام قلع وقمعی که اجرا نمی شود، در ماده 100 منتفی می شود. کمیسیون ماده 100 هم مثلثی است که از دولت و شهرداری و قوه قضائیه تشکیل شده و تا خروجی این مثلث این گونه باشد، نمی شود جلوی ساخت وسازهای غیرمجاز را گرفت». محمدعلی وکیلی، دیگر نماینده تهران و عضو هیات رئیسه مجلس، هم با تاکید بر اینکه با قوانین فعلی، نمی توان تهران را اداره کرد، از اعضای شورا خواست تا در کنار نمایندگان در جلساتی با مسئولان کشوری، اولویت داشتن مسئله تهران را برای آنها روشن کنند تا آن گاه بتوان در فضای «ضدتهرانی» مجلس، بالاخره برای این اولویت، قوانین خاص تصویب کرد و لایحه اداره خاص تهران را از دولت درخواست کرد. چالش بر سر املاک نجومی و شکایت از رسانه هاپس از وکیلی نوبت به معصومه آباد رسید. او که مطرح شدن نامش در میان دریافت کنندگان املاک میلیاردی حاشیه ساز شده بود، در پاسخ به اشاره هایی که در جلسه به موضوع املاک نجومی شده بود، گفت: «من از کسانی هستم که در اخبار رسانه ها به عنوان صاحبان املاک نجومی معرفی شدم. من از همان اولین روز در شورا مقابل دوربین ها ایستادم و گفتم بیایید نظارت و بررسی موضوع را از خود من شروع کنید. ما اصرار داشتیم حالاکه نام برخی از اعضای شورای شهر هم در ماجرا مطرح شده، باید یک نهاد دیگر این بررسی را انجام دهد. حالااین نهاد می تواند قوه قضائیه یا مجلس باشد. چون نام پنج عضو شورای شهر مطرح است، اگر خود شورا بررسی کند، می گویند قاضی و متهم یکی شده. من به خود آقای یاشار سلطانی هم اسناد و مدارک را نشان دادم که نه سند مادر به نام بنده بود و نه الان مالک یا بهره بردار بودم. درباره اعضای دیگر شورا هم که نامشان برده شده، مسائل روشن است». در این لحظه محمود صادقی، نماینده تهران خطاب به معصومه آباد گفت: «اگر همه چیز روشن است چرا از این همه سایت و خبرگزاری و آن خبرنگار شکایت کردید؟ خب اجازه می دادید همین مسائل منتشر شود تا برای بقیه هم روشن شود». پاسخ معصومه آباد هم این بود که: «آن یک بحث مجزاست». مسجدجامعی خیال ما را راحت کرداحمد مسجدجامعی، که در بالای مجلس و کنار دست چمران نشسته بود، نفر بعدی بود که به بیان سخنانش پرداخت. او در ابتدا به مشکل ناهم زمانی دوره مجلس و شورا اشاره کرد و گفت: «الان سال اول کار شما و سال آخر کار ماست و دوباره تا شورای بعدی شکل بگیرد، نیمی از عمر مجلس گذشته و این مشکلی است که ما قبلاهم داشتیم و با مجلس قبلی هم جلسات خوبی درباره تهران داشتیم که با اتمام دوره مجلس نیمه کاره ماند. او در ادامه از نمایندگان خواست که در بررسی برنامه ششم که این روزها در دستور کار مجلس است، مبحث شوراها و مدیریت شهری را که در این برنامه دیده نشده بگنجانند و در ادامه تاکید کرد: «خیلی از فسادهای شهرداری ها، ناشی از درآمدهای ناپایدار است. بنابراین باید فکری برای درآمدهای پایدار شهرداری و اعطای ابزار و اختیار به شوراها برای نظارت بر شهرداری ها کنند». او در ادامه به نحوه مواجهه با فساد اشاره کرد و گفت: «اینکه یک گروه از انتشار فیش های نجومی خوشحال شوند و بگویند مال آنها بوده و آن طرف هم از انتشار املاک نجومی خوشحال شوند و بگویند مال اینها بوده، ما را به جایی نمی رساند. ما باید به یک ایده و نگاه مشترک برسیم. ما در دولت اصلاحات که بودیم و آقای دکتر عارف هم حضور داشتند، شعارمان مبارزه با فقر و فساد و تبعیض بود و امروز هم باید شما در مجلس دوباره این شعار را احیا کنید و برای تحقق آن با اشتراک هم گام برداریم». او به محدود بودن امکان نظارت شورا بر شهرداری هم تاکید کرد و پس از او اولادقباد از نمایندگان تهران، گفت: «من می خواستم درباره لزوم نظارت بر بیلبوردهای تهران حرف بزنم و از لزوم نظارت بر درآمدهای شهرداری بگویم. می خواستم بگویم شورا باید وضعیت مالی شهرداری را شفاف کند، اما آقای مسجدجامعی خیال ما را راحت کرد و خیلی واضح و شفاف گفت ما نمی توانیم به شهرداری نظارت کنیم». اولادقباد همچنین خطاب به اعضای شورای شهر گفت: «تکدی گری آشکار در سیمای تهران به عنوان پایتخت یک کشور اسلامی، زیبنده و درخور شان جمهوری اسلامی ایران نیست و باید برای آن فکری شود». طعنه هاشم زایی به منتقدانعبدالرضا هاشم زائی، نماینده تهران، هم از دیگر افرادی بود که در این جلسه، به بیان نظرات خود پرداخت و گفت: «اگر به سیاه نمایی متهم نشوم، می خواهم بگویم که فساد در همه دستگاه های ما نهادینه شده است. علت این است که هر وقت نهاد اجرا و نهاد نظارت همسو بوده اند، فساد رو نمی شد و با آن برخورد نمی شد. دراین باره چپ و راست هم با هم فرقی ندارند. الان هم خوشبختانه چون نزدیک انتخابات است، برای حمله به دولت پشت سر هم فساد رو می شود؛ مثل همین فیش های حقوقی که طبق گزارش دیوان محاسبات، تنها چهاردهم درصد یعنی چند مدیر حقوق اضافه گرفته اند که البته بیخود هم گرفته اند؛ اما من از یک مسجد در خور و بیابانک تا تریبون های نمازجمعه شنیدم که همه فریاد می زدند فیش های نجومی و اینها هیچ کدام، سیاه نمایی نبود». او افزود: «در کنار اینها پرونده فسادهای 40هزارمیلیاردی و 50هزارمیلیاردی را هم می بینیم که بایگانی شده و من نمی خواهم اسم ببرم. تا این وضعیت اصلاح نشود و این مسائل حل نشود، خیالتان راحت باشد که نه شهرداری درست کار خواهد کرد، نه شورای شهر می تواند نظارت کند و نه مجلس می تواند کاری انجام دهد». پایان بخش جلسه دیروز هم، سخنان چمران و درخواست او از نمایندگان برای رای ندادن به بخشی از لایحه برنامه ششم بود که براساس آن مالیات بر ارزش افزوده به عنوان تنها منبع درآمد پایدار شهرداری ها، از اختیار شوراها خارج و به خزانه کشوری واریز می شود تا براساس نظر شورای برنامه ریزی استان، هزینه شود.
                