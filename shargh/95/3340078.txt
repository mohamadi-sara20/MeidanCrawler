سه‌شنبه ۲۴ فروردین ۱۳۹۵
-----------------------------------------
حرف اول
-----------------------------------------
حج برویم یا نرویم؟
-----------------------------------------

                    پس از اجرای توطئه های دشمنان اسلام علیه وحدت امت اسلامی، بنی سعود با اعلام قطع رابطه سیاسی با جمهوری اسلامی ایران، گام دیگری در راستای همگامی بیشتر با دیگر سران مرتجع عرب، برداشتند و پس از آن نیز هجمه های بی شرمانه ای در سطح جهانی، ضد نظام اسلامی، از سوی مسئولان رسمی آن کشور یا عوامل مزدور آن، سامان دادند که تا کنون نیز همچنان ادامه دارد. با توجه به نزدیک شدن ایام مراسم حج تمتع و ممانعت عملی بنی سعود از تحقق مقدمات این امر، این سوال مطرح است آیا امسال مردم ایران در مراسم حج شرکت بکنند یا نه؟ این در حالی است که هنوز مسئولان رسمی کشور بنی سعود به وظایف شرعی و قانونی خود در جبران خسارت های مادی و معنوی که به حجاج ایرانی در مراسم سال قبل روا داشتند، عمل نکرده و تلاش می کنند اصولاآن فجایع را به فراموشی بسپارند. در این شرایط و با یادآوری آن همه رذیلت ها و پلشتی ها و قتل عام های حجاج، به علت سوءمدیریت و صلاحیت نداشتن، آیا شرکت حجاج ایرانی در مراسم امسال- یا مراسم عمره- به مصلحت و مجاز هست یا نه؟ به عبارت دیگر، آیا عزت و حکمت و مصلحت ایجاب می کند که ایرانی ها با قبول اهانت ها و پلشتی های اعراب جاهلی که به تعبیر قرآن مجید «و اشد کفرا و نفاقا» هستند، در این مراسم عبادی شرکت کنند؟حج عمره که در آن سطح گسترده، از سوی ایرانی ها دنبال می شد و در واقع کمک مالی به بنیه اقتصادی بنی سعود و کمک به تقویت بنیه نظامی آن برای قتل عام مردم مسلمان یمن و لشکرکشی ضد مردم بحرین و تقویت همه جانبه تروریست های افراطی از نوع داعش است، بدون تردید باید تعطیل می شد؛ زیرا کمک چندین میلیارددلاری زائران ایرانی عمره مفرده به اقتصاد بنی سعود نمی تواند منطقی و مشروع باشد که امیدواریم مسئولان مربوطه در این زمینه فکر و اقدامی اساسی کرده و با توضیح و تبیین دلایل روشن آن، دین باوران ایرانی را به این سو هدایت کنند که عمره مکرره ضرورتی ندارد و زیارت عتبات عالیات در ایران، عراق، سوریه و مصر، می تواند جایگزین رفع نیازهای معنوی و عبادی آنان باشد. اما درباره حج تمتع امسال، به نظر می رسد به علت حصول نتایج مثبت در رابطه با مشکلاتی که بنی سعود به وجود آورد، حضور در مراسم حج امسال- آن هم به هر قیمتی- نمی تواند پذیرفتنی باشد؛ چراکه در مواقع احتمال ضرر، اجتناب از یک امر واجب، ضروری خواهد بود. در این رابطه نقل نامه حضرت امام خمینی (ره) به برادر بزرگوارش آیت الله سیدمرتضی پسندیده که به علت بیماری ایشان بود، می تواند راهگشا باشد. امام خمینی(ره) خطاب به آیت الله پسندیده در نامه ای چنین می نویسد:«بسمه تعالیبرادر بزرگوارم، قربانت شومشما را به خدای متعال قسم می دهم که به حرف های دکتر ترتیب اثر دهید. چرا موجب نگرانی همه می شوید، خداوند لازم نموده است که در مواقع احتمال ضرر، انسان از آنچه واجب است اجتناب کند، اگرچه ترک حج و صوم و صلوه باشد.شما می خواهید موافق حکم خدا عمل کنید، کاری نکنید که خداوند – نعوذبالله- از شما ناراضی باشد. این احتیاطات شما برخلاف شرع است و لازم است از آن اجتناب فرمایید...والسلام22 رجب 1406- 13/1/65روح الله الموسوی الخمینی»البته آنچه بیان شد، به عنوان یک دیدگاه و یک تذکار است و تصمیم گیری نهایی به عهده مسئولان امر خواهد بود.
                