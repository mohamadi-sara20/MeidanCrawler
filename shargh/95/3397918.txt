شنبه ۲ مرداد ۱۳۹۵
-----------------------------------------
type_unknown
-----------------------------------------
وحشت در قلب آلمان
-----------------------------------------

                    هنوز آلمانی ها از شوک حمله یک پناهجو با چاقو به پنج نفر در قطاری در ایالت «بایرن» آلمان در دوشنبه گذشته خارج نشده بودند که تیراندازی در مرکز خریدی در شهر مونیخ دوباره این کشور را در شرایط امنیتی قرار داد.به گزارش رویترز، تیراندازی در مرکز خرید «المپیا» در شهر مونیخ باعث شد تا پلیس این کشور ایستگاه مترو را برای ردیابی و دستگیری فرد مظنون که می گویند پس از تیراندازی فرار کرده است، تخلیه کنند. پلیس مونیخ بر این باور است که احتمالاسه مهاجم در این تیراندازی دست داشته اند که دستگیر نشده و به همین دلیل از ساکنان این شهر خواسته شده تا از منازل خود خارج نشوند. تا لحظه تنطیم گزارش هنوز از هویت مهاجم یا مهاجمان خبری منتشر نشده و رسانه ها آمارهای مختلفی را از تعداد قربانیان این حادثه گزارش می دهند. به گزارش دویچه وله و تا لحظه تنظیم خبر، این حادثه 6 کشته و 20 زخمی به جا گذاشته است اما برخی رسانه های آلمانی، شمار افراد کشته شده را 15 نفر گزارش می کنند.برخی از شاهدان عینی می گویند مهاجم یک نفر بوده که به صورت بی هدف به جمعیت حاضر در مرکز خرید المپیا شلیک کرده و تیراندازی از رستوران «مک دونالد» در این مرکز خرید آغاز شده است. ویدیوهایی که از محل حادثه در شبکه های اجتماعی منتشر شده، مردم را در حال فرار نشان می دهد. همچنین مردم مونیخ با راه اندازی هشتگی با عنوان #Open Door (در را باز کن) در توئیتر، به افرادی که در خیابان مانده اند، پناه می دهند. بنا بر گزارش ها، مسئولان شهری مونیخ می گویند، بسیاری از خدمات حمل و نقل از جمله حرکت بعضی قطارها و اتوبوس ها متوقف شده و «آنگلامرکل» صدراعظم آلمان نیز به سرعت برای رسیدگی به شرایط، جلسه فوری تشکیل داده است. شبکه «الجزیره» نیز گزارش داد که پلیس عملیات گسترده ای را در سطح شهر برای دستگیری عاملان این تیراندازی شروع کرده و در حال بررسی اعلام وضعیت فوق العاده در مونیخ است. پلیس مونیخ ضمن تروریستی خواندن این حمله، در صفحه توئیتر خود نیز تایید کرده، گزارشاتی مبنی بر تیراندازی در 2 مکان دیگر نزدیک به مرکز خرید المپیا و در مرکز شهر را دریافت کرده است. رویترز نیز گزارش می دهد، این مرکز خرید نزدیک استادیوم المپیک مونیخ است؛ جایی که گروهی از فلسطینیان 11 اسرائیلی را در آن به گروگان گرفته بودند و در نهایت در زمان بازی های سال 1972 کشتند.
                