دو‌شنبه ۳ آبان ۱۳۹۵
-----------------------------------------
type_unknown
-----------------------------------------
غافلگیری در هفت و سی دقیقه
-----------------------------------------

                    شرق: حرف هایی که سخنگوی دولت در جلسه صبحگاهی دیروز با فراکسیون امید زده بود، تنها دو ساعت دوام داشت؛ ساعت 7:30 صبح دیروز وقتی نوبخت و امیری به عنوان سخنگوی دولت و معاون پارلمانی رئیس جمهوری، در محل فراکسیون امید حاضر شدند و از لزوم همکاری این فراکسیون برای رای اعتماد فوری به وزرای معرفی شده حرف زدند، نام هایی که به میان آمد، همان نام هایی بود که از روز شنبه در رسانه ها مطرح بود: صالحی امیری، سلطانی فر و البته محمدعلی نجفی. هرچند دراین میان انتقادهایی از سوی اعضای فراکسیون مطرح و گلایه ها از توجه نکردن دولت به نظر نمایندگان بیان می شد، اما توضیح دولتی ها این بود که شرایط حساس است و باید با دولت همکاری شود تا با کمترین اتلاف وقت، از این مرحله عبور شود؛ عذری که از سوی نمایندگان با استقبال مواجه نشد. در جلسه صبحگاهی و از لابه لای نقدها و گلایه ها، آنچه بیش از همه چیز عیان بود، آماده نبودن زمینه برای معرفی گزینه موردنظر دولت در وزارت ورزش و جوانان بود. دولتی ها هم با تاکید بر اینکه گزینه معرفی شده برای وزارت آموزش وپرورش، چهره مورد وثوق فراکسیون امید و اکثریت نمایندگان است، تلاش بر اثبات حسن نیت خود داشتند. در نهایت هم آنچه به عنوان جمع بندی جلسه به دولتی ها اعلام شد، این بود که برای رفع سوءتفاهم ها، معرفی وزرای جدید چند روز به تعویق بیفتد تا در این فاصله، تعامل لازم بین فراکسیون و دولت ایجاد شود. پس از این جلسه، نوبخت به فرودگاه رفت تا همراه رئیس جمهوری عازم اراک شود، اما گویا وقتی ساکنان پاستور، در آسمان بودند، اتفاقات دیگری افتاده بود. چراکه دو ساعت بعد، زمزمه هایی در پارلمان پیچید: دانش آشتیانی قرار است به جای نجفی به مجلس معرفی شود. حرف تا عمل دولتخبر به اندازه کافی شوک آور بود. شب قبل، محمدعلی نجفی از آماده کردن برنامه های خود برای ارائه به مجلس سخن گفته بود و تا ساعت 7:30 صبح هم نام او در میان بود؛ اما به ناگاه نظر دولت تغییر کرد و این تغییر در حالی اتفاق افتاد که نه تنها فراکسیون امیدی ها، بلکه اکثریت نمایندگان مجلس، از آمدن نجفی استقبال کرده بودند. با آغاز این زمزمه ها، ابتدا بهرام پارسایی، سخنگوی فراکسیون امید، از صحن مجلس به جایگاه خبرنگاران آمد و در پاسخ به این سوال که آیا تغییر در گزینه وزارت آموزش وپرورش را تایید می کنید یا خیر، گفت: او و نمایندگان دیگر نیز دقایقی قبل، چنین چیزی را شنیده اند. جمله ای را که پارسایی در واکنش به این «شنیده ها» به زبان آورد، می شد به معنای نارضایتی از حذف نجفی تعبیر کرد. او گفت: «جامعه فرهنگیان و همچنین اعضای فراکسیون امید نظر مساعدی درخصوص نجفی داشته اند». دقایقی پس از آنکه پارسایی به صحن بازگشت، میرحمایت میرزاده، سخنگوی کمیسیون آموزش و تحقیقات مجلس، در جایگاه خبرنگاران حاضر شد. میرزاده که می گفت هنوز خبری قطعی درباره تغییر نجفی نشنیده، انتخاب نجفی را پاسخی مثبت به مطالبات فرهنگیان اعلام کرد، اما دقایقی بعد وقتی او نیز مطمئن شد که قرار است دانش آشتیانی به عنوان گزینه پیشنهادی وزارت آموزش وپرورش اعلام شود، با انتقاد از این تصمیم دولت، به «شرق» گفت: «فرهنگیان خاطره خوشی از دوران نجفی دارند و همیشه دوست داشته اند او یا فردی شبیه به او در جایگاه وزارت قرار بگیرد». او افزود: «ما در این سال ها شرمنده فرهنگیان بودیم و با انتخاب نجفی می شد امیدوار بود که مطالبات این طیف تا حدودی پاسخ بگیرد.با توجه به اقبالی که اکثر نمایندگان نسبت به نجفی داشتند، زمینه رای آوردن او در مجلس فراهم بود، اما بعید می دانم گزینه ای که به عنوان جانشین نجفی معرفی می شود، راه آسانی برای گرفتن رای اعتماد در پیش داشته باشد». این عضو فراکسیون امید با تاکید بر اینکه تمام نظرسنجی ها نشان می داد که فرهنگیان نجفی را می خواهند، گفت: «نجفی در آموزش وپرورش به یک کاریزما تبدیل شده و فرهنگیان که سال هاست خدمات او را به خاطر دارند، دوست داشتند حالاکه فضا برای بازگشت او فراهم شده، دولت هم این امکان را فراهم کند». نشانه ها و گلایه هااین سخنان در حالی بیان می شد که تا آخرین دقایق جلسه علنی هم نامه معرفی وزیران از تریبون مجلس قرائت نشد، اما در دقایق پایانی، حسینعلی امیری، معاون پارلمانی رئیس جمهوری، در صحن حاضر شد و زمزمه هایی مبنی بر اینکه او حامل نامه معرفی سه وزیر است دوباره شنیده شد. شنیده ها حاکی از این بود که در نهایت، دولت، صالحی امیری، سلطانی فر و دانش آشتیانی را به عنوان سه گزینه وزارتخانه های فرهنگ و ارشاد، ورزش و جوانان و آموزش وپرورش معرفی کرده است. فاطمه سعیدی، نماینده مردم تهران و دبیر کمیسیون آموزش و تحقیقات مجلس، پس از پایان جلسه علنی و در پاسخ به این سوال که نظر شما درباره گزینه های معرفی شده، چیست، گفت: «من که هنوز نامه ای مبنی بر معرفی سه گزینه ندیده ام و در صحن هم چیزی قرائت نشد، اما با توجه به اینکه در مدت دو ساعت و در دقیقه 90، گزینه وزارت آموزش وپرورش تغییر کرده، حتی اگر این سه نفر هم امروز به مجلس معرفی شده باشند، ما مطمئن نیستیم که تا جلسه بعدی همین گزینه ها باقی بمانند!» او در ادامه این اظهارنظر کنایه آمیز خود، افزود: «امروز صبح آقای نوبخت در جلسه فراکسیون، نام آقای نجفی را به عنوان گزینه وزارت مطرح کرد و در اواسط جلسه علنی، شنیدیم که قرار است گزینه دیگری به جای آقای نجفی معرفی شود. در این شرایط از کجا بدانیم که تا جلسه بعدی، همین افرادی که امروز اسمشان مطرح است، همچنان گزینه موردنظر دولت خواهند بود یا نه؟» او درباره اینکه در جلسه فراکسیون با نوبخت، مطالبه فراکسیون امید چه بود نیز گفت: «ما نه گزینه ای به دولت پیشنهاد کردیم و نه درخواستی داشتیم و فقط گفتیم خواستار تعامل دولت با فراکسیون هستیم، اما این تعامل تا امروز از طرف دولت ضعیف بوده و حالاهم که ما خواستار تعامل شدیم، با این برخورد مواجه شدیم. ما مطمئنیم آقای روحانی پیام فرهنگیان را شنیده بود و می دانست برای پاسخ دادن به این پیام، باید آقای نجفی معرفی شود. اما اینکه چرا و چطور در آخرین دقایق این تصمیم تغییر می کند و ما هم به طور غیر رسمی از آن باخبر می شویم، نشانه خوبی نیست». هرچند در آن دقایق به نظر می رسید حرف های سعیدی، کنایه هایی است به رفتار دولت، اما بعد از ظهر دیروز وقتی لاریجانی نامه معرفی وزرا را به روحانی عودت داد، این طعنه سعیدی، قابل تامل تر شد. رنجبرزاده از اعضای هیات رئیسه مجلس درباره علت برگرداندن نامه معرفی وزرا، گفته است: «این نامه به دلیل عدم پیوست خلاصه سوابق وزرای پیشنهادی و برنامه های آنها، از سوی رئیس مجلس به رئیس جمهور عودت داده شد. اگر سوابق و برنامه های وزرای پیشنهادی آماده شود، این موضوع در جلسه روز سه شنبه (چهارم آبان) اعلام وصول خواهد شد». روایت های متفاوت از دلیل حذف نجفیدراین میان روایت های دیگری هم از معرفی نشدن نجفی نیز در راهرو های پارلمان به گوش می رسد. برخی از نمایندگان می گویند، شنیده هایشان حاکی از تاثیر نظر برخی از نهادهای خارج از دولت در این تغییر است. برخی دیگر از نمایندگان هم می گویند نجفی برای نشستن بر کرسی وزارت آموزش وپرورش شرطی داشته که دولت با آن موافقت نکرده و به همین دلیل معرفی نجفی منتفی شده است. آنچه دراین باره به آن استناد می شود، سخنانی است که گفته می شود در شامگاه شنبه، نجفی بیان کرده و گفته برای پذیرش وزارت، تضمین هایی برای تخصیص بودجه مورد نیاز این وزارتخانه خواسته است. بودجه هایی که احتمالابرای پرداخت بدهی های معوق وزارتخانه به بازنشستگان، درخواست شده بود. روایت سوم اما براین اساس است که خود نجفی تغییر نظر داده و از پذیرش این مسئولیت انصراف داده است؛ درحالی که هیچ یک از این روایت ها، مستندات کافی برای پذیرفته شدن را ندارند. بهرام پارسایی، سخنگوی فراکسیون امید به ایسنا می گوید: «برداشت من این است که دلیل تغییر گزینه پیشنهادی دولت برای وزارت آموزش وپرورش انصراف آقای نجفی نبوده و بعید است ایشان به خواست فرهنگیان جواب رد داده باشد. اینکه برای معرفی آقای نجفی فشاری از بیرون وجود داشته یا هر عامل دیگری باعث تغییر این گزینه شده، موضوعی است که نمی توان درباره آن قضاوت کرد و دولت باید دلیل آن را اعلام کند». توضیح مبهم نجفیاما خود محمدعلی نجفی، بعدازظهر دیروز در توضیح علت معرفی نشدنش، پاسخ دیگری به ایسنا داده و گفته است: «نه انصراف من و نه عقب نشینی آقای روحانی در کار بوده است. از ابتدا گفتم؛ تلاش می کنیم آقای دانش را راضی کنیم و اگر نشد بنده سنگر را خالی نمی گذارم که خوشبختانه دیشب ایشان را قانع کردیم. دانش آشتیانی را فردی کاردان و صاحب نظر می دانم و برای کمک به موفقیت وی از هیچ تلاشی دریغ نخواهم کرد». اگر این روایت نجفی که می گوید شامگاه شنبه موفق به جلب رضایت دانش آشتیانی شده اند، صحت داشته باشد، آن گاه این سوال مطرح می شود که چرا سخنگوی دولت در جلسه صبح یکشنبه با فراکسیون امید از نجفی به عنوان گزینه مورد نظر برای وزارت آموزش وپرورش یاد کرده است؟ از سوی دیگر، بیان این جمله که «نه عقب نشینی روحانی در کار بوده و نه انصراف نجفی» روایت شرط نجفی و عدم پذیرش این شرط از سوی دولت را رد نمی کند و به همین دلیل، برخی از نمایندگان همچنان معتقدند این موضوع مهم ترین دلیل معرفی نشدن نجفی بوده است. با همه این اوصاف جمله ای که محمود صادقی، بعدازظهر دیروز در گفت وگو با اعتمادآنلاین درباره تغییر نجفی بیان کرد، بازهم احتمال تاثیرگذاری نهادهای خارج از دولت بر این تغییر را تقویت کرد. صادقی گفته: «در تغییر وزیر پیشنهادی آموزش وپرورش به مجلس عامل غیرمنتظره ای دخالت کرده است». کار سخت دانش و سلطانی فرحالاو در شرایطی که نمایندگان از معرفی نشدن نجفی، گلایه مند هستند، به نظر می رسد تبعات این تغییر تصمیم غافلگیرکننده بیش از همه گریبان گیر دو نفر از سه گزینه معرفی شده، بشود؛ درحالی که تاکنون مخالفت خاصی با معرفی صالحی امیری به عنوان وزیر فرهنگ و ارشاد اسلامی نشده، به نظر نمی رسد او راه دشواری برای نشستن بر کرسی جانشینی علی جنتی در پیش داشته باشد. اما در کنار دانش آشتیانی که معرفی شدنش به جای نجفی، بخشی از نمایندگان را دلخور کرده و حالاممکن است او تاوان تغییر تصمیم روحانی را بدهد، وضعیت مسعود سلطانی فر از هر سه گزینه معرفی شده، متزلزل تر به نظر می رسد؛ کسی که در جلسه صبح دیروز فراکسیون امید با نمایندگان دولت هم اخبار مطلوب نبودن سبد رایش به اطلاع دولتی ها رسیده بود، حالاو در فضای جدیدی که پس از معرفی نشدن نجفی شکل گرفته، مشکلات بیشتری برای کسب رای اعتماد از بهارستان پیش رو خواهد داشت. دیروز و پس از پایان جلسه علنی مجلس، میرحمایت میرزاده، از اعضای فراکسیون امید، در پاسخ به سوال «شرق» درباره وضعیت رای سلطانی فر در صحن، گفت: «برای وزارت ورزش و جوانان گزینه های دیگری هستند که از نظر برخی از نمایندگان و یک عده از اعضای فراکسیون امید، توانایی و سوابق بهتری از گزینه معرفی شده فعلی دارند». این جمله ای است که اگر قرار بود دولتی ها، تعامل با فراکسیون امید را در معرفی وزرای خود لحاظ کنند، شاید می شد آن را به عنوان پیامی معنادار، تلقی کرد. اما برایند رفتارهای دیروز دولتی ها حاکی از این بود که آنها تصمیم خود را گرفته اند و شاید برای محقق شدن تصمیم خود، بازهم مثل برخی موارد قبلی بیش از فراکسیون امید، روی مدیریت لاریجانی حساب کرده اند. محاسبه ای که در روزهای آینده مشخص خواهد شد که درست بوده یا غلط.
                