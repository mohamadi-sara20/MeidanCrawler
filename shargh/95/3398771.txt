یک‌شنبه ۳ مرداد ۱۳۹۵
-----------------------------------------
type_unknown
-----------------------------------------
عبور از تحکیم
-----------------------------------------

                    گروه سیاست: همه کسانی که سر جلسه کنکور امسال شرکت کردند، سرشان را روی صندلی ها گذاشتند و از تست زدن منصرف شدند و خوابیدند، همان کسانی خواهند بود که اگر بخت یارشان باشد و افزایش ظرفیت ها و غایبان کنکور به دادشان برسد، می توانند بخشی از کسانی باشند که وارد دانشگاه و در سال تحصیلی جدید دانشجو می شوند؛ اما معلوم نیست این بخش از متولدان دهه هفتادی، همان شور و هیجان سال هایمیانی دهه 70 را برای ورود به دانشگاه داشته باشند. از جنبش دانشجویی چیزی بدانند یا علاقه مند باشند تا در تشکل های دانشجویی فعالیت داشته باشند در چنین شرایطی شاید برای این گروه تازه وارد، نام محمدحسین قائدشرف آشنا نباشد؛ کسی که روز گذشته خبرگزاری فارس نوشت که در جریان انتخابات شورای مرکزی دفتر تحکیم وحدت به عنوان دبیر این جریان انتخاب شده است. در این نشست های سالانه، اعضای شورای مرکزی، دبیر و دیگر ارکان دفتر تحکیم وحدت انتخاب می شوند و در آن قائدشرف که نام آشنا به نظر نمی رسد، به عنوان دبیر انتخاب می شود. محل برگزاری نشست هم دانشگاه شهید بهشتی است و سعید جلیلی، در آن سخنرانی می کند و تندترین انتقادات را به دولت حمایت شده اصلاح طلبان وارد می کند. این ساختار جدید تحکیم وحدت است که معمولااخبار آن را هم خبرگزاری فارس و تسنیم پوشش می دهند و با اعضای آن متناسب با موضوعات مختلف مصاحبه می کنند. ساختار جدیدی که نسبتی به تحکیمی که درباره آن و سابقه آن گفته شده و خوانده شده، برقرار نمی شود؛ هرچند ممکن است دانشجوهای جدید، با نام تحکیم وحدت هم آشنا نباشند؛ مهم ترین و باسابقه ترین تشکیلات دانشجویی کشور که دوره های مختلفی از فرازوفرود را پشت سر گذاشته و اکنون به ساختاری رسیده است که به نظر نمی رسد همه جریانات دانشجویی را نمایندگی کند. به عنوان نمونه در خبری که خبرگزاری فارس منتشر کرده بود، واحدی به نام «جنگ نرم» ایجاد شده است که ممکن است جایگزین واحد تبلیغات و جنگ در اساسنامه دفتر شده باشد. البته هنوز جنگ آغاز نشده بود که نمایندگان انجمن های اسلامی دانشگاه های تهران، علم و صنعت، شریف، شیراز، تبریز و مشهد پس از دیدار با امام خمینی و آن جمله معروف که امروز با هر جست وجویی به آن می رسید، مبنی بر اینکه «بروید و بین خودتان تحکیم وحدت کنید»، پایه های تاسیس آنچه را بعدا «دفتر تحکیم وحدت» (اتحادیه انجمن های اسلامی و سازمان های دانجشویی سراسر کشور) معروف شد گذاشتند. مرام نامه و اساسنامه اولیه انجمن های اسلامی در تابستان 58 آماده شد. آقایان بیطرف، میردامادی، ابراهیم اصغرزاده، سیدزاده و محمود احمدی نژاد به عنوان اولین شورای مرکزی انتخاب شدند. همان کسانی که عده ای از آنها از دیوار سفارت آمریکا بالارفتند و یکی، دو نفرشان مثل احمدی نژاد نیت تسخیر سفارت شوروی را داشتند. تحکیم وحدت از همان ابتدای شکل گیری بنا به تاثیرپذیری از انقلاب اسلامی روحیه چپ گرا و عدالت جویی را سرلوحه خود قرار داده بود؛ دیدگاهی که بنا به تحولاتی که در دوره ای مختلف در بیرون از دانشگاه رخ می داد، دستخوش تحولات عمده ای شد. اما در ادامه یک نحله درونی این تشکل همچنان بر آن قرائت ایستادگی کردند و نحله هایی هم با قرائت های متفاوت، مفاهیمی مانند آزادی خواهی و دموکراسی خواهی را در اولویت قرار دادند. درباره تغییراتی که در گفتمان و حتی ظاهر فعالیت های دفتر تحکیم رخ داده است، مطالب متنوعی وجود دارد که هرکسی از منظر خود آن تغییرات را تحلیل کرده است؛ اما نگاه به ساختار دفتر تحکیم وحدت و آنچه در این ساختار روی داده، می تواند نگاه دیگری به روند شکل گیری و تغییرات دفتر تحکیم باشد.نگاهی به ساختاردفتر تحکیم وحدت درواقع دربرگیرنده انجمن های اسلامی بود که در دانشگاه ها تشکیل شده بود. دفتر تحکیم نشست هایی را به صورت ماهانه و نیز نشست هایی را هم به صورت سالانه برگزار می کرد. مصوبات نشست های ماهانه این امکان را داشت تا در اساسنامه گنجانده شود. براساس این، در این نشست ها علاوه بر اینکه معمولامسائل روی داده در ماه بررسی می شد، نحوه عضویت اعضا در شورای مرکزی تحکیم هم بررسی می شد. دستور کار نشست های سالانه هم انتخابات شورای مرکزی بود. اگر بخواهیم تعریفی از نحوه معرفی اعضای انجمن دانشگاه ها به شورای مرکزی تحکیم داشته باشیم، به زبان ساده می توان چنین گفت که هر انجمن دانشگاهی ای به نسبت جمعیت و وزن دانشگاه، می توانست یک، دو یا سه نفر عضو خود را با حق رای به شورای مرکزی تحکیم معرفی کند. درواقع اعضا دارای چهار لایه بودند. انجمن های دارای سه حق رای، انجمن های دارای دو حق رای و انجمن های دارای یک حق رای و در آخر انجمن های ناظر بدون حق رای. به عنوان نمونه انجمن های دانشگاه های تهران، شهید بهشتی و تبریز و شیراز می توانستند سه نفر حق رای دار را معرفی کنند. بعد از آن دانشگاه های اصفهان، مشهد، علم و صنعت و شریف می توانستند دو عضو حق رای دار را معرفی کنند. بعد از آن دانشگاه های کوچک تر مثل دانشگاه محقق اردبیلی، دانشگاه های یاسوج، شهید رجایی تهران و ایلام هرکدام دارای یک عضو دارای حق رای بودند. یکی از مواردی که در نشست های ماهانه بحث می شد، همین درخواست دانشگاه ها برای افزایش حق عضویت ها یا تبدیل شدن از عضو ناظر به عضو دارای حق رای بود؛ مثلاممکن بود یک دانشگاه دارای دو حق رای در شورای مرکزی تحکیم باشد و تقاضا بدهد تا حضورش به سه حق رای افزایش یابد. این قبلادر کمیسیون های مربوطه دفتر تحکیم بحث می شد و در نشست های ماهانه به بحث گذاشته شده و بعد هم مصوب می شد که چنانچه به تصویب می رسید، قابلیت تغییر اساسنامه را فراهم می کرد. دفتر تحکیم در بدو تاسیس و اساسنامه دارای چند کمیسیون از جمله کمیسیون یا کمیته تبلیغات و جنگ (متناسب با دوران جنگ ایران و عراق) تشکیلات، روابط عمومی، فرهنگی و امور سیاسی بود. اعضایی را که انجمن های دانشگاه ها به دفتر تحکیم معرفی می کردند، در نشست سالانه به انتخاب گذاشته شده و به این ترتیب اعضای شورای مرکزی تحکیم شکل می گرفت.ساختار از پایین به بالاعبدالله مومنی، سخنگوی سازمان ادوار تحکیم وحدت، با نگاهی به ساختار دفتر تحکیم وحدت به «شرق» می گوید: «دفتر تحکیم وحدت یک تشکیلات دانشجویی بوده و ساختاری دموکراتیک و از پایین به بالاداشت. اساسنامه به گونه ای تنظیم شده بود که از مجموع نمایندگان شورای مرکزی انجمن های اسلامی سراسر کشور، چه انجمن های آموزش عالی و چه دانشگاه های علوم پزشکی تشکیل می شد. انتخاب نماینده در هر دانشگاه هم بر مبنای اساسنامه همان دانشگاه بود و براساس جمع بندی خود، نمایندگانشان را به تحکیم وحدت معرفی می کردند».او در توضیح بیشتر درباره اساسنامه دفتر تحکیم می افزاید: «طبق اساسنامه تحکیم وحدت هر نماینده انجمن اسلامی می بایست دو سال حضور فعال در شورای تحکیم وحدت داشته باشد تا کاندیدای شورای مرکزی دفتر تحکیم شود. براساس قانون هم کسی که عضو تحکیم وحدت می شد، دیگر حق عضویت در انجمن اسلامی دانشگاه خود را نداشت و باید از آنجا استعفا می داد. دلیل گذاشتن این شرط در اساسنامه این بود که فرد، به جای نمایندگی از گرایش دانشگاه خود، مصلح و گرایش عمومی اتحادیه را در نظر داشته باشد. نامزدها همچنین برای انتخاب شدن باید دوسوم رای انجمن های عضو اتحادیه را به دست می آوردند».مومنی ادامه داد: «تعداد انجمن ها حدود 70 تشکل بود. آنها در مهلت تعیین شده که معمولادر پایان شهریور ماه هر سال بود، اعضای خود برای معرفی به نشست سالانه را انتخاب می کردند. در آبان ماه هم در یکی از دانشگاه ها انتخابات مجمع عمومی برگزار می شد». به گفته مومنی، این روال تا اواخر دهه 60 و اوایل دهه 70 وجود داشت.تغییرات گفتمان و اثر آن در انتخابات دفتر تحکیم وحدت دوره های مختلف گفتمانی را سپری کرده که این دوره ها اثرات خود را مثلابر نحوه انتخابات های این تشکل گذاشته است. همان طور که گفته شد نقطه تاسیس دفتر تحکیم شهریور سال 58 است. سال هایی که سال های غلبه نگاه انقلابی و ارزشی و آنچه معروف به «خط امامی» بود، بر موضوعات است. طرفداران این نگاه هم در دفتر تحکیم دست بالارا داشتند. در جریان بالارفتن از دیوار سفارت حضور داشتند و طرفدار دولت مهندس میرحسین موسوی و سیاست های چپ گرایانه بودند.به این ترتیب اکثریت چپی های تحکیم را چهره هایی ابراهیم اصغرزاده، علی شکوری راد و رضا خاتمی تشکیل می دادند. باوجود غلبه این تفکر، دیدگاه های دیگری هم در ساختار تحکیم بودند که البته در اقلیت بودند. گرایشی از اعضا که نگاه راست گرایانه به موضوعات داشتند و به تشکل های وابسته به جریان راست، نزدیک بودند. تقابل جریان راست و چپ در دفتر تحکیم مثل مراکز دیگر خود را عیان کرده بود و این تقابل را می توان در ارائه فهرست های انتخاباتی در آستانه انتخابات مجلس دوم و سوم دید. همان انتخابات هایی که شکل گیری جریان راست و چپ را در مجلس و در تشکل های سیاسی موجود کلید زده بود. بااین حال به گفته سیاوش حاتم از اعضای شورای عمومی دفتر تحکیم در سال های دهه 60 تا اواسط دهه 70، تحکیمی ها اجازه این را که تشکل های دیگری در دانشگاه ها شکل بگیرند نمی دادند. بااین حال تشکل های وابسته به جریان راست (به طور مستقل) به تدریج در دانشگاه ها پا گرفتند.تغییرات دهه 70طرفداران نگاه چپ در دفتر تحکیم اگرچه حاکم بلامنازع در دانشگاه ها هستند، از اواخر دهه 60 و اوایل دهه 70، کم کم نقدهای خود را نسبت به وضع موجود نمایان کرده و از تاییدکننده دولت های حاکم به نقدکننده آن تبدیل می شوند. به گفته سیاوش حاتم، «تغییر رفتار در تحکیم، ناشی از تغییرات بیرون از دانشگاه بود و همین موضوع سبب شد تا تحکیم از قرائت سال های 60 فاصله بگیرند». فضای سیاسی حاکم در سال های ریاست جمهوری هاشمی رفسنجانی و برخی ممانعت ها در فعالیت های تحکیم در آن سال ها باعث شد تا تحکیمی ها به نقدکننده فضای موجود تبدیل شوند.این نقدها در بعد اقتصادی سیاست های تعدیل دولت هاشمی را هم نشانه گرفت و بعد هم با طرح مباحث نواندیشی دینی از جانب برخی متفکرین و طرح مباحث مرتبط با آزادی از سوی او و از سوی دیگر تاثیرات تغییرات فرهنگی مثل چاپ کتاب ها، نشریات و روزنامه ها باعث شد تحکیم تغییرات بنیادی را در درون خود شاهد باشد؛ یعنی پررنگ شدن مطالباتی که اگر هم در چارت تحکیم بوده است، اما به دلیل غلبه فضای چپ عدالت جو و مبارز با امپریالیسم و سرمایه داری، به حاشیه رفته بود.تاثیر بر انتخابات درونیپررنگ شدن این موضوعات و برگردان آن از زبان رئیس دولت اصلاحات، این بار باعث شد تحکیمی ها همه حمایت خود را در سال 76 برای پیروزی خاتمی به کار ببندند. دوم خرداد و فضای باز برای فعالیت های دانشجویی و تشکیلاتی تاثیرات خود را حتی بر ساختار درونی برخی تشکل های دانشجویی و انجمن ها هم گذاشت. نمونه آن برگزاری انتخابات های این تشکل ها در برخی دانشگاه هاست.همان طور که سیر انتخابات درونی تحکیم توضیح داده شد، انتخابات اعضای شورای مرکزی در نشست های سالانه برگزار می شد؛ اما با تاثیر فضای دوم خرداد، برخی از تشکل های دانشجویی، صندوق های رای را وارد حیاط دانشگاه کرده و همه دانشجویان چه عضو تشکل بودند و چه نبودند، حق رای داشتند. به این ترتیب اعضایی برای انجمن اسلامی برخی از دانشگاه ها یا دانشکده ها انتخاب می شدند که نماینده کل دانشجویان بودند و به این ترتیب این افراد، نمایندگان واقعی تری برای معرفی به نشست سالانه دفتر تحکیم بودند.عبدالله مومنی هم در همین باره توضیح داد: «تا انتهای دولت اصلاحات در سال 84، امکان برگزاری انتخابات دموکراتیک انجمن اسلامی در صحن دانشگاه و با حضور کلی دانشگاه ها فراهم بود، اصطلاح دموکراتیک را از این نظر می توان گفت که عموم دانشجویان حق رای دادن داشتند».سال های انشقاقسال 78 تا 80 مهم ترین دوسالانه عمر تحکیم وحدت است. فضای پرتب و تاب دوم خردادی، بهار مطبوعات و احزاب، اثر خود را بر تحکیم گذاشتند. تحکیم اگرچه پوست اندازی خود را از پیش از اصلاحات آغاز کرده بود، اما با شکل گیری دوم خرداد، گمان می کرد فضای برای فعالیت های دانشجویی و انجام رسالت دانشجویی و نقد فضای حاکم به صورت بی بدیلی باز خواهد بود. وقوع ماجرای 18 تیر و مباحث بعد از آن، نقطه عطفی در نگرش های درونی تحکیم بود؛ تا جایی که باعث شد بخش هایی از این جریان درباره فضای موجود رادیکال شوند و نقد به دولت اصلاحات از دل تحکیم آغاز شود. همایش های «عبور از خاتمی» و «مدد به خاتمی» بارزترین جلوه این رویکرد بود.به وجودآمدن نگاه های مختلف در جبهه دوم خرداد و ارتباط تشکل هایی که در دل دوم خرداد شکل گرفته بودند یا تغییر گفتمان داده بودند، با اعضای تحکیم هم دلیل دیگری درباره چنددستگی درونی بود.سیاوش حاتم در همین باره به «شرق» می گوید: «دو طیف درون تحکیم شکل گرفتند؛ یکی طیف سنتی و دیگری طیف مدرن. این تقسیم بندی بیشتر گفتمانی و ماهوی بود. طیف سنتی همچنان تعلقات و گرایش خط امامی و دهه شصتی خود را حفظ کرده بودند و طیف مدرن هم خواهان تحقق مطالباتی بودند که به گمان آنها، به ویژه بعد از ماجرای 18 تیر 78 محقق نشده بود».عبدالله مومنی هم در همین باره می افزاید: «از دلایلی که در دهه 80 باعث انشقاق در تحکیم وحدت شد، دخالت دادن نهادهای غیردانشجویی بود که هیچ نسبتی با افکار دانشجویی نداشتند و باعث شدند تا تحکیم، اهمیت خود را از دست بدهد. از سوی دیگر، رادیکال ها نیز با مطالبات سیاسی ساختارشکنانه خود که از سطح جامعه فراتر بود، تلاش کردند این تشکل را به سوی تنش ببرند که باعث شد کارایی آن کم شود».مجموعه این عوامل و نیز همان نگاه های سنتی و مدرن باعث شد تحکیم، اسفند سال 80 دچار انشعاب شده و عده ای در دانشگاه شیراز نشست برگزار کرده و گروه دیگر هم در دانشگاه علامه نشستی را برگزار کنند. انشعاب از همین جا شکل می گیرد. بعد از انشعاب، اگرچه برخی از اصلاح طلبان نظیر بهزاد نبوی در نشست شیراز شرکت می کنند یا کروبی به آن پیغام می دهد، اما با مرور زمان و روشن شدن ماهیت طیف شیراز این حمایت ها رنگ خود را از دست می دهد. به گفته سیاوش حاتم، «بعد از انشعاب طیف علامه از شیراز، بیش از 90 درصد انجمن های اسلامی دانشجویی، در طیف علامه محسوب می شدند و کمتر از 10 تشکل هم ازجمله حامیان طیف شیراز بودند».سال های دولت احمدی نژادتحکیمی ها که شعار عبور از خاتمی را در انتخابات 80 مطرح کردند و منشعب شدند، در انتخابات 84 سیاست تحریم را پیش گرفتند و نتیجه روی کارآمدن دولتی بود که سخت ترین برخوردها را با جنبش دانشجویی و اعضای تحکیم داشت. در این سال ها خیلی از انجمن های اسلامی دانشگاه ها، ازجمله انجمن پلی تکنیک و علامه طباطبایی منحل شدند؛ تنها یک سال بعد از روی کار آمدن دولت احمدی نژاد.عبدالله مومنی آن سال ها را این گونه روایت می کند: «بعد از سال 84 و با روی کارآمدن احمدی نژاد، عملادر همان سال های اول شاهد این بودیم که عموم انجمن های اسلامی از فعالیت بازداشته شدند و به گرایش های مخالف تحکیم و انجمن اسلامی واگذار شدند و بعضی از آنان نیز تعطیل شدند. اکثر این انجمن ها هم تا روی کارآمدن حسن روحانی تعطیل بودند».با وجود این برخوردها هنوز طیف علامه اجازه فعالیت داشت، اما تلاش های گسترده ای صورت گرفت تا از فعالیت طیف علامه جلوگیری شود. سال 86 اعضای انجمن های اسلامی در نشستی دو روزه در تهران از فشار برای انحلال انجمن های خود و واگذاری آن به افراد موردعلاقه مدیریت دانشگاه خبر دادند.سال 87، محمدمهدی زاهدی، وزیر وقت علوم، طیف علامه دفتر تحکیم وحدت را غیرقانونی خواند و چند روز بعدتر هم هیات نظارت مرکزی بر تشکل ها حکم به انحلال این طیف داد؛ چراکه طیف شیراز با ارسال نامه ای به هیات نظارت مرکزی وزارت علوم، خواستار رسیدگی به وضعیت طیف علامه شده بود. «مهدی عباسی»، دبیر تحکیم وحدت طیف شیراز با ارسال نامه ای به وزارت علوم خواستار «اعلام رسمی غیرقانونی بودن طیف علامه و پاک شدن دفتر تحکیم از لوث این جریان خودفروخته شده بود».طیف شیرازبه این ترتیب فعالیت طیف علامه در همان دولت اول احمدی نژاد ممنوع اعلام می شود و از این پس، آنچه باقی می ماند، طیف شیرازی است که گرایش های آنها رفته رفته به قرائت اصولگرایان نزدیک تر می شود. به گفته سیاوش حاتم، طیف شیراز در ابتدای فعالیت خود کمتر از انگشتان دست، انجمن عضو داشت. این در حالی است که باید طبق اساسنامه 20 تشکل در عضویت تحکیم باشند تا فعالیت آن قانونی شود. حاتم اضافه کرد: «در سال های گذشته طیف شیراز سعی کرد با عضوگیری از سایر دانشگاه ها، مثل پیام نور و آزاد تعداد خود را به حد نصاب برساند». این در حالی است که سال 92 یکی از سال های چالش برانگیز و به نوعی سال تصفیه طیف شیراز محسوب می شد. زمانی که این طیف انتخابات سالانه خود را برگزار کرد، اما 14 تشکل عضو طیف شیراز با اعتراض به اینکه این طیف موارد قانونی را در برگزاری انتخابات رعایت نکرده، از این طیف خارج شدند. بااین حال طیف شیراز این نقدها را برنتافت و همچنان به فعالیت خود ادامه داد. درحالی که به تشکلی تبدیل شده که تاییدکننده قرائت های اصولگرایان در موضوعات مختلف و نقدکننده دولت هایی است که به اصلاحات تنه می زنند. عبدالله مومنی دراین باره معتقد است: «به نظر من تحکیم وحدتی که الان وجود دارد، هیچ نسبتی با آن تحکیم وحدتی که از روز شکل گیری تا آغاز دوره احمدی نژاد بوده است، به لحاظ فکری و هویتی ندارد. آنچه از تحکیم امروز دیده می شود، حتی سایه تحکیم در سال های گذشته هم نیست. تعریف جدیدی از جنبش دانشجویی استحاله شده است؛ جنبشی تایید کننده و نه نقدکننده.
                