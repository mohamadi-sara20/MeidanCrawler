شنبه ۲ مرداد ۱۳۹۵
-----------------------------------------
حرف اول
-----------------------------------------
کودتای ارتش علیه اردوغان یا اردوغان علیه ارتش؟
-----------------------------------------

                    کودتاهای نظامی که در صد سال گذشته در جهان و کشور ما (کودتای 28 مرداد علیه دولت ملی دکتر محمد مصدق) اتفاق افتاده، همیشه همراه با خون ریزی و آشوب بوده و کودتاچیان و حامیان آنها در بسیاری از موارد هرچه از کشتار و غارت از دستشان برآمده است، در برابر دولت حاکم و طرفداران آنها انجام داده اند؛ کودتای نظامیان اندونزی علیه دولت دکتر حاج احمد سوکارنو که در خیابان های جارکارتا جوی خون به راه انداخت و کودتای پینوشه در شیلی که منجر به قتل عام طرفداران دکتر سالوادور آلنده با حمایت آمریکا شد. بااین حال در کودتای اخیر ترکیه که مفسران سیاسی با توجه به نوع اقدامات کودتاچیان و واکنش رجب طیب اردوغان آن را کودتای مهندسی شده اعلام کرده اند، وضعیت تغییر کرده است و به جای عوامل کودتا، بخش ضدکودتا دست به کشتار زده اند. در کودتای 16 جولای ترکیه درحالی که کودتاچیان با بمباران ساختمان پارلمان ترکیه که یکی از سنگرهای احزاب مخالف اردوغان است، آن را ویران کردند، حتی یک تیر هم به کاخ تازه تاسیس و مجلل ریاست جمهوری در آنکارا یا ساختمان نخست وزیری ترکیه شلیک نشد. تلویزیون دولتی ترکیه هم که تصرف آن معمولانخستین هدف کودتاچیان است، حداقل سه ساعت پس از شروع کودتا همچنان برنامه های عادی خود را پخش می کرد و تعجب روزنامه نگاران را برانگیخته بود. غیر از فتح اله گولن، روحانی در تبعید خودخواسته ترک که اردوغان او را رقیب سرسخت خود می داند، بسیاری از ناظران سیاسی کودتا را هدایت شده از طرف اردوغان و حزب حاکم عدالت و توسعه ارزیابی کرده اند. قدر متیقن این است که اگر کودتا با هماهنگی با دولت هم انجام نشده باشد، میزان آمادگی و سرعت عمل اردوغان و طرفداران او برای سرکوب و تصفیه مخالفانش به مراتب بیشتر از آمادگی کودتاگران برای برکناری اردوغان بود! معلوم نیست آنچه در ترکیه اتفاق افتاد، کودتای ارتش علیه اردوغان بود یا کودتای اردوغان علیه ارتش! آنچه این جانب از کودتاهای خونین در نیم قرن گذشته در چهار قاره جهان غیر از اقیانوسیه به یاد دارم، بیشتر کودتاها (ضربه به دولت) صرفا به منظور برآورده شدن خواست و منافع نظامیان کودتاچی و در بسیاری موارد با تایید آمریکا یا با حمایت اتحاد شوروی سابق صورت می گرفت و در کمتر مواردی منافع ملی لحاظ می شد. در کودتای اخیر ترکیه هرچند بمباران پارلمان و بعضی درگیری های پراکنده در استانبول و آنکارا صورت گرفت؛ با این حال اقداماتی که در چهار روز گذشته طرفداران دولت با نظامیان، سربازان و درجه داران جزء ارتش به عنوان حامیان کودتا انجام دادند، غیرانسانی و مشمئزکننده بود. سربریدن سربازان، بریدن گوش افسران دخیل در کودتا و شلاق زدن و جمع کردن آنها در جایی و تلنبارکردن آنها روی هم و همچنین دستگیری و برکناری گسترده نظامیان و قضات ترکیه به اتهام همکاری با «فتح اله گولن»، چنان با عجله و برنامه ریزی شده انجام شد، گویی «گولن» که متهم به رهبری کودتاست، هم زمان با شلیک نخستین گلوله در ترکیه فهرست همه همکاران خود و طرفداران کودتا را در اختیار اردوغان و دولت او قرار داده بود! رفتار وحشیانه ای که در این چند روز با افراد متهم به شرکت در کودتا صورت گرفت، نشان می دهد در ترکیه هیچ افق روشنی برای رعایت آزادی و موازین حقوق بشر وجود ندارد و اگر کورسویی هم باشد، اردوغان درصدد ریشه کن کردن آثار اندک آن است. اگر اردوغان در برابر مخالفان ترک زبان خود به این صورت موازین حقوق بشر را زیر پا می گذارد، با سایر ملیت های مقیم ترکیه مانند ارامنه، کردها، اعراب و پیروان ادیان و مذاهب دیگر (شیعیان، بکتاشیان و علویان) چه رفتاری خواهد کرد؟ آنچه در چند روز گذشته در ترکیه صورت گرفت، در مقابل آنچه در شش ماه گذشته در مناطق جنوب و جنوب شرقی ترکیه انجام شده، قطره ای از دریاست.
                