شنبه ۱۱ دی ۱۳۹۵
-----------------------------------------
type_unknown
-----------------------------------------
همه چیز درباره قرارگاه خاتم
-----------------------------------------

                    گروه سیاست: ساختمانی در شهرک قدس تهران. جایی که به گفته جانشین فرمانده کل سپاه، مدیریت جنگ اقتصادی با استکبار، در دستان آنهاست؛ «قرارگاه سازندگی خاتم الانبیا». اگر به برخی پل ها و تابلوهای پروژه های عمرانی تهران هم توجه شود، نام محل خدمت اسبق شهردار فعلی تهران، به چشم می خورد؛ «قرارگاه خاتم»؛ نام قرارگاهه هم که نباشد، نام یکی از گروه های زیرمجموعه قرارگاه خاتم هست. البته قرارگاه سازندگی قائم، قرارگاه سازندگی نوح، قرارگاه سازندگی کربلاو قرارگاه سازندگی کوثر به عنوان زیرمجموعه های قرارگاه سازندگی خاتم الانبیا به حساب می آیند. قرارگاه دیگری نیز با نام مشابه قرارگاه سازندگی به نام قرارگاه دفاعی وجود دارد که غیر از تفاوت در ماهیت دو قرارگاه در زمان تشکیل شان تفاوت دارند. قرارگاه دفاعی خاتم در زمان جنگ مشغول فعالیت بوده و سال های زیادی از دوران جنگ، «اکبر هاشمی رفسنجانی» را به عنوان فرمانده خود می دیده است، اما قرارگاه سازندگی خاتم یک سال پس از پایان جنگ، یعنی سال 1368 پس از رحلت امام(ره) و با دستور مقام معظم رهبری تشکیل شد. این قرارگاه از زیرمجموعه های سپاه پاسداران محسوب و فرمانده آن از سوی فرمانده کل سپاه تعیین می شود. در بخش «درباره ما» سایت قرارگاه خاتم، به تشکیل این قرارگاه در سال 68 اشاره شده و آمده: «سپاه رسالت و تکلیف دیگری بر دوش خود احساس کرد و بر مبنای اصل 147 قانون اساسی و در راستای اوامر رهبر معظم انقلاب مبنی بر مشارکت در امر بازسازی کشور، بخشی از منابع و توان سازندگی خود را وارد عرصه سازندگی میهن اسلامی با عنوان قرارگاه سازندگی خاتم الانبیا (ص) کرد». اصل 147 قانون اساسی می گوید: «‎‎‎‎‎دولت  باید در زمان  صلح  از افراد و تجهیزات  فنی  ارتش  در کارهای  امدادی ، آموزشی ، تولیدی و جهاد سازندگی ، با رعایت  کامل  موازین  عدل  اسلامی  استفاده  کند در حدی  که  به  آمادگی  رزمی  آسیبی  وارد نیاید». در این بخش از سایت قرارگاه، همچنین نسبت به «گسترش و توسعه و حمایت از کشورهای مسلمان، همسایه و دوست در قالب صدور خدمات فنی و مهندسی» اعلام آمادگی شده است.آنها فعالیت شان را محدود به یک زمینه نمی کنند؛ فقط هم پروژه های بزرگ را در دست می گیرند؛ از پروژه اتوبان «صدر» در تهران گرفته تا فازهای 15 و 16 پارس جنوبی؛ از سد «گتوند» تا اتوبان «حرم تا حرم». سال 90 به دستور فرمانده کل سپاه قرار بر این شد تا قرارگاه خاتم خودش را درگیر پروژه های کمتر از صد میلیارد تومان نکند؛ آن هم تحت شرایطی؛ به گفته فرمانده کل سپاه «اگر شرکت های خصوصی بتوانند آن (پروژه های بیشتر از صد میلیارد) را انجام دهند، سپاه وارد این پروژه ها نخواهد شد، مگر آنکه شرکت خصوصی بخواهد اجحافی کند که در این صورت، سپاه برای ایجاد رقابت و تعدیل قیمت وارد خواهد شد».این قرارگاه سپاه «برابر تبصره 2 ماده 5 قانون خدمت وظیفه عمومی، از بین مشمولان بسیجی فارغ التحصیل مقطع کارشناسی و بالاتر برای خدمت سربازی در پروژه ها و کارگاه ها در هر دوره اعزام، طبق ضوابط سپاه، جذب می کند» که در لیست ارائه شده از سوی قرارگاه، 15 رشته تحصیلی به چشم می خورد.سال 1393 سردار «عبادالله عبداللهی»، فرمانده قرارگاه خاتم آماری از پیمانکاران و کارکنان قرارگاهش ارائه کرد: همکاری «پنج هزار شرکت پیمانکار بخش خصوصی» و «135 هزار نفر نیرو که فقط دوهزار و 560 نفر نیروی رسمی هستند». به گفته او «35 هزار نفر از 135 هزار نیرو، در سطح مهندس، فوق لیسانس و دکترا هستند و بقیه نیروها نیز به لحاظ فنی ماهر و باتجربه محسوب می شوند». البته این آمار مربوط به سال 1393 می شود و اگر رشد نکرده باشد، در همان حد باقی مانده. اما روز پنجشنبه «علی لاریجانی»، رئیس مجلس شورای اسلامی در جریان بازدید از نمایشگاه قرارگاه خاتم، تعداد افرادی را که به طور مستقیم در پروژه های قرارگاه مشغول کار هستند، حدود 160 هزار نفر اعلام کرد.خودشان فعالیت هایشان را در سه رسته، دسته بندی کرده اند؛ «نفت، گاز و پتروشیمی»، «عمران و صنعت» و «محرومیت زدایی». این سه دسته هر کدام چندین زیرمجموعه دیگر دارند. در مجموعه «نفت، گاز و پتروشیمی»، نوشته اند فعالیت هایی از جمله «توسعه میادین»، «صنایع پالایشگاهی»، «مخازن ذخیره نفت و گاز» و «خطوط انتقال نفت و گاز» دارند. می گویند در شاخه «عمران و صنعت» در زمینه هایی مانند «ابنیه و سازه های ویژه»، «بنادر و سازه های دریایی»، «تونل و سازه های زیرزمینی»، «راه و راه آهن»، «سد و بند انحراف»، «خطوط انتقال آب»، «صنعت، معدن و صنایع معدنی» و «کانال و شبکه های آبیاری و زهکشی» توانایی دارند. «محرومیت زدایی» دیگر بخش فعالیت این قرارگاه معرفی شده که به نوشته پایگاه اطلاع رسانی قرارگاه، در عرصه های «عمرانی»، فرهنگی-اجتماعی» و «کشاورزی» کار می کنند. در بخشی از فعالیت های محرومیت زدایی نوشته شده: «در مناطق محروم به جهت عمق بخشی داخلی و ایجاد امنیت پایدار با اولویت مناطق مرزی، صعب العبور، دور افتاده و حساس کشور و درخصوص مسجدسازی و حوزه علمیه در سراسر کشور». بیشترین فعالیت های اقتصادی سپاه از دو طریق قرارگاه سازندگی خاتم و بنیاد تعاون سپاه صورت می گیرد. سال 89 و بعد از آن سال های درگیرشدن بیشتر ایران با تحریم های بین المللی بود. حجت الاسلام سعیدی، در مصاحبه ای در پاسخ به سوالی درباره «ادعای یک مقام اماراتی درباره شرکت های سپاه در این کشور» صحبت کرده بود و آن را «فرافکنی» دانست. ورود قرارگاه به اقتصادنخستین فعالیت های این قرارگاه در دوران ریاست جمهوری «اکبر هاشمی رفسنجانی» رخ داد.حجت الاسلام «علی سعیدی» نماینده ولی فقیه در سپاه 15 بهمن 1389 به «مهر» گفته بود: «در دوران پس از جنگ کشور به شدت نیاز به سازندگی عمران و آبادانی و ترمیم زیرساخت ها داشت و رئیس دولت وقت (آیت الله هاشمی رفسنجانی) از رهبر معظم انقلاب درخواست کردند که بخشی از توان مازاد سپاه به کمک دولت بیاید که مورد موافقت ایشان هم قرار گرفت و سپاه وارد عرصه های اقتصادی یا بهتر بگویم سازندگی شد». «محسن رضایی» فرمانده اسبق سپاه پاسداران هم دراین باره گفته است: «پس از پایان جنگ، رئیس جمهور وقت، از سپاه پاسداران درخواست کرد تا فعالیت های نظامی خود را به حوزه سازندگی انتقال دهد». او می افزاید: «قرارگاه خاتم حاصل تجربیاتی است که در دوران دفاع مقدس به دست آوردیم و ما با توجه به شاخص های مهمی که در سازندگی کشور مورد نیاز است، آماده ایم هر جایی که نیاز به کمک برای آبادانی و عمران کشور داشته باشد، به میدان بیاییم».قلمرو فعالیت های قرارگاه خاتم محدود به ایران نیست؛ آن طور که سردار «محمدرضا یزدی» معاون حقوقی و امور مجلس سپاه، سال 1390 به خبرآنلاین گفته بود: «قرارگاه براساس توانمندی های خود در کشورهایی که معرفی می شدند، اقدام به انعقاد قراردادهایی می کرد».هرچند او نامی از این کشورها نبرد ولی ادامه داده بود: «البته این قراردادها نه با نگاه منفعت طلبانه و سودجویانه بلکه با نگاه صدور انقلاب و ارائه کمک به کشورهای نیازمند و ارائه توانمندی های نظام مقدس جمهوری اسلامی ایران به دنیا در قالب حضور در رقابت بین المللی انجام شد؛ لذا قراردادهایی بسته شد و پروژه هایی اجرا شد». به گفته «یزدی»، بسیاری از این کشورها هنوز نتوانسته اند به تعهدات خود عمل کنند و به دولت و قرارگاه خاتم بدهکارند؛ ولی این قرارگاه بخش عمده ای از تعهدات خود را در کشورهای طرف قرارداد به نتیجه رسانده و آنها نیز راضی هستند. یادداشت «الف» و جوابیه حفاظت اطلاعاتمعاون حقوقی سپاه پاسداران در سال 90 گفته بود: «تاکنون از سوی هیچ یک از نهادهای نظارتی و حتی مخالفین درخواست تحقیق وتفحص از فعالیت های اقتصادی سپاه نشده است». بعدها اما در همین زمینه، یعنی نظارت بر فعالیت های قرارگاه خاتم، مطالبی منتشر شد که با واکنش حفاظت اطلاعات سپاه روبه رو شد؛ 22 مهر ماه 1393 سایت «الف» به مدیرمسئولی «احمد توکلی» در یادداشتی با عنوان «در حاشیه گزارش اقتصادی قرارگاه خاتم الانبیای سپاه» به عملکرد این قرارگاه پرداخت. در بخشی از آن که با جوابیه حفاظت اطلاعات سپاه مواجه شد، آمده بود: «اساسا بخش خصوصی هیچ گاه نمی تواند خود را به قرارگاه خاتم برساند. علت این است که این مسابقه از یک نقطه برابر شروع نشده است. قرارگاه با استفاده از تمرکز امکانات لجستیک انباشت شده در سپاه (به دلیل شرایط جنگ) فرسنگ ها جلوتر می دود و هرچه می گذرد فاصله بیشتری از بخش خصوصی می گیرد؛ ضمن اینکه قرارگاه خاتم از امتیازات ویژه ای نظیر معافیت مالیاتی برخوردار است که فعالیت های اقتصادی آن را تسهیل می کند. دیگر از نفوذ قرارگاه در دستگاه های دولتی و ستاد اقتصادی دولت که باعث می شود موانع قانونی پیش پا برداشته شود یا پروژه ها کانالیزه شود، بگذریم. شاید مهم تر از همه اینکه قرارگاه خاتم مانند دیگر فعالان اقتصادی از مزاحمت دستگاه های نظارتی رنج نمی کشد. طبق قانون دیوان محاسبات، سازمان بازرسی کل کشور و دیگر دستگاه های نظارتی (حتی سازمان اطلاعات سپاه) حق ورود و سرکشی به فعالیت های قرارگاه ندارند! تنها مرجع نظارت بر قرارگاه خاتم، سازمان حفاظت سپاه است که حتی اگر بخواهد، اساسا برای نظارت در حوزه اقتصادی ساخته نشده و حتی نمی تواند یک حسابرسی یا ردیابی مالی از عملکرد قرارگاه داشته باشد! در چنین محیطی وقوع فساد چندان دور از انتظار نیست». در واکنش به این بخش از یادداشت «الف» جوابیه ای از سوی سازمان حفاظت اطلاعات سپاه با امضای رئیس این سازمان خطاب به «توکلی» ارسال شد. در این جوابیه آمده است: «بدین وسیله به آگاهی مخاطبان محترم می رساند مطالب منتشره به تاریخ 07/22/1393 در انتهای بند 2 صفحه اقتصادی با عنوان «در حاشیه گزارش اقتصادی قرارگاه خاتم الانبیاء(ص) سپاه» غیرکارشناسی بوده و ناشی از ضعف آگاهی تنظیم کننده از مباحث درون سازمانی حفاظت اطلاعات سپاه بوده است چراکه اولاحفاظت اطلاعات سپاه تنها مرجع نظارتی بر قرارگاه نمی باشد و سپاه پاسداران انقلاب اسلامی دارای اجزای نظارتی متعددی ازجمله حوزه نمایندگی ولی فقیه، سازمان حفاظت اطلاعات، بازرسی، معاونت حقوقی و... می باشد و ثانیا ذکر جمله (حتی اگر بخواهد،... نمی تواند) نیز منجر به تضعیف حفاظت اطلاعات شده و اراده و توانایی این سازمان در برخورد با جرائم و تخلفات را زیر سوال برده است، این در حالی است که ساحفاسا با بهره گیری از ابزارها و شیوه های متفاوت، ماموریت های محوله را به نحو احسن به انجام رسانده است». سال 1385 هم «عبدالرضا عابد» فرمانده وقت قرارگاه به «شرق» گفته بود: «از ابتدا اعلام کرده ایم که ما به عنوان یک پیمانکار هستیم. جایگاه مان هم جایگاه پیمانکار است. این طور نیست که خدای ناکرده ما از موضع نظامی بگوییم کسی نمی تواند به ما چیزی بگوید یا سوالی بکند. خیر، این طور نیست». الزام قرارگاه به پرداخت مالیاتاما در قسمتی از یادداشت سایت «الف» به معافیت مالیاتی قرارگاه خاتم اشاره شده بود؛ این معافیت در آخرین روزهای مجلس نهم دچار تغییر شد؛ به موجب مصوبه 14 اردیبهشت ماه 1395، «براساس ماده الحاقی 62، به منظور تحقق سیاست های کلی اقتصاد مقاومتی موضوع صرفه جویی در هزینه های عمومی، اصلاح نظام درآمدی دولت و همچنین قطع وابستگی بودجه به نفت آستان های مقدس و قرارگاه های سازندگی و شرکت ها و موسسات وابسته به اشخاص مذکور از سال اول برنامه ششم نسبت به تمامی فعالیت های اقتصادی خود، مشمول پرداخت مالیات می شوند». البته پیش از آن هم بهمن ماه 1393 «محمدمهدی مفتح»، سخنگوی کمیسیون تلفیق بودجه مجلس، با اشاره به بررسی لایحه بودجه سال 94، گفته بود: «قرارگاه سازندگی خاتم الانبیا (ص) در سال آینده موظف به ارائه اظهارنامه مالیاتی و پرداخت مالیات براساس قانون مالیات های مستقیم شد». در سال 1391 سردار «محمدرضا یزدی»، معاون حقوقی سپاه، در گفت وگو با «مهر» درباره «مالیات گریزبودن قرارگاه خاتم» گفته بود: «این موضوع را قاطعانه رد می کنیم. ما مالیات های خود را به صورت مرتب پرداخت می کنیم، البته مشمول قانون بند 2 مالیات نیز هستیم». شهرداران تهران و قرارگاهقرارگاه خاتم در طول دولت ها فعالیت های زیادی داشته؛ حالاطبق شرایط، میزان این فعالیت ها کم و زیاد می شده، ولی آنچه مستمر بوده، حضور سپاه از طریق قرارگاه سازندگی خاتم در اقتصاد ایران بوده است، اما حضور سپاه در فعالیت های اقتصادی مخالفان و موافقان خاص خودش را دارد؛ زمانی شهردار تهران در سال 82 قرارگاه خاتم را به پروژه های اقتصادی تهران دعوت می کند و زمانی همان فرد در قامت رئیس دولت، به فعالیت های اقتصادی سپاه طعنه می زند؛ یعنی «محمود احمدی نژاد». احمدی نژاد بهمن ماه سال 1382 در قامت شهردار تهران، گفته بود: «تشریفات زائد اداری جز تحمیل هزینه های سنگین به مردم و شهر، فایده دیگری ندارند؛ بنابراین مدیریت شهری باید همواره فارغ از دغدغه های سیاسی و غیرسیاسی و بازی های معمول مخرب، خود را وقف خدمت به مردم و شهر کند». او در ادامه سخنانش از سه برابرشدن حجم فعالیت های عمرانی شهرداری سخن گفته و افزوده بود: «از شرکت های وابسته به بنیاد مستضعفان همچون جنرال مکانیک و شرکت ملی ساختمان و قرارگاه سازندگی خاتم الانبیا که دارای تجربه و توانمندی لازم بوده و پروژه ها را با بالاترین کیفیت و پایین ترین قیمت انجام می دهند، استفاده کرده ایم». احمدی نژاد در سال 1382 وعده داد که از سال آینده؛ یعنی 1383 تمامی قراردادهای پیمانکاری شهرداری به صورت کاملاشفاف و علنی به شهروندان تهرانی اعلام شود. او در سال های اولیه روی کارآمدنش هم روابط حسنه ای با قرارگاه سازندگی خاتم سپاه داشت. دولت احمدی نژاد در سال 1385 قراردادی به ارزش بیش از دو میلیارد دلار برای توسعه فازهای 15 و 16 پارس جنوبی با این قرارگاه سپاه پاسداران به امضا رساند، اما احمدی نژاد بعدها در سال 1391 در قامت رئیس دولت ایران، در همایش فرماندهان قرارگاه سازندگی خاتم اموال برخی نهادها را نامحدود دانست و گفت که «سازمانی به نام سازمان اموال دولت درست کردیم که هر نهادی که هرچه اضافه دارد اعلام کند و آنهایی که نیاز نیست را بفروشیم... در خود سپاه و ارتش هم از این موارد زیاد است برای مثال قلعه مرغی یا فرودگاه دوشان تپه که فکر می کنم 65 هکتار در میان شهر است که می توان از آن استفاده کرد و اینها علاوه بر چندهزار هکتار در شهرهای مختلف است». پس از این اظهارات، سردار «محمدرضا یزدی»، معاون حقوقی سپاه، گفت که «خیلی از زمین های کنونی ازسوی منابع طبیعی و ارتش در اختیار سپاه قرار گرفت که البته به دلیل نداشتن سند در سال های اخیر مدعیان زیادی پیدا کرده است».اما احمدی نژاد تنها شهردار تهران نبود که از فعالیت قرارگاه خاتم در پروژه های شهرداری حمایت کرده بود. «باقر قالیباف» شهردار فعلی تهران نیز که خود مدتی فرمانده قرارگاه خاتم بوده، در سال 1393 تفاهم نامه 20 هزار میلیاردتومانی با قرارگاه خاتم امضا کرد که با اعتراض برخی از اعضای شورای شهر تهران مواجه شد. «غلامرضا انصاری»، عضو شورای شهر تهران دراین باره گفته بود: «این تفاهم نامه در تاریخ دوم خردادماه سال جاری (1393) منعقد شده و اعضای شورای شهر پایتخت نسبت به آن بی اطلاع بودند و روز گذشته از طریق رسانه ها از آن مطلع شدند». بااین حال «احمد دنیامالی»، رئیس کمیسیون عمران و حمل ونقل شورای شهر تهران، با حمایت از این تفاهم نامه گفته بود: «این موضوع یک تفاهم نامه است و شهرداری مجاز است با مجموعه ای در چارچوب وضعیت خود تفاهم نامه داشته باشد و قرارگاه خاتم الانبیاء با شهرداری توافق کردند که تامین منابع مالی را انجام داده و در بخش های تامین تجهیزات و پروژه ها اقدام کنند». او افزوده بود: «از شهردار تهران سوالی در این زمینه پرسیدم که آقای قالیباف تاکید داشتند پروژه ها اکران عمومی شده و به مناقصه گذاشته می شوند». به گفته «دنیامالی»، این تفاهم نامه پنج ساله است. او همچنین گفته بود: «در زمان شهرداری آقای احمدی نژاد، تفاهم نامه ای وجود داشت که سپاه بخشی از پروژه ها را از طریق قرارگاه خاتم انجام دهد و امروزه قرارگاه خاتم یکی از توانمندترین مجموعه های مهندسی در کشور است». تحریم قرارگاهسال 1389 هم زمان با اوج گیری تحریم های هسته ای علیه ایران، قرارگاه خاتم الانبیاء و شرکت های زیرمجموعه آن ابتدا تحت تحریم آمریکا و سپس در قطع نامه 1929 مورد هدف تحریم های بین المللی قرار گرفتند.قطع نامه 1929 یکی از سخت ترین تحریم ها بود. به غیر از خود قرارگاه و شرکت های تابعه اش، «رستم قاسمی»، فرمانده وقت و سایر افراد مرتبط با قرارگاه خاتم مانند فرماندهان پیشین هم تحریم شدند. با به نتیجه رسیدن برجام، قطع نامه 2231 در شورای امنیت سازمان ملل به تصویب اعضا رسید که مطابق آن تمام قطع نامه های تحریمی ایران از جمله 1929 لغو شدند. سردار «جعفری»، فرمانده کل سپاه، در سال 1390 درباره نقش این قرارگاه در تحریم ها گفته بود: «این قرارگاه باوجود فشارها و تحریم های فراوان نقشی بی بدیل در کمک به دولت برای ساخت کشور داشت و این را به وضوح در مقطعی که درگیر جنگ نرم با دشمن در موضوعاتی مانند هسته ای بودیم، می توان دید». سرداران مهندسقرارگاه خاتم که برای امور سازندگی فعالیت می کند، نه مدیرعامل دارد و نه رئیس؛ بلکه فرمانده دارد. این قرارگاه از زمان تشکیل در سال 1368 فرماندهان زیادی به خود دیده است؛ فرماندهانی که پس از کناررفتن از راس قرارگاه، هر یک سرنوشتی دیگر داشتند. با اینکه سال های زیادی از تشکیل قرارگاه سازندگی خاتم نگذشته؛ ولی تعداد و نام فرماندهانش در منابع مختلف متفاوت است؛ با جست وجو در منابع موجود از جمله برخی سایت های اصولگرا، ازجمله «فردا» اسامی ای موجود است که در مجله «پیام انقلاب»، ارگان رسمی سپاه پاسداران، به عنوان فرمانده قرارگاه به چشم نمی خورد. مانند سرلشکر «سیدیحیی رحیم صفوی»، فرمانده اسبق سپاه. البته شاید این تفاوت در اسامی به این برگردد که شخصی که به عنوان فرمانده قرارگاه معرفی می شود، جانشین فرمانده کل سپاه در قرارگاه خاتم است؛ بنابراین فرماندهان کل سپاه را می توان فرمانده اصلی قرارگاه دانست؛ اما در شماره آذر ماه 1392 «پیام انقلاب» که ویژه سالگرد قرارگاه بود، نام شش فرمانده به چشم می خورد. هرچند همه این فرماندهان مهندسی را در دانشگاه نخوانده اند؛ ولی آنهایی که مهندسی نخوانده اند، هم در زمان جنگ با فعالیت در یگان های رزمی تجربیاتی کسب کرده اند. محمد وفاییسردار «محمد وفایی»؛ او نخستین فرمانده قرارگاه خاتم است. وفایی به «پیام انقلاب» گفته که «... در نتیجه جنگ، هزارو 900 کیلومتر نوار مرزی تا عمق 200 - 300 کیلومتر از خاک کشورمان در نتیجه بمباران های دشمن تخریب شده بود. در چنین شرایطی سپاه تصمیم گرفت وارد فعالیت های سازندگی شود. اولین گردش کار از سوی فرماندهی کل سپاه خدمت مقام معظم رهبری تقدیم شد. البته قبل از ارائه آن گردش کار از محضر ایشان پرسیده شده بود که آیا سپاه وارد بخش سازندگی بشود یا خیر که معظم له با شروطی موافقت خود را با این ورود اعلام فرموده بودند؛ بنابراین شروط هم در گردش کار تقدیمی لحاظ شده بود که نهایتا مورد موافقت معظم له قرار گرفت. آقای محسن رضایی ابلاغی را به نام این جانب نوشتند و دادند تا بروم و قرارگاه سازندگی خاتم الانبیا (ص) را راه اندازی کنم». او تا سال 1373 فرمانده بوده است. او سال 1389 در گفت وگو با «فارس» درباره اولین قرارداد قرارگاه گفته بود: «اولین قراردادی که من در سال 1368 در قرارگاه خاتم الانبیا (ص) امضا کردم، 30 میلیون تومان با موضوع تصحیح اراضی بین دارخوین و خرمشهر بود». او بعدها سال 1386 در دولت احمدی نژاد مشاور او شد و سال 1389 در ماجرای عزل 14 مشاور از طرف احمدی نژاد، او هم برکنار شد. محمدباقر قالیبافپس از «محمد وفایی»، سردار «محسن رضایی» فرمانده وقت سپاه در سال 1373 «باقر قالیباف» را به عنوان فرمانده قرارگاه خاتم الانبیا (ص) منصوب کرد. اجرای پروژه هایی مانند راه آهن مشهد-سرخس و... از جمله اقدامات صورت گرفته در دوره مدیریت قالیباف بر قرارگاه به شمار می رود. او از آبان ماه 1376 تا تیر ماه 1379 با حکم مقام معظم رهبری، فرمانده نیروی هوایی سپاه پاسداران شد. پس از آن یعنی از سال 1379 مقام معظم رهبری «قالیباف» را به سمت فرمانده نیروی انتظامی منصوب کردند. فروردین ماه 1384 با نزدیک شدن به انتخابات نهم ریاست جمهوری، او استعفا داد و نامزد انتخابات شد. او پس از ناکامی در انتخابات ریاست جمهوری از سوی طیف حامی احمدی نژاد در شورای شهر تهران، شهردار پایتخت شد. او که از سال 84 همچنان شهردار تهران است، سال 1392 برای انتخابات ریاست جمهوری یک بار دیگر شانس خود را امتحان کرد؛ اما باز هم ناکام ماند. تحرکات و اظهارات اخیر قالیباف، باعث شده تا برخی کارشناسان حدس بزنند تا فرمانده اسبق قرارگاه خاتم برای سومین بار قصد ورود به انتخابات ریاست جمهوری را در اردیبهشت 96 دارد. عبدالرضا عابدبچه جنوب است و فارغ التحصیل دوره اکتشاف نفت. اواخر دوران تحصیلش هم زمان شد با پیروزی انقلاب اسلامی که باعث شد او به ایران بازگردد. سال 1359 وارد سپاه شد و سال های جنگ را در جبهه سپری کرد. پس از پایان جنگ وارد عرصه سازندگی در سپاه شد. خودش در گفت وگویی که سال 1385 با «شرق» داشت، گفته بود: «پس از اتمام جنگ هم مسئول دو مجموعه مهندسی شدم و فعالیت های سازندگی را از ساخت اتوبان تهران- ساوه شروع کردم. سپس به قرارگاه کربلاو بعد هم به قرارگاه خاتم الانبیا آمدم». خودش می گوید پنجمین مسئول قرارگاه بوده؛ ولی در فهرست «پیام انقلاب» سومین فرمانده است که بیش از دو سال فرمانده قرارگاه بود. او چند سالی است که قائم مقام سازمان اوقاف و امور خیریه شده است. رستم قاسمیدی ماه 1386 بود که سردار «رستم قاسمی» فرمانده قرارگاه سازندگی خاتم الانبیا (ص) شد. او پیش از پذیرش این مسئولیت قرارگاه سازندگی نوح (ع) را برعهده داشت. رستم قاسمی بعدها سال 1390 به وزارت نفت، یعنی پولدارترین وزارتخانه احمدی نژاد در یکی از بهترین دوران قیمت نفت، منتقل شد. نام «رستم قاسمی» پس از به جریان افتادن رسیدگی به پرونده زنجانی بیش از قبل شنیده شد. نام «رستم قاسمی» به همراه سه مقام بلندپایه دولت دهم، در چندین بخش از کیفرخواست دادستان علیه «بابک زنجانی» به میان آمد که همین باعث شد آنها نامه ای خطاب به دادستان کل کشور بنویسند و روشن شدن نقش خود و دیگران در پرونده زنجانی را مطالبه کنند. بعدها «قاسمی» درباره عبور از تحریم ها و دورزدن آنها در سال 1390 و 1391 یعنی زمانی که وزیر نفت بوده، گفته بود: «توانستیم با مقاومت روزهای سخت را پشت سر بگذاریم و به راهکارهای عبور از تحریم ها برسیم». ابوالقاسم مظفری شمسمرداد 1390 «رستم قاسمی» راهی وزارت نفت شد تا سردار «محمدعلی جعفری» فرمانده کل سپاه حکم فرماندهی قرارگاه را برای «ابولقاسم مظفری شمس» بنویسد. او پیش از برعهده گرفتن این مسئولیت، ریاست هیئت مدیره «شرکت توسعه آب و نیرو ایران» و ریاست «انجمن تونل ایران» را بر عهده داشت. مدت زمان فرماندهی او، یکی از کوتاه ترین مدت های فرماندهی قرارگاه است. مرداد 1390 تا اسفند ماه 1391. عبادالله عبداللهیاز اسفندماه 1391 به ساختمان قرارگاه در شهرک قدس رفت. سردار بیش از 92 ماه سابقه حضور در جبهه و بیش از 15 سال سابقه فرماندهی در رده های رزمی دارد. او هم مهندس است؛ با مدرک تحصیلی کارشناسی ارشد مهندسی عمران. سردار عبداللهی پیش از این فرماندهی قرب کربلارا بر عهده داشته و از مدیران موثر سپاه در راه اندازی قرارگاه سازندگی خاتم الانبیا(ص) بوده. او به تازگی پس از تجدید قرارداد ساخت 10 فروند کشتی از سوی شرکت های کره جنوبی به وسیله دولت -که سال 2008 منعقد شده بود-، «حسن روحانی» رئیس جمهوری را با لفظ «باید» مورد خطاب قرار داد و گفت: «رئیس جمهور باید قرارداد ساخت 10 فروند کشتی با کشور کره جنوبی را لغو کند و اگر این کار صورت نگیرد، دیگر نمی توان به شعارها و حرف ها اعتماد کرد».قرارگاه را همچنان می توان بزرگ ترین پیمانکار غیردولتی ایران دانست؛ قرارگاهی که «اسحاق جهانگیری» معاون اول رئیس جمهوری درباره آن می گوید: «نباید عرصه را بر بخش خصوصی تنگ کند» و به اعتقاد «علی لاریجانی» رئیس مجلس «رقیب بخش خصوصی نیست»؛ جایی که به گفته جانشین فرمانده کل سپاه، جنگ اقتصادی با استکبار را مدیریت می کند؛ساختمانی در شهرک قدس تهران، «قرارگاه سازندگی خاتم الانبیا».وزیر دفاع در بازدید از نمایشگاه «اقتدار سپاه در عرصه سازندگی»: طرح های اصلی دولت در بخش های نفت، گاز و مخابرات در اختیار قرارگاه است نمایشگاه «اقتدار سپاه در عرصه سازندگی» مدتی است میزبان شخصیت های لشکری و کشوری است؛ «اسحاق جهانگیری» معاون اول رئیس جمهوری، «علی لاریجانی» رئیس مجلس، سرلشکر «باقری» رئیس ستاد کل نیروهای مسلح و آخرین مورد آن، سردار «حسین دهقان» وزیر دفاع بود که روز پنجشنبه از این نمایشگاه بازدید کردند. دهقان در حاشیه بازدید از نمایشگاه گفت: «تا پایان امسال مسئولیت بیش از 50 طرح تاثیرگذار در اقتصاد ملی بر عهده قرارگاه گذاشته است؛ البته در دولت به برخی از قول هایی که دادیم نتوانستیم عمل کنیم، ولی اصرار داریم که این اتفاق بیفتد». به گزارش «ایسنا» وزیر دفاع افزود: «هم اکنون طرح های اصلی دولت در بخش های نفت، گاز، پتروشیمی، حمل ونقل، سدها، انتقال آب و حتی در حوزه مخابرات و آی تی در اختیار قرارگاه است و تلاش ما بر این بوده است که دولتی ها را از ظرفیت های آن قانع و مطلع کنیم. در دو سه سال اخیر تلاش کردیم تا دولتی ها ظرفیت های قرارگاه را در مرحله نخست به رسمیت بشناسند، در مرحله دوم متعلق به خود بدانند و در مرحله سوم از آنها استفاده کنند».او با انتقاد از وجود نوعی واگرایی در سیستم های دولتی گفت: «برخی تصور می کنند از ما بهتران (خارجی ها) از ما بهتر کار می کنند، اما با یاری خداوند اکنون هم در کارشناسی و در سطح مسئولان این عزم و اراده درباره این ظرفیت ها به وجود آمده است و از آنها استقبال می شود». او با اشاره به محدودیت های جدید اعتباری در دولت تاکید کرد: «این محدودیت ها احتمالاباعث می شود فعالیت های قرارگاه هم تحت تاثیر قرار گیرد به خصوص که قرارگاه نمی تواند همه فعالیت ها را با امکانات مستقیم خود انجام دهد. در سال های اخیر دولت بسیار تلاش کرده از فعالیت های قرارگاه پشتیبانی کند اما فاصله زیاد است و حجم کار و مطالبات قرارگاه از دولت، حجم بالایی است و دولت هم تلاش کرده است که کمک کند». دهقان ادامه داد: «قرارگاه خاتم الانبیا جدا از وزارت دفاع نیست و توانمندی های موجود در مجموعه نیروهای مسلح، برای تامین نیازهای خود نیروهای مسلح در کار گرفته و هم در سطح ملی استفاده شود. هر میزان کاری که در حوزه قرارگاه باشد و بتوانند آن را انجام دهند در اختیار آنها قرار می گیرد».
                