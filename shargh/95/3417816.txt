چهار‌شنبه ۳‌شهریور ۱۳۹۵
-----------------------------------------
type_unknown
-----------------------------------------
30میلیون دلاری که در هواپیما گم شد
-----------------------------------------

                    گروه سیاست: «اسحاق جهانگیری»، معاون اول رئیس جمهوری، عصر دیروز در جلسه بررسی عملکرد سیاست های اقتصاد مقاومتی استان قزوین با حضور مدیران و فعالان اقتصادی استان قزوین، گفت: «ما نوکر مدیری که می تواند در چارچوب سیاست های تعریف شده دولت کار کند، هستیم و برایم فرقی هم نمی کند که چه گرایشی داشته باشد؛ اما اگر نمی تواند باید کنار برود». به گزارش «ایسنا»، او افزود: «مردم با ما شوخی ندارند. آنها رئیس جمهوری انتخاب می کنند تا سیاست هایش اجرا شود و رئیس جمهور، هم مدیرانی انتخاب می کند که آن سیاست ها را اجرا کند و نباید مدیران به صورت سلیقه ای عمل کنند؛ چراکه قرار نیست کشور را به صورت ملوک الطوایفی اداره کنیم». جهانگیری با گرامیداشت هفته دولت و یاد شهیدان باهنر و رجایی بیان کرد: «شهیدان رجایی و باهنر برای ما الگو هستند. زمان می برد تا مدعیان بتوانند به این درجه از اخلاص برسند. آنها به معنای واقعی درس مردمی بودن می دادند. نه ظاهرسازی کردن و به معنای واقعی درس افتادگی می دادند نه ریاکاری کردن و به دروغ خود را مخلص نشان دادن.آنها از هر نظر برای مدیران ما نمونه هستند و هیچ وقت منفعت شخصی را به منفعت گروهی ترجیح نمی دادند». کسی فراموش نمی کند به چه روزهایی رسیده بودیم همچنین به گزارش «ایرنا» او گفت: «مجلس، دولت و قوه قضائیه در یک جهت و یک مسیر برای پیشرفت کشور تحت هدایت های رهبری حرکت و تلاش می کنند».او افزود: «یکی از سیاست هایی که در دستور دولت قرار گرفت، این بود که این نظام به دلایلی ازجمله شرایط حاد منطقه ای، باید به سمت انسجام و وحدت تحت لوای رهبر معظم انقلاب حرکت کند و امروز بحمدالله در بهترین شرایط هماهنگی سه قوه هستیم».جهانگیری ادامه داد: «سه سال از عمر دولت روحانی گذشته و سال چهارم از دور اول شروع شده است و این سال هم خواهد گذشت و حتما دولت و دولت های دیگری هم خواهند آمد و ادامه کار خواهند داد. امروز وقتی که ارزیابی می کنیم، از روزهای نخست دولت که با چه مشکلاتی روبه رو بودیم، چه اهدافی برای دولت ترسیم کردیم، چقدر به این اهداف رسیدیم، کجاها از اهداف جلو و کجا عقب هستیم، بحمدالله در پیشگاه خداوند و ملت سرفراز هستیم».او افزود: «روزی که شروع کردیم، تصمیم گرفتیم که فضای بین المللی کشور را درست کنیم؛ تصمیم گرفتیم فضایی را که در آن ایران هراسی و اسلام هراسی مسئله اول شده بود از بین ببریم؛ فضایی را به هم بزنیم که در آن، همه قدرت ها مصمم شده بودند ایران را به تعبیر خودشان به بدترین وجه ممکن با فشارهای اقتصادی زمین گیر کنند؛ فضایی را که قدرت های ظالم تصمیم گرفته بودند حقوق هسته ای ملت ایران را نادیده بگیرند به هم بزنیم».او گفت: «در یک مذاکرات فشرده نابرابر، یک طرف ملت ایران و طرف دیگر همه قدرت های بزرگ دنیا بود که موفق شدیم در یک مذاکرات نفسگیر، به دستاوردهای خوبی برسیم».او اضافه کرد: «ایران تنها کشوری است که تحت فصل هفتم تحریم شد. شش قطع نامه در شورای امنیت علیه آن تصویب شد و به وسیله خود شورای امنیت مجبور شد قطع نامه ای وضع و قطع نامه های دیگر را لغو کند و قطعا ایران تنها کشوری است که این اتفاق برایش افتاد. قطع نامه های دیگر هم همین جور و شورای عالی امنیت برای اولین بار درباره کشوری قطع نامه صادر کرد که این کشور می تواند دانش هسته ای داشته باشد و آن را به رسمیت بشناسد».جهانگیری تاکید کرد: «فضای ایران هراسی به فضای ایران دوستی تبدیل شد و کشورهای قدرتمند که تا دیروز تا سطح مدیرکل، حتی با مقامات ایران تماس نمی گرفتند، امروز روسایشان صف کشیده اند برای اینکه بیایند در ایران با مقامات ایران ملاقات کنند و ده ها و صدها هیات با خودشان به ایران بیاورند تا با مقامات ایرانی مذاکره کنند».او ادامه داد: «یقینا دستاوردهای برجام باید یکی پس از دیگری آشکار شود، تحریم ها از پیش پای ملت ایران برداشته شود و به سمت این برویم که در فضای تعامل با دنیا در زمینه مسائل اقتصادی، تکنولوژی و بازار استفاده مطلوب ببریم».جهانگیری افزود: «موضوع مهم دیگری که در دستور کار قرار داده ایم، انسجام و وحدت داخلی کشور بود. هیچ کس فراموش نمی کند که به روزهایی رسیده بودیم که سران سه قوه علیه همدیگر افشاگری می کردند. رئیس جمهوری در مجلس نوار علیه رئیس قوه قضائیه و علیه رئیس مجلس پخش می کرد. در داخل نیروهای انقلاب رودرروی هم قرار گرفته بودند و تحمل همدیگر را نداشتند». او در ادامه گفت: «هرکس در این مسیر حرکت کرد، در مسیر انقلاب و رهبری است و هرکس نکرد، در مسیر انقلاب و رهبری نیست و هر عنوانی هم که می خواهد برای خودش داشته باشد».جهانگیری گفت: «هیچ نیروی سیاسی به دلیل اینکه گرایش سیاسی آن را بنده یا دیگری نمی پسندند، نباید از صحنه مدیریتی کشور حذف شود و باید در جایی که برایش مقدور است، خدمت کند». معاون اول رئیس جمهوری به ارتباط دولت یازدهم با علما و مراجع اشاره کرد و گفت: «ارتباط با علما و مراجع ارتباطی بی سابقه بود. ما به معنای واقعی پذیرفتیم که رهنمودهای مراجع و علما برای دولت، کارساز و مفید است».جهانگیری تاکید کرد: «یک مورد نیست که دستور رهبری در این دولت زمین مانده باشد و ما برای اجرای دستورات رهبری، از رهبری هزینه کرده باشیم. مصمم هستیم دستورات رهبری را که برای پیشرفت کشور است اجرا کنیم و مسئولیت آن را هم قبول کنیم. قرار نیست که از رهبری هزینه کنیم. قرار است که دستورات ایشان را برای پیشرفت کشور اجرا کنیم». ماجرای گم شدن 30 میلیون دلارهمچنین جهانگیری در پایان سفر یک روزه خود به استان قزوین در کنار منتخبان این استان در دانشگاه آزاد واحد قزوین، با بیان اینکه پرچم مبارزه با فساد را اعتقادی برداشته است، تاکید کرد: «عده ای هر دروغی را جعل کردند تا شاید من را در راه مقابله با فساد وادار به عقب نشینی کنند».او افزود: «ما ایستاده ایم که این دولت قانون مدار باشد تا کشور قانون مند شود. عزم ما برای مبارزه با فساد جدی است هرچند عده ای هر دروغی را جعل کردند تا شاید من را در راه مقابله با فساد وادار به عقب نشینی کنند؛ اما این پرچمی که من برداشته ام اعتقادی است، چرا که می دانستم فساد در کشور سیستمی شده است».به گزارش «ایسنا» او با اشاره به پرونده فساد نفتی یادآور شد: «هنوز ابعاد قضیه بابک زنجانی باز نشده؛ اما حتی یک نفر از آنهایی که روی حقوق های میلیونی معرکه گرفتند نیامدند این قضیه را باز کنند، در حالی که می توان از این داستان ده ها فیلم ساخت و کتاب نوشت».جهانگیری اضافه کرد: «یک جوان با زدوبند دو میلیارد و 700 میلیون دلار را که بخشی از آن نفت و بخشی از آن پول است، به دست آورده و مدعی شده چون تحریم هستیم دلار را به من بدهید تا بین پیمانکارها توزیع کنم و بعد از آن مدعی شده بانکم تحریم شده و نمی توانم توزیع کنم، درحالی که اصلاچنین مسئله ای نبوده است.او ادامه داد: «آن بانک که کاغذی بوده و باید مشخص شود چه کسانی نوشته اند و امضا کرده اند که این حجم از پول در اختیار این بانک قرار گیرد. ساده ترین مسئله این است که این شخص اعدام شود؛ البته قبول داریم که باید مجازات شود؛ ولی از آن مهم تر این است که این پول به کشور بازگردد و مسئله مهم دیگر اینکه مشخص شود چطور چنین اتفاقی شکل گرفته است. آیا آن زنجیره پاره شده یا حلقه های این زنجیره هنوز هستند و همچنان ژست انقلابی می گیرند».معاون اول رئیس جمهوری با اشاره به یک فساد اقتصادی دیگر گفت: «برای آزرده نشدن خاطر مردم خیلی از مسائل را نمی گوییم. زمانی گروهی تصمیم گرفتند در دوران تحریم از یکی از کشورهای خارجی پول بیاورند. در بانک مرکزی آنجا 130 میلیون دلار تحویل آنها دادند و همان طور در هواپیما نشستند و وقتی به ایران بازگشتند، صد میلیون دلار به بانک مرکزی تحویل دادند؛ وقتی هم پرسیده می شود 30 میلیون دلار چه شد، می گویند نمی دانیم گم شده، تا این لحظه هم گم شده است».
                