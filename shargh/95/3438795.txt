پنج‌شنبه ۸ مهر ۱۳۹۵
-----------------------------------------
type_unknown
-----------------------------------------
جنجال کارت های هدیه شهرداری
-----------------------------------------

                    گروه سیاست: روز گذشته و درحالی که طرح تحقیق وتفحص از شهرداری تهران، از سوی هیات رئیسه مجلس برای بررسی موارد به کمیسیون عمران ارجاع داده شده بود، تذکر علیرضا رحیمی نماینده تهران در دقایق پایانی جلسه علنی مجلس، گمانه هایی را درباره تلاش شهرداری برای اثرگذاری بر این تحقیق وتفحص ایجاد کرد. رحیمی که چند روز قبل در گفت وگو با «شرق» از تلاش برخی مدیران شهرداری برای منصرف کردن نمایندگان از تحقیق وتفحص و متوقف کردن این طرح خبر داده بود، دیروز و درحالی که تنها چند دقیقه به پایان جلسه علنی زمان باقی مانده بود، از مطهری که ریاست جلسه را بر عهده داشت، برای بیان تذکر خود درخواست زمان کرد. او در این تذکر با انتقاد از عملکرد شهرداری تهران که اقدام به توزیع کارت های 500هزارتومانی تسهیلات ورزشی میان نمایندگان کرده، گفت: «اتفاق ناگواری در مجلس از طرف شهرداری تهران افتاد که موجب تحیر و تعجب نمایندگان مجلس شد».این نماینده مردم تهران و عضو کمیسیون امنیت ملی مجلس در ادامه گفت: «در راهروی مجلس فهرستی به عنوان تسهیلات تربیت بدنی آورده اند که به نمایندگان داده شود و در این میان از طرف شهرداری تهران کارت 500هزارتومانی به نمایندگان پیشنهاد شده و این موضوع مربوط به یکی، دو نماینده هم نبوده و برای همه نمایندگان این کارت ها در نظر گرفته شده است». رحیمی در ادامه با بیان اینکه بنابر پیگیری بنده، مطلقا همه نمایندگان از دریافت این کارت ها استنکاف کرده اند، تصریح کرد: «با هوشیاری نمایندگان مجلس، این حرکت غلط با نوعی شکست مواجه شده اما اخطار من با استناد به اصل 85 قانون اساسی و ماده 24 آیین نامه داخلی مبنی بر حفظ شان مجلس است که این مسئولیت و همچنین نظارت بر امور سازمان مجلس یکی از وظایف هیات رئیسه است». رحیمی از علی مطهری که برای ساعاتی ریاست مجلس را برعهده داشت، درخواست کرد این موضوع را بررسی کند و گفت: «مجموعه ای خاص که مدعی هستند شان آنها اداره کشور است و در انتخابات ریاست جمهوری نامزد شده یا می خواهند نامزد شوند، باید انقلابی گری را در عمل نشان دهند، نه اینکه با مجلس این گونه برخورد کنند». علی مطهری، دیگر نماینده تهران و نایب رئیس دوم مجلس که در این دقایق اداره جلسه را بر عهده داشت، در پاسخ به این تذکر رحیمی، گفت: «به عنوان هیات رئیسه هیچ اطلاعی از این مسئله نداشتیم و برای نخستین بار است که این موضوع را می شنویم و شهرداری تهران نیز حق دارد درباره این مسئله توضیحات خود را ارائه کند».هم زمان با طرح این تذکر از سوی رحیمی، رضا شیران خراسانی نماینده اصولگرای مشهد با حضور در جایگاه هیات رئیسه، اعلام کرد این موضوع به شهرداری تهران مربوط نیست و توزیع این کارت ها در پی درخواست اداره رفاه مجلس انجام شده است. پس از این توضیح نماینده اصولگرا هم، علی مطهری اعلام کرد: «در جلسه روز یکشنبه دراین باره توضیح خواهیم داد ولی گفته می شود درخواست اداره رفاه مجلس بوده که به هر حال این موضوع را پیگیری خواهیم کرد». ارجاع پرونده تحقیق وتفحص به کمیسیون عمرانتوزیع کارت هدیه بین نمایندگان از سوی شهرداری تهران، در شرایطی که پیش از این طرح تحقیق وتفحص شورای شهر از شهرداری هم در آخرین روز در صحن شورا نتوانست رای بیاورد، شائبه ها درباره احتمال اثرگذاری این گونه اقدامات بر طرح تحقیق وتفحص مجلس از شهرداری تهران را دامن زد. اما عبدالکریم حسین زاده، نماینده نقده و اشنویه و نایب رئیس فراکسیون امید مجلس در گفت وگو با ایلنا، از ادامه داشتن مسیر این تحقیق وتفحص در مجلس خبر داده و با اشاره به برگزاری نشست هیات رئیسه مجلس برای تعیین تکلیف تحقیق وتفحص از شهرداری تهران از ارجاع این طرح به کمیسیون عمران خبر داده است. حسین زاده که خودش هم عضو کمیسیون عمران است، درباره ارجاع تحقیق وتفحص به این کمیسیون گفته: «به نظر می رسد تمام موارد مطرح شده در این تحقیق وتفحص مربوط به کمیسیون عمران نیست و بسیاری از این موارد برای بررسی دقیق تر و غیرجانبدارانه تر باید به کمیسیون شوراها و امور داخلی کشور نیز ارجاع شود. بر این اساس به برخی از اعضای هیات تحقیق وتفحص از شهرداری تهران پیشنهاد کردم با مکاتبه با هیات رئیسه مجلس، خواستار تفکیک موارد و محورهای این تفحص شده و نسبت به ورود کمیسیون شوراها به این طرح پیشنهاد کنید». حسین زاده با بیان اینکه کمیسیون عمران می تواند به نحوه اجرای مسائل فنی و عمرانی و همچنین ساخت وسازها و تغییرکاربری ها در شهرداری تهران ورود کند، اضافه کرده: «مسائلی مانند مدیریت شهری، مسائل مالی و انتصاب های شهرداری تهران مربوط به کمیسیون شوراها و امور داخلی کشور است و به نظر می رسد دخیل کردن این کمیسیون در تفحص از شهرداری تهران به نفع کشور خواهد بود». تاثیر توزیع کارت های 500هزارتومانینماینده اصلاح طلب مردم نقده و اشنویه در مجلس دهم با بیان اینکه اطلاع دقیقی از توزیع کارت های 500هزارتومانی تسهیلات ورزشی از سوی شهرداری تهران میان نمایندگان ندارد، گفته: «در صورتی که این مسئله یا مسائلی از این دست صحت داشته باشد، حتما در روند تحقیق وتفحص تاثیرگذار خواهد بود». حسین زاده همچنین گفته است: «قطعا همه موارد، چه مسائلی که تا این لحظه در اختیار تیم تحقیق وتفحص قرار گرفته و چه مسائلی که از این پس به کمیسیون عمران به عنوان کمیسیون مسئول این پرونده یا به نمایندگان تحقیق وتفحص کننده ارجاع می شود، در ادامه مسیر بررسی خواهد شد و در پرونده قرار خواهد گرفت». شهرداری به جای اتهام زنی به خبرنگاران، حقانیت خود را اثبات کندنایب رئیس فراکسیون امید در مجلس همچنین به نحوه برخورد با برخی خبرنگاران و به ویژه مدیرمسئول و سردبیر سایت «معماری نیوز» هم انتقاد کرد و گفت: «انتظار می رود همه در کنار هم، برخورد بهتر و مناسب تری با خبرنگاران و اهالی مطبوعات و رسانه داشته باشیم». او با اشاره به برخی شنیده ها درباره برخورد با مدیرمسئول و سردبیر «معماری نیوز»، گفت: «همه مسئولان اعم از مسئولان شهرداری به عنوان کسانی که مسائل بسیاری درباره شان مطرح می شود، به جای اینکه اقدام به اتهام زنی علیه خبرنگاران کنند، صرفا در راستای اثبات حقانیت خود تلاش کنند». باید دست خبرنگاری که املاک نجومی را افشا کرد، بوسیداما به جز حسین زاده، یکی دیگر از اعضای فراکسیون امید هم دیروز از تریبون جلسه علنی مجلس، از نحوه برخورد با خبرنگار افشاکننده املاک نجومی انتقاد کرد. مصطفی کواکبیان در نطق میان دستور روز گذشته خود، دراین باره گفت: «این روزها بحث املاک نجومی مطرح است، چرا باید یک خبرنگار را به جرم افشای این مسئله و به اتهام اقدام علیه امنیت ملی زندانی کنند، مگر شهرداری تهران، امنیت ملی است، خبرنگار، حرمت دارد و باید دست آن خبرنگاری را که افشا کرد، بوسید، نه آنکه آن را محاکمه کرد».
                