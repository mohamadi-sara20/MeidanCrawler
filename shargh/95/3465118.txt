دو‌شنبه ۲۴ آبان ۱۳۹۵
-----------------------------------------
یادداشت
-----------------------------------------
جبران عقب ماندگی در ورزش
-----------------------------------------

                    رای بالای مجلس دهم به وزیر پیشنهادی ورزش و جوانان، نشان از نگاه راهبردی نمایندگان به این حوزه تاثیرگذار دارد. وزیر پیشنهادی ورزش و جوانان در روز رای اعتماد و در بیان محورهای برنامه بلندمدت خود، المپیک ژاپن را هدف گذاری کرده بود. با توجه به فرصت حضور مجلس همراه و با وجود این عزم و حمایت بالای نمایندگان، فضای بسیار مناسب و منطقی برای ورزش و جوانان فراهم شده است و باید از این فرصت ممتاز نهایت بهره برداری به عمل آید. در دولت اصلاحات، سند راهبردی توسعه ورزش به تصویب رسید و برنامه چهارم و ماده 117 برنامه چهارم در راستای سند راهبردی تدوین شد، اما متاسفانه در هشت سال بعد از آن، به جز بند ب ماده 117 بقیه اجزا به فراموشی سپرده شد و سند راهبردی هم که بایستی به مجلس محترم ارائه می شد به حالت تعلیق درآمد. در سند مزبور سازمان تربیت بدنی آن روز و وزرات ورزش و جوانان امروز مکلف شده بود تا سال 1404 سرانه فضای ورزش را به استاندارد دنیا رسانده و با ادامه قانون جدید ورزش به همراه قانون ورزش حرفه ای، قانون ساماندهی باشگاه ها، قانون نظام ورزش و هرآنچه محیط حقوقی و قانونی ورزش را کامل می کند ارائه دهد. واگذاری مدیریت ورزش حرفه ای به بخش خصوصی، واگذاری 50 درصد ورزش قهرمانی به بخش خصوصی تا پایان برنامه چهارم و تدوین طرح جامع و سند راهبردی ورزش آموزش وپرورش، دانشگاه ها و ورزش سایر اعضای شورای عالی تربیت بدنی ایجاب می کرد برنامه هدفمند و تلفیقی دستگاه های عضو شورای عالی تربیت بدنی طوری تدوین شود که ضمن ایجاد بازار سرمایه ورزش در سال 1404 اهداف چشم انداز در حوزه ورزش عملی شود. با وجود تاکید مقام معظم رهبری براهتمام به توسعه ورزش اصولی و سیاست های ابلاغی و تدوین برنامه پنجم، متاسفانه در این برنامه نه تنها سند راهبردی ورزش بلکه اهداف و سیاست های برنامه چشم انداز 1404 هم به فراموشی سپرده شد. حال که برنامه ششم توسعه در مجلس محترم در دست بررسی است و مجلس هم نشان داد که امر ورزش و جوانان را استراتژیک تلقی می کند، وزارت ورزش در 9 ماه باقی مانده از دولت یازدهم می تواند سند راهبردی تدوین شده و تصویب شده در دولت اصلاحات را که بسیار کامل و جامع است، بررسی و به مجلس ارائه کند و همچنین برنامه ششم در راستای سند مزبور و رسیدن به اهداف سند راهبردی اصلاح شود. برنامه ششم، برنامه ماقبل آخر رسیدن به اهداف سند چشم انداز 1404 است و به این دلیل بااهمیت است و با توجه به چشم انداز 1404 در پایان برنامه هفتم در المپیک، بایستی جمهوری اسلامی ایران در زمره 10 کشور اول دنیا قرار بگیرد و در آسیا و بازی های آسیایی بین سه کشور اول باشد.در برنامه های چهارم و پنجم ورزش به اهداف برنامه نیل پیدا نکرده و عقب ماندگی های برنامه چهارم و پنجم مانع از آن است که بتوان در المپیک 2024 به اهداف سند چشم انداز 1404 دست پیدا کرد اما با برنامه ریزی دقیق و واگذاری امور اجرائی ورزش حرفه ای و 50 درصد ورزش قهرمانی به مردم و ارائه لایحه قانونی ساماندهی باشگاه ها به مجلس و ایجاد بورس ورزشی و ارائه سهام باشگاه ها به بورس و ایجاد بازار سرمایه و بانک ورزش در این چند ماه می توان گام های اساسی برای رسیدن به چشم انداز 1404 برداشت.
                