دو‌شنبه ۲۱ تیر ۱۳۹۵
-----------------------------------------
حرف اول
-----------------------------------------
3 برش از مکتب سینمایی کیارستمی
-----------------------------------------

                    یکم) از نگاه فلسفی یا واقعی: نظریه بازنمایی (Representation) استوارت هال از مکتب بیرمنگام، به ما می آموزد که سینما در کنار بقیه رسانه ها، به دنبال بازنمایی است و به تعبیر هال، به «نمایش واقعیت» مبادرت می ورزد و نه «انعکاس واقعیت». این نگاه انتقادی و البته بدبینانه در این مضمون خلاصه می شود که؛ «رسانه، واقعیتی است که سرانجام حقیقت را کتمان می کند». گرچه از سوی پژوهشگران مطالعات رسانه و ازجمله سینما، این جمله را در پاسخ، با قاطعیت می توان گفت و آن اینکه؛ «در جهان امروز اما، همه حقیقت کتمان شدنی نیست». مکتب سینمایی عباس کیارستمی عملاپاسخی روشن به استوارت هال و مکتب بیرمنگام درباره سینما و رسانه بود. عباس کیارستمی از نقاشی تا گرافیک و سپس کوچ جدی به سمت عکاسی و سینمای مستند، راهی را گشود که حتی پیش از این، سینما کمتر به خود دیده بود: «پل زدن میان سینمای مستند با سینمای داستانی». اجازه می خواهم که نام سینمای مستند را در پاسخ به استوارت هال «انعکاس واقعیت» بگذاریم و نام سینمای داستانی را از نگاه مکتب بیرمنگام «نمایش واقعیت» یا همان «بازنمایی» قلمداد کنیم. اکنون چه اتفاقی می افتد؟ پاسخ روشن است؛ ما هرگاه به سمت سینمای داستانی می رویم...این امکان وجود دارد که واقعیت را در قالب یک داستان- با استفاده از ابزار نمایشی- به درستی «منعکس» کنیم و نیز این احتمال منتفی نیست که آن واقعیت را به نوعی «بازنمایی» کنیم که از اصل جریان وجودی خود، فاصله بگیرد و بازنمایی شده باشد. مکتب سینمایی عباس کیارستمی چه کرد؟ او با درک درست این معنا، از عکاسی به سینمای مستند و از سینمای مستند به فرم جدیدی از سینمای داستانی که همچنان در درون خود واقعیت را یدک می کشید، پا گذاشت؛ خلق سینمایی نو که می توان آن را «تلفیقی از سینمای مستند با داستانی» نام نهاد، ولی با رگه هایی پررنگ از واقعیت یا مستند های اطراف ما که با آن سروکار داریم. بنابراین، کیارستمی در برابر نگاه هایی چون استوارت هال، «نگاهی انسانی در گستره ای جهانی» گشود و میراثی برجای گذاشت که از کوچه های «نان و کوچه» تا «کپی برابر اصل» و تا «مثل یک عاشق» سرزمین های ایران، فرانسه، ژاپن و معتبرترین جشنواره های جهانی را پیمود. او ثابت کرد که در سینما نیز، می توان با خود واقعیت و بدون هرگونه بازنمایی مواجه شد. با واقعیت معنا، با واقعیت انسان، با واقعیت درونی و سرانجام راه گشودن از جهان درون به جهان بیرون، درحالی که شاید اصل سینما، به نوعی پیوندزدن جهان بیرون به جهان درون مخاطب است. دوم) از نگاه زبان شناسی یا ادبی: زبان سینما گرچه مشترک است اما، برای سینماگرانی که معنا و مفهوم را خود تولید می کنند، ادبیات آن را، خود برمی گزینند و اثر فکری خود را می سازند، قدری متفاوت است، اما این تفاوت، آن زمان بارزتر می شود که سینماگری مولف – چون عباس کیارستمی- زبان خاص خود را داشته باشد، با این تاکید که خود او، هرگز چنین ادعایی نداشت، چرا؟ او زبان سینمای خود را «زبان زندگی»، «زبان واقعیت» و ظریف تر از آن، «زبان کشف معنا» می دانست؛ بنابراین، باید به او حق بدهیم که برای زبان سینمایی اش، ادعایی نداشته باشد. اما از منظر زبان شناسی بهتر است قدری موضوع را به پیش ببریم و به واژگان به کاررفته و دیالوگ های نهفته در ادبیات فیلم نامه های کیارستمی، دقت کنیم. اگر در تئاتر «بداهه پردازی» گاه به جای آنکه معنای خاصی را پیش ببرد، ما را از آشفتگی واژه های به کاررفته، به سمت یک «معنای ثانوی و عمیق تر» رهنمون می کند، ادبیات و واژه های به کاررفته در فیلم نامه های کیارستمی، همان چیزی است که در جریان زندگی وجود دارد و ما هرروز با آن سروکار داریم، اما «از شدت سادگی فراموشش می کنیم» و «راز زبان سینمای کیارستمی» خلق پیچیده ترین معانی در ساده ترین زبان است. سوم) از نگاه بازیگری یا زندگی: کنستانتین سرگئی استانیسلاوسکی- مدرس روسی- نخستین کسی بود که وضعیت اغراق شده در بازیگری روی «صحنه» را تغییر داد. او تئاتری را ترسیم کرد که در آن، «زندگی واقعی مردم» به تصویر کشیده می شد و بازیگران اجازه نداشتند غلوآمیز و خارج از حد طبیعی بازی کنند. عنصر چشمگیر روش «استانیسلاوسکی» این است که چنین روشی، یک قاعده تصادفی نیست؛ بلکه یک سازوکار منظم و حساب شده است. او شرایطی فراهم می کرد تا بازیگران به خلق دوباره زندگی واقعی انسان ها بپردازند. حتما خواهید پرسید که چنین تغییری در تئاتر ممکن و میسر است؛ اما در سینما چطور؟ پاسخ به این پرسش- به دلیل تفاوت سینما و تئاتر- دشوار است. با وجود این، مشاهده می کنیم که اگر «استانیسلاوسکی» در تئاتر موفق شد راهی نو بگشاید و «صحنه» را از بازی اغراق شده بازیگران دور کند و تصویر واقعی زندگی را روی صحنه، جان تازه ای ببخشد، این اتفاق را کیارستمی در سینما - که به مراتب پیچیده تر است- بدون بازیگران سوپراستار و صاحب نام، خلق کرد. به دیگر سخن، سینمای کیارستمی با زندگی و روابط به شدت «ملموس نا بازیگران» به یک شاهکار تبدیل می شود، بدون آنکه از بازی بازیگران حرفه ای و صاحب اعتبار و برخوردار از جذب گیشه، خبری باشد. کیارستمی، مکتبی را در سینمای جهان گشود که «زلالی رنگ مشرق زمین» را داشت؛ ولی قهرمانان سینمای او به جای بازیگران و سوپراستارها، «معناها» و «مفهوم ها» بودند. قهرمانان سینمای کیارستمی، جهان درون انسان را در «گستره ای جهانی»، مهرآمیز و با زبانی فرهنگی، به خود ما نشان می دادند؛ قهرمانانی که این بار، بازیگر حرفه ای نبودند؛ ولی بازی روزگار و زندگی همه انسان ها را- در هر گوشه ای از جهان- به تصویر کشیدند؛ «بی آلایش و بی پیرایه» مانند خانه دوست، خانه دل سینمای کیارستمی.
                