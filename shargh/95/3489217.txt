پنج‌شنبه ۹ دی ۱۳۹۵
-----------------------------------------
سرمقاله
-----------------------------------------
برخورد فرصت طلبانه مخالفان دولت
-----------------------------------------

                    طرز برخورد اجزای گوناگون ساختار رسمی کشورمان با مسائل متعدد و به غایت پیچیده کشور، گاه مایه حیرت و شگفتی می شود. ایران بیش از هر دوره تاریخی دیگری نیازمند بسیج ظرفیت های فکری و هم ترازکردن همه توانایی ها برای حل وفصل معضلات است. اما عملامشاهده می کنیم که مسیری دقیقا معکوس طی می شود. کاستی هایی که اگر با انواع مشابه خود در حوزه های دیگر گره بخورد، می تواند امنیت ملی و تمامیت ارضی کشور را تحت تاثیر قرار دهد که دستمایه رقابت های مخرب و ضدتوسعه ای در میان جویندگان قدرت شده است. واقعیت این است که باید تا اوضاع از شرایط کنونی نابسامان تر نشده، در سطوح بالای کشور فکری به حال آن شود. نگرانی اصلی آنجاست که انباشت معضلات اجتماعی، اقتصادی، سیاسی و فرهنگی به نقطه ای برسد که حل وفصل درصد قابل قبولی از آنها ناممکن شود و پیچیده و گسترده ترشدن مسائل، مسیرهای اصلاح و بهبود را حتی از سطوح کنونی پرهزینه تر کند. یک مسئله بنیادی در این زمینه، به طرز نگرش مسلط در برخوردهای سیاست زده کنونی مربوط می شود، جایی که همه کسانی که به گونه ای در شکل گیری و پیچیده تر شدن این مشکلات سهم درخوراعتنایی دارند، همگی نوک پیکان را متوجه قوه مجریه می کنند. این در زمره بدیهیات اولیه حکومت داری است که وقتی کشوری با مشکل رو به روست، به هیچ وجه نمی توان آن را صرفا و منحصرا با یک عامل توضیح داد یا با یک ابزار از عهده حل وفصل آن برآمد. نکته دوم آن است که تفکیک وجوه گوناگون حیات جمعی، یک تفکیک اعتباری و قراردادی است و در واقع، همه وجوه حیات جمعی انسان با درهم تنیدگی کامل، با یکدیگر پیوند دارند. برای مثال هنگامی که یک مسئله اقتصادی یا اجتماعی برملامی شود، این دقیقا به معنای آن است که کل سیستم از کارکردهای مناسب فاصله گرفته است؛ بنابراین در طرز نگرش و طرز قاعده گذاری و تمهید امکانات اجرائی برای حل وفصل آن نیز باید این وجه روشن را در نظر گرفت. آنچه در چند روز گذشته در زمینه برملاشدن بخش های فاجعه آمیز و رقت برانگیز گسترش و تعمیق فقر، نابرابری و آسیب های اجتماعی در حاشیه تهران در رسانه ها انعکاس یافته است، علی الاصول باید برانگیزاننده کل نظام تصمیم گیری و تخصیص منابع ملی باشد؛ به گونه ای که از یک سو نقش کوتاهی و سهل انگاری های پیشین در این مسئله مشخص شود و از سوی دیگر چگونگی هماهنگ سازی همه توانایی ها و ظرفیت های فکری و اجرائی برای حل وفصل آن در دستور کار قرار گیرد. اما آنچه عملامشاهده می شود آن است که به قاعده منطق رفتاری مسلط در یک رفتار رانتیر، نوعی مسابقه فرار به جلو و فرافکنی و مطالبه گری به جای پاسخ گویی در بین برخی مخالفان دولت مشاهده می شود. آنهایی که امروز به ناحق همه گرفتاری های کشور را از قوه مجریه مطالبه می کنند، لابد می دانند که تنها در فاصله سال های 1385 تا 1390، یعنی زمانی که از یک سو کشور در قله درآمدهای نفتی تجربه شده در تاریخ اقتصادی ایران قرار داشت و از سوی دیگر هنوز تحریم ها شدت پیدا نکرده بود، براساس گزارش های رسمی منتشرشده در دولت احمدی نژاد، کسری بودجه خانوارهای ایرانی چهارونیم برابر افزایش یافته بود. همچنین به گواه اسناد رسمی دیگری شاخص فلاکت در ماه های پایانی دولت قبلی معادل دو برابر مقدار این شاخص در ماه های پایانی دولت اصلاحات بوده است.بنابراین مسئله فقر گسترده و نابرابری های تحمل ناشدنی کنونی نه مسئله ای است که یکشبه ایجاد شده یا متعلق به سه سال دولت یازدهم باشد و نه مسئله ای است که فقط به وسیله قوه مجریه ایجاد شده باشد. اگر برخوردهای سهل انگارانه نهادهای نظارت و هم فکران سیاسی در دولت های نهم و دهم نمی بود، مجریان هرگز نمی توانستند آن سطوح بی سابقه از فساد و ناکارآمدی را به نمایش بگذارند. درعین حال هیچ یک از این عبارات به معنای بی قصور و تقصیر بودن و مسلوب الاختیاربودن دولت روحانی نیست. نگارنده به سهم خود در سه سال اخیر بارها به شخص رئیس جمهور و همکاران ایشان در دولت هشدار داده بودم رویه هایی که از منظر جهت گیری های سیاستی در دستور کار قرار دارد، گرچه در مقایسه با دولت قبل، خسارت های کمتری به کشور وارد می کند اما به هیچ وجه قادر به برطرف کردن چالش های بزرگ به جامانده از دوران گذشته نیست. نابخشودنی ترین خطای دولت یازدهم، برخورد سهل انگارانه با تدوین برنامه ششم توسعه است. اگر آنها در اسناد پشتیبان برنامه به صورت روش مند و با تکیه بر آمارها و گزارش های رسمی نشان می دادند کشور در چه شرایطی تحویل آنها شده و اگر با استفاده از ظرفیت های دانایی موجود در کشور، تحلیلی عالمانه از چرایی و چگونگی شکل گیری آن شرایط ارائه می دادند و اگر صادقانه و منصفانه دست کمک به سوی دانشگاهیان و اصحاب اندیشه دراز می کردند، در آن صورت امکان استفاده های فرصت طلبانه از گرفتاری ها و مشکلات ریشه دار گذشته به حداقل می رسید. سطوح عالی کشور می توانند برای برنامه ششم چاره ای عاجل بیندیشند. اما فارغ از این مسئله، نکته حیرت انگیزتر آن است که دقیقا کسانی که نقش بیشتری در ایجاد این گرفتاری ها داشته اند و برخی نامزدهای ناکام انتخابات گذشته که در مواضع سیاسی، مصداق «باری به هر جهت» هستند، امروز مدعی ترند و به جای آنکه صادقانه و منصفانه پاسخ گوی این شرایط باشند، اندک توان فکری و اجرائی موجود در دولت را نیز مصروف واکنش های انفعالی به حملات غیرکارشناسی و غیرمنصفانه خود می کنند. باید به گونه ای اصولی از عناصر اصلی ساختار اداره کشور بخواهیم که به تبعیت از سیره امام (ره) همه اجزا را به سمت تمرکز بر منافع ملی و مصالح معطوف به بقا و بالندگی نظام و کشور فرا بخوانند و از ادامه این برخوردهای بی منطق و فرصت طلبانه که ریشه در به مشام رسیدن بوی انتخابات ریاست جمهوری دارد، جلوگیری کنند. استمرار این وضعیت یعنی به جان هم افتادن ها و فرافکنی ها فقط و فقط مردم را با چالش ها و دشواری های بیشتر روبه رو کرده و توان مقاومت باقی مانده در نظام ملی را مستهلک خواهد کرد.
                