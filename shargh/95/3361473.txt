پنج‌شنبه ۳۰ اردیبهشت ۱۳۹۵
-----------------------------------------
سرمقاله
-----------------------------------------
نوبت تغییر
-----------------------------------------

                    انتخابات مجلس دهم و جنس آرای مردم به نامزدهای لیست امید در شرایطی که بسیاری از نیروهای شناخته شده اصلاح طلب یا خودخواسته یا در مرحله بررسی صلاحیت ها از حضور در انتخابات بازماندند، پیام دوباره اعتماد به جریان سیاسی اصلاح طلب را مخابره کرد. آنان درعین حال بر مطالباتی تاکید داشتند که از دوران اصلاحات تاکنون، بارها بر آنها پای فشردند و البته موفقیت هایی نیز به دست آوردند. این خواسته ها در انتخابات سال 92 نیز فرجام انتخابات را رقم زد و البته از آن روز، برخی موانع در مجلس نهم، عملامقابل این خواسته های ملی قرار گرفت. مردم در اسفند 94 و اردیبهشت 95 اعلام کردند خواهان استفاده از ظرفیت های قانونی برای چرخش نخبگان و فرصت دادن به دیدگاه های جدید برای اداره کشور هستند. قانون اساسی نیز این روند را به رسمیت شناخته و تصریح دارد اداره کشور باید بر مبنای آرای عمومی باشد. وقتی یک جریان سیاسی با ارائه برنامه ها و شعارهای مشخص، از مردم رای می گیرد، خود را متعهد به اجرای آن مطالبات کرده و باید به آنها جامه عمل بپوشاند. هرگونه عملکردی غیر از این، حق الناس بودن رای را به چالش می کشد چراکه صرفا در مرحله شمارش آرا نیست که این حق عمومی باید با وسواس حفظ شود. مردم به برنامه هایی رای داده اند و خواهان اجرای آن هستند و اگر این اتفاق رخ ندهد، انتخابات از معنای خود نزول می کند. در دنیا هم که جمهوریت و دموکراسی به عنوان روش اداره کشور به رسمیت شناخته شده است، جریانی که اکثریت کرسی های پارلمانی را کسب می کند، مدیریت پارلمان و حتی دولت را با نفرات اصلی خود در دست می گیرد و این موضوعی کاملاطبیعی است. در ایران هم که نظام نیمه ریاستی، نیمه پارلمانی حاکم است و انتخابات به صورت کاملاحزبی برگزار نمی شود، نماد انتخاباتی جریان سیاسی که معمولابه عنوان سرلیست تهران وارد انتخابات می شود، بالاترین رای را در سراسر کشور کسب می کند و قرارگرفتن او در راس مجلس، امری کاملابدیهی و از لوازم دموکراسی است. اگر قرار باشد مدیریت مجلس با همان شیوه های گذشته تداوم یابد، حوزه های مورد انتقاد دوره های گذشته هم ترمیم نخواهد شد. رئیس مجالس هشتم و نهم حتما محاسنی دارد و در موضوع بررسی برجام در مجلس، مدیریت قابل قبولی داشت. اصلاح طلبان نیز به احترام مواضع جدید لاریجانی او را در فهرست انتخاباتی خود در قم قرار داده و از او بااحترام یاد می کنند. بااین حال او هشت سال ریاست مجلس را برعهده داشته و هرچه نبوغ و خلاقیت داشته به خرج داده است. سرلیست اصلاح طلبان هم چهره ای ملی است که از ریاست دانشگاه تهران و وزارت پست و تلگراف و تلفن و سازمان برنامه و بودجه تا معاون اولی دولت اصلاحات را تجربه کرده است و عضو مجمع تشخیص مصلحت نظام و شورای عالی انقلاب فرهنگی است. عارف، انسانی معتدل، پاک دست و منضبط است و حتی جریان مقابل هم در این ویژگی ها و خصوصیات فردی او شک و تردید ندارد. مطالبات جامعه، در سفرهای دکتر عارف به سراسر کشور مقابل دیدگان او بیان شد و او از مردم خواست برای تحقق این خواسته ها، تحت هیچ شرایطی با صندوق رای قهر نکنند. می دانیم این آخرین انتخابات نبوده و نیست. سال 96 انتخابات ریاست جمهوری دوازدهم و شوراهای پنجم برگزار خواهد شد.انسجام جریان هوادار اصلاحات دارای اهمیت بسیاری است و آنان باید بدانند وقتی به صحنه می آیند تغییر مدنظر آنان هم رخ می دهد و چرخش نخبگان به شکل طبیعی انجام خواهد شد. تشتت آرا در سال 84 و تعدد نامزد، توفیق را از آنان گرفت و حالاباید ثابت شود که انسجام با وجود محدودیت های بررسی صلاحیت ها و نبود چهره های شاخص، باز هم نتیجه لازم را خواهد داشت؟ مجالس هشتم و نهم در حوزه های فرهنگی، سیاسی و اقتصادی با خواسته های مردم فاصله بسیاری داشتند و بسیاری از کاستی های دوران احمدی نژاد به ویژه همین مسئله یارانه ها، محصول مماشات اصولگرایان با دولت اصولگراست.اکنون نوبت به ایجاد تغییر در این رویه هاست. آنانی که در فهرست امید به مجلس راه پیدا کرده اند حتما می دانند همراهی نکردن آنها برای ایجاد تغییر، نوعی خودزنی سیاسی به شمار می رود. این دوره چهارساله تمام می شود و آنان باید بدانند اعتماد عمومی اگر از دست برود دیگر به سوی آنان بازنخواهد گشت. حتی لایه های قدرت و جناح رقیب هم روی افرادی که مدام رنگ عوض می کنند، حسابی باز نخواهد کرد. آنانی هم که با عنوان مستقل وارد شده اند معمولادر فضای سیاسی و شرایط این انتخابات به دلیل نگرانی از عنوان اصلاح طلب و تاثیر آن در بررسی صلاحیت ها بوده است. آنها حتما مطالبات مردم حوزه های انتخابیه خود را دیده اند و می دانند برای تحقق آن باید با فراکسیون امید در مجلس همراه شوند. با ارتباطات منطقی درون پارلمانی بخش قابل توجهی از این آرا به سوی این فراکسیون سوق پیدا می کند. اگر فراکسیون انسجام، همسویی و شفافیت داشته باشند نباید نگران بود. درعین حال اگر برخی نامزدهای فهرست امید، دیدگاهی غیر از این دارند مناسب است که آن را در گفت وگوهای درونی حل کنند. پس از سال 76، جریان اصلاحات از برخی تک روی ها و خودبزرگ بینی ها لطمه بسیاری خورد.رئیس جمهور دوران اصلاحات، آیت الله هاشمی رفسنجانی و رئیس جمهور فعلی که با پیام خود، مردم را به صحنه انتخابات دعوت کردند امروز هم می توانند نقش مشورتی خود را برای گذر از وضع موجود، ایفا کنند.
                