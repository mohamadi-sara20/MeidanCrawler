چهار‌شنبه ۱۴ مهر ۱۳۹۵
-----------------------------------------
یادداشت
-----------------------------------------
تمایل ایران به آرامش در خاورمیانه
-----------------------------------------

                    انتقادات اخیر مقامات ایرانی از کشورهایی که نوعا در پرتاب کردن منطقه به سراشیب تمدنی سهیم هستند، نباید مانع از شنیده شدن پژواک رسا و صادقانه ای شود که مسئولان ایرانی قصد داشتند در نشست ها و دیدارهای انجام شده در نیمکره غربی، جهانیان را از آن آگاه کنند. محتوای این پیام عبارت از این بود که جمهوری اسلامی ایران آماده هرگونه همکاری برای خاتمه دادن به بحران های انسانی در منطقه موسوم به خاورمیانه و فراسوی آن است. جمهوری اسلامی ایران، دلایل قانع کننده ای برای حمایت از خاتمه دادن فوری جنگ در سوریه، یمن و عراق دارد:1- با وجود آنکه توافق هسته ای میان ایران و گروه 1+5 زمینه های گشایش های اقتصادی جدیدی را برای ایران فراهم کرده، اما بهره گیری حداکثری از مزایای برجام درحالی که هرج ومرج در مناطق پیرامونی، ضمن به آشوب کشاندن کریدورهای تجاری، احساس ناامنی و بی ثباتی را به جهان القا می کند، ممکن نیست. همین مسئله موجب شده بخشی از حلقه های تصمیم گیری در ایران ایده «منطقه قوی تر» را به «قوی ترین در منطقه» ترجیح دهند.2- جنگ های منطقه به یکی از بزرگ ترین فجایع تاریخی، پس از نسل کشی های دهه 90 در آفریقا تبدیل شده است. اکنون در یمن 82 درصد از جمعیت 27میلیونی آن، نیازمند کمک های بشردوستانه هستند. در عراق این رقم به 10 میلیون و در سوریه به 12 میلیون نفر می رسد درحالی که بیش از 82 درصد از مردم کشور اخیر، زیر خط فقر زندگی می کنند. دفتر هماهنگی امور انسان دوستانه سازمان ملل متحد تخمین می زند وضعیت عمومی سوریه، به میزان چهار دهه پسرفت داشته و از سال 2011، امید به زندگی در میان این ملت بیش از 20 سال تقلیل یافته است. نه فقط این آمارها حکایت از واقعیت یافتن یک مصیبت اخلاقی دارد، بلکه جمهوری اسلامی ایران نمی تواند این واقعیت را از دورنمای استراتژیک خود کنار بزند که فروماندگی مهم ترین کشورهای منطقه همراه با موجی از جوانان سرخورده، رنج دیده، افراطی و مملو از بغض و نفرت، غرب آسیا را تا دهه ها به قعر کشمکش هایی فروخواهد برد که همراه با خود مفهوم توسعه را از هر معنایی خالی می کند.3- جمهوری اسلامی ایران مانند هر کشور خردمند دیگری نمی تواند تاکنون به نتیجه ای جز این رسیده باشد که منازعات جاری با فتوحات مطلق یک کشور و شکست های مطلق سایر کشورها خاتمه نخواهد یافت. تا امروز ده ها سرباز ایرانی جان خود را در میدان های نبرد با گروه های تروریستی از دست داده اند. درک این نکته برای رقبا و دشمنان ایران اهمیت دارد که در بطن فرهنگ استراتژیک ایرانی حتی افزایش شمار شهدای ایران نیز نمی تواند جمهوری اسلامی ایران را به تسلیم شدن در برابر توافقی ناعادلانه و نابرابر وادار کند. اما اگر راهی برای پایان دادن منصفانه به این قتل عام وجود داشته باشد، جمهوری اسلامی ایران مشتاقانه از آن حمایت خواهد کرد.4- اسرائیل تنها بازیگری است که از تداوم حیات داعش و سایر گروه های تندرو تروریستی در آشوب سوریه و عراق منتفع می شود. از دیدگاه این رژیم، داعش می تواند در هماهنگی با منافع آن در سوریه عمل کند؛ هرچند در یک نگاه بلندمدت، پیروزی کامل داعش را عمیقا با اهداف اسرائیل ناسازگار بیابد. اگر وضع موجود موجب رضایت اسرائیل است، به همان دلیل نیز نارضایتی ایران را به دنبال خواهد داشت.5- جمهوری اسلامی ایران ممکن است مانند هر کشور دیگری ناخواسته، خطاهایی را مرتکب شده باشد، اما حمایت فرقه ای از شیعیان در برابر سایر مذاهب اسلامی هرگز دستور کار رسمی سیاست گذاری نبوده است. جنگ های جاری به بار این اتهام علیه ایران افزود که حامی شیعیان در مقابله با سایر فرق اسلامی است. فقط در شرایط پایان دادن به این جنگ هاست که ایران می تواند فرصت کافی برای اثبات ناروابودن این اتهامات، رهاکردن شیعیان از فشارهای سیاسی در پی متهم شدن به همکاری با ایران و متوقف کردن تشتت در جهان اسلام را به دست آورد.6- جمهوری اسلامی ایران در این برداشت با ناظران آگاه جهان هم عقیده است که ناکارآمدی رژیم های سیاسی، مهم ترین سرچشمه خشونت و افراطی گری در جهان اسلام است. انقلاب های عربی در واکنش به این ناکارآمدی شکل گرفتند اما منحرف شدن انقلاب ها به واسطه رویارویی فرقه ای، بهانه کافی را در اختیار حکومت های مستبد قرار داد که اصلاحات سیاسی و اقتصادی را متوقف کنند. اتمام منازعات کنونی، درخواست برای اصلاحات سیاسی را به مسیر سازنده خود بازخواهد گرداند و در صورت انجام آن، جمهوری اسلامی ایران نیز می تواند در گشایش هایی که نظام های سیاسی رضایت بخش تری را ایجاد می کنند، چشم انداز مطلوب خود را برای تامین امنیت و رونق و ثبات در منطقه جست وجو کند.7- ادامه رویارویی های نیابتی، احتمال وقوع جنگ های ناخواسته را به طور درخور توجهی افزایش می دهد. ایران نمی تواند از زندگی در منطقه ای تا بن دندان مسلح لذت ببرد. درحال حاضر، میانگین هزینه های نظامی در خاورمیانه معادل شش درصد از تولید ناخالص داخلی یعنی بالاترین میزان در سطح جهانی است. در سال جاری، کشورهای شورای همکاری خلیج فارس در مجموع 116 میلیارد دلار صرف بودجه های نظامی کرده اند. درحالی که در راس آنها عربستان سعودی 90 میلیارد دلار کسری بودجه را تجربه کرد. این مقدار سرمایه گذاری حیرت انگیز نه فقط نتوانسته توانایی بازدارندگی و موازنه های منطقه ای را به صورت معناداری تغییر دهد، بلکه سرمایه هایی را که می توانست برای سازندگی و توسعه ملت های منطقه به کار گرفته شود، صرفا در راستای منویات فروشندگان بزرگ تسلیحات هدر داده است.از آن بدتر، انبارشدن تسلیحات هم زمان با صعود مارپیچ بی اعتمادی، جنگ های ناخواسته ای را محتمل می کند که فارغ از نتایج نظامی آن، منطقه را به پایین تر از آنچه امروز قرار دارد، خواهد کشاند.8- کشمکش های موجود چاره ای جز تقسیمات جدید جغرافیایی که محصول تکرار تملک و ازدست دادن سرزمین ها از سوی شبه نظامیان و مبارزان محلی است، به جا نخواهد گذاشت.تغییر مرزهای جغرافیایی براساس نقشه های فتوحات یا خط کشی های قومی و فرقه ای، آینده ای تیره تر از امروز را برای مناطق درگیری ترسیم خواهد کرد. جمهوری اسلامی ایران با درنظرگرفتن شرایط استراتژیک جدیدی که تغییرات مرزی را در مناطق مجاور پدید خواهد آورد، این جابه جایی را در نقشه های جغرافیایی زیان بار می داند. 9- داعش در سال گذشته مسئول 56درصد از مرگ ومیرهایی بود که در منطقه اتفاق افتاده است. با ادامه بن بست سیاسی در منازعات جاری، توام با شدت گرفتن سربازگیری گروه های افراطی، داعش و شاخه های وابسته به آن، بیشترین مزیت را به دست خواهند آورد. همان طور که در حملات تروریستی به اروپا، ایالات متحده، ترکیه و عربستان سعودی به اثبات رسید، راهی برای محصورکردن مرزهای عمل تروریسم به درون نواحی منازعه وجود ندارد. تاکنون ده ها نقشه عملیات تروریستی در خاک ایران شناسایی و پیش از به اجرادرآمدن مهار شده اند. این موفقیت های اطلاعاتی موجب کناررفتن خطر دائمی گروه های تروریستی برای جمهوری اسلامی ایران نخواهد شد. 10- زیستن در جهان پساآمریکایی، مستلزم نقش آفرینی مسئولانه قدرت های منطقه ای است که جمهوری اسلامی ایران یکی از مهم ترین آنها در خلیج فارس و غرب آسیاست. درحالی که ایالات متحده در گذر قرن 21، رغبت و توان کمتری برای مداخله و کنترل در مناطق دوردست دارد، ایران آن صورتی از نظم منطقه ای جایگزین را می پسندد که نه متکی بر رقابت های سلطه جویانه و سرشار از بی اعتمادی، بلکه استوار بر موازنه قدرتی باشد که حافظ تمامیت سرزمینی، حسن هم جواری، مداخله نکردن در امور داخلی سایر کشورها و همکاری های اقتصادی و امنیتی مترقیانه و دسته جمعی است. دگرگونی های شتابان در دهه اخیر، ما را از گام برداشتن در این مسیر سازنده دور کرده است و اگر بنا باشد ایران جایگاه شایسته اش را از طریق رهبری جمعی با همسایگانش در ژئوپلیتیک نوسازی شده قرن جدید بیابد، می تواند متواضعانه نخستین کشوری باشد که ابتکار عمل های ضامن صلح و بازگرداندن آرامش را به دیگران ارائه می کند. به همین دلیل است که جمهوری اسلامی ایران، بارها اراده خود را برای نجات دادن تمدن اعلام کرده، اما وجود اشتیاق برای استقرار صلح در جمهوری اسلامی ایران به منظور رسیدن به صلح کافی نیست. حداقل نه تا وقتی که سایر کشورهای منطقه که سرنخی از بحران های جاری را در دست دارند، حاضر به برشمردن دلایلی نیستند که صلح را بر جنگ برتری می بخشد.
                