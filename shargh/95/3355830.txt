سه‌شنبه ۲۱ اردیبهشت ۱۳۹۵
-----------------------------------------
سرمقاله
-----------------------------------------
«خیز برد» برای سمت های مجلس
-----------------------------------------

                    شرایطی در انتخابات مجلس دهم برای نیروهای تحول خواه و جریان اصلاح طلب پدید آمد که بخش اصلی نیروهای شناخته شده و توانمند برای برانگیخته نشدن حساسیت ها، از حق طبیعی خود برای نامزد شدن گذشتند و تعدادی از چهره های دانشگاهی، نمایندگان سابق و مدیران ارشد سال های گذشته دولت هم که در سراسر کشور ثبت نام کردند، مجوز ورود به انتخابات را از سوی دستگاه ناظر دریافت نکردند. باوجوداین روند تحولات، انسجام و نقش آفرینی اصلاح طلبان و دعوت رهبران این جریان از مردم برای شرکت در انتخابات با هدف ایجاد تغییر در ترکیب مجلس، موثر افتاد. با این حال ترکیب مجلس به گونه ای شده که ممکن است یکی از بهترین مجالس ایران شود و در عین حال احتمال دارد پدیده هایی مانند رفتار آن نامزد فهرست اصلاح طلبان در شورای شهر تهران را شاهد باشیم که از این فهرست، وارد خیابان بهشت شد؛ اما رای به رقیب اصلاح طلبان داد. در هفته های اخیر خبرهایی درباره فشار بر نامزدهایی که از فهرست امید وارد مجلس شده اند برای تبری جستن از این فهرست منتشر شد. نکته مهم این است که اصلاح طلبان امکان حضور تمام عیار حزبی و جبهه ای در انتخابات را نداشتند؛ اینکه چه تخصص هایی و چه چهره هایی با چه سوابقی برای مجلس دهم و فضای فعلی کشور مناسب هستند، از سوی اصلاح طلبان برآورد شده بود؛ اما امکان اجرای آن فراهم نشد. در انتخابات مجلس ششم هم ردصلاحیت ها وجود داشت؛ اما پتانسیل عظیم فضای پس از دوم خرداد سبب شد نگارنده و برخی دیگر از فعالان سیاسی اصلاح طلب در نقاط مختلف کشور، در دقیقه 90 تایید صلاحیت شوند. در عین حال تفاوت دیگر آن مقطع با امروز در این بود که اگرچه برخی نامزدهای اصلاح طلب در سراسر کشور برای عموم مردم شناخته شده نبودند؛ اما بیشترشان از نیروهای کادر احزاب اصلی اصلاح طلب بودند و سابقه حدود 20 سال کار سیاسی در کنار هم، از دوران دانشجویی در ابتدای انقلاب را داشتند. در فهرست «امید» در سراسر کشور، چهره هایی توانمند با سوابق دانشگاهی و گاه سابقه مدیریتی ارزنده به چشم می خورند؛ اما مردم ما به خوبی شاهد بودند اصلاح طلبان بین کاندیداهای موجود، دست به انتخاب زدند و این مسئله تفاوت های بسیاری با شرایط آرمانی دارد. در عین حال این رویداد شاید سبب نوعی پوست اندازی اجباری در میان اصلاح طلبان شده و ظرفیت های تازه ای به این تفکر ریشه دار و پردامنه سیاسی افزوده شود. نکته مهم این است که فضای مجلس، امکان رشد سریع را فراهم می کند و البته آفت آن نیز ایجاد غرور نابجا است. برخی نامزدهای اصلاح طلبان، از اقشار تحصیل کرده و با استعداد هستند و می توانند به سرعت بر روند قانون گذاری مسلط شوند و آیین نامه داخلی مجلس و فوت و فن کار پارلمانی را فرا بگیرند.به هر حال از حاضران در نخستین جلسه فراکسیون امید در مجلس؛ یعنی حدود 160 نفر، ممکن است برخی افراد کمتر از ظرفیتی که انتظار می رود عمل کنند. برخی از آنها شاید میثاق نامه اصلاح طلبان را امضا نکرده باشند و به شکل غیر مستقیم از سوی ما حمایت شده باشند. رای اصلاح طلبان در این انتخابات، رای ترجیحی بود و حتی برخی افراد در فهرست «خبرگان ملت» قرار گرفتند که مواضعی علیه اصلاح طلبان دارند؛ اما همه می دانند رای ترجیحی ما و مردم به این افراد، از بهترین تصمیم های سیاسی سال های پس از انقلاب است. مجلس دهم مجلس پرابهامی است و احتمال ها درباره اعضای هیات رئیسه و چینش فراکسیون ها، طیف گسترده ای را شامل می شود. حتی برخی نمایندگان هنوز تصمیم خود را مبنی بر اتخاذ یک موضع سیاسی روشن نگرفته اند؛ به هر حال بعد از چند رای گیری سرنوشت ساز ممکن است تکلیف روشن تر شود و در اوایل این دوره، احتمال اینکه تعداد آرای ممتنع زیاد باشد یا چرخش آرا رخ دهد بسیار است. متاسفانه فرصتی برای این سنجش ها وجود ندارد و بسیاری از تصمیم های کلیدی همین ابتدا باید گرفته شود. تصمیم درباره هیات رئیسه نمی تواند به دو ماه بعد منتقل شود تا نمایندگان یکدیگر را بشناسند و تصمیم بگیرند؛ این مسئله درباره هیات رئیسه کمیسیون ها هم صادق است. اگر جریان اصلاح طلب کاملاکنار بکشد، طبیعی است که بازنده خواهد بود. باید با «خیز برد» جلو رفت و قدم را محکم برداشت و جدی تر به پیش آمد. نتیجه هر چه باشد رای دهندگان و افکار عمومی، اصلاح طلبان را مذمت نمی کنند، زیرا به خوبی همه محذورات جریان اصلاح طلب را می دانند که حتی پس از انتخابات هم ممکن است یکی از نمایندگان منتخب آنان از رفتن به مجلس باز بماند. فراز و فرود در گرفتن ریاست چند کمیسیون جدی و هیات رئیسه ممکن است رخ بدهد یا ندهد؛ این مسئله ای شبیه خود انتخابات است. دکتر عارف شخصیتی دانشگاهی و منضبط است و سابقه اجرائی در بالاترین سطوح؛ یعنی معاون اول دولت اصلاحات را دارد، سلامت کامل رفتاری و اخلاقی او زبانزد است و اگر به عنوان رئیس مجلس انتخاب شود، هیچ گاه با آیین نامه شوخی نمی کند و به بهترین شکل آن را در مجلس جاری خواهد کرد. در عین حال تصمیم مجلسی ها نباید با فشار مطبوعات، احزاب و شخصیت های سیاسی از بیرون، تغییر کند و باید همه چیز را به نمایندگان منتخب مردم سپرد.
                