چهار‌شنبه ۲۵ فروردین ۱۳۹۵
-----------------------------------------
حرف اول
-----------------------------------------
فسادزدایی؛ مبنای اقتصاد قدرتمند
-----------------------------------------

                    نگاه ژرف به توان داخلی و ظرفیت های انبوه ایران در حوزه های مختلف، موضوعی است که در سال های اخیر و با شدت گرفتن تحریم ها بیشتر درباره آن صحبت می شود و نام گذاری امسال با تاکید بر اقدام و عمل در زمینه اقتصاد مقاومتی، مبین اهمیت تولید ناخالص داخلی و ملی است. توسعه صنایع پتروشیمی با توجه به ارزش افزوده قابل توجه نسبت به گاز و نفت خام، از دوران سازندگی و اصلاحات با نگاه ویژه روسای جمهور وقت و دولت ها آغاز شد و با وقفه ای هشت ساله در دولت گذشته که به دلیل کاستی های مدیریتی و مسئله تحریم ها رخ داد، بار دیگر در دولت یازدهم به کانون توجهات بدل شده است. با این حال اگر قرار است پس از عبور از حصار تحریم ها و با قدم گذاشتن در مقطع «پسابرجام»، تحول جدی در این حوزه ایجاد شود و ارزآوری قابل توجه در کنار اشتغال مولد برای مقاومتی کردن اقتصاد به ارمغان آورد، موضوع تامین سرمایه از منابع داخلی هم باید به اولویت همه بخش های کشور تبدیل شود. نبود شفافیت اداری و وجود فساد در بخش های پایین دستی، یکی از مشکلات جدی است که سبب می شود ترجیح بسیاری از صاحبان صنایع ما، رفتن به سمت فاینانس خارجی و بخشیدن عطای هزارتوی تامین سرمایه به لقای آن باشد.مسئولان ارشد کشور، پاکدست و امین هستند و به سرمایه اندوزی فکر نمی کنند اما وقتی دستور آنان به زیرمجموعه ها ابلاغ می شود، گویی کارشناسان هستند که مدیر را اداره می کنند و اگر فضای مدنظر آنان ایجاد نشود، نمی توان به رسیدن به تسهیلات، امیدوار بود. شفاف سازی سیستم اداری و اتوماسیون شدن ارائه مدارک و نظارت جدی دستگاه های ناظر دولت و البته سازمان بازرسی کل کشور و سایر بخش های امنیتی کشور، حتما می تواند در تسریع تامین مالی واحد های تولیدی و کاهش تخلفات اشخاص موثر باشد. در عین حال همه بخش ها باید با درنظرداشتن ملزومات و مصالح ملی، به دنبال بهره گیری از سرمایه خارجی باشند. به عنوان نمونه، پتروشیمی خراسان که نگارنده، سابقه مدیرعاملی در آن را دارد، با فاینانس خارجی و بدون هیچ گونه سرمایه داخلی ساخته شد و امروز سالانه صدها میلیاردتومان سود و اشتغال بالادارد و موفق ترین بخش صنعتی خراسان شمالی است. امروز هم اگر برنامه ها به درستی اجرا شود، از یک پتروشیمی مانند جم می توان تا یک و نیم میلیارد دلار در هر سال صادرات داشت و پول آن را در داخل، صرف توسعه و سرمایه گذاری برای بهبود شرایط سهام داران کرد که بازنشستگان محترم کشوری هستند. سایر صنایع تولیدی ما نیز می توانند در همین مسیر گام بردارند. اقتصاد مقاومتی، مطالبه مقام معظم رهبری از همه است و نگاه به پتروشیمی ها در سطح کلان، مشخص کردن اولویت ها و سپس سوق دادن سرمایه گذاری ها به این سمت، دارای اهمیت جدی است. حذف موانع تولید، گسترش پایه مالیاتی به جای فشار سازمان امور مالیاتی بر بنگاه های تولیدی- که بخشی از آن با توجه به کاهش محسوس درآمدهای دولت طبیعی است- موضوع قیمت خوراک پتروشیمی ها که با قول مساعد معاون اول رئیس جمهور در حال پیگیری است، باید به سرعت اجرائی و عملی شود اما در کنار همه اینها، اصلاحات اساسی در زمینه شفافیت اداری، امری پایه ای و بسیار تعیین کننده است. در روزهای اخیر، هیات های خارجی برای شرکت در نمایشگاه ایران پلاست امسال که اولین نمایشگاه پس از برجام در این حوزه محسوب می شود، در ایران به سر می برند و مذاکراتی با شرکت های مختلف پتروشیمی داشته اند. تحریم ها یک شبه بر اقتصاد ما تحمیل شد اما، بازگرداندن شرایط به قبل در حوزه سوییفت و گشایش اعتبار، زمان بر و دشوار است؛ حتما می توان با بهره گیری از فرصت های جنبی حضور شرکت های خارجی شناخته شده در این حوزه، تفاهمات را به گونه ای حاصل کرد تا ارزش سرمایه گذاری در ایران برای آنان ملموس شود. می توان ایران را به شدت توسعه داد؛ به گونه ای که از منظر اقتصادی، تنه به تنه قدرت های جهانی بزند اما کمک همه دستگاه ها و ایجاد فضای آرام در کشور برای نشان دادن ثبات تصمیم گیری در امر توسعه، لازمه این حرکت است.
                