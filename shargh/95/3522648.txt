شنبه ۷ اسفند ۱۳۹۵
-----------------------------------------
یادداشت
-----------------------------------------
وضعیت اسفناک دانشگاه ها و علوم سیاسی
-----------------------------------------

                    گروه اندیشه: پنجشنبه گذشته همایش «وضعیت فکر سیاسی در ایران معاصر» مصادف با روز بزرگداشت خواجه نصیرالدین طوسی در دو نوبت صبح و بعدازظهر در خانه اندیشمندان علوم انسانی به همت انجمن علوم سیاسی برگزار شد. داوود فیرحی دبیر این همایش بود. در این نشست کسانی چون حاتم قادری، حسینعلی نوذری، محمدجواد غلامرضا کاشی، احمد نقیب زاده، عباس منوچهری و سیدجواد طباطبایی و دیگران سخنرانی کردند. طبق برنامه قبلی نام عزت الله فولادوند نیز جزء سخنرانان نوبت عصر بود و در پوستر همایش نیز به چشم می خورد، بااین حال او در این جلسه حضور نیافت. دلیل غیبت او کسالت عنوان شد. از دیگر سخنرانان همایش نجف لک زایی بود که با عنوان «وضعیت فکر سیاسی اسلامی در حوزه» سخنرانی کرد. سیدجواد طباطبایی به عنوان سخنران پایانی، بحث خود را در پاسخ به او آغاز کرد. در ادامه گزیده ای از سخنان طباطبایی را می خوانید.***قبل از ورود به بحث اصلی باید پاسخی به سخنان دکتر لک زایی دهم. مقصودم از «زوال اندیشه سیاسی» این نیست که اندیشه سیاسی در کار نبوده، بلکه اندیشه سیاسی زوال پیدا کرده است. بنابراین شما هرچه بعد از آن بنویسید تا بگویید اندیشه سیاسی بوده است، یعنی نتوانستید سخن مرا درک کنید و پاسخی به ادعای من نیست. از طرفی دیگر شما کتابی منتشر کردید که انصافا فاجعه است. نام کتاب دوام اندیشه سیاسی است. این کلمه هیچ معنایی ندارد. اگر حداقل قصد رعایت قواعد فارسی و حسن تالیف را داشتید باید می گفتید تداوم اندیشه سیاسی در ایران یا اسلام. درباره این موضوع در کتابم راجع به خواجه نظام پرداخته ام و عنوانش را نیز تداوم گذاشته بودم. پس شما باید درباره این موضوع فکر می کردید یا اینجا پیشنهاد می دهم بعد از این فکر کنید. آن پروژه را فعلاتعطیل کنید چون از نظر من غیر قابل دفاع است. شما باید توضیح می دادید نسبت این زوال با آن تداوم در کجاست که بحث علمی و فلسفی مهمی است. با این مقدمه به بحث اصلی ام بازمی گردم: اندیشه سیاسی چیست و به چه کار می آید؟ بدیهی است بخش عمده صحبت های من انتقادی است. دانشگاه تهران و مدرسه عالی و بعدها دانشکده حقوق و علوم سیاسی اولین جایی است که ظاهرا اندیشه سیاسی حدودا دنبال شد. اگرچه قادر به فهم همه مسائل دراین باره نیستیم چون بسیاری از اسنادش از دست رفته است. اندیشه سیاسی احتمالانخستین بار در سال های 1330 وارد دانشکده حقوق و در گروه علوم سیاسی تدریس شده است. منبعی برای پیش از آن سراغ ندارم. در شرح درس ها که گاه دانشگاه منتشر کرده و همچنین در سالنامه دانشگاه نیز چیزی وجود ندارد. تا سال 1345 - 1346 دانشکده سه رشته داشت: دانشکده حقوق، علوم سیاسی و علوم اقتصادی. امروز علوم اقتصادی را حذف کرده اند. دانشکده ما عمدتا طبق مدل دانشکده های فرانسوی و به خصوص دانشکده حقوق پاریس شکل گرفته که به همین شکل سه رشته را با هم تدریس می کردند. بعدها متوجه شدند ضمن درس هایی که در پاریس داده می شود درسی وجود دارد به نام «اندیشه سیاسی». در پاریس این درس تا دهه های اخیر تدریس می شد. عنوان انگلیسی آن «History of Political Ideas» است. بعد از ورود این درس به ایران، کلمه جمع Ideas را به اندیشه ها ترجمه کردند و در وزارت علوم درسی اضافه شد به نام اندیشه ها. این واحد یک و دو دارد. بعدها کلمه قرن بیستم را هم اضافه کردند. امروز در دانشکده درسی هست به نام اندیشه های یک و دو. با کلمه «اندیشه ها» شروع کردیم به کتاب نوشتن. چیزی درست شد به نام «سمت». ادعایش این بود که ما باید مقداری کتاب تولید کنیم. هم به منظور قطع وابستگی به کتاب های خارجی و ترجمه ها و هم برای آنچه امروز زیاد تکرار می کنند: «تولید علم». برای تولید این علم، یک گروه علوم سیاسی نیز وجود دارد که نمی دانم امروز چه کسانی آن را اداره می کنند ولی تعدادی از کتاب های علوم سیاسی نیز در آنجا نوشته شده اند. وقتی این کتاب ها را نوشتند فهمیدیم کلمه Ideas را خیلی خوب ترجمه نکرده ایم. تا پیش از سال های 1340 در دانشکده با عنوان تاریخ «عقاید» سیاسی و اقتصادی شناخته می شد. ترجمه بهتری برای Ideas بود. بعدها تغییراتی دادیم و شد «اندیشه». ولی واژه «اندیشه ها» در مورد این درس جعلی است. وقتی شروع کردیم به کتاب نوشتن، انتشارات سمت که محل علمای همه رشته های ماست - یعنی ظاهرا هم فارسی دان دارد و هم کسی که تاریخ اندیشه سیاسی می نویسد و هم انگلیسی دان که باید حدودا انگلیسی بداند - عنوانش را گذاشت تاریخ «اندیشه ها» و چون تولید در سطح جهانی بوده به «Political Thoughts» ترجمه شده است. شما نمی توانید در سطح جهانی کتابی درباره تاریخ اندیشه بیابید که به صورت جمع باشد. می توانید به کتابخانه کنگره یا سایت آمازون مراجعه کنید. اگر به صورت جمع جست وجو کنید، نتیجه آن به صورت مفرد است. وقتی درباره «اندیشه» صحبت می کنیم یعنی از افلاطون تا هگل و هایدگر و دیگران. آنها نه «اندیشه های سیاسی» بلکه «اندیشه سیاسی» دارند. اندیشه سیاسی یعنی نظام منضبط مفاهیمی که چفت و بست درونی و منطقی شان را از درون نشان داده اند.هرکسی هر چیزی گفت اندیشه نیست. البته کلمه اندیشه ها نیز برخی مواقع استفاده می شود ولی تاملات جسته گریخته و نامنسجمی است. پیشنهاد من به انجمن علوم سیاسی این است که هرچه زودتر تکلیف این موضوع را روشن کنند. چون تاریخ اندیشه درس می دهیم یعنی تاریخ منطقی فکرکردن درباره موضوعی به نام سیاست و قدرت. در 70 سال گذشته- که دانشگاه داشته ایم - و از 50 سال گذشته یعنی از زمان مرحوم دکتر عزیزی - که اولین کتاب نوشته شده - این ابهام همچنان باقی است. اگر هم سفارش می دهیم باید تاریخ اندیشه بنویسند نه اندیشه ها. نکته بعدی اینکه اندیشه سیاسی در ایران دو متولی دارد. در وضعیت اسفناک دانشگاه ها و علوم سیاسی رسمی ما، تاریخ اندیشه سیاسی درس می دهند. دولت شرح درسی ارائه داده و سپس موسسه ای نیز تولید کرده به نام سمت که گفته شما کتاب بنویسید و ما آنها را به دانشجو و استاد «تحمیل می کنیم». این مورد نیز همچون همه موارد تحمیلی پیش نمی رود. فضا رقابتی نیست. دو کتاب با صدهزار نسخه مطلب غلط چاپ کرده ایم و به استاد و دانشجو داده ایم. دراین میان نه صدای معلم درآمده چون مسئله اش نیست و نه طبیعتا صدای شاگرد که بحث را نمی داند. به چه مناسبتی کاغذ و امکانات را حرام و وقت دانشجو را تلف می کنیم؟ برای مثال در یکی از این کتاب ها نوشته شده ابن سینا رساله ای دارد به نام سلامان و «آبسال». این کتاب تاکنون 50 هزار نسخه فروش رفته است. در این مدت کسی نگفته آبسال جانشین کارخانه «ارج» است و امکانات هم به ابن سینا اجازه نمی داد در زمان حال حضور داشته باشد. یا کسی این موضوع را نفهمیده یا اگر هم فهمیده اند از کنارش گذشته اند. هر دو اینها فاجعه است. این وضعیت دانشگاه ما است. چند کتابی که وجود دارد بعضی رونویسی از بعضی دیگر است. دانشگاه تهران به مناسبت 70 سالگی خواست 70 کتاب از 70 سال فعالیت چاپ کند و همچنان یکی از آنها کتاب دکتر محسن عزیزی است. این بدان معناست که در این فاصله چیزی تولید نکرده ایم. این فاجعه است. از طرف دیگر کتاب های زیادی ترجمه شده و اکنون در دست مردم است. در مورد بعضی از آنها نقدهایی نوشته ام. عمدتا اصطلاحات را بلد نیستند. کسانی که ترجمه می کنند زبان انگلیسی را درست نمی دانند. فاجعه تر آنکه فارسی هم بلد نیستند. یعنی شما در کمتر کتابی است که غلط فارسی نمی یابید. متاسفانه آقای فولادوند حضور ندارند که بنا بود این مسائل را بهتر از من توضیح دهند. من به عنوان جانشین ایشان این کار را انجام می دهم. هیچ کتابی نیست که غلط های اساسی در آن پیدا نکنید. وقتی آبسال می نویسند و کسی صدایش درنمی آید روشن است چقدر انگلیسی می دانیم. از طرف دیگر مرعوب کتاب هایی می شویم که دانشگاه و انتشارات سمت با 12 طبقه ساختمان و کلی اعضای هیئت علمی منتشر می کند. معلوم است در چنین فضایی صدای آدم معمولی نمی تواند دربیاید مگر اینکه درجه ای از جنون در او ظاهر شده باشد. دانشگاه ما نمی تواند به درستی وظیفه دانشگاه را انجام دهد و به عبارت دیگر دانشگاه ما ادامه دبیرستان است. کلمه دانشگاه هنوز برای ما جا نیفتاده است. درست است که «university» را به دانشگاه ترجمه کرده اند ولی این کلمه در زبان های لاتینی و اروپایی 1500 سال سابقه تمدنی، فرهنگی و مفهومی دارد. وقتی دانشگاه تهران را تاسیس و لوگوی آن را طراحی کردند به فارسی نوشته شده بود: دانشگاه تهران و «میاسای از آموختن یک زمان» و بالای آن طبق سنت دانشگاه های جهان، عنوان دانشگاه را به لاتینی هم نوشته بودند. چون معنای اصلی دانشگاه مدنظر بود، نه دبیرستان. دانشگاه محل دانش نیست بلکه نهادی است که تداوم علم، فرهنگ و تمدن است و نمی توان به آن دست زد. پس از انقلاب تا جایی که می دانم عنوان لاتین را نیز حذف کردند که آن سابقه را بالکل قطع و به دانشگاه البرز تهران وصل کرده باشند.
                