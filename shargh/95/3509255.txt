چهار‌شنبه ۱۳ بهمن ۱۳۹۵
-----------------------------------------
حرف اول
-----------------------------------------
آقای زنگنه لطفا تغییر موضع دهید
-----------------------------------------

                    اعلام موضع وزیر نفت درباره «محدودیت قائل نشدن برای شرکت های نفتی آمریکایی»، آن هم در شرایطی که رئیس جمهور جدید ایالات متحده، «ایرانیان را در لیست سیاه ورود به آمریکا قرار داده»، بدسلیقگی و موضع غلطی بود. مادامی که فرمان دونالد ترامپ برای جلوگیری از ورود ایرانیان به خاک آمریکا اعتبار دارد و تا زمانی که حقوق اولیه ایرانیانی که به هر دلیل به آمریکا سفر می کنند، رعایت نشود، دولت ایران نه تنها نباید از حضور شرکت های نفتی آمریکایی در ایران استقبال کند که باید برای ورود آمریکایی ها به ایران محدودیت قائل شود. هر چند شرکت های نفتی آمریکایی، به خاطر قوانین این کشور، همین حالاهم نمی توانند به طور مستقیم در صنعت نفت ایران حضور داشته باشند. آقای ترامپ! شما خاطره ای بد در ذهن تمام ایرانیان وطن پرست ثبت کرده اید. فارغ از هر دیدگاه و مذهبی. ایرانیان خاطره بازان خوبی هستند. مگر آنها خاطره تلخ دخالت کشور شما را در کودتای 28 مرداد که منجر به سقوط دولت قانونی شان شد، از یاد برده اند؟1- وزیر نفت در گفت وگویی با خبرگزاری ایلنا گفته است: «چنانچه شرکت های آمریکایی بخواهند به صنعت نفت ایران ورود پیدا کنند، از جانب ما محدودیتی برایشان وجود ندارد». هرچند زنگنه در ادامه یادآور شده است که «تاکنون هیچ شرکت آمریکایی به صورت مستقیم برای حضور در صنعت نفت ایران مراجعه نکرده است». اما، این موضع وزیر نفت، روایتگر خواست امروز ایرانیان نیست. از سویی درست است که حضور شرکت های نفتی آمریکایی در صنعت نفت، می تواند رقابت جالبی بین شرکت های نفتی اروپایی، چینی، روسی و... ایجاد کند و قیمت پروژه هایمان را پایین بیاورد و از سوی دیگر این سخن دقیق است اگر بگوییم، با آمدن شرکت های نفتی آمریکایی، می توانیم از تکنولوژی روز صنعت نفت دنیا بهره بهتری ببریم و نفت بیشتری استخراج کنیم؛ اما زمان این حرف ها، امروز نیست؛ روزی که رئیس جمهور ترامپ، چنین خصمانه بر مردم ایران تاخته است.2- دولت های ایران و آمریکا 37 سال است اختلافات مبنایی شدیدی با یکدیگر دارند. اما ترامپ چند روز است مردم ایران را نشانه رفته؛ پس مردم ایران حق دارند از وزارت نفت بخواهند در این شرایط، برای حضور شرکت های نفتی آمریکایی محدودیت قائل شود و آن را اعلام عمومی کند.پیشنهاد می کنم زنگنه موضع خود را تغییر دهد و در اقدامی متقابل اعلام کند وقتی ترامپ چنین محدودیت های غیرمعقولی را برای ایرانیان وضع کرده است، وزارت نفت هم برای حضور شرکت های نفتی آمریکایی محدودیت قائل خواهد شد. موضعی که وزارت امور خارجه به درستی با عنوان «عمل متقابل» برای ویزاندادن به آمریکایی ها اعلام کرده است. معاون امور بین الملل وزارت نفت هم می تواند تغییر موضع آشکار وزارت نفت را (با توجه به فرمان ترامپ) از طریق همان رسانه آمریکایی که پیش از این با آن مصاحبه کرده بود، به گوش رئیس جمهور تازه وارد ایالات متحده برساند.3- امضای هفته اول ریاست جمهوری ترامپ، تیشه ای بود به تاریخ آمریکا؛ تاریخی که با ورود مهاجران ساخته شده است. حداقل جزئی از اقتصاد آمریکا با مالیات ایرانیان موفق ساکن این کشور بالنده شده است. می دانید که ایرانیان زیادی شرکت های بزرگ و موفقی را در خاک آمریکا تاسیس کرده و اداره می کنند. با پول یک ایرانی ساختمانی بزرگ در یکی از دانشگاه های معتبر آمریکا ساخته شد. با همت یک ایرانی یکی از بزرگ ترین مراکز خرید اینترنتی دنیا در آمریکا راه اندازی شد. ایرانی ها در ناسا، گوگل و بنگاه ها و دانشگاه های بسیاری در آمریکا شغل های تاثیرگذاری دارند. فقط یک نمونه را نام می برم؛ فارغ التحصیل دبیرستان البرز تهران، یکی از روسای ارشد شرکت نفتی شورون آمریکاست. در کنفرانسIEF در کنکون مکزیک، او را از نزدیک دیدم. تا فهمید ایرانی ام، ایستاد و با زبان فارسی با من گفت وگو کرد؛ هرچند به دلیل تحریم، نمی توانست مصاحبه کند. ترامپ، فقط فرودگاه های آمریکا را به روی ایرانی ها نبست؛ بلکه ایالات متحده را از داشتن استعدادهای ایرانی محروم کرد. او به تاریخ آمریکا ضربه زد.
                