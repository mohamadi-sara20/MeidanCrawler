چهار‌شنبه ۳۱‌شهریور ۱۳۹۵
-----------------------------------------
حرف اول
-----------------------------------------
قدر قهرمانان و استعدادهایی مانند سیامند رحمان را بدانیم
-----------------------------------------

                    یکی از مهم ترین خبرهای مسابقات پارالمپیک در هفته های اخیر قهرمانی و رکوردشکنی تاریخی سیامند رحمان، اهل اشنویه، است که به شکل فراگیری در همه کشور بازتاب بسیار وسیع و مثبتی داشت. برای نخستین بار بسیاری از ایرانیان در مسابقات پارالمپیک لندن با نام و استعداد و توانایی های شگفت انگیز سیامند رحمان، جوان قهرمان اشنویه ای، آشنا شدند و رکوردشکنی وی در مسابقات 2012 لندن شادی بخش چهره اکثریت ایرانیان شد. در مسابقات پارالمپیک برزیل هم انتظار عمومی آحاد ملت ایران دریافت مدال طلای مسابقات و رکورد شکنی ازسوی سیامند بود. این وضعیت نه فقط موجب توجه جدی تر جامعه ایران به ورزش معلولان کشور و جایگاه بایسته و شایسته آن شد، بلکه اهمیت نقش آفرینی این قشر از جامعه در سطوح ملی و فراتر از آن در سطوح بین المللی نیز بیش ازپیش در فضای مدنی و اجتماعی کشور مطرح شد تا جایی که رکورد زنی و قهرمانی نخبه ای مانند سیامند بر تعمیق غرور ملی نیز یاری رساند. در چنین فضایی، زمانی که سیامند با چهره مصمم و آرام و شاداب به مصاف وزنه های فولادی رفت، نفس در سینه بسیاری از ایرانیان حبس شده بود و با فریاد یا الله، این قهرمان زحمتکش اشنویه ای توانست بر وزنه های بسیار سنگین غلبه و رکورد های تاریخی و بزرگی را به نام خود ثبت کند و حتی در حرکت چهارم بر وزنه بسیار سنگین 310 کیلوگرمی فائق آید و فاصله خود را با حریفان به میزان باورنکردنی تفاوت 75 کیلوگرمی برساند و...به این ترتیب بار دیگر سیامند رحمان، این قهرمان اهل استان آذربایجان غربی، توانست شادی و شور گسترده ای را برای همه ایرانیان در جای جای کشور به ارمغان بیاورد و نام خود را در میان ورزشکاران برجسته ایرانی جاودانه کند؛ رکوردی که به قول اهل فن، تا سال های دورودراز کسی به جز سیامند یارای شکست آن را نخواهد داشت. سیامند رحمان در این روزها نام آشنایی برای همه ایرانیان است.سیامند اهل شهر کردنشین اشنویه در استان آذربایجان غربی است؛ شهری در سرحدات غربی کشور جایی که در اواخر دهه 50 و دهه 60 یعنی درست در سال هایی که سیامند پا به عرصه گیتی گذاشت، بر اثر درگیری های نظامی ناشی از حضور گروه های مسلح در این سال ها و نیز اثرات جنگ هشت ساله، خسارات زیادی متحمل شده و زخم های زیادی بر پیکر شهر وارد آمده بود و سیامند در حالی دوران نوزادی و کودکی و نوجوانی خود را آغاز کرد که خوشبختانه سایه امنیت نسبتا پایداری بر منطقه حاکم شده و به این ترتیب و در سایه فضای جدید راه برای شکوفایی توانایی ها و استعدادهای سیامند گشوده شد. در سه دهه اخیر شهر اشنویه از توسعه حداقلی در بخش کشاورزی و تاسیسات و فضای شهری و ورزشی برخوردار بوده و همچنین اشنویه شاهد حضور صدها دانش آموخته دانشگاهی بوده که در دانشگاه های کشور مدارج عالی تحصیلی را کسب کرده اند.موفقیت های قهرمانی مانند سیامند بیش و پیش از هرچیز یادآور اهمیت نقش امنیت در شکوفایی استعدادهای پرتوان ملی است. تا امنیتی نباشد پرورش استعدادهای ورزشی، علمی و اقتصادی و توسعه پایدار و موزون آرزویی دست نیافتنی است. امنیت زیربنای نخست هر تحول مثبت اجتماعی و شکوفایی استعدادهاست. نگاهی به کشورهای منطقه مانند سوریه و عراق و بحران های خونین این کشورها اهمیت امنیت را بیش ازپیش نمایان می کند چه بسیار جوانان و دختران و پسران عراقی و سوری نه فقط مجال پرورش استعدادهای خود را نیافتند، حتی قربانی ناامنی و جنگ و خون ریزی و برادرکشی شدند!از منظری دیگر قهرمانی جوان رشید و دوست داشتنی ای مانند سیامند یادآور اهمیت توجه به استعدادهای جوانان این مرزوبوم در جای جای کشور است. وقتی جوانی مانند سیامند در شهری مرزی شکستن رکوردهای بزرگ و جهانی را به نام خود ثبت می کند، یعنی مسئولیت مدیران و مجریان و قانون گذاران کشور بیش ازپیش جدی می شود. نباید گذاشت تا برخی بی تدبیری ها و ضعف مدیریتی و نبود برنامه های جامع توسعه ای، راه را بر شکوفایی استعدادهای جوانان این مرزوبوم سد کند. همه جای ایران و به ویژه مناطق مرزی می توانند و باید برنامه ریزان کشور به آن توجهی جدی کنند. استعدادهای بزرگ و شگرف جوانان این کشور نیازمند مدیران مسئولیت پذیر و مدبری است تا راه را بر شکوفایی استعدادها بگشایند و قدرشناس توانایی های تک تک شهروندان کشور باشند. سیامند پس از قهرمانی و رکوردشکنی در پارالمپیک دوباره به آغوش وطن بازگشت. به شکرانه درخشش این جوان بی ادعا و عاشق کشور یعنی سیامند رحمان که با قهرمانی خود دل میلیون ها ایرانی را شاد کرد، آیا مسئولان ورزشی کشور و استان آذربایجان غربی برنامه ای برای توسعه ورزش در اشنویه طراحی کرده اند؟ آیا برای تجلیل از سیامند برنامه ای تدارک دیده شده است؟ آیا برای آینده این قهرمان و تامین مخارج زندگی و استمرار دلاوری های سیامند قهرمان راهکاری طراحی شده است؟ همگی باید حامی و قدردان استعدادها و قهرمانانی مانند سیامند رحمان باشیم.
                