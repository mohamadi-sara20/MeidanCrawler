شنبه ۲۲ آبان ۱۳۹۵
-----------------------------------------
یادداشت
-----------------------------------------
ریشه های پیدایش ترامپ
-----------------------------------------

                    تحلیلگران و دانشمندان علوم اجتماعی در موارد بسیاری از تحولات سیاسی- اجتماعی جا مانده و موفق به پیش بینی پدیده های اجتماعی نشده اند. فروپاشی شوروی، بحران مالی سال 2008 و بهار عربی مثال هایی از این تحولات هستند و پیروزی غیرمنتظره ترامپ مهم ترین و تازه ترین نمونه در فهرست تحولات اجتماعی پیش بینی نشده است. در چند دهه اخیر نظریه های متعددی برای شناخت رفتار انتخاباتی در آمریکا معرفی شده و توسعه یافته اند، اما این نظریه ها جملگی از پیش بینی این رخداد مهم سیاسی در آمریکا بازمانده اند؛ به همین جهت، در ماه های اخیر تعدادی از نظریه پردازان درصدد توضیح و تبیین پوپولیسم آمریکایی برآمده اند. در این نوشتار تلاش می کنم دوره مختصری از این تلاش های جاری در حوزه علوم اجتماعی را ارائه کنم. ساده ترین و فراگیرترین تحلیل، تکیه بر مطالبات اقتصادی طبقات فرودست در جامعه آمریکاست؛ از نگاه این گروه از تحلیلگران، سیاست های اقتصادی در چند دهه اخیر عمدتا به ضرر طبقات فرودست جامعه آمریکا بوده و باعث پیدایش نارضایتی عظیم اقتصادی شده است؛ به عنوان مثال سیاست های تجارت آزاد باعث ازدست رفتن مشاغل کارگران ساده در آمریکا شده چراکه کارگران آمریکایی توان رقابت با نیروهای کار ارزان قیمت در کشورهای درحال توسعه را ندارند که این امر نهایتا منجر به تعطیلی یا انتقال کارخانه ها به کشورهای درحال توسعه شده است. تاکید ترامپ بر محدودکردن تجارت آزاد و اقبال حوزه های کارگرنشین به ترامپ شواهد محکمی برای این تحلیلگران فراهم می کند، اما تحقیقات میدانی متعددی نشان می دهد که ملاحظات اقتصادی در صدر مطالبات هواداران ترامپ نیست؛ همچنین پاره ای دیگر از تحلیلگران، ثروت و زندگی اشرافی ترامپ را در تضاد با مطالبات طبقات فرودست می دانند. فارغ از تحلیل های پراکنده ای که ساختار احزاب و بازیگران سیاسی را منشا پیدایش پوپولیسم در کشورهای غربی می دانند، گروه دوم نظریه پردازان، عوامل فرهنگی را ریشه پیدایش پوپولیسم در آمریکا می دانند. تحلیل های آماری این گروه از تحلیلگران درباره تغییر ارزش ها در جوامع غربی نشان می دهد که از دهه 70 میلادی به این سو جریانات پیشرو در بین فارغ التحصیلان دانشگاهی محبوبیت فراوانی یافته اند. این جریانات عمدتا به دنبال ترویج الگوی فرهنگی خاصی با تکیه بر چندفرهنگی و صلح و همکاری در سطح بین الملل و به رسمیت شناختن اقلیت های مذهبی و جنسی در جوامع غربی بوده اند؛ نسل های قدیمی تر و نیروهای سنتی تر این ارزش ها را تهدیدی برای ارزش های پایه مانند باورهای مذهبی، خانواده و باورهای وطن پرستانه خود به شمار آورده اند. در نظر این تحلیلگران، پوپولیسم آمریکایی درواقع انعکاس گرایش های سنتی، مخالفت با گرایش های لیبرال و مخالفت با سیاست های باز مهاجرتی و رد حقوق اقلیت های قومی، مذهبی و جنسی است.اگرچه تحلیل های آماری موید این ارزش ها در بین حامیان پوپولیسم آمریکایی است، اما آرای بالای ترامپ در برخی حوزه های لیبرال با این تحلیل سازگاری ندارد. به عبارت دیگر این تحلیل بیشتر توضیح دهنده پوپولیسم در بخشی از جامعه آمریکا مخصوصا موج اول پوپولیسم آمریکایی یا همان تی پارتی است. دسته سوم از تحلیل ها، محرومیت سیاسی را به عنوان مهم ترین عامل پیدایش پوپولیسم در آمریکا و سایر کشورهای صنعتی معرفی می کنند. از نظر این تحلیلگران، گرایش به شخصیت های سیاسی غیرمتعارفی مانند ترامپ نمونه های فراوانی در سیاست محلی آمریکا داشته که سال ها قبل از پیدایش تی پارتی آغاز شده است؛ مثلانماینده سابق شهر یانگزتاون اوهایو در کنگره -که یکی از پایگاه های اصلی ترامپ در این ایالت بوده- از شخصیت های مشابه ترامپ بوده که باوجود ادبیات زننده و رفتارهای غیرمتعارف، سال ها پس از درگذشتش همچنان در حوزه خود محبوب است. تحقیقات میدانی کیفی این گروه از تحلیلگران نشان می دهد که رهبران پوپولیست با ادبیات غیرمتعارف و پرهیز از احترام به سازوکار سیاسی مسلط، بازتابی از حس محرومیت سیاسی در حاشیه نشینان کشورهای غربی هستند. هشت سال پیش اوباما با شعار تغییر توانست راهی کاخ سفید شود. او پیش تر توانسته بود در انتخابات مقدماتی درون حزبی دموکرات ها، هیلاری کلینتون را که نماد وضع موجود و طبقه حاکم در آمریکا بود شکست دهد. امروزه ترامپ با حمله به طبقه حاکم و وعده تغییر سازوکار حاکم بر سیاست آمریکا برنده انتخابات شده است. آیا او خواهد توانست با روش های غیرمتعارفش سیاست آمریکا را متحول کند؟ یا چنان که عده ای از تحلیلگران معتقدند، روش های نمایشی ترامپ در سیاست آمریکا به زودی به بن بست خواهد رسید؟ برای پاسخ دادن به این سوالات کمی زود است، ولی حتی در صورت شکست ترامپ در عملی کردن وعده هایش، ریشه یابی پیروزی او تا سالیان متمادی موضوعی جذاب برای تحلیلگران و دانشمندان علوم اجتماعی خواهد بود.
                