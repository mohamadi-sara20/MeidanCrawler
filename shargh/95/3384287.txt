سه‌شنبه ۸ تیر ۱۳۹۵
-----------------------------------------
type_unknown
-----------------------------------------
سلفی در نارمک
-----------------------------------------

                    گروه سیاست: مسجد جامع نارمک تهران، در ظهر روز شهادت امام علی (ع) منتظر سخنران هرساله خود است. پلاکاردهای اطراف خیابان دماوند و سمنگان، پلیس ها و موتورسیکلت های جلوی در مسجد، از حضور محمود احمدی نژاد که خود در این محل بزرگ شده است، خبر می داد. مردم سیاه پوش و روزه دار نیز برای اقامه نماز ظهر و عصر در مسجد حضور پیدا کردند. احمدی نژاد و یاران نزدیک خود، علی اکبر جوانفکر، حمیدرضا بقایی، ثمره هاشمی و امیر احمدی نژاد، برادر بزرگ او، چند دقیقه ای قبل از شروع نماز وارد مسجد شده و به بالای مسجد رفته اند. مردم نیز در داخل شبستان و حیاط مسجد در صف نماز ایستاده اند. پیرمردی که خود را به سختی به داخل رسانده از خاطراتش با احمدی نژاد می گوید که از وقتی بچه بوده، در این مسجد رفت وآمد می کرده است، حتی احمدی نژاد مجلس ختم پدر خود را نیز در همین مسجد گرفت. نماز ظهر که تمام شد، امام جماعت مسجد نارمک از حضور احمدی نژاد در مسجد تشکر می کند و می گوید او هر سال برای سخنرانی در روز شهادت امام علی (ع)، به این مسجد که جزء هیات امنای آن است می آید. احمدی نژاد همیشه به این مسجد تفقد داشته است. 14 سال پیش که اینجا با مشکلات زیاد مالی مواجه بود، او برای مسجد چک یک میلیون تومانی کشید. نماز عصر که خوانده شد، جماعتی که در حیاط و بیرون مسجد بودند به داخل شبستان رفتند، مداحی نیز شروع به روضه خوانی کرد. چند دقیقه بعد، از احمدی نژاد درخواست شد که برای سخنرانی به پشت تریبون بیاید. او که در گرمای تابستان مانند همیشه، کاپشنکرمی رنگ معروف خود را پوشیده بود، در میان شعارهای مردم که می گفتند «شعار هرچی مرده، احمدی برمی گرده» و «صل علی محمد، یاور رهبر آمد» سخنرانی خود را شروع کرد: «بگذارید از همین اول یک سوال بپرسم، ما تا افطار وقت داریم، چقدر صحبت کنم؟ تا غروب خوبه؟» جوانی در میان جماعت فریاد زد «تا سحر فردا». احمدی نژاد هم با خنده گفت: «خسته نمی شید؟ اصلاکسی خسته هست؟ کی خسته اس؟ البته بگذارید این سوال را آخر سخنرانی از شما بپرسم». من از همه 7 میلیارد انسان جهان کوچک تر هستماحمدی نژاد صحبت هایش را با تعریف از مسجد محله خود ادامه می دهد: «این مسجد از ابتدا، کانون نشر ارزش های انقلاب و محل انسان های بزرگ و فداکار بوده است». او به شهادت امام علی (ع) هم اشاره کرد و گفت: «حقیقت امام را باید خود امام بیان کند، ما مانند کسی هستیم که وارد اقیانوسی شده ایم و فقط چند مروارید صید کرده ایم. امام بیت المال را روزانه بین مردم تقسیم می کرد و اجازه بلوکه شدن ثروت را نمی داد. آیا ما به دنبال اقتصاد اسلامی هستیم؟ بسم الله، اقتصاد اسلامی همین است. مراعات رضایت عموم مردم در برابر خواص، اعتقاد امام علی (ع) بود. امام علی (ع) می گوید خواص در وقت آرامش باری بر دوش حکومت اند و در وقت خطر به یاری حکومت نمی آیند و اجرای عدالت را در حق خود تحمل نمی کنند. از نظر امام علی (ع)، اگر خشم عمومی برانگیخته شود، خوشنودی خواص و اطرافیان فایده ای ندارد و کاری نمی تواند بکند اما اگر رضایت عمومی پدید آمد، هیچ باکی از خشم خواص زیاده خواه نباید داشت. سخنرانی چند سال قبل مقام معظم رهبری درباره مسئله عوام و خواص بسیار مهم و راهگشاست».احمدی نژاد به آزادی خواهی امام علی (ع) اشاره کرد و افزود: «هرگز مشاهده نشد او با آزادی اراده مخالفت کند، او عدالت را مایه آرامش و امنیت سرزمین می دانست؛ برخلاف دروغ هایی که می شنویم و می گویند عدالت موجب ناامنی و جنگ می شود. امام علی (ع) روابط ظالمانه را حتی به اندازه گرفتن دانه ای از دهان مورچه، نمی پذیرد و تمام قد در برابرش قیام می کند. او معتقد است سربرآوردن کاخ ها و قله های ثروت، محصول بی عدالتی و ظلم است. امام علی (ع) رنج سه جنگ را تحمل کرد اما از آرمان خواهی دست نکشید. بیشتر صفحات تاریخ را مورخانی نوشته اند که دشمن علی (ع) هستند؛ اما حتی همان ها هم یک بار نگفته اند که علی عقب نشست، سازش کرد و به حقیقت پشت کرد. زره امیرالمومنین (ع) پشت نداشت و هیچ کس در جنگ، پشت امام را ندید». احمدی نژاد کنایه ای هم به باراک اوباما زد و گفت: «زور رئیس جمهور آمریکا از پشه هم کمتر است اما فخر می فروشد و ادعای فرمانروایی دارد، مگر چه خبر است؟»او افزود: «کسی غیر از مولارا نمی شناسیم که در عین اینکه حق با اوست، برای حفظ جان و مال و پایه های اجتماع و حفظ ارکان دین در برابر سنگین ترین هجمه های تبلیغاتی و بزرگ ترین دروغ ها برای سال های طولانی استخوان در گلو و خار در چشم صبر و تحمل پیشه کند. او هرگز اسرار مردم را فاش نکرد و هرگز در امور شخصی دشمنانش تجسس نکرد. امام علی (ع) مظهر کامل جوانمردی است؛ در لحظه سرنوشت ساز جنگ، وقتی فرصت کشتن عمروعاص را داشت، او از ترس، خود را برهنه کرد، امام از کشتن عمروعاص صرف نظر کرد. امروز اگر ما باشیم، از همان صحنه فیلم و عکس می گیریم و در جهان منتشر می کنیم و می گوییم ببینید فلانی این گونه است».احمدی نژاد به شیوه حکومت داری امام علی (ع) هم اشاره کرد و گفت: «کم خرج ترین، چابک ترین، کوچک ترین و پربازده ترین سیستم حکومتی را او تاسیس کرد. در مدت کوتاه کمتر از پنج سال، با وجود تحمیل سه جنگ سنگین و کارشکنی دشمنان توانست برای مردم سراسر سرزمین های وسیع اسلامی، امکان استفاده از آب پاکیزه و نان گندم را فراهم کند. اما عده ای که در دست اندازی به بیت المال مسابقه می گذارند و از یک ساعت خوابشان نمی گذرند و آلوده به سیاسی کاری هستند، نمی توانند مدعی پیروی از پیامبر و امام علی (ع) باشند و دیگران را تخطئه کنند». او در این لحظه شروع به خواندن روضه ای بر ای امام علی (ع) کرد و با گریه از لحظات آخر زندگی امام گفت.احمدی نژاد یادی هم از شهید بهشتی و یارانش کرد: «خیلی ها به جرم دفاع از عدالت و ارزش ها، علیه او سازماندهی کردند، وقتی نتوانستند او را تخریب کنند با بمب او را قطعه قطعه کردند. حالاما موظف هستیم که خط و پرچم را گم نکنیم، چون در یک چشم به هم زدن همه چیز عوض می شود. عده ای چنان دهان خود را پر می کنند و از آمریکا می گویند که حالاانگار چه شده است. مردم آمریکا هم یک عده مستضعف هستند و مملکت آنها در دست صهیونیست هاست که بساط آنها جمع خواهد شد». او سخنانش را این گونه پایان داد: «در میان این هفت میلیارد مردم جهان، من از همه کوچک تر هستم و دست شما را می بوسم». احمدی نژاد سخنان خود را با چند دعا پایان داد اما در همان هنگام عده ای از مردم مسجد را ترک کردند و چند نفری هم برای گرفتن عکس و صحبت با او به سمت تریبون رفتند. پیرمردی هم که در گوشه ای نشسته بود تا مسجد خلوت شود، به سختی از جای خود بلند شده و گفت: «توقع داشتم احمدی نژاد از خودش بگوید. کاش به حرف هایی که در این سخنرانی زد، خودش هم عمل می کرد». بازار داغ سلفیاحمدی نژاد بعد از چنددقیقه با ماشین به سمت منزل خود که صدقدمی تا مسجد فاصله دارد رفت. مردمی هم که برای گرفتن عکس و سلفی منتظر او بودند به دنبال ماشین راه افتادند. ماشین احمدی نژاد به میدان 72 که می رسد، او از ماشین پیاده می شود و جلوی بن بست هدایت که در انتهای آن خانه اش قرار دارد، روی یک صندلی می رود و برای مردمی که حدود صد نفری هستند، دست تکان می دهد. عده ای با موبایل های شان برای گرفتن سلفی خود را به او می رسانند. احمدی نژاد هم استقبال می کند و با همه آنها عکس می گیرد. جوانی فریاد می زند آقای احمدی نژاد باید 96 برگردی و حق ما را بگیری، احمدی نژاد هم فقط به او لبخند می زند. اما از غلامحسین الهام که زمانی سخنگوی دولت او بود، خبر رسیده که گفته است با سخنگوی شورای نگهبان در مورد تایید صلاحیت احمدی نژاد صحبت کرده و حتی کمپین مردمی برای بازگشت او تاسیس شده است. چند خانم و آقا هم نامه های خود را به او می دهند. جوانی به بغل دستی خود گفت او که دیگر مسئولیتی ندارد، اما فردی بااعتراض به او می گوید چرا مسئولیت ندارد! همین الان هم عضو مجمع تشخیص مصلحت نظام است.سروصدا باعث شده است که همسایه ها از پنجره سرک بکشند و چنددقیقه ای این صحنه ها را نگاه کنند، حتی یکی از آنها با زیرپوش از همان جا از این اتفاقات فیلم می گرفت. جوانی هم حمید بقایی را که در گوشه ای ایستاده است، با صدای بلند صدا می زند و خطاب به او می گوید، ناراحت نباشید آقای بقایی، حکم هایی که به ناحق برای شما صادر کرده اند درست می شود. بقایی هم لبخندی می زند و سکوت می کند. از دیگر یاران نزدیک احمدی نژاد هم خبری نیست.گرمای هوا گارد حفاظتی و پلیس هایی که در اطراف منزل احمدی نژاد هستند را هم کلافه کرده است. فردی کنار احمدی نژاد می آید و با صدای بلند می گوید بچه یکی از همسایه ها تشنج کرده و از مردم که همچنان در حال سلفی گرفتن هستند می خواهد آنجا را ترک کنند. احمدی نژاد هم از مردم خواهش می کند که اجازه دهند ماشین همسایه از بن بست بیرون بیاید. 10 دقیقه می گذرد، اما همچنان او در حال سلفی گرفتن است و نامه هایی که به او می دهند را می خواند. ماشین همسایه هم تنها با یک سرنشین رد می شود.پیرمردی که پوشه ای پر از کاغذ در دست داشت و از لحظه ای که آمده بود خیلی اصرار داشت که حتما با احمدی نژاد عکس بگیرد، گوشه ای ایستاده و لبخند می زند. او گفت: «از طوقچی اصفهان که 500کیلومتر با تهران فاصله دارد، آمده تا فقط یک سلفی با احمدی نژاد بگیرد، عکس را برای کارت تبلیغاتی مغازه خود می خواهم». بعد پیرمرد کارت های قبلی اش را هم که روی آن عکس خود با احمدی نژاد بود و مغازه صوتی و تصویری و فروش موتور و گوشی موبایل به صورت قسطی تبلیغ می کرد در میان مردم پخش کرد. تقریبا همه رفته اند، بالاخره احمدی نژاد از صندلی پایین می آید و به سمت خانه می رود. در راه باز هم با چند همسایه خوش وبش می کند و با دو کودک سلفی می گیرد. به در خانه که می رسد، برادرش و حمید بقایی را به خانه دعوت می کند و پشت سر آنان داخل می شود، اما دوباره برمی گردد و از همان انتهای بن بست به چند نفری که هنوز مانده اند دست تکان می دهد و چندبار خداحافظی می کند.
                