دو‌شنبه ۹ اسفند ۱۳۹۵
-----------------------------------------
type_unknown
-----------------------------------------
فاطمه هاشمی: آیت الله برای انتخابات 96 برنامه داشت
-----------------------------------------

                    گروه سیاست: قریب به 50 روز از درگذشت آیت الله هاشمی رفسنجانی می گذرد و همچنان عملکردش و نقش آفرینی او در عرصه سیاست خبرساز است و محل بحث و بررسی. در همین راستا گفت وگو درباره او و تشریح دیدگاه هایش از سوی نزدیکانش خواندنی و پراهمیت است. فاطمه هاشمی، فرزند ارشد آیت الله هاشمی رفسنجانی، دیروز در گفت وگویی از دلایل کاندیداتوری هاشمی در یازدهمین دوره انتخابات ریاست جمهوری، رد صلاحیت هاشمی از سوی شورای نگهبان در خرداد 92، نگاه هاشمی به مخالفان و منتقدانش، وضعیت سلامت و زندگی روزمره آیت الله هاشمی رفسنجانی، علت عدم پذیرش امامت نماز جمعه و... سخن گفت. در این میان به دلیل نزدیک بودن به دوازدهمین دوره انتخابات ریاست جمهوری سخنان او درباره برنامه های انتخاباتی پدرش خواندنی تر است؛ او می گوید: «پدرم گفت برای انتخابات 96 برنامه هایی داریم و برخی پیشنهاداتم را مطرح کرده ام و برخی از آنها باقی مانده که بعدا مطرح می کنم».مهم ترین فرازهای سخنان فاطمه هاشمی در گفت وگو با «لیلاچرمچیان» و «محمدرضا نورمحمدیان»، خبرنگاران «ایسنا»، به شرح زیر است:ایشان -آیت الله هاشمی- هیچ مشکلی از نظر سلامت نداشتند. پنجشنبه هفته قبل از فوت، پزشکی ایرانی که مقیم آمریکا هستند، با یک دستگاه سونوگرافی مجهز و با اصرار من ایشان را معاینه کردند و به من گفتند پدر شما به قدری سالم هستند که به راحتی تا 10 سال بدون هیچ مشکلی می توانند زندگی کنند؛ تمام بدن ایشان را بررسی کردند، حتی آزمایش دادند که جواب آنها بعد از فوت ایشان آماده شد و همه چیز طبیعی بود؛ ایشان هیچ مشکلی نداشتند.آقای هاشمی وزیر بهداشت، دکتر طباطبایی و دکتر ناظری در مصاحبه های خود مطالبی را مطرح کردند که در مواردی دقیق نبوده است.پدرم هیچ مشکل و ناراحتی قلبی ای نداشت. درباره اینکه برخی می گویند عمل آنژیو روی پدرم انجام شده باید بگویم حقیقت آن است که این کار به اجبار پزشک ها و من انجام شد. جواب آنژیو نیز حاکی از این بود که هیچ گونه مشکلی در قلب ایشان وجود ندارد.امکان پیداشدن وصیت نامه جدید از ایشان که مربوط به بعد از سال 79 باشد وجود ندارد. همه وسایل، کتاب ها و کتابخانه های ایشان را بررسی کردیم؛ اما هیچ وصیت نامه ای پیدا نشد.چون پدرم نظرات خود را به طور صریح بیان می کردند همواره برخی افراد به دنبال انتقام جویی از ایشان بودند. مخالفت با آقای هاشمی از زمان مجاهدین خلق شروع شد؛ زمانی که آقای هاشمی ارتباط و حمایت خود را به دلیل کودتا در این سازمان، با آنها قطع کرده بودند، این مخالفت ها آغاز شد.ما نباید فراموش کنیم آیت الله هاشمی رفسنجانی جزء نفرات اول تصمیم گیری در کشور و بعد از رهبری، نفر دوم نظام بودند و حتی بسیاری از مسائل ابتدای انقلاب را ایشان به امام خمینی (ره) پیشنهاد می دادند و نظرات خود را خیلی شفاف و صریح برای امام می گفتند.زمانی که پدرم رئیس جمهور شد، افراد منتسب به جناح راست به من می گفتند «به پدرتان بگویید چرا از ما در کابینه استفاده نکرده اند»، چپی ها هم گلایه داشتند که چرا هاشمی از ما در کابینه استفاده نکرده است. آیت الله هاشمی نیز در پاسخ می گفتند «به این افراد بگویید از منتهی الیه چپ تا منتهی الیه راست در کابینه ام حضور دارند و من افرادی را انتخاب می کنم که اهل کار باشند و بتوانیم چرخ کشور را که در جنگ دچار مشکل شده بود، به حرکت درآوریم».همیشه برایم افتخار بود که چنین پدری دارم. زمانی که بچه بودم و نمی توانستم میان زندانی سیاسی و زندانی سایر جرائم تفاوت قائل شوم، هرگاه در مدرسه از من می پرسیدند شغل پدرت چیست، می گفتم «زندانی».ما (فرزندان آیت الله هاشمی) نظر و هدف پدرمان را در جهت حفظ انقلاب می دانیم و در همان مسیر به راه خود ادامه می دهیم. اگر قرار بود مسیرمان را تغییر دهیم، باید در اتفاقاتی که بعد از فوت ایشان رخ داد، مشخص می شد.آیت الله هیچ گاه با فرزندان خود مشورت نمی کردند، بلکه ما نظرات خود را به ایشان می دادیم. در انتخابات 92 ما واقعا هیچ کدام نمی خواستیم ایشان کاندیدا شوند، چراکه از قبل از کاندیداتوری ایشان، همواره علیه خانواده ما صحبت می شد و ما سال 88 را فراموش نکرده ایم.خاطرم هست که برای انتخابات ریاست جمهوری سال 92 محسن حدود سه ساعت در حیاط منزل با پدر صحبت کرد و ایشان در پایان صحبت های خود گفتند بنا ندارند در انتخابات شرکت کنند؛ اما از ساعت هفت شب قبل از پایان مهلت ثبت نام، درخواست های زیادی برای کاندیداتوری ایشان از ناحیه افراد مختلف، شخصیت های مذهبی و علما و خانواده های شهدا به صورت تلفنی مطرح می شد. همان شب من از پدر پرسیدم که بالاخره ثبت نام می کنید یا نه؟ که ایشان پاسخ دادند «تابه حال نمی خواستم ثبت نام کنم؛ ولی با حرف هایی که زده شد، در من تردیدی ایجاد شده است».من از ایشان خواهش کردم که از ثبت نام منصرف شوند؛ اما ایشان گفتند: «بالاخره من باید کاری را بکنم که به نفع کشور است؛ این خودخواهی است که بگویم امروز که کار سخت است، نمی خواهم بیایم؛ نمی دانم توان لازم را دارم یا نه اما نمی توانم به دلیل خودخواهی نیایم، باید مردم را در نظر بگیرم؛ ولی چون به آقای خامنه ای گفته بودم در انتخابات شرکت نمی کنم، فردا با ایشان صحبت می کنم و نظر ایشان را جویا می شوم، تا با ایشان صحبت نکنم و به ایشان خبر ندهم، نمی دانم تصمیم چه خواهد بود».پدر به آقای حجازی گفت که پیغام من را برسانید و بگویید «به دو دلیل می خواهم ثبت نام کنم؛ یکی اینکه به دنبال خلق حماسه سیاسی که ایشان مطرح کرده اند، هستم؛ دیگری اینکه تماس های بسیاری برای درخواست از من شده است»... در نهایت ساعت پنج ونیم آقای حجازی تماس گرفتند و گفتند «من پیغام شما را رساندم، ولی این صحبت ها را نمی شود پای تلفن مطرح کرد».در آن زمان من در مجمع کنار پدر نشسته بودم، بعد از پایان تلفن، با توجه به اینکه فرصت مذاکره حضوری عملاوجود نداشت، من از ایشان پرسیدم که حالاچه کار می کنید؟ گفتند «می رویم»، سپس بلند شدند و «بسم الله الرحمن الرحیم» گفتند و در آخرین لحظه به سمت وزارت کشور رفتیم.ظهر فردای پس از ثبت نام من به مجمع نزد پدرم رفتم و متوجه شدم که ایشان نگران هستند، علت را جویا شدم. ایشان گفتند که کار بزرگی است؛ نمی دانم که با مشکلاتی که در کشور هست و مخالفت های موجود، آیا از توان این کار برمی آیم یا نه. ایشان گفتند: «من هیچ وقت در طول زندگی قرص خواب نخورده بودم ولی دیشب، از بس که این بار روی دوش من سنگینی می کند، با قرص خواب به خواب رفتم».پدرم از شنیدن خبر رد صلاحیت خود خیلی خوشحال شد. برایش پیغام آورده بودند و می دانستند که در شورای نگهبان چه می گذرد.در نهایت آقای روحانی و آقای علی لاریجانی یکی شب و دیگری صبح برای بابا پیغام آوردند که گفته اند شما انصراف بدهید؛ اگر نه، رد صلاحیت می شوید. که ایشان در پاسخ گفتند «من انصراف نمی دهم؛ چراکه به مردم قول داده ام و نمی توانم به آنها دروغ بگویم؛ من بر نظر خود باقی می مانم، من را رد صلاحیت کنند».شبی که ایشان رد صلاحیت شد، گفتند: «که یک بار بزرگی از دوشم برداشته شده است». ایشان همان زمان هم به طرفداران خود اعلام کردند که از آقای روحانی حمایت کنند.ایشان چندی پیش به صراحت در مصاحبه ای درباره رابطه خود با رهبری گفتند که من در برخی موارد با رهبری اختلاف داشتم و دارم اما با ایشان صحبت و بحث می کنم؛ اگر به عنوان حکم حکومتی ایشان حرفی بزنند، من دستور ایشان را اجرا می کنم ولی اگر نظر خاصی به عنوان حکم حکومتی نداشته باشند، من نظر خود را پس می گیرم. پدرم در بسیاری از موضوعات با رهبری صحبت می کردند.اتفاقا من یک بار از ایشان پرسیدم که برای انتخابات آینده برنامه ای دارید که ایشان گفتند «بله برنامه هایی داریم و برخی پیشنهاداتم را مطرح کرده ام و برخی از آنها باقی مانده که بعدا مطرح می کنم».ایشان حرف هایی را که از سوی مخالفان و علیه ایشان مطرح می شد مانند کف روی آب تلقی می کردند و می گفتند: «هرچه راجع به ما صحبت کنند و دروغ بگویند، گناهان ما کمتر می شود». روزهای جمعه که همگی کنار یکدیگر جمع می شدیم، این حرف ها را مانند جوک برای همدیگر بیان می کردیم و می خندیدیم.بعد از سال 88 نیز از ایشان خواستند که در نماز جمعه حضور پیدا کنند، اما ایشان معتقد بودند که حرف های خود را در نمازجمعه زده اند و چنانچه در نماز جمعه مجددا حضور یابند و حرف بزنند، ولی اتفاقی نیفتد، حضور در آن نماز جمعه چه فایده ای دارد.روز جمعه عقد دختر یاسر بود من به یکی از مسئولان مراجعه کردم و از ایشان خواستم از ارتباطات خود با قوه قضائیه استفاده کند و برای مهدی دو ساعت مرخصی بگیرد. ما اطلاعی از حضور مهدی نداشتیم، حدود ساعت سه از زندان تماس گرفتند و خبر دادند که مهدی می آید. با آمدن مهدی پدرم به قدری خوشحال شده بود که تا پایان شب با اقوامی که در مراسم حضور داشتند، به گرمی صحبت و شوخی می کردند.هرگاه که پدرم به خانه بازمی گشت، روز خود را برای مادرم توصیف می کرد، سپس اخبار بی بی سی و صدای آمریکا و یورونیوز را دنبال می کرد و بعد به مطالعه می پرداخت و ساعت 9 شام می خورد و ساعت 11 نیز به خواب می رفت.
                