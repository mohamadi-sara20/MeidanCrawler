پنج‌شنبه ۲۶ اسفند ۱۳۹۵
-----------------------------------------
یادداشت. اقتصاد
-----------------------------------------
آموزه های یک پروژه ناکام؛ «خصوصی سازی»
-----------------------------------------

                    در روزهای اخیر چند مقام بلندپایه اجرائی کشور از شکست «خصوصی سازی» و مصائب آن سخن گفتند. معاون اول رئیس جمهوری عنوان کرد: «باید پذیرفت موضوع اصل 44 و خصوصی سازی از مسیر خود منحرف شده است و نه بهره وری افزایش یافته، نه بخش خصوصی توانمند شکل گرفته و عمدتا نهادهای عمومی غیردولتی بزرگ و نیز نهادهای غیرمرتبط جای آنها را گرفته اند» (اسحاق جهانگیری - «شرق»- 8/12/95). رئیس سازمان خصوصی سازی نیز گفت: «عملاهیچ خصوصی سازی به آن مفهوم که تیرماه 85 ابلاغ شد، اتفاق نیفتاده بود... فقط چهار درصد آنچه فروخته ایم، نصیب بخش خصوصی شده بود یا به قول خودمان که خیلی موسع تفسیر کردیم 17 درصد خصوصی سازی گیر بخش خصوصی واقعی افتاده بود» (پورحسینی-«شرق» - 8/12/95) و همچنین وزیر اقتصاد که عنوان کرد: «از روند خصوصی سازی ها گله مندم، چراکه به نظر می رسد عزم جدی دراین باره وجود ندارد» (رسانه ها – 13/12/95).اعلام شکست و ناکامی بزرگ ترین پروژه اقتصاد سیاسی کشور ازآن رو اهمیت دارد که تحولات آتی اقتصادی کشور نیز به شدت به این گذشته مرتبط و سنجاق شده است. چنان که آقای جهانگیری از «ضرورت آسیب شناسی سیاست های اصل 44... که آثار تنگاتنگی روی اقتصاد مقاومتی دارد»، سخن می گوید. به نظر حتی مشکل عمیق تر و مسئله پیچیده تر از گره خوردن این گذشته به یک پروژه اقتصادی (اقتصاد مقاومتی)، تاثیری است که ریشه های این ناکامی بزرگ اقتصادی در بسترسازی حرکت توسعه ای کشور در سال های آتی دارد، چراکه در تمامی نظامات قانونی در حدود دو دهه اخیر بارها بخش خصوصی محور یا حداقل یک پایه اصلی تحولات توسعه ای کشور شمرده شده است.ه قول مشاور ارشد اقتصادی رئیس جمهوری «بدون وجود بخش خصوصی واقعی نمی توانیم به رشد پایدار برسیم» (دکتر نیلی - 11/10/95). در آسیب شناسی علل بروز شکست و انحراف سیاست های اصل 44 به لحاظ قانونی، ماده «6» قانون اجرای سیاست های کلی اصل 44 را می توان مشخص کرد که زمینه حضور بخش های عمومی غیردولتی را به عنوان نهادهای خریداری واحدهای واگذاری فراهم کرد و ضلع چهارم اقتصادی (شبه دولتی) را در کشور شکل داد. البته در سال 93 این قانون اصلاح شد (شاید به تعبیری همچون نوشداروی پس از مرگ سهراب)، اما این ماده قانونی که در تضاد با خصوصی سازی واقعی است نیز ریشه در یک مبنای فکری و تئوریک دارد و آن این باور است که «بخش خصوصی قابل اعتماد و اعتنا نیست». این نگرش را به خوبی می توان در این عبارت رئیس سازمان خصوصی سازی مشاهده کرد که می گوید: «خواستم خصوصی سازی واقعی را اجرا کنم می دانستم این هجمه ها علیه ما صورت می گیرد و... سروصدا بلند می شود». وی به عنوان شاهد مثال می گوید: «واقعا اگر خریدار مخابرات بخش خصوصی واقعی بود، این مزایده به انتهای سال 88 می رسید؟ از من بشنوید که نمی رسید تا چه رسد به سال 95» («شرق»- 8/5/93). از آن تندتر اظهارات وزیر اقتصاد است که از «تهدید به استیضاح» خود در صورت خصوصی سازی خبر می دهد و عنوان می کند: «هرگاه می خواهیم یک بنگاه را واگذار کنیم، همه ارکان مملکت به لرزه می افتند که نباید واگذار شود... چراکه شرکت دولتی یعنی رانت، سفر خارجی، عضویت در هیئت مدیره، حقوق های نجومی، مفسده و استخدام هرکسی که لازم دارند» (رسانه ها – 14/12/95). البته به لحاظ فرایند تاریخی و جایگاه کشورمان در مراحل توسعه، این رفتارها چیز عجیب وغریبی نیست. چنان که داگلاس نورث نشان می دهد در کشورهای دارای دسترسی محدود (طیف پایه) دو پرسش اصلی یکی آن است که «حلقه درونی نخبگان چگونه باید تعریف شود» و دیگر آنکه «مواجهه با گروه های بیرونی که در سودای یافتن دسترسی از طریق موقعیت اقتصادی هستند چگونه باید باشد» (در سایه خشونت است -میردامادی، نعیمی پور) درواقع در این نظام ها امکان ایجاد سازمان های غیروابسته و مستقل از دولت بسیار محدود و تنها در مرحله بلوغ است که این گونه سازمان ها را می توان در ساختارهای اقتصادی، سیاسی و اجتماعی کشورهای درحال توسعه مشاهده کرد.براین اساس به نظر می رسد وضعیت گذشته و شکل گیری نهادهای عظیم شبه دولتی و خصولتی را باید به عنوان یک واقعیت هرچند ناگوار اقتصادی پذیرفت و رفته رفته با توجه به این واقعیت، اقدام به اصلاح این روند از طریق زمان بندی رانت های متعلق به این بنگاه ها و فشار برای مبدل شدن رانت های آنان به «مولد» کرد، چراکه هرگونه نفی این وضعیت یا حرکت به سمت طرد این مجموعه از اقتصاد، آن چنان که نورث نشان می دهد به «خشونت» و عقب گرد در توسعه کشور می انجامد، چراکه به قول وی «خشونت» از طریق دخل وتصرف نظام سیاسی در منافع اقتصادی به منظور خلق رانت مهار می شود. براین اساس باید پروژه های اقتصادی را براساس شناخت این واقعیت اقتصاد سیاسی و تمهید راهکارهایی برای حل این مهم ترین مسئله در مسیر «بازده اقتصادی بیشتر، خشونت کمتر، نتایج سیاسی باثبات و رفاه و آسایش فردی فراوان تر» چنان که نورث عنوان می کند طراحی کرد و گذار از نظام «دسترسی محدود» به «دسترسی باز» را مسئله دوم توسعه دانست. این اما به معنای کوتاه آمدن از حقوق جامعه نیست و دستگاه دولت باید با سرسختی تمام در مقابل باج خواهی های غیرمعقولانه بایستد و اصل را بر وسیع کردن زمین بازی، برای بازیگران اصیل بخش خصوصی قرار دهد.
                