پنج‌شنبه ۱۶ دی ۱۳۹۵
-----------------------------------------
type_unknown
-----------------------------------------
پاسخ دستگاه قضا
-----------------------------------------

                    شرق: روز گذشته دو عضو بلندپایه قوه قضائیه، درباره توییت رئیس جمهوری با موضوع شفاف سازی مالی و همچنین پرونده بابک زنجانی سخن گفتند. حجت الاسلام محسنی اژه ای، معاون اول رئیس قوه قضائیه که در همایش تخصصی معاونین و روسای ادارات مبارزه با سرقت پلیس آگاهی سخن می گفت، با اشاره به عدم انتشار برخی مطالب به دلیل مسائل امنیتی، عنوان کرد: «اگر می خواهیم بگوییم شفافیت، فریب کاری نکنیم و با تفکیک کردن موضوعات محرمانه و امنیتی برای مردم، موضوعات را شفاف کنیم، اما اگر تنها برای جلب آراست موضوع فرق دارد».به گزارش ایسنا، او به توییت حسن روحانی اشاره کرد و گفت: «من از قول رسانه ها شنیدم که رئیس جمهور نوشته اند حساب های قوه قضائیه باید شفاف شود؛ لذا من اینجا به مردم و همه کسانی که دانسته این حرف را می زنند می گویم این حساب ها کاملاشفاف است و جمع کثیری از دولتمردان و نمایندگان مجلس در 20 ساله گذشته در جریان موضوع هستند. تحلیل من این است که از مدتی پیش یک فشار مضاعفی علیه قوه قضائیه بوده و تا انتخابات ادامه می دهند؛ چراکه قوه قضائیه با دانه درشت ها و آقازاده ها و صاحب منصبان در حال برخورد است و شما ببینید هفته های گذشته چه کسانی بازداشت شدند».صحبت های سخنگوی قوه قضائیه به توییت سه شنبه شب رئیس جمهوری برمی گردد. حسن روحانی، در این توییت نوشته بود: «دولت حاضر است با تشکیل سامانه ای، تمام دخل وخرج و حساب هایش را روشن کند و در مقابل انتظار است قوه قضائیه نیز همه حساب های خود را روشن نماید». دو دقیقه بعد از آن هم، رئیس جمهور در توییت دیگری نوشت: «هر دستگاه باید در حیطه وظایف و اختیارات خود عمل کند و به افکار عمومی پاسخگو باشد. با فرافکنی و بی تدبیری، منافع مردم حراست نمی شود».محسنی اژه ای در حاشیه این همایش، در پاسخ به سوالی درباره این توییت و اظهارات اکبر ترکان، مشاور رئیس جمهوری درباره اعلام آمادگی برای بیان هزینه های انتخاباتی به شرط شفاف سازی حساب های قوه قضائیه، عنوان کرد: «من این خبر را در خبرگزاری دولت دیدم، اما بیان این مسائل و شفاف سازی نیازی به شرط ندارد. برخی از نمایندگان مجلس که به تازگی وارد مجلس شده و آشنایی به قوانین نداشتند، سخنانی را درباره حساب های قوه قضائیه مطرح کردند، اما بیش از 200 نماینده موضوع را مشاهده کرده و از واقعیت باخبر شدند، حتی وزیر اقتصاد همین دولت نیز درباره حساب های قوه قضائیه صحبت کرد». او افزود: «گفته اند ما حاضریم بگوییم که چقدر پول خرج کرده ایم و از کجا خرج شده است. گفتن اینکه شرط نمی خواهد، بیایند بگویند که مثلااز حساب آن وزیری که من هم شنیده ام بیش از هزار میلیارد تومان سرمایه دارد و در ستاد انتخاباتی نیز مسئولیت داشته، خرج کرده اند».در ادامه، حجت الاسلام محسنی اژه ای با بیان اینکه در این چند روز کسانی بازداشت شدند که 600 میلیارد و هزار میلیارد بدهی داشتند، عنوان کرد: «متاسفانه من نمی توانم اسم ببرم، در حالی که باید به مردم معرفی شوند؛ چرا اینها را شفاف سازی نمی کنید؟ چرا بدهی بانک ها به دولت و دولت به بانک مرکزی را شفاف اعلام نمی کنند».می خواهند قوه قضائیه را تحت فشار قرار دهندسخنگوی قوه قضائیه، گفت: «اینها می خواهند قوه را تحت فشار قرار دهند تا دست از مبارزه با دانه درشت ها برداریم؛ شما اگر هزار سارق معمولی را بگیرید صدای هیچ کسی درنمی آید، ولی وقتی یک بدهکار 600 یا هزارمیلیاردی را می گیرید، قضیه فرق می کند، این فشارها از داخل و خارج بیشتر خواهد شد و احتمالاتا انتخابات ادامه خواهد داشت. شما که گفته اید حاضرید یک سامانه برای دخل وخرج ها راه اندازی کنید؛ خب بکنید یا دیگری القا کرده حاضریم منابع اتنخاباتی مان را شفاف کنیم به شرط شفاف کردن دیگری؛ خب اگر راست می گویید چرا شرط می گذارید؟ آن وقت معلوم می شود پول ها از کجا آمده است. از شما می پرسم برای ستاد انتخاباتی ریاست جمهوری یک نفر چقدر پول لازم است. قطعا بالاتر از 20 میلیارد، خب شما بگویید این پول از کجا آمده است؟». اکبر ترکان، مشاور حسن روحانی، سه شنبه شب در گفت وگو با سایت جماران، ادعای کمک بابک زنجانی به ستاد روحانی را دروغ خوانده و گفته بود: «ما در ستاد انتخاباتی حساب هایمان روشن بود. همان موقع هم اعلام کردیم آمادگی داریم مخارج را اعلام کنیم، هنوز هم این آمادگی را داریم؛ به شرطی که همه کاندیداهای آن دوره بیایند و اعلام کنند از چه کسانی پول گرفتند و کجاها خرج کردند.ترکان به رئیس قوه قضائیه هم پیشنهاد کرده بود: «دستور بفرمایند که بابک زنجانی بگوید به چه کسانی کمک کرده و بروند پول ها را پس بگیرند. این پول ها برای نفت و دولت و ملت است؛ برای بابک زنجانی نیست و به ستاد انتخاباتی هر کسی رفته باید از آن پس بگیرد». محمدباقر نوبخت، سخنگوی دولت هم روز سه شنبه در واکنش به سوالی درباره صحبت های رئیس قوه قضائیه با موضوع ادعای بابک زنجانی درباره انتخابات ریاست جمهوری گفته بود: «تقاضای ما این است که هر ادعایی که بابک زنجانی مطرح کرده، رسیدگی شود و نتیجه آن اعلام و مطرح شود. ما آمادگی داریم هر نوع اطلاعات را به دستگاه قضا ارائه کنیم. همواره دولت در این پرونده مطالبه گر و بر ضرورت پیگیری و برگرداندن اموال و دارایی مردم مصر بوده است. اکنون این پرونده در اختیار قوه قضائیه است و انتظار می رود هرچه سریع تر رسیدگی و تعیین تکلیف شود». سخنگوی دولت همچنین در پاسخ به خبرنگاری که پرسیده بود «گفته شده بابک زنجانی مبالغی از پولش را در انتخابات ریاست جمهوری هزینه کرده است. البته نگفتند کدام رئیس جمهوری بوده است، برای تنویر افکار عمومی و رفع شبهه اگر در این زمینه اطلاعاتی دارید بیان کنید»، گفته بود: «همان طور که اشاره کردید مشخص نشده این هزینه مربوط به کدام نامزد و دوره بوده است، درحال حاضر نیز پرونده در قوه قضائیه است و انتظار داریم همه آنها بیان شود. البته بخش مالی انتخابات آقای روحانی در دور گذشته بسیار شفاف و روشن است. قطعا چنین مطلبی نادرست است و امیدواریم قوه قضائیه مشخص کند کدام دوره ریاست جمهوری بوده است. البته اگر این ادعا درست باشد».رئیس قوه قضائیه روز دوشنبه گفته بود: «ما حرمت بعضی ها را در این پرونده حفظ کرده ایم. بابک زنجانی بسیاری ادعاها را مطرح کرده که ما برای حفظ آبروی عده ای و برای تحفظ بر قانون، آنها را علنی نکرده ایم. البته ما چون سخنان او را عین واقع نمی بینیم، دلیلی ندارد هر آنچه را می گوید بپذیریم. البته در وقت خود باید تمام کسانی را که با این موضوع مرتبط بوده اند، احضار کنیم، اما در زمان فعلی که مقصود اصلی بازگرداندن اموال است، نمی خواستیم «حاشیه های فوق متن» درست کنیم.ما حرفی نداریم و می توانیم تمام کسانی را که بابک زنجانی ادعاهایی درباره شان مطرح کرده است، احضار و در صورت لزوم بازداشت کنیم تا معلوم شود که قضیه چه بوده است. ده ها قلم از این قبیل ادعاها وجود دارد و هیچ اختصاصی هم به دولت سابق ندارد! اما تمرکز ما عمدتا بر بازگرداندن اموال به بیت المال است».حجت الاسلام محسنی اژه ای همچنین درباره شناسایی اموال بابک زنجانی و اعلام آمادگی فردی برای خرید این اموال، گفت: «این اموال با زحمت بسیار از سوی قوه قضائیه شناسایی و ردیابی شد؛ چراکه برخی از این اموال به نام خود فرد نبوده و با اقدامات مختلفی شناسایی شده است. خود این فرد نیز وکالت داده که اگر خواستید اموال من را بفروشید و بدهی های شرکت نفت را بدهید. چندنفری برای خرید اموال این فرد اعلام آمادگی کرده اند اما شرایطشان به گونه ای نبوده که بتوان اموال را به آنان فروخت یا اقساط بلندمدت را مطرح می کردند یا شرایط دیگری داشتند. شرکت نفت نیز می تواند اگر مشتری پیدا شد، این اموال را بفروشد».دادستان کل کشور: بگذاریم جامعه در آسایش باشدهمچنین به گزارش ایرنا، حجت الاسلام محمدجواد منتظری، دادستان کل کشور در حاشیه مراسم تحلیف کارآموزان قضائی در جمع خبرنگاران در واکنش به سخنان رئیس جمهوری، گفت: «وقتی انسان در مقام سخنرانی قرار می گیرد گاهی توجهی به آثار و تبعات سخنان خود ندارد و ما امیدواریم این حرف ها در این سطح و کیفیت تمام شود. بگذاریم جامعه در آسایش باشد و هر روز التهاب ایجاد نکنیم. هر کدام از مقامات عالی کشور که در مواردی ابهامی در کار می بینند، می توانند در جلسات خصوصی خودشان مطرح کنند تا حل وفصل شود».روحانی سه شنبه در دیدار با اعضای کمیسیون برنامه وبودجه مجلس شورای اسلامی گفته بود: «افزایش اعتماد عمومی و سرمایه اجتماعی در کشور، نیازمند همکاری همه قوا و نهادهاست. با فرافکنی و بی تدبیری، منافع مردم حراست نمی شود و هر دستگاهی باید در حیطه اختیارات و وظایف خود عمل کند و به افکار عمومی پاسخ دهد. قوه قضائیه هم در این زمینه مسئولیت بسیار سنگینی را بر دوش دارد و باید پاسخ گو باشد».دادستان کل کشور در ادامه درباره نحوه هزینه کرد بودجه های قوه قضائیه، عنوان کرد: «بودجه های قوه قضائیه دو گونه است؛ یکی بودجه مصوب است که طبق مصوبات قانونی هزینه می شود و ذی حسابی و دیوان محاسبات از ریال اول تا آخر آن را بررسی می کند و بخش دوم وجوهی است که بیشتر مخالفان روی آن مانور می کنند. بخش دوم وجوهی است که با اجازه و اذن ولی فقیه برای مواردی که اعتبارات قوه قضائیه آن را تامین نمی کند، هزینه می شود و حساب های آن هم مشخص است».او افزود: «این اعتبارات و نحوه هزینه کرد آن نیز از زمان آیت الله یزدی، آیت الله شاهرودی و آیت الله لاریجانی روشن است و تا حدی که من اطلاع دارم تمام اسناد آن هم وجود دارد. البته این حساب ها دولتی نیست که دولت بتواند از آن حساب کشی کند ولی قوه قضائیه درباره این حساب ها به افکارعمومی، مقام رهبری و هر جا لازم باشد، پاسخ گو خواهد بود».دادستان کشور گفت: «دشمن برای تضعیف و تخریب قوه قضائیه در اتاق های فکر خود، برنامه ریزی کرده و امروز این قوه در سیبل دشمن است. نشانه های زیادی از دخالت دشمن برای تخریب و تضعیف قوه قضائیه وجود دارد و حتی برخی افرادی که داعیه اصلاح و دلسوزی برای قوه قضائیه دارند، حرف های دشمن را تکرار می کنند».او افزود: «نمی گوییم مسئولان قوه قضائیه معصوم هستند اما مسئولان این قوه سالم ترین افراد هستند و رئیس قوه قضائیه نیز به شدت با فساد و مفسدان برخورد می کند».
                