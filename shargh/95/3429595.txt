سه‌شنبه ۲۳‌شهریور ۱۳۹۵
-----------------------------------------
type_unknown
-----------------------------------------
عذرخواهی موجب توقف دادرسی نمی شود
-----------------------------------------

                    عذرخواهی کردن به معنای پوزش طلبیدن و طلب عفوکردن است و تلویحا نشان از آن دارد که ما به طور غیرمستقیم مسئولیت عملی را می پذیریم. اگر عذرخواهی کردن در روان شناسی اجتماعی بار اخلاقی مثبتی داشته باشد و نشان از اخلاق صحیح اجتماعی است، در فرهنگ حقوقی و سیاسی کشور ما قطعا معنایی متفاوت دارد و حتی می توان گفت این معنا در عرف سیاسی و حقوقی هر کشوری نیز می تواند متفاوت باشد. عذرخواهی یک مقام مسئول سیاسی در دوران مسئولیتش از مردم یا از آسیب دیدگان یک حادثه قطعا تبعات متفاوتی خواهد داشت تا زمانی که از مسئولیت خویش برکنار شده است. زمان عذرخواهی و فاصله زمانی بین حادثه رخ داده و عذرخواهی صورت گرفته در واکنش افکار عمومی و خانواده های آسیب دیده نیز قطعا موثر است. پس انتخاب زمان و شرایط مناسب عذرخواهی کردن نشان از هوش سرشار سیاسی و حزبی در یک فرد و حزب سیاسی دارد و می تواند وجدان عمومی جامعه را آرام کند و هزینه های سیاسی احتمالی آینده را نیز کاهش دهد، اما قطعا این نیاز به ذکاوت سیاسی خاص دارد، اما در فرهنگ اجتماعی نیز عذرخواهی، از نشانه های پذیرش مسئولیت عمل است. در جهان امروز عذرخواهی های سیاسی فراوانی دیده می شود، اما هیچ کدام مانع از پیگیری های حقوقی و قضائی نمی شود. در عرف سیاسی و حقوقی کشور ما نیز با توجه به اینکه عذرخواهی دادستان سابق تهران مربوط به پرونده جنایت های هولناک کهریزک در سال 1388 بوده است، متن عذرخواهی این فرد هیچ بار حقوقی ای بر طرفین دعوی تحمیل نمی کند و تنها کسی که می تواند از شکایت خویش صرف نظر کند، شاکی خصوصی است.مطابق با ماده 9 قانون آیین دادرسی کیفری، ارتکاب جرم می تواند موجب طرح دعوای خصوصی برای مطالبه ضرر و زیان ناشی از جرم یا مطالبه کیفرهایی که به موجب قانون حق خصوصی بزه دیده است شود و همچنین مطابق با قانون، تعقیب و رسیدگی و توقف در رسیدگی در جرائم قابل گذشت فقط با رضایت شاکی خصوصی میسر است و رسیدگی و اجرای مجازات مطابق با قانون متوقف نمی شود مگر در موارد مصرح در قانون که یکی از این موارد مصرحه، همان گذشت شاکی یا مدعی خصوصی است و در هیچ کجای قانون عذرخواهی باعث توقف در رسیدگی نخواهد شد. پس این موضوع صرف نظر از بازتاب خبری، هیچ تاثیری در روند رسیدگی حقوقی پرونده نخواهد داشت جز رضایت اولیای دم مرحوم روح الامینی.* وکیل دادگستری
                