شنبه ۲۲ آبان ۱۳۹۵
-----------------------------------------
حرف اول
-----------------------------------------
توران، فرزند ایران
-----------------------------------------

                    خاموشی «توران میرهادی» خاموشی نور و راه، شور و شوق نبود؛ او همیشه در راه بود و در رفتن، دلی به گستردگی دریا داشت و عزمی به پایداری کوه. غم های بزرگ، راه های بزرگی برای او گشود؛ غم ازدست دادن همسر و همدل، برادر و فرزند اندکی از وی نکاست، بلکه بر او افزود. بسیار سال ها او را از نزدیک می شناختم، همیشه در کار بود، در کاری خشن...؛ دلبسته کودکان این خاک پاک بود. مدرسه «فرهاد» را بنیان گذاشت و شورای کتاب کودک را پی نهاد. به آرامی سخن می گفت و پس آن دیرگان مهربان، دنیایی زیبا می ساخت و می خواست. هرگز از کوشش و کاوش بازنماند، از سختی ها «فرصت» ساخت، به یاری یاران پاک نهادش، فرهنگ نامه کودکان را نشر داد که کاری است ماندگار. آنچه در او رخ می نمود، امید بود که تا دم آخر در دل داشت. نسل ما بخت بزرگی داشت که تجربه هایش را با ما در میان نهاد. هرگز وی را غمگین ندیدم؛ اما همیشه غمگسار بود و پناهی بود برای همه بی پناهان و صدایی بود برای همه بی صدایان. در سفری به تهران، مهربانو نوش آفرین انصاری -که عمرش دراز باد- به شورا دعوتم کرد؛ سفره پرمهر گشوده بود، سفره دلش را باز کرد، هرگز شکوه و شکایتی نکرد و آینده ای روشن را برایم بازگو کرد؛ در آن سفره یارانش هریک خوراکی فراهم آورده و در آن میهمانی حضور یافته بودند و او چون مادری مهربان، همه را راه می نمود.بانوی دانای ما، ز هرچه رنگ تعلق پذیرد، آزاد بود، علاقه و تعلقش بچه ها بودند و خواندن...؛ به بچه های محروم می اندیشید و می خواست با کتاب، شعله آگاهی و دانایی را در جانشان برافروزد و در این راه سرزنش های خار مغیلان از رفتن و راه نمودن بازش نمی داشت. با دستی خالی اما با همتی عالی کارها کرد کارستان. با همه کهن سالی، جان جوینده همیشه جوانش در جست وجو بود، از آخرین کتاب ها، از آخرین نوشته های نویسندگان و تصویرهای نویسندگان و تصویرگران جهان آگاه بود. بانوی ما از نسلی بود برآمده از آرمان های بشری که زندگی خوب و خوش، شادی و زیبایی زندگی را برای همه می خواستند. دیواری در دل نداشت، همیشه پلی در دیده داشت، پلی برای پیوستن. اکنون ماییم و یادگار بلند او؛ «شورای کتاب کودک و فرهنگ نامه»، از دوردست ها، همچنان او را می بینم که خشت ادب به ساروج هنر برهم می نهد و با ماست و در کنار ماست برای ساختن دنیایی آباد و آزاد. از او بیاموزیم، بسیار بیاموزیم.
                