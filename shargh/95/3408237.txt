سه‌شنبه ۱۹ مرداد ۱۳۹۵
-----------------------------------------
گزارش سیاسی
-----------------------------------------
همگامی پوتین
-----------------------------------------

                    گروه سیاست: رئیس جمهوری کشورمان که از روز یکشنبه در باکو بود و با مقامات آذربایجانی پیرو گسترش همکاری های دوجانبه دیدار کرده بود، دیروز در نخستین نشست سه جانبه ایران، روسیه و آذربایجان شرکت کرد. کاهش تعرفه گمرکی میان ایران، روسیه و آذربایجان، تجارت آزاد با کشورهای عضو اوراسیا، مشارکت در خودروسازی و داروسازی در جمهوری آذربایجان، توسعه تجارت و سرمایه گذاری میان ایران و آذربایجان و همکاری های منطقه ای، مبارزه با تروریسم و همکاری سه کشور در دریای خزر مهم ترین محورهای دیدار روحانی، پوتین و الهام علی اف بود. حضور ولادیمیر پوتین، رئیس جمهوری روسیه، در باکو به او و روحانی این فرصت را نیز داد که در دیداری دوجانبه با یکدیگر رایزنی و بر لزوم تلاش هرچه بیشتر دو کشور برای شتاب بخشی بیشتر برای توسعه فراگیر همکاری ها تاکید کنند؛ فرصتی که روحانی آن را ارزشمند دانست و ضمن ابراز خرسندی از روند رو به رشد مبادلات بازرگانی بین دو کشور گفت: «اکنون فرصت بسیار خوبی فراهم شده تا سران ایران، روسیه و جمهوری آذربایجان در مذاکرات امروز زمینه های تحکیم روابط سه جانبه را بررسی و همچنین برای افزایش ثبات در منطقه برنامه ریزی کنند». پوتین که سال گذشته به تهران آمده بود، نیز در جلسه دیروز، آن سفر کمتر از 24ساعته خود به ایران را خاطره انگیز خواند و گفت: «از آن سفر تاکنون اقدام های بسیار خوبی برای توسعه روابط دوجانبه برداشته شده و روابط همچنان رو به تحکیم خواهد بود». به گفته او همکاری های ایران و روسیه به مشارکت راهبردی همه جانبه تبدیل شده است که به روابط اقتصادی و سیاسی هم مربوط می شود. رئیس جمهوری روسیه همچنین تاکید کرد که «اکنون روابط تهران و مسکو در تمام عرصه ها گسترش یافته و آینده بسیار روشنی دارد». یادآوری آن سفر از سوی پوتین موجب شد که روحانی نیز اشاره ای به دستاوردهای بسیار آن داشته باشد. ضرورت تعامل کشورهای هم جوارنشست سه جانبه ایران، آذربایجان و روسیه فرصتی برای طرح دیدگاه ها، تبادل نظرات، پیگیری روابط، مناسبات و پیشبرد منافع مشترک است. رئیس جمهوری کشورمان دیروز با تاکید بر اینکه «توسعه روابط همه جانبه با کشورهای همسایه از اولویت های سیاست خارجی ایران است»گفت: «جمهوری اسلامی ایران، از هر نوع ایده و ابتکاری برای افزایش تعامل و همکاری با همسایگان استقبال می کند». او با اشاره به اینکه «برگزاری چنین نشستی در شرایط کنونی منطقه و جهان، با اتکا به روابط حسنه سه کشور و اراده موجود برای توسعه و تعمیق هرچه بیشتر روابط، از اهمیتی مضاعف برخوردار است»، بر ضرورت تعامل و همکاری مشترک سه کشور تاکید کرد و افزود: «ما در جمهوری اسلامی ایران بر این اعتقادیم که در شرایط امروز جهان، یک کشور به تنهایی قادر به مقابله با چالش ها و استفاده از فرصت ها نبوده و دستیابی به سطح مقبولی از صلح، رفاه و توسعه برای مردم هر کشور، نیازمند تعامل و همکاری با دیگر کشورها به ویژه کشورهای هم جوار و همسایه است».روحانی در این نشست نیز بار دیگر به همان سیاست برد- بردی که از ابتدای دولت یازدهم تاکنون بارها به عنوان استراتژی این دولت در سیاست خارجی طرح شده و در مذاکرات هسته ای نیز امتحان خود را پس داده است، اشاره کرد و گفت: «در همین چارچوب، مشارکت با کشورهای منطقه و استفاده از مکانیسم گفت وگوهای چندجانبه را بسیار مفید، ضروری و کارگشا می دانیم». او اشتراکات و علایق فرهنگی و تاریخی، ظرفیت های بالقوه و بالفعل اقتصادی، منابع خدادادی و عظیم طبیعی، انرژی و همچنین موقعیت جغرافیایی را فرصت های موجود برای توسعه روابط و همکاری ها بین سه کشور مهم و همسایه دانست و گفت: «از سوی دیگر، تروریسم و افراط گرایی، دخالت قدرت های فرامنطقه ای در امور کشورهای منطقه، استفاده سیاسی و ابزاری از عنصر تحریم اقتصادی برای پیشبرد اهداف سیاسی، مشکلات و چالش های زیست محیطی، مواد مخدر، جدایی طلبی، جرائم سازمان یافته، جرائم سایبری و... تهدیدات و چالش های مشترکی هستند که مواجهه و مقابله جدی و کارآمد با آنها، نیازمند همکاری و تعامل هرچه بیشتر این سه کشور است». رئیس شورای عالی امنیت ملی، تحولات سال های اخیر در جهان و منطقه را شاهدی بر این ادعا دانست که با همکاری، تعامل و درک متقابل می توان بر بسیاری از این چالش ها فائق آمده و از بسیاری از ظرفیت های بالقوه، استفاده بهینه و حداکثری کرد. حل اختلافات منطقه از طریق مذاکرهرئیس دولت یازدهم در ادامه به روند رو به رشد تعاملات ایران با روسیه و آذربایجان و تفاهم نامه های اخیر اشاره کرد و گفت: «از دیدگاه جمهوری اسلامی ایران، تعامل سه کشور ایران، آذربایجان و روسیه در یک فرصت سه جانبه نه تنها می تواند به توسعه و تقویت ظرفیت ها و قابلیت های بالقوه موجود بین سه کشور در حوزه های مختلف سیاسی، فرهنگی و اقتصادی مساعدت کند؛ بلکه می تواند با ایجاد هم افزایی و هم گرایی، فرصت های جدیدی را در مقابله با چالش های موجود در منطقه فراهم کند». به گفته او، با وجود ظرفیت های فراوان و وسیع برای توسعه روابط تجاری و اقتصادی بین سه کشور همسایه در حوزه هایی مانند انرژی، برق، حمل ونقل، امور بانکی و سرمایه گذاری، توریسم، ترانزیت کالا، گمرکات، راه آهن، بنادر و کشتی رانی متاسفانه به دلایل مختلف هنوز استفاده از این ظرفیت ها با موانع و مشکلات متنوعی همراه است که برطرف کردن آنها نیازمند آسیب شناسی و اراده جدی برای یافتن راه های عملی و اجرائی است. روحانی به نقش مهم و برجسته ای که تنظیم، تدوین و امضای اسناد پایه و موافقت نامه های سه جانبه در توسعه روابط سه کشور دارد اشاره کرد و گفت: «کمیسیون های مشترک، متولی انجام این مهم و توسعه و گسترش روابط تجاری و اقتصادی سه کشور هستند و از طرفی وزارت ارتباطات و فناوری جمهوری اسلامی ایران مسئول کمیسیون مشترک با هر دو کشور همسایه، فدراسیون روسیه و جمهوری آذربایجان است». رئیس جمهوری کشورمان همچنین پیشنهاد کرد: «روسای کمیسیون مشترک سه کشور نشست یا نشست های مشترکی را برگزار کرده و در آن تدوین و امضای این نوع اسناد و موافقت نامه ها و همچنین راه های توسعه همکاری ها، انجام سرمایه گذاری و اجرای پروژه های مشترک سه جانبه را بررسی و پیگیری کنند». روحانی که رشد و توسعه اقتصادی و رفاه اجتماعی کشورها را مستلزم استقرار آرامش، صلح، ثبات و امنیت در منطقه می دانست، افزود: «در شرایط کنونی با توجه به ظهور و روند روبه رشد تروریسم و افراط گرایی به عنوان یک تهدید جدی منطقه ای و جهانی و برهم زننده ثبات، امنیت و آرامش، ضروری است». به گفته او، باید تلاش کنیم تا همه اختلافات و درگیری ها در این منطقه از طریق مذاکره و گفت وگو و روش های مسالمت آمیز حل وفصل شده و تمام ظرفیت و توان خود را معطوف مقابله و مبارزه با تروریسم و افراط گرایی در سطح منطقه ای و بین المللی کنیم.توان اجرای طرح های گسترده منطقه ایولادیمیر پوتین، رئیس جمهور روسیه، نیز با این رویکرد که «نشست باکو برای افزایش همکاری های سه کشور بسیار مهم است و دستاوردهای خوبی خواهد داشت که زمینه ساز نتایج خوبی برای منطقه است»، در این نشست سه جانبه شرکت کرد و با تاکید بر اینکه «ایران، روسیه و جمهوری آذربایجان با استفاده از توانمندی های خود می توانند طرح های مختلف دوجانبه، سه جانبه و منطقه ای را اجرا کنند»، گفت: «سه کشور زمینه اجرای همکاری های اقتصادی در حوزه انرژی، حمل ونقل و همچنین دریای خزر را دارند».او افزود: «مسکو، تهران و باکو می توانند در مورد موضوعات مختلف مانند اقتصادی، بازرگانی و حمل ونقل گفت وگو و همکاری کنند و از منافع چندسویه آن بهره ببرند».رئیس جمهوری روسیه همچنین درباره مشکل منطقه قره باغ گفت که مسکو برای حل تنش بین جمهوری آذربایجان و ارمنستان بر سر این مسئله کمک خواهد کرد تا راه حل قابل قبولی پیدا شود.پوتین با بیان اینکه این مسئله میراث دوران شوروی سابق است، تاکید کرد: «موضوع قره باغ برای هر دو کشور ارمنستان و جمهوری آذربایجان حساسیت زیادی دارد، ولی تلاش می کنیم با جلب رضایت دو طرف، این موضوع از راه سیاسی حل شود».
                