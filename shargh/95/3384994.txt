چهار‌شنبه ۹ تیر ۱۳۹۵
-----------------------------------------
type_unknown
-----------------------------------------
رئیس جمهوری: مردم می خواهند بدانند برنامه ریزان به یغمارفتن پول نفت چه کسانی بوده اند
-----------------------------------------

                    ایرنا: رئیس جمهوری در همایش گرامیداشت هفته قوه قضائیه گفت: «احکام قضائی باید وجدان عمومی جامعه را راضی کند». حجت الاسلام والمسلمین حسن روحانی روز سه شنبه در همایش گرامیداشت هفته قوه قضائیه که با حضور سران قوا در سالن اجلاس سران برگزار شد بر روشن شدن ابعاد تاراج پول نفت و برنامه ریزان آن تاکید کرد. او گفت: «آنچه برای مردم مهم است ختم یک پرونده نیست. بالاتر از ختم پرونده ختم سوالاتی است که در اذهان مردم است. مهم تر از ختم یک پرونده پاسخ به سوالات اذهان مردم است؛ قوه قضائیه ما باید هم پرونده را ختم کند و هم به سوالاتی که در ذهن مردم است پایان دهد؛ ثمره آن هم ایجاد امنیت و هم اعتماد بیشتر مردم به دستگاه قضاست». رئیس جمهوری گفت: «اگر موضوع اعتماد مردم به نظام که یک بخش بزرگ آن قوه قضائیه، یک بخش آن دستگاه اجرائی و بخش دیگر قوه مقننه و سایر ارکان دیگر فعال در کشور است، حاصل نشود یا تضعیف شود، بی تردید بزرگ ترین سرمایه را که سرمایه اجتماعی است، از کف داده ایم». روحانی گفت: «نخستین مسئولیت قوه قضائیه ایجاد اعتماد بیشتر در جامعه است چون مردم اگر هم روزی به دستگاه اجرائی و مقننه بی اعتماد شوند، دلشان می خواهد اعتماد نهایی شان به دستگاه قضائی و پای میز محاکمه باشد، جایی که احساس کنند فریادرس نهایی مردم؛ قوه قضائیه، قضات و دستگاه قضائی کشور است». رئیس جمهوری ادامه داد: «ما دنبال این نیستیم که دیگران برای ما کف می زنند یا نمی زنند، مهم این است که ما در پیشگاه وجدان خود و افکار عمومی جهانیان چگونه عمل می کنیم و چگونه عدل اسلامی را به رخ جهانیان می کشیم که اینجا سرزمین مولای متقیان علی(ع) است». روحانی تاکید کرد: «اگر اموال مردم، پول بیت المال و پول نفت مردم را عده ای به تاراج و یغما بردند، مردم ما می خواهند بدانند که این ساماندهی از کجا بوده است؟ چه کسانی مجوز صادر و برنامه ریزی کرده اند؟ این پول چگونه در اختیار افراد قرار گرفته است؟ به کجا رفته است؟ در اختیار چه کسانی قرار گرفته و کجا مصرف شده است؟»مردم باید احساس کنند قوه قضائیه حامی آزادی آنان استرئیس قوه مجریه ادامه داد: «نکته دوم آنکه در جامعه ما مردم باید احساس کرامت و عزت کنند. در جامعه ما باید حقوق شهروندی مردم محترم شمرده شود؛ اگر مردمی در جامعه ای احساس تحقیر کنند، ممکن است به هر گناهی و خیانتی دست بزنند». روحانی تصریح کرد: «سالم سازی جامعه از جایگاه مردم و احساس عزت و سربلندی خود مردم آغاز می شود، مردم باید احساس کنند به حقوق، آزادی و حقوق عمومی آنها احترام گذاشته می شود». او یادآور شد: «در اصل 156 قانون اساسی غیر از وظایفی که برای قوه قضائیه مشخص شده است، احقاق حقوق عمومی، حقوق عامه و عمومی مردم و گسترش عدل و آزادی است. مردم باید احساس کنند قوه قضائیه حامی آزادی آنان است؛ اگر دستگاه دیگر یا قوه دیگر به حقوق و آزادی مردم تجاوزی انجام می دهد، قوه قضائیه آزادی مردم را تضمین می کند. نباید مردم احساس کنند که قوه قضائیه تنها و تنها با مجرم برخورد می کند که البته جزء وظایف مهم این قوه است، باید احساس کنند قوه قضائیه از آزادی آنها، حقوق عمومی آنها و عدل و عدالت در جامعه هم دفاع می کند». روحانی تصریح کرد: «اگر این رابطه بین مردم و قوه قضائیه به وجود آمد آن گاه در آن جامعه اجرای قانون و مبارزه با مفسدین و مجرمین با کمک و حمایت مردم آسان تر و به خوبی عملیاتی خواهد شد؛ یعنی جامعه ای که کاملابه مسیر عادلانه قوه قضائیه اعتماد دارد». رئیس جمهوری در بخش ابتدایی سخنان خود با یادآوری ایام سوگواری شهادت مولی الموحدین علی(ع) گفت: «در ایامی هستیم که به نام امیرالمومنین، اسوه عدالت و دادگستری در تاریخ است و زندگی او صدای عدالت انسانیت همه مظلومین و محرومین است. او حتی نسبت به قاتل خود هم توصیه به عدل کرد». روحانی ادامه داد: «امیرالمومنین(ع) آن دادگستری است که نسبت به قاتل خود هم توصیه می کند حتی در شیوه اجرای عدالت که مبادا از حد و حدود الهی تعدی شود و در برابر یک ضربتی که او زده است فقط یک ضربت زده شود و سراسر جامعه اسلام و کوفه را به بهانه قتل امیرالمونین(ع) تبدیل به حمام خون نکنند». رئیس جمهوری اضافه کرد: «او مثل اعلی و اسوه بزرگ است و باید به وجود و قضاوت هایش در برابر همه جهانیان و همه مدعیان حقوق بشر و عدالت افتخار کنیم». روحانی همچنین با گرامیداشت یاد و خاطره شهید بهشتی خاطرنشان کرد: «یاد کنیم از معمار بزرگ قانون اساسی جمهوری اسلامی ایران و قوه قضائیه شهید آیت الله بهشتی، شخصیتی کم نظیر در تاریخ روحانیت است. او در فهم احکام دین و فقیه بودن به معنای واقعی کلمه، در آشنایی با جهان و جهان دیده بودن و در مدیریت فوق العاده بود و ادب، اخلاق و نظمی بی نظیر داشت، که سابقه دیگری را نمی شناسیم. از لحاظ نظم در زندگی همانند او، فروتنی، تواضع و بالاخره مظلوم زیستن و مظلوم چشم از جهان فروبستن که هیچ جمله ای نمی تواند بهشتی را تعریف کند جز کلام امام(ره) که فرمود بهشتی یک ملت است». رئیس جمهوری تصریح کرد: «او بنیان گذار قضای اسلامی نوین بعد از پیروزی انقلاب اسلامی است. اگر بخواهیم در قضا و قوانین از علمای بزرگ نام ببریم از شهید مدرس در آغاز مشروطه و شروع تدوین قوانین و از شهید بهشتی در آغاز تدوین قوانین در نظام جمهوری اسلامی می توان یاد کرد». روحانی بر وجود قوه قضائیه قوی، به روز و چابک تاکید کرد و گفت: «قوه قضائیه باید پناهگاهی برای مردم سرزمین ما باشد و اگر مردم به راحتی می توانند سر بر بالین استراحت بگذارند به دلیل وجود یک قوه قضائیه توانا است».مردم می خواهند بدانند قوه قضائیه با عاملان حمله به یک سفارت خارجی چگونه برخورد کرده است؟رئیس جمهوری بر شفافیت عملکرد قوه قضائیه و اطلاع رسانی آن به مردم تاکید کرد و گفت: «مردم می خواهند بدانند اگر عده ای خودسر به یک سفارت خارجی، برخلاف قانون و برخلاف امنیت عمومی کشور حمله کردند، قوه قضائیه چگونه برخورد می کند». روحانی افزود: «مردم می خواهند بدانند با عاملان و آمران این اقدام که به خوبی روشن هستند، قوه قضائیه چگونه برخورد می کند و چگونه اجرای این حکم به سمع و نظر مردم می رسد. این به معنای آن است که یک کشور در برابر امنیت سفارتخانه های خارجی مسئولیت دارد و امنیت آن سرزمین را بر دوش و برعهده گرفته است». روحانی ادامه داد: «همه مردم ما اگر شب به راحتی می توانند در کنار خانواده خود سر به بالین استراحت بگذارند، به دلیل وجود یک قوه قضائیه تواناست». روحانی تصریح کرد: «در هیچ کشوری امنیت کشور حفظ نخواهد شد مگر آنکه مردم در پناه یک قوه قضائیه بی طرف، عالم و کارا در زمینه رفع مخاصمات و مبارزه با مجرمان و ایجاد عدل و داد در جامعه، باشند». رئیس شورای عالی امنیت ملی خاطرنشان کرد: «اگر سرمایه ای از خارج از کشور وارد این سرزمین می شود، باز هم به اعتماد یک قوه قضائیه سالم و عادلانه در این کشور است». رئیس جمهوری در ادامه سخنان خود به برجام و مذاکرات هسته ای اشاره کرد و گفت: «بزرگ ترین هدف ما در برجام، ایجاد شرایط مناسب در داخل کشور برای رونق اقتصادی و اشتغال نسل جوان بود».
                