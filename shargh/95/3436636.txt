دو‌شنبه ۵ مهر ۱۳۹۵
-----------------------------------------
یادداشت
-----------------------------------------
از دارالفنون تا تجارت العلوم
-----------------------------------------

                    سال تحصیلی جدید را در شرایطی شروع می کنیم که نظام آموزشی کشور هنوز بر مدار رشد و توسعه سیر نکرده و با کاستی هایی همراه است.آن چنان که می دانیم نظام آموزشی کشور ما در تونل زمان با تنگناهای خاصی همراه بوده و در صورت معنایی خود کمتر «مکتب خیز» و «مکتب پرور» قلمداد شده است. از آن جهت که در بستر آموزش، مکاتب علمی ادبی و هنری رشد نکرده تا راه و روش فراگیری علوم در شکل و شمایل رقابتی بر صفحه تعلیم و تربیت نقش ببندد و بیشتر در سایه رقابت های «نام گرایانه» و با منافع سودجویانه به ویژه در سالیان اخیر بوده است. از یک مقایسه کوچک با دارالفنون که مکتب را ساختارمند به جوامع تاریخی معرفی کرده تا مدارس غیرانتفاعی امروز که فاقد هرگونه مکتب گرایی هستند، پی به نبود شالوده ای محکم در بسط و گسترش ریشه های توانایی و دانایی در نظام آموزشی کشور می بریم و این، خود به مفهوم نقض سریع باور «توانا بود هر که دانا بود» است. چنانچه آموزش بر پایه تعریف روش ها و استفاده از ابزار صحیح در یادگیری و پیشبرد اهداف آموزشی نباشد، هیچ گاه تاثیر مستقیم و ماندگاری از جانب «آموزش گر» بر «آموزش گیر» نداشته و بیشتر جنبه «کلام ورزی» آن، برجسته نمایی می کند. ازاین رو آموزشی که نفوذ در آن ذهن را به تعمق واندارد گاه از مسیر اصلی خود منحرف شده و فقط از آن به عنوان «تلنبار شنود» یاد می شود؛ نتیجه ای که امروز شوربختانه در روند آموزشی کشور بر مراکز آموزشی سایه انداخته است. هدف این یادداشت ارائه دادن نمایه ای است از ابتدای آموزش به سبک کلاسیک آن از مکتبی که به دارالفنون مشهور است تا کسب دانشی که امروزه در بسیاری از مراکز آموزش علمی با پراکندگی روش ها روبه روست. از زمانی که نیاز به آموزش در گستره جامع عالی و پیشرفته به سبک کشورهای اروپایی و روسی در ایران به تشخیص میرزا تقی خان امیرکبیر در عهد ناصرالدین شاه قاجار احساس شد، پیگیری مکتب آموزش همه جانبه نگر در رشته های گوناگون به ویژه طب، نظام آموزشی در ایران را وارد مرحله جدیدی کرد که پایه و بنای تاسیس مدرسه ای عالی به نام دارالفنون شد. دارالفنون به معنای واقعی مرکزی آموزشی بود که در آن تعریف مکتب آموزش گرایانه در سطح وسیع و جامع علمی پایه گذاری شد و بنایی بود بر تاثیر مثبت و روشن در آینده ایرانی که بعدها در تاریخ، نظام آموزشی آن تغییرات بسیاری را تا به امروز به خود دیده است. ازآنجایی که آموزش به سبک ترقی خواهانه می تواند دانش جهانی را در کشور نهادینه کند این موضوع در ایران با ضعف ساختاری شدید درگیر است که مهم ترین عوامل آن نبود ساخت هویتی توسعه مدار، بی توجهی به تاریخ مکتوب و سلسله وار ایران، ضعف شخصیت گرایی و شخصیت پروری، انطباق نداشتن اصول و روش های آموزشی همسو با سبک و مکاتب مشهور جهانی...... که دراین بین «آموزش گیر» خود را منفک و بی ارتباط با سطوح گوناگون و مترقی دانش جهانی دانسته و سعی می کند آن را جبران کند و این خود باعث فرار نخبگان از کشور می شود.ازدیگر سو موضوع تمرکزگرایی در مراحل گوناگون یادگیری به سبب پراکندگی روش های آموزشی در ایران کمتر به وقوع می پیوندد و شخص در حین آموزش با مسائل پیچیده دیگری ازجمله معضلات و مشکلاتی که جامعه برای او به بار می آورد، دست و پنجه نرم می کند. اهتمام به کسب وکار، خارج از دانشی که فرد از آن برخوردار شده از دیگر مصائبی است که از همان ابتدا آموزش های متوسطه بر آن متمرکز می شوند و از این طرق به «کنارگذاشتن مدرک احتمالی» کمک شایانی می شود. مدرک گرایی نیز مهم ترین عاملی است که شالوده آموزشی ایران از آن رنج می برد. ازاین رو بدیهی است نظام آموزشی ایران تازمانی که از چنبره عوامل مذکور خلاصی نیابد به دوران شکوفایی خود نرسیده و همچنان حول محور رقابت های آموزشی و قرابت های سیاسی در مسئولیت های اجتماعی و سیاسی خواهد چرخید و هیچ توسعه ای از آن -که ارکان اجتماعی در تحقق پیشرفت سیر کند- به بیرون راه نخواهد یافت.
                