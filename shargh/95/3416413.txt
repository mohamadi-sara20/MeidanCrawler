دو‌شنبه ۱‌شهریور ۱۳۹۵
-----------------------------------------
یادداشت
-----------------------------------------
با مردم حرف می زنم
-----------------------------------------

                    آقای دکتر احمد نقیب زاده، استاد علوم سیاسی دانشگاه تهران، در گفت وگویی درباره کودتای 28 مرداد که به تاریخ 27 مرداد 1395 در روزنامه اعتماد به چاپ رسیده است، با استناد به یکی از معانی رایج لفظ «کودتا» و با استدلالی لغت شناسانه و یادآوری برخی وقایع سیاسی قرن بیستم، با کاربرد کلمه «کودتا» در مورد حوادث 28 مرداد 1332 و پس از آن مخالفت می کند. اما دقیقا برخی از تجربه ها و حوادث آشنا و فراموش نشدنی قرن بیستم و بیست ویکم، چنین اقتضا می کند که با مراجعه به برخی جعبه ابزارهای مفهومی به ظاهر منسوخ، معنای کلاسیک کلمه ی «کودتا» را یادآوری کنیم. میشل فوکو در یکی از درس گفتارهای سال 1977-1978 در کولژ د فرانس، توضیح می دهد که «کودتا» در اصل مولفه ای در یک تکنولوژی حکومتی خاص، یعنی «مصلحت دولت کلاسیک»، بوده است. در این چارچوب، «کودتا» کاری است که «دولت» (État) با خودش می کند، نه تسخیر قهرآمیز «دولت» به دست عده ای خاص یا درآوردن «دولت» از چنگ گروه حاکم. در این میدان، «کودتا» عبارت است از معلق کردن «حقوق عمومی»، زیرپاگذاشتن همه قوانین، اعم از موضوعه، طبیعی و الهی، به هنگام به خطر افتادن موجودیت نظام سیاسی یا به اقتضای مصلحت آن. در چارچوب عقلانیت «مصلحت دولت» ممکن است به قوانین احترام بگذارند اما احترام به قانون استراتژی این تکنولوژی حکومتی نیست. در چارچوب این تکنولوژی، قانون ابزاری تاکتیکی است؛ به قانون فقط تا جایی احترام می گذارند که مصالح نظام سیاسی تامین شود، هرگاه رویدادی رخ دهد که موجودیت نظام را تهدید کند، با اعلام «وضعیت اضطراری» قوانین را معلق می کنند و قوای قهریه حکومت بدون توجه به قوانین، در جهت دفع «تهدید» یا تامین مصلحت نظام سیاسی وارد عمل می شوند. در این چارچوب، «کودتا» مجموعه اقدامات فراقانونی است که نظام سیاسی برای «نجات» خودش می کند. براین اساس بدون هیچ تردیدی باید وقایع 28 مرداد 1332 و پس از آن را «کودتا» خواند.آقای دکتر نقیب زاده در بخش دیگری از همان گفت وگو با تکرار «استدلالی حقوقی» می کوشد «کودتا» خواندن وقایع 28 مرداد را ناموجه جلوه دهد: «واقعه 28 مرد اد، اگر از بعد حقوقی به آن نگاه کنیم کود تا نبود زیرا همان پاد شاهی که فرمان نخست وزیری مصد ق را صاد ر کرد ه بود این اختیار را نیز د اشت که طبق همان قانون او را از این سمت برکنار کند و این مصد ق بود که د ر 25 مرد اد از این قانون سرپیچی کرد. » منظور از «همان قانون» قانون اساسی مشروطه است. درواقع، آقای دکتر نقیب زاده در اینجا «استدلال حقوقی» برساخته برخی هوادران مظفر بقایی و دیگران را تکرار کرده اند. یگانه مبنای قانونی این استدلال اصل46 متمم قانون اساسی مشروطه می تواند باشد. براساس این اصل: «عزل و نصب وزرا به موجب فرمان همایون پادشاه است». اما معنای این اصل این نیست که پادشاه اصالتا حق نصب و عزل وزرا را دارد، چراکه این معنا با مفاد اصل 44 قانون اساسی مشروطه در تعارض قرار می گیرد: «شخص پادشاه از مسئولیت مبراست وزرای دولت در هرگونه امور مسئول مجلسین هستند.» چگونه ممکن است کسی که حق نصب و عزل دارد، «قانونا» از مسئولیت مبرا باشد؟ از سوی دیگر، براساس قواعد دیسکورس یا گفتار حقوقی، هرگاه به کسی وظیفه ای محول می شود او اولاو بالذات در مقابل اعطاکننده وظیفه باید پاسخگو باشد. بنابراین، آنچه در اصل 46 مورد اشاره قرار گرفته نقش تشریفاتی پادشاه مشروطه در امضا و تایید حکم وزرات وزرایی است که می بایست از سوی مجلس شورای ملی برگزیده شوند. علاوه بر این، براساس اصل 64 متمم قانون اساسی مشروطه: «وزرا نمی توانند احکام کتبی یا شفاهی پادشاه را مستمسک قرار داده سلب مسئولیت از خود نمایند». براساس این اصل می توان گفت برخلاف تصور آقای دکتر نقیب زاده، نه مصدق و نه هیچ کس دیگری نمی توانست و نمی تواند با استناد به فرمان کتبی عزل (حتی در صورت مخدوش نبودن و ابلاغ آن در شرایط عادی) ادعا کند مصدق پس از دریافت حکم کتبی عزل در 25 مرداد 1332 دیگر نخست وزیر نبوده و مسئولیتی نداشته است.با همه این اوصاف، به نظر می رسد برسازندگان «استدلال حقوقی» برای توجیه کودتا به این نکات واقف بوده اند، زیرا به جای استناد به اصل 46 متمم قانون اساسی مشروطه، به «انحلال مجلس» استناد می کنند. اما نکته اینجاست که در هیچ جایی از قانون اساسی مشروطه نیامده است که در صورت انحلال مجلس، شاه خودبه خود حق عزل و نصب پیدا می کند. (این استدلال ها در دفاع از موضع مصدق نیز البته در امتداد سلسله استدلال های حقوقی قرار می گیرند که درواقع، از دفاعیات مصدق در دادگاه نظامی آغاز شده است).پرسشی که باقی می ماند این است که انحلال مجلس از طریق همه پرسی آیا با اصول مشروطیت سازگار است. این پرسش ما را به نقطه حساس ماجرا می رساند. مسئله اصلااین نیست که آیا حرکت مصدق در درخواست برگزاری همه پرسی از لحاظ «سیاسی» کار درستی بوده است یا نه. این پرسش را در مورد بسیاری از حرکت های دیگر مصدق نیز می توان مطرح کرد. درواقع، «حرکت های اشتباه» مصدق، مانند «جلوه های آنامورفیک» فقط با شناسایی نیرو یا نیروهایی که او را تسخیر کرده اند و گفتار و رفتارش را از الگوهای رایج کنش و واکنش «سیاسی» دور ساخته اند، قابل درک است. یکی از این نیروها «پتانسیل» رویداد مشروطه است، همان پتانسیلی که قانون اساسی مشروطه «گزاره پذیرکردن» یا «بیان» آن در قالب گفتار است. حرکت های مصدق از آن رو «اشتباه» اند که «بنیاد»شان وفاداری به رویداد مشروطه است. کسانی که می کوشند مصدق را دیکتاتور و شاه را، دست کم در دهه بیست و قبل از ظهور مصدق، شاهی آزادی خواه و پایبند به قانون اساسی مشروطه معرفی کنند، این نکته را از یاد می برند که حکومت پهلوی ها از وقتی که رضاشاه بساط مشروطه را برچید و حکومت مطلقه را جانشین آن ساخت به گونه ای وضعیت اضطراری دائمی تبدیل شده بود و آنچه در دهه بیست واقع شد در واقع واکنش های گروهی و صنفی و طبقاتی در برابر این کودتای دائمی بود. اما «عمل»ی که مصدق را به سوژه سیاسی اصیل تبدیل کرد، چنان که خواهیم دید، از سنخ دیگری بود. بر همین سیاق، مصدق با درخواست رفراندوم نه تنها علیه قانون مشروطه قد علم نکرد، بلکه با «یادآوری» رویداد مشروطه زمینه احیای قانونی را فراهم کرد که در کودتای دائمی پهلوی ها در محاق تعلیق قرار گرفته بود. همین رویداد بود که موجودیت نظام سیاسی را به خطر انداخت و موج جدیدی از کودتا را ضروری کرد.***اما این نوشته بیش از آنکه پاسخی به سخنان دکتر نقیب زاده باشد، ملهم از سرمقاله روزنامه «شرق» در روز شنبه 30 مرداد 1395 به قلم آقای احمد غلامی است. آقای غلامی در مقابل آن دسته از منتقدان مصدق که بر او خرده می گیرند چرا امر حقوقی را سیاسی کرد، بر این عقیده است که ارزش و اهمیت مصدق و جایگاه او در تاریخ ایران معاصر دقیقا در همین تبدیل کردن امر حقوقی به امر سیاسی است. برای تامل در باب این نکات ناگزیریم برخی از مفاهیم را به ایجاز مرور کنیم.تاریخ نهضت موسوم به «ملی شدن صنعت نفت» را به دو شیوه می توان نوشت. هریک از این شیوه های تاریخ نگاری بر سنخ خاصی از «روایت» مبتنی اند. این دو سنخ از «روایت» را می توان «روایت کلاسیک» و «روایت مدرن» نامید. مهم ترین ویژگی روایت کلاسیک، آنچه سرشت این سنخ از روایت را رقم می زند، کارکرد آن است: معقول کردن یک «مواجهه ی تروماتیک» و تحلیل بردن «اختلاف پتانسیلی» که در مواجهه ی تروماتیک شکل می گیرد. «فاشیسم آلمانی» روایتی بود که برای معقول کردن اختلاف پتانسیل شکل گرفته در بحران اقتصادی پس از جنگ جهانی اول پیکربندی شد، اختلاف پتانسیلی که می توانست «شدت جریانی» برانگیزد که تمام اروپا را در می نوردید. همین جا می توان استراتژی «روایت مدرن» را صورت بندی کرد: «بازیافتن» یا «یادآوری» پتانسیل ازدست رفته؛ در اینجا، «ازدست رفته» نه به معنای سپری شده بلکه به معنای «فراموش شده» است. اختلاف پتانسیلی که در مواجهه های تروماتیک یا وضعیت های بحرانی برانگیخته می شود امر نابهنگامی است که به خودی خود هیچ گاه در روایت های تاریخی «کلاسیک» تحلیل نمی رود، بلکه فقط فراموش می شود. به همین دلیل است که به جای «احیا» باید از «جست وجوی پتانسیل ازدست رفته» سخن گفت. آنچه «روایت مدرن» می خوانیم همین جست وجوست، گونه ای روایت دیرینه تبارشناسانه.برای پیداکردن درکی از این دو گونه روایت و تمایزشان نخست باید به این نکته توجه کرد که روایت ضرورتا و همیشه امری دیسکورسیو یا گفتاری نیست. روایت ها با «تصویرهای بصری» نیز پیکربندی می شوند. بنابراین، روایت را نباید بازنمود دیسکورسیو یا گفتاری آنچه «واقعیت» خوانده می شود، به شمار آورد. روایت ها سازه های دورگه گفتاری- غیرگفتاری یا شنیداری-دیداری اند. این نکته پیامدهای مهمی برای تحلیل های تاریخی و نگارش «تاریخ اکنون» دارد: تحلیل را هم از به پرواز درآمدن در سپهر «ایدئالیسم گفتارمحور» مصون نگه می دارد و هم از درافتادن به ورطه «ماتریالیسم بدن محور» و دترمینیسم، و زمینه را برای معطوف کردن توجه به «چیزی دیگر» فراهم می کند، آنچه در این دو لایه، «بدن ها و زبان»، تحلیل نمی رود و درعین حال، با به بیان درآمدن در این دو لایه، (نا)رابطه های متفاوتی را میانشان برقرار می کند.روایت کلاسیک فرایندی است برای فراموشی فراموشی «گذشته» با تحلیل بردن اش در سلسله ای از اکنون های سپری شده که در نظمی علت ومعلولی سامان یافته اند. به این ترتیب «گذشته» به مثابه زمان ازدست رفته ای پدیدار می شود که پشت سر ما در تاریخ تقویمی منجمد شده است. کانون روایت کلاسیک «شخصیت» است که در ساختار SAS’ (و گاهی اوقات ASA’) نقش خود را ایفا می کند. منظور از «S» «وضعیت» است. در روایت کلاسیک نخست وضعیتی توصیف می شود: مجموعه «تحریک»ها؛ آنچه بر شخصیت اثر می گذارد؛ مقتضیات «کنش». وضعیت را امکان های مندرج در الگوهای کنش و واکنش تعین می بخشد. از شخصیت انتظار می رود با قرار گرفتن در وضعیت (یعنی قرارگرفتن در معرض تاثیرات عناصر وضعیت) مطابق این الگوها واکنش نشان دهد: منظور از A همین کنش ها (و واکنش ها)ی مندرج در این الگوهاست. شخصیت پس از دریافت اثرات وضعیت مطابق الگوهای کنش و واکنش برانگیخته می شود: این برانگیختگی درواقع همان «احساسات و عواطفی» است که تحلیل های روان شناختی روایت های تاریخی، یا نسخه های روان شناختی روایت کلاسیک مورد استفاده قرار می دهند؛ الگوهای کنش و واکنش فرمول هایی هم برای احساسات و عواطف «مناسب» دارند و تحلیل های روانشناختی بر همین فرمول ها مبتنی اند. در نهایت شخصیت در اثر این برانگیختگی (با عواطف «مناسب» یا «نامناسب») واکنش هایی نشان می دهد که منجربه شکل گیری وضعیت جدیدی می شود: ‘S. به این ترتیب زمینه برای قضاوت درباره شخصیت براساس انطباق یا عدم انطباق واکنش های او بر الگوهای رایج و همچنین براساس وضعیت جدیدی که این واکنش ها به وجود آورده اند، فراهم می شود. در روایت های کلاسیک از «نهضت ملی» همه این عناصر حضور دارند: از یک سو کنش های گفتاری و رفتاری مصدق براساس انطباق یا عدم انطباق با الگوهای کنش و واکنش تحسین یا تقبیح می شود و از سوی دیگر وضعیتی که این کنش های رفتاری و گفتاری بدان منتهی شده اند مورد ارزیابی قرار می گیرد. اما در روایت مدرن کانون روایت نه شخصیت بلکه وضعیت بحرانی و رویدادی است که در این وضعیت روی می دهد. در وضعیت های بحرانی الگوهای کنش و واکنش از هم می پاشند؛ در این وضعیت ها گونه ای مواجهه تروماتیک رخ می دهد. در وضعیت های متعارف «بدن»ها (اعم از اشخاص، گروه ها، طبقات و شئون یا نهادهای اجتماعی) مطابق نیازها، منافع یا موقعیت نمادین خود واکنش نشان می دهند؛ در مواجهه های تروماتیک این شیوه های کنش و واکنش «ناممکن» می شوند و گونه ای ازکارافتادگی یا «بی کاری» رخ می دهد؛ اما این ناتوانی فقط یک روی قضیه است. درواقع، این «توان=صفر» بیانگر ناچیزبودن توان «بدن» در قیاس با توان غریبی است که آن را از «بیرون» تسخیر می کند. منظور از «اختلاف پتانسیل» همین است. شدت جریان که این اختلاف پتانسیل را به راه می اندازد، امری غیرشخصی (فراقومی، فراطبقاتی و حتی فراملی) است: امری «همگانی» که «می خواهد» نسبتی جدید میان بدن ها (صرف نظر از خصایص و ویژگی های طبیعی و تاریخی شان و حتا صرف نظر از درگیری مستقیم شان در مواجهه تروماتیک، برقرار کند. بخشی از کارکرد روایت های تاریخی «شخصی کردن» این «جریان» است. این «شخصی کردن» را باید در معنایی وسیع فهمید، چراکه تقلیل ماجرا به ماجرایی قومی، نژادی، طبقاتی یا ملی را نیز در برمی گیرد: آنچه در این فرایند اهمیت دارد، فروکاستن «نسبت های مستقل از طرفین نسبت ها» به طرف های نسبت و توسل به ملاحظات هویت نگر است.برای نزدیک شدن به مواجهه تروماتیک در ماجرای مشروطه باید به شکست اقدامات اصلاحی (از قائم مقام فراهانی گرفته تا امیرکبیر و میرزاحسین خان سپهسالار) و همچنین بحران اقتصادی و واکنش های استبدادی برای مقابله با تبعات آن اندیشید. سلسله علت ها و معلول ها: روابط سیاسی و اقتصادی با قدرت های غربی؛ روابط میان «دربار و دیوان» و رابطه این دو با طبقات، گروه ها و شئون اجتماعی و رابطه این بدن های اجتماعی با یکدیگر که جملگی با ورود جریان سرمایه ویژگی های جدیدی پیدا کرده بودند که در ایران قرن هجدهم نقطه سابقه نداشت. اما در «لحظه»ای خاص در این سلسله کنش ها و واکنش های اصلاحی و استبدادی «وقفه»ای ایجاد شد، لحظه ای که «تجار، روحانیون و روشنفکران»، «ناتوان» از واکنش های اصلاحی مرسوم در یک «وضعیت بحرانی» قرار گرفتند: در این وضعیت، به جای واکنش، «خواست»ی شکل گرفت که در واقع خواست یک نسبت بود/هست؛ نسبت جدیدی که «می خواهد» میان بدن های اجتماعی (شاه و دربار و طبقات و شئون اجتماعی و نهادهای جدید) فعلیت پیدا کند و فعلیت گفتاری آن را در سطرهای قانون اساسی مشروطه می توان «مشاهده کرد»، همان طور که فعلیت غیرگفتاری اش را در اسناد (مکتوب یا مصور) آن دوران می توان «خواند». در واکنش به همین رویداد است که انواع و اقسام ماشین های روایت کلاسیک به کار می افتند تا این رویداد را با تمهیدات مختلف مهار کنند و در سلسله های گفتاری و غیرگفتاری تحلیل ببرند. دراین میان شاید موثرترین شگرد همان «شخصی کردن» باشد: به جای برجسته کردن نسبت محضی که میان بدن های آن دوران فعلیت یافته است؛ اما در آنها تحلیل نمی رود و در میان بدن های هر عصری می تواند دوباره فعلیت کند، با تاکید بر بدن های درگیر، طرف های نسبت را برجسته می کنند تا در نهایت انقلاب مشروطه را مثلاحادثه ای طبقاتی (مثلا«انقلاب بورژوایی») یا «توطئه ای انگلیسی» معرفی کنند. این درواقع، شاید تمهیدی برای مهار همه انقلاب ها بوده باشد: انقلاب را به «برداشتن» این شخص، طبقه یا شان اجتماعی و «گذاشتن» شخص، طبقه، یا شان دیگر تقلیل می دهند. درست است که انقلاب با بدن های مشخص و جزئی آغاز می شود؛ اما ویژگی «وضعیت بحرانی» یا «مواجهه تروماتیک» این است که امری همگانی و جهان شمول در آن تکوین پیدا می کند (همان «نسبت محض و مستقل از طرف های نسبت») که دقیقا سرشت بدن های درگیر را دگرگون می کند و آن ها را از موقعیت بالفعل شان (نیازها، منافع و علائق قومی، طبقاتی و ملی) فراتر می برد. در قانون اساسی مشروطه صرف نظر از کاستی های آن، «شاه» دیگر آن فعال مایشائی نیست که اختیاری نامحدود و قابل تفویض در عزل و نصب و خریدوفروش و تصاحب و کشتن و بخشیدن و زنده نگه داشتن داشته باشد. نسبت فعلیت یافته در این قانون «شاه» را به مقامی تشریفاتی فروکاسته است که فقط «باید سلطنت کند نه حکومت». بر همین سیاق، ممکن است در قانونی نام «شاه» نیاید؛ اما الگوی کنش و واکنش یا کلیشه ای که در آن تجسم یافته، موقعیتی حقوقی را تعین بخشد خطرناک تر باشد. برای نزدیک شدن به مواجهه تروماتیکی که منجر به رویداد «ملی کردن نفت» شد باید به وقایع دهه 20 شمسی به ویژه پس از آذر 1325 رجوع کرد. آغاز موج جدید سرکوب از این تاریخ، انحلال حزب توده به بهانه ترور شاه، شدت گرفتن تورم، تعرض به اتحادیه های کارگری، اصلاح قانون اساسی و تاسیس مجلس سنا با اکثریتی از نمایندگان منصوب شاه. یکی از نکات مهم دراین میان، تشدید بحران اقتصادی است. در این بافت است که مسئله نفت با حدت و شدتی فزاینده در صحنه سیاست ایران برجسته می شود. در فاصله سال های 1312 تا 1328 درآمد خالص شرکت نفت انگلیس و ایران 895 پوند استرلینگ بود. از این مبلغ 500 میلیون پوند سود سرمایه، 175 میلیون پوند سهم دولت انگلستان در قالب مالیات و 115 میلیون پوند سود سهام داران غیرایرانی بوده است و فقط 105 میلیون پوند به دولت ایران پرداخت شده است؛ یعنی سهم ایران 6/14 درصد از سود خالص بوده است. ایران در سال 1329 تا 1330 «حدود 30 میلیون تن از جمع 637 میلیون تن نفت جهان را تولید کرد؛ اما در ازای هر بشکه نفت گالنی تنها هشت سنت دریافت می کرد...» (جان فوران، مقاومت شکننده، ترجمه احمد تدین، ص. 424). واکنش مطابق الگوهای رایج این بود که ایران در مقام صاحب حق امتیاز (و نه مالک یا کارفرما) تجدید نظر در قرارداد 1933 را درخواست کند. در مقابل این واکنش، شرکت نفت انگلیس فقط با یک قرارداد الحاقی موافقت می کند که حق امتیاز ایران را از چهار شیلینگ به شش شیلینگ افزایش می دهد. در مواجهه با چنین توهین و بی عدالتی بیش از حد است که به جای واکنش های رایج (که نمایندگان اصلی اش دربار و دولت علی منصور و پس از او حاج علی رزم آرا بودند)، خواستی شکل می گیرد که مردم را به رهبری جبهه ملی به خیابان می آورد و سرانجام در طرح ملی شدن نفت فعلیت پیدا می کند. نسبت تکوین یافته در این رویداد دومین نیرویی است که «حرکت های اشتباه» مصدق را از کنش و واکنش های مرسوم دور می سازد. توجه به همین نکته است که روشن می سازد مسئله نه «بیگانه ستیزی» یا حتا «ناسیونالیسم»، بلکه برقراری نسبت جدیدی میان ایران و انگلیس و سایر قدرت های غربی بوده است و تا چه پایه نابجاست این ایراد کسانی مانند دکتر غنی نژاد که «مصدق فکر می کرد با خلع ید از انگلیسی ها، صنعت نفت ایران برای همیشه به خارجی ها وابستگی نخواهد داشت. حال اینکه هنوز هم صنعت نفت ما به سرمایه و توان تکنولوژیکی کشورهای مختلف وابسته است. دکتر مصدق و دوستانش به همین دلیل شرکت نفت ایران و انگلیس را منحل و به جای آن شرکت ملی نفت ایران را ایجاد کردند و برنامه آنها این بود که همه امور نفت را ایرانی ها بتوانند اداره کنند و دیدیم که این تفکر هم نادرست بود چراکه تکنیسین و مدیر نفتی در ایران نداشتیم و هنوز هم اگر ادعا می کنیم که به تکنولوژی و مدیریت پیشرفته نفتی دست یافته ایم، نادرست سخن می گوییم.» این یک مغالطه آشکار است. برقراری نسبت جدید تعارضی با دادوستد تکنولوژیک یا دادوستدی از سنخ دیگر ندارد؛ جبهه ملی به رهبری مصدق نه با غرب بلکه با رابطه ی ناعادلانه ایران و غرب مبارزه می کرد و مسلم است که با برقراری نسبت های جدید (اگر این اصل تجربه گرایانه ی برتراند راسل را بپذیریم که «نسبت مستقل از طرفین نسبت است») طرفین نسبت نیز تغییر خواهند کرد و دیگر همان طرف های سابق نخواهند بود. برخلاف آقای غنی نژاد و همفکران شان، هم وطنان برتراند راسل خیلی خوب به این اصل واقف بودند: آنها می دانستند که مسئله فقط ایران نیست و برقرارشدن این نسبت جدید که تقرری فراتر از منافع جزئی این یا آن کشور خاص دارد، سایر مستعمرات نفت خیز را نیز می تواند از چنگ ایشان خارج کند، و با فعلیت یافتن این نسبت جدید حتا در صورت حضور در قالب شرکت های پیمان کار یا سرمایه گذار، انگلستان دیگر آن انگلستان سابق نخواهد بود. برای همین بعد از تصویب طرح ملی شدن نفت تحریم اقتصادی را آغاز کردند و سرانجام با متقاعدکردن آمریکایی ها بر اساس همین منطق، راه را برای کودتا علیه مصدق گشودند.مصدق را برخی از منتقدان اش سیاست مداری پوپولیست خوانده اند به این دلیل که «همواره به تظاهرات خیابانی متوسل می شد». جمال امامی در صحن مجلس شانزدهم (به تاریخ 16/8/1332) این گونه علیه مصدق سخن می گوید: «سیاست مداری به سیاست خیابانی نزول کرده است. چنین به نظر می رسد که این کشور چیزی بهتر از برگزاری تظاهرات خیابانی ندارد. اما اکنون اینجا و آنجا و همه جا میتینگ داریم. گردهمایی برای این مسئله، برای این موضوع و برای هر پیشامدی. راهپیمایی دانشجویان، دبیرستان ها، هفت ساله ها و حتا شش ساله ها. من از این گردهمایی های خیابانی بیزار و خسته شده ام.» و جایی دیگر: «این نخست وزیر است یا هوچی یا انقلابی؟ کدام نخست وزیر این حرف را می زند که من می روم با مردم حرف می زنم...». (نقل از: آبراهامیان، ایران بین دو انقلاب، ترجمه ی احمد گل محمدی و محمدابراهیم فتاحی، نشر نی، ص. 329.) اما برخلاف تصور جمال امامی و نسخه های امروزی او، دقیقا همین نکته است که مصدق را به «مصدق» یا به بیان دقیق تر، مصدق را به چیزی بیش از مصدق، تبدیل می کند. البته مطابق اسناد، مصدق را در قامت نخست وزیر نیز می توان دید، سیاست مداری که مطابق الگوهای مرسوم کنش و واکنش رفتار می کند، مثلابه دنبال دریافت وام از آمریکایی هاست و یا در سفرش به آمریکا با احتیاط روی حسن نیت و میانجی گری آمریکا حساب می کند و «انعطاف فراوان –بلکه ازخودگذشتگی شگفت انگیزی-برای کنارآمدن با بریتانیا» (محمدعلی موحد) نشان می دهد. اما معنای این گونه کنش های زبانی و غیر زبانی او را درک نخواهیم کرد اگر به این نکته توجه نکنیم که او را دو نیروی مرتبط با هم، یکی استعمارستیز و دیگری استبدادستیز، مقابل ماشین پیچیده ای قرار داده است که در آن استعمار و استبداد در پیوندی ماشینی به یکدیگر پیوسته اند و می کوشد این دو نیرو را در ملاحظات و منافع شخصی، صنفی، گروهی، قومی و حتا ملی تحلیل ببرد و مصدق را پیرمرد دیوانه ای معرفی کند که جز به شهرت و افتخار شخصی خود به چیز دیگری نمی اندیشد. از سوی دیگر، این دو نیروی استعمارستیز و استبدادستیز گاه جداگانه سلسله رفتار و گفتار مصدق را تسخیر می کنند و هریک از این دو را چنان استقلال می بخشند که هرگونه توهم بازنمایی را از بین می برند، چنان که برخی از منتقدان با استناد به ناسازگاری رفتار و گفتار مصدق، او را به ریاکاری متهم می کنند. هر کس به تسخیر نیرویی درآید که فراتر از مقتضیات «واقعیت» و بی توجه به انواع و اقسام منافع و علائق و مستقل از منطق کنش و واکنش، مانند «تسخیرشدگان» «عمل» کند، زندگی اش سرشتی جنون آمیز پیدا می کند. حق با جمال امامی است: تصویری که او از تهران سال 30 ترسیم می کند، برخلاف نیت گوینده، به رویایی از یک دموکراسی مستقیم می ماند: «گردهمایی برای این مسئله، برای این موضوع و برای هر پیشامدی. راهپیمایی دانشجویان، دبیرستان ها...»؛ «من می روم با مردم حرف می زنم.» مصدق بیشتر مانند یک رهبر انقلابی عمل می کند تا نخست وزیر. اما نه مانند یک پیشوای فاشیست. پیشوای فاشیست نتیجه واکنش در برابر انقلاب است، او کلیشه ها را به کار می گیرد، کلمه ها را می دزدد و با وقاحت دروغ می گوید و دلقک بازی درمی آورد. و وقتی در تنگنا قرار گیرد، «وضعیت استثنایی» اعلام می کند و توپ و تانک و باندهای اراذل واوباش را به خیابان می آورد تا ترس و وحشت ایجاد کند و انقلابیون را از پا درآورد. مصدق سرانجام شکست خورد، نه به این دلیل که رهبری انقلابی نبود، بلکه به این دلیل که نمی خواست پیشوایی فاشیست باشد و در مقابل ترفندهایی که برای آویختن بدن ها به قلاب هویت و منافع فردی و گروهی به کار می بردند و «یاران دیروز» را به «خیانت کاران امروز» تبدیل می کردند، هیچ کاری بلد نبود جز اینکه «برود با مردم حرف بزند» و ایشان را به گردهمایی و اندیشیدن «به این مسئله، به آن موضوع» دعوت کند.«مصدق» نه فرشته بود نه اهریمن، او «نام» شدت یا توانی تکین و غیرشخصی است که ممکن است فراموش شود، اما جاودانه نابهنگام باقی خواهد ماند. هم از این روست که هرازگاهی ماشین های روایت فاشیستی برای تحلیل بردن اش در تاریخی خاص به کار می افتند.در اکثر عکس ها و فیلم های به جامانده، مصدق پیوسته خاکستری است. «مصدق» پیوسته خاکستری است: نه از آن رو که جایی میانه خیر و شر قرار دارد و «علاوه بر خدمات اش اشتباهاتی نیز داشته است»، بلکه به این دلیل که در تکثر رنگ ها تحلیل نمی رود و در هیچ بافت رنگارنگی مستهلک نمی شود. او نام امر نابهنگامی است که جاودانه باز می گردد و آرامش هر اکنونی را بر هم می زند. «مصدق» نه سیاست مداری ناکام، بلکه یکی از «نام های تاریخ» است. تفاوت ظریف مصدق را با مصدق، تفاوت ظریف مصدق شکست خورده را با مصدق پیروز، در عکس های باقی مانده از دوران حبس احمدآباد می توان دید. انگار هنوز می خواهد «با ما حرف بزند»، حتا در آن دو عکسی که قبابردوش، عصا را به خود تکیه داده و با دستی نهاده بر سر گویی به خلئی پیش روی خود خیره شده است. انگار ما را به گردهمایی و سخن گفتن درباب «این مسئله، آن موضوع» دعوت می کند.
                