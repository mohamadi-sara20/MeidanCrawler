سه‌شنبه ۲۳ آذر ۱۳۹۵
-----------------------------------------
حرف اول
-----------------------------------------
به دنبال شیخ بهایی 1395
-----------------------------------------

                    نزدیک به دو دهه است که ایران به طور جدی با مسئله ای چندوجهی روبه رو است که از یک طرف با ایده ها و کنش های جامعه دانش و جامعه سیاسی و از طرف دیگر با واکنش های اجتماع و طبیعت گره خورده است، «بحران کمیابی آب»؛ مسئله ای که «همه» در ایجاد آن نقش دارند؛ اما «همه» در حل آن سهیم نیستند. علاوه بر جامعه سیاسی، یک، دو جین دلیل هست که نشان می دهد جامعه دانش هم در خلق مسئله آب ایران نقش پررنگی داشته است. بخش زیادی از آن ناشی از تاکید ناشیانه بر وجه «مهندسی» در آموزش آب و محیط زیست دانشگاه است که البته موضوع این نوشتار نیست! آنچه این نوشته به بهانه برگزاری کنفرانس بین المللی «آب و محیط زیست در هزاره جدید: آموزش و ظرفیت سازی» درصدد لمس آن است، موضوع دوری نخبگان و دانشگاه ها از حل عملی این مسئله است، اینکه چرا آموزش علم و مهندسی و پژوهش های آب ایران با اقبال جامعه سیاسی و مردم روبه رو نمی شوند؟ با وجود اینکه به ظاهر نهاد دانشگاه به موضوع می پردازد؛ اما لزوما به مسئله نزدیک نیست. واقعا مشکل کجاست که اکثر موضوعاتی که پژوهشگر (آب) تحلیل می کند، مسئله اساسی بیرون از حصار دانشگاه نیست یا اگر هم آن پژوهشگر فرضی متوهم است که این یک مشکل اساسی است، راه حل او خریدار ندارد؟اگر مورد ستاد احیای دریاچه ارومیه و ارتباط آن را با نهاد دانشگاه مستثنا کنیم، سایر مسائل آبی کشور برای حل مسئله به این نهاد وصل نیستند. سایر برنامه های دهه های گذشته در ارتباط دانشگاه با صنعت آب بیشتر کمک به مدیریت سازه ای آب بوده است که آنها درحال حاضر در زمره مسببین بحران هستند؛ برنامه های آموزشی که برای تقویت بدنه ای بود که ماموریت هیدرولیکی دولت را تمام کند، مثال آن دانشکده صنعت آب و برق وابسته به وزارت نیرو که اکنون از برنامه قبلی نیز فاصله گرفته و به عنوان یک دانشکده فنی در دانشگاه دیگری ادغام شده است. یا برنامه اعزام کارشناسان و مدیران وزارت جهاد کشاورزی و نیرو به خارج از کشور که مهندسان ارشدی را آزموده کرد که بعدا به بدنه مدیریتی و تصمیم ساز دو وزارتخانه وارد شدند. در سال های اخیر جرقه هایی از تغییر دیدگاه دیده شده است، نظیر تاسیس رشته ای جدید که نگاهی بین رشته ای به موضوع آب دارد. اگر از استثنای فوق و یکی دو مورد تغییر نام رشته ها بگذریم٬ آموزش و پژوهش آب در نگاه به صورت مسئله همان بیراهه قبلی را طی می کند. همچنان مشاهده می شود که در سند های توسعه دانشگاه ها (به ویژه صنعتی و دانشکده های فنی)، یکی، دو کلمه کلیشه ای «ارتباط با صنعت» به عنوان یک فصل جداگانه و پررنگ به چشم می خورد و همچنان سیاست گذاران آموزش عالی به دنبال جاده های آسفالت هستند تا به صنعت برسند، غافل از اینکه پارادایم پژوهش در دنیا تغییر کرده است و صنایع سالانه صدها میلیارد دلار در گروه های پژوهش و توسعه خود سرمایه گذاری می کنند.آموزش علم و دانش به نسل جوان و آماده کردن آنها برای درگیرشدن در حل مسائلی که همواره و به سرعت در حال تغییر هستند، اولین و مهم ترین نقش دانشگاه است. البته این نقش برای حل مسائل جامعه به خودی خود «وسیله» مهمی است، مشروط به اینکه به «هدف» تغییر ماهیت نداده باشد. تغییری که مدرک گرایی و توجه و اصرار افراطی به ذکر پسوندها، عناوین و القابی در جامعه که میزان تحصیلات فرد (و نه لزوما میزان دانش او) را نشان دهد، از نشانه های منفی آن هستند. نقش دوم دانشگاه تولید دانش است، نقشی که می تواند ترکیب کننده چند دانش برای تولید دانش های جدید هم تلقی شود؛ اما آنچه از دیدگاه عمل گرایانه مهم است، این است که «دانش تولیدی چه گرهی از مشکلات جامعه می گشاید؟»چه باید کرد؟ جواب ساده است: دانشگاه اول باید مسئله آب را لمس کند، تعریف شرایط را از پشت رایانه به زمین منتقل کند. دانشگاه ها درحال حاضر به هر دلیلی به ندرت از نزدیک مسئله را روی زمین درک می کنند و شناختی از واقعیت مسائل آب ندارند؛ به همین دلیل مسئله عملی که تعریف می کنند، واقعی نیست یا اگر به ندرت واقعی بوده، کاربردی نبوده است؛ زیرا داشتن راه حل بدون شناخت از جامعه سیاسی و جامعه هدف، تحلیلی ناکام است. پیاده سازی روش های نوین که «توصیه به رویکردهای خودآموز دارند» محور رویکرد و توصیه این نوشته است. به طور فزاینده ای روش های فعلی آموزش، استدلال را از دانش«جو» سلب کرده و آنها را به سطح دانش«آموز» که هر آموزه ای را به راحتی قبول می کند تنزل داده است. درحال حاضر موارد درسی رشته های مرتبط با آب ایده های از پیش تعیین شده ای ارائه می کنند که دانشجویان باید موادی الزامی را یاد بگیرند و البته به امید دریافت مدرک مهندسی. این یک رویکرد غلط است که در زمینه هایی مانند آب و محیط زیست جواب نداده است. مسائل آب محلی و بسیار وابسته به زمان هستند و راه های از پیش تعیین شده عمدتا بیراهه ای است که بیشتر به جای «نگه داشتن قایق روی آب، آن را غرق می کند».در وهله بعد دانشگاه نیاز دارد از حلقه بسته تولید و باز چرخش علم در داخل محیط های دانشگاهی بیرون آید و روش حل مسئله آب را باید به زبانی ساده (تر) در دسترس همگان قرار دهد؛ البته این تغییر مسیر به تشویق نیاز دارد؛ بنابراین روش های فعلی ارتقا در دانشگاه ها باید هرچه بیشتر به پژوهش ها و روش های آموزشی که ربط مستقیمی به بهبود زندگی مردم دارد گره بخورد. همان طور که ذکر شد پارادایم پژوهش در خارج از محیط های دانشگاهی (در دنیا) تغییر کرده است؛ ولی بیشتر دانشگاه ها به این تغییر واقف نیستند. درحال حاضر بخش خصوصی در دنیا سرمایه گذاری زیادی در بخش «پژوهش و توسعه» دارد و سالانه این سرمایه گذاری در حال افزایش است؛ نکته جالب اینکه درحالی که بخش عمومی و دانشگاه متمایل به نشر پژوهش های خود هستند، بخش خصوصی کاملابرعکس، نه تنها نتایج بلکه حتی تمایلی به انتشار عناوین پژوهش های خود را نیز ندارد و آن را محرمانه نگه می دارد.مشکل اینجاست که انتشار مقاله در مجلات با ضریب تاثیر بالا، به وظیفه تبدیل شده؛ درحالی که تعداد اندکی از مردم به این مجلات دسترسی دارند؛ اگر خوش بین باشیم که متمایل به خواندن آنها هستند. کتاب و مجلات دانشگاهی، کارایی گفتمان عمومی را ندارد. متوسط تیراژ کتب تخصصی دانشگاهی، حدود 250 نسخه است. پروفسور بیسواس، دانشمند برجسته حوزه آب، ضمن اشاره به موضوعات فوق و البته ابراز خوش بینی به آینده پژوهش های آب (به دلیل حضور بخش خصوصی در آن)، به نقد رویکردهای فعلی دانشگاه ها در زمینه تولید علم می پردازد و دانشگاه ها را به عنوان نهادی معرفی می کند که بیشتر درگیر تعقیب و گریز برای کسب رتبه های جهانی و برتری علمی بر اساس انتشار مقالات در مجلات معتبر علمی، هستند. بیسواس می گوید: «من 700 مقاله علمی و بیش از 40 کتاب نوشته ام؛ مردم که هیچ، حتی تا به حال یک نفر از سیاسیون نیز با من تماس نگرفته و بگوید من مقاله شما را خوانده ام، این ایراد را داشت یا خوب بود، من شما را به ناهار دعوت می کنم!» برآوردی که ایشان ارائه می دهد، درخور تامل است: در سال 2014، حدود 2،5 میلیون مقاله علمی در دنیا چاپ شده است؛ اما در حوزه علوم اجتماعی بیش از 80 درصد از نوشته ها هیچ نقل قولی از آنها نشده است و ما همچنان باید به این کار ادامه دهیم. در زمینه آب، به طور متوسط هیچ گاه مقالات علمی بیش از 10 نفر خواننده نداشته است. نه در ایران بلکه در دنیا، هرچه پژوهشگران در غیر مجلات علمی – پژوهشی یا آی اس آی بنگارند (چون از سوی حلقه دانشگاه ارزیابی نشده)، بی ارزش است و مطالب آموزش عمومی مانند این نوشتار یا هر نوشتاری که زبان آن را غیردانشگاهیان هم متوجه شوند، هیچ تشویقی دریافت نمی کنند! بنابر این سوالی جدی که هر پژوهشگری باید از خود بپرسد، این است که چرا پژوهشی انجام دهیم که کیفیت زندگی مردم را بهبود نمی دهد و فقط به بالارفتن آنها از نردبان ترقی دانشگاهی کمک می کند؟ مردمی که از طریق پول نفت٬ مالیات یا وقف در دانشگاه ها سهیم هستند. سوم٬ دانشگاه ضمن اینکه باید کارهای خود را به عموم مردم که کاربران آن هستند، بشناساند؛ در عین حال، نیاز دارد با سیاسیون یا نزدیک ترین مشاوران و دستیاران آنها که به حرف دانشگاه توجه می کنند (و نه لزوما عمل)، نزدیک شود. اگر نهاد دانشگاه به این درجه از بلوغ برسد که پژوهش باید به حال جامعه مفید باشد و پژوهشی که به بهبود منجر نشود، اتلاف وقت و سرمایه است؛ در آن صورت، توان خواهد داشت سیاست ها را به چالش بکشد و در بعضی موارد نیز برای آن هزینه حیثیتی بدهد.چهارمین و مهم ترین توصیه این نوشتار در اینکه چه کنیم تا از این بن بست تبدیل تئوری به عمل، خارج شویم، متوجه کردن نخبگان به زمینه مسائل آب است. سال های سال است که رشته یا رشته های مرتبط با آب، در قعر جدول انتخاب رشته جوانان متقاضی ورود به دانشگاه در کشور قرار داشته است. ادعای بزرگی نیست اگر بگوییم هیچ موردی موجود نیست که شرکت کننده ای با رتبه دورقمی کنکور سراسری ایران، جذب رشته های مرتبط با محیط زیست یا به طور مشخص آب شده باشد! نخبگان به هر دلیلی به سمت رشته های دیگر (مهندسی) هدایت شده اند. در گرایش های مهندسی، ابتکار سیاست گذاری این بوده است که آنها در دو رشته علوم (مثلاریاضی) و مهندسی مشغول به تحصیل شوند. بحران آب به شیخ بهایی دیگری نیاز دارد که از میان ایشان بر خواهد خاست؛ اگر سیاست ها، توجه نخبگان را از مسائل بزرگ مقیاس به مقیاس محلی و از ذرات بنیادی و نانو، به مقیاسی بزرگ تر؛ یعنی رودخانه ها، تالاب ها و دریاچه ها، جلب کند.
                