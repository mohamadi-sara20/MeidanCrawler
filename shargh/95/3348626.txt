چهار‌شنبه ۸ اردیبهشت ۱۳۹۵
-----------------------------------------
سرمقاله
-----------------------------------------
رای به «امید» برای توسعه
-----------------------------------------

                    در آستانه مرحله دوم انتخابات مجلس دهم قرار داریم. در دور اول انتخابات، به ویژه در شهرهایی که انتخابات آن ماهیت سیاسی بیشتری دارد، مردم برای استمرار پایداری و پویایی کشور و نظام، «تغییر در چارچوب قانون و مصلحت» را انتخاب کردند. آنان در مراکزی مثل تهران شگفتی آفریدند و هر 30 نفر فهرست اصلاحات و اعتدال را به مجلس فرستادند تا نشان دهند در عین پایبندی به انقلاب اسلامی، خواستار تغییر روش ها و رویه ها و اعمال اصلاحات و ترمیم ناکارآمدی هایی هستند که در قوای مختلف وجود دارد. کوخ نشینی پیش از انقلاب، قرار نبود با حاشیه نشینی های امروز تداوم یابد و آمار اعتیاد، آسیب های اجتماعی، کاستی های اقتصادی و درآمدی، میلیون ها پرونده قضائی و وضعیت حاد زیست محیطی، پیش روی ما قرار گیرد. تخلفات مالی و اخلاقی در این حجم، تناسبی با آرمان انقلاب ندارد. احساس مردم این است که این دو قوه هشت سال در اختیار اصولگرایان بوده و نتیجه لازم گرفته نشده است. بگذریم که اساسا 50 درصد واجدان شرایط در تهران رای ندادند و 38 درصد در سراسر کشور رای ندادند که اگر اینها رای می دادند، مشخص نبود باز هم تغییر، چه زوایای تازه ای پیدا می کند که البته اینها از نظر تحلیل جامعه شناختی انتخابات درخور توجه است. برخی مراکز استان ها و شهرهای کوچک تر روستاها کمتر از منظر سیاسی به انتخابات هفت اسفند نگریستند؛ اما فضای انتخابات مرحله دوم در حوزه های انتخابیه باقی مانده حاکی از آن است که مردم تصمیم دارند با حضور پرتعداد، فراتر از مسائل قومی به نامزدهایی رای بدهند که توازن فعلی بین تعداد منتخبان دور اول در دو جریان اصلاح طلب و اصولگرا به نفع فراکسیون «امید» در مجلس سنگین شود. علاوه بر مسائل داخلی، از منظر خارجی هم با تنگناهای بسیاری روبه رو هستیم. باید به سرعت مسئله برجام را با حفظ مصالح و امنیت ملی پیگیری کنیم و روابط ما با کشورهای همسایه که دچار نوسان هایی شده، حل وفصل شود. به عنوان نمونه در یزد که قطب تولید کاشی است، با کاهش تولید کارخانجات و رکود و بی کاری مواجهیم که اگرچه بخشی به تحریم ها ربط دارد؛ اما بخش عمده ای از آن به تعاملات منطقه ای باز می گردد. اگر وضعیت روابط ما با کشورهای منطقه بهبود یابد، محصولات دپو شده را می توان به منطقه صادر کرد. انتخابات آمریکا در پیش است و مجلس می تواند به اتخاذ مواضع هوشمندانه دولت کمک بیشتری کند و با جهت گیری درست در این باره موجب شود با یک جنگ طلب دیگر در آمریکا مواجه نشویم. مجلس آینده باید با فوریت، مانع از سوءاستفاده افراد ماجراجوی حامی دولت قبل، از تنگناهایی شود که خود آنها برای ملت ایران ایجاد کرده اند. اینکه برخی افراد در نفس های آخر مجلس نهم، به دنبال حذف غیرکارشناسی 24 میلیون یارانه بگیر هستند، ظن سیاسی بودن آن برای به کارگیری علیه دولت را تقویت می کند. دونرخی کردن بنزین و فسادزابودن این امر هم در همین راستاست. برخی در کمیسیون تلفیق برنامه ششم تصمیماتی گرفته اند که اگر عملی شود، به دوران دولت گذشته باز می گردیم. ان شاءالله با الهام از نتایج دور اول، مسائل منطقه ای به حاشیه رانده شود و با اولویت بخشی به منافع ملی، به فهرست امید رای خواهند داد. مسلما اصولگرایان معتدل که دغدغه منافع ملی را دارند، مددکار فراکسیون امید خواهند بود. اصلاح طلبان مجلس برآنند که با انصاف و عقلانیت، ایفای نقش در مجلس آینده را با اصولگرایان معتدل به اشتراک بگذارند.
                