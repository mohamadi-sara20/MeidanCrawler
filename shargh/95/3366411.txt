یک‌شنبه ۹ خرداد ۱۳۹۵
-----------------------------------------
سرمقاله
-----------------------------------------
سخن خودمانی با منتخبان مردم
-----------------------------------------

                    مجلس گذشته در برخی موارد نارسایی هایی برای ایفای نقش خود در همراهی با دولت در عین حفظ اهرم های نظارتی داشت و رویکردی دوگانه در قبال اشتباهات دولت قبل و تلاش های دولت یازدهم از خود نشان داد؛ اگرچه در موضوع بررسی برجام، مجلس با اقتدار عمل کرد. به هرحال اگر نمایندگان این دوره بخواهند در ایفای وظایف نمایندگی و امانتداری مردم موفق عمل کنند، باید اول از همه اصل صداقت را سرلوحه خود قرار دهند. صداقت در رفتارهای درون پارلمانی و در حوزه های انتخابیه با مراجعان مردمی، اصلی ترین سرمایه یک نماینده است. ارتباط نزدیک با موکل ها یعنی مردم در طول چهار سال نمایندگی نیز یک اصل اساسی به شمار می رود. اگر رای دهندگان احساس کنند نماینده منتخبشان صرفا در ایام انتخابات خود را در کنار آنها نشان می دهد و پس از آن با مردم کاری ندارد، حتما نسبت به رای خود تجدید نظر خواهند کرد. مجلس دهم در شرایطی تشکیل شده است که دولت توانسته پس از موفقیت در مذاکرات هسته ای و اجرای برجام، تا حدی مسائل اقتصادی را از نابسامانی و بی ثباتی برهاند اما مشکل رکود و معیشت مردم، گریبانگیر صنعت، تولید و حتی بخش های مالی و خدماتی است. مقام معظم رهبری درحال حاضر از همه دستگاه ها، اجرای اقتصاد مقاومتی را می خواهند. در برخی حوزه ها، قوانین دست وپا گیر و تاریخ گذشته ای وجود دارد که حتما نیازمند بازنگری کارشناسی مجلس دهم است. به هرحال با وجود میراثی که از دولت گذشته برای دولت فعلی مانده است، همچنان ابزارها و ظرفیت هایی در کشور وجود دارد که با فعال کردن آن می توان به روند توسعه شتاب داد و رضایت مردم را تا حدی به دست آورد. نمایندگان مجلس دهم حتما شاهد بوده اند که استفاده نابجای برخی نمایندگان دوره گذشته از حقوق نمایندگی مانند سوال و استیضاح، بعضا آن را تا حد یک تسویه حساب سیاسی تنزل داد. نظارت جدی بر عملکرد دولت و وزرا و حتی سایر بخش های کشور، حق نمایندگان است اما استفاده از اهرم ها حتما باید برای توسعه کشور، رفاه مردم و اصلاح روندهای نادرست گذشته باشد. کاهش تنش های سیاسی و بگومگوها در صحن مجلس، حفظ شان و اعتبار رئیس جمهور، وزرا و همه بزرگان کشور و شخصیت دادن به تریبون مجلس و پرهیز از دعوای خطی و سیاسی، می تواند در ارتقای جایگاه مجلس موثر باشد. حتما هر دو جریان سیاسی کشور، دیدگاه هایی نسبت به مسائل مختلف دارند اما می توان با رقابت در عین رفاقت، بر سر مسائل کلان و مصالح ملی به تفاهم رسید. هر جریانی که پیشنهادی به سود کشور و مردم مطرح می کند، باید از حمایت جریان مقابل مطمئن باشد، نه اینکه نگرش های سیاسی، مصالح ملی را قربانی کند. نیروهای معتدل و حامیان دولت در مجلس دهم نیز حتما باید نکاتی را مدنظر قرار دهند. به هرحال تعداد زیادی از چهره های شناخته شده و باسابقه این جریان به دلیل مسئله ردصلاحیت ها، نتوانستند در فهرست نهایی نامزدهای انتخاباتی قرار گیرند و نبود این چهره ها در مجلس، حتما آسیب هایی را به این جریان سیاسی وارد کرده است. این در حالی است که در طرف مقابل، بدون کمترین نگرانی، بیشتر نیروهایی که می توانند تاثیرگذار باشند، به مجلس راه یافتند. بدانیم تعداد افراد در فراکسیون تشکیل شده از نمایندگان جریان اعتدال، تعیین کننده نیست. آنچه تعیین کننده است، وحدت، انسجام درونی در تصمیم گیری ها و البته درنظرداشتن واقعیت های موجود، پرهیز از شتاب زدگی و ذوق زدگی و درنظرگرفتن تدبیر در رفتارهای پارلمانی است. برای حرکت در مسیر خواسته های مردم، حل مسائل معیشتی از اولویت برخوردار است. صرف نظر از موضوع انتخاب رئیس، اعتدال گرایان می توانند برای سایر سمت های مجلس و روسای کمیسیون ها، برنامه مدون داشته باشند. ظهور و بروز عملکرد فراکسیون ها، یک سال بعد از آغازبه کار مجلس خواهد بود. پرهیز از دورویی و فریب در رفتارهای فراکسیونی، اهمیت بسیار زیادی دارد و روی کیفیت کار نمایندگان تاثیر خواهد گذاشت. درعین حال نمی توان برای نماینده، از بیرون مجلس تعیین تکلیف کرد و با فشار بیهوده جریان های سیاسی، ممکن است تظاهر در رفتار نمایندگان بروز کند. باید اجازه داد منتخبان ملت به تدریج، ظرفیت های واقعی خود را نشان دهند.مجلس دهم روز گذشته به طور رسمی با پیام مقام معظم رهبری آغاز به کار کرد. صرف نظر از مسائلی که در مراحل مختلف برگزاری انتخابات این دوره به ویژه در مرحله بررسی صلاحیت ها اتفاق افتاد، در ترکیب مجلس دهم نسبت به مجلس نهم، تغییراتی ایجاد شده است. همان طور که روز گذشته در سخنان رئیس جمهور در مراسم افتتاحیه اشاره شد...
                