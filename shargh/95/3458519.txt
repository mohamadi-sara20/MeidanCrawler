پنج‌شنبه ۱۳ آبان ۱۳۹۵
-----------------------------------------
type_unknown
-----------------------------------------
تبرئه متهمان از اتهام تخریب
-----------------------------------------

                    شرق: اتهام: «تخریب سفارت عربستان سعودی در تهران»؛ حکم: «تبرئه»؛ دلیل: «عدم شکایت عربستان». این بخشی از حکم دادگاه متهمان حمله به سفارت عربستان است که روز گذشته سرانجام پس از گذشت بیش از سه ماه از پایان دادگاه، اعلام شد. اما درعین حال برخی از آنها به دلیل برهم زدن نظم عمومی شش ماه و برخی هم 91 روز حبس گرفته اند و تعدادی هم در این اتهام تبرئه شدند.روز سه شنبه، خبرگزاری ها تنها از صدور حکم متهمان حمله به سفارت خبر داده بودند؛ اما بدون جزئیات؛ ولی روز گذشته، «مصطفی شعبانی»، وکیل تعدادی از متهمان، در گفت وگو با «ایلنا»، جزئیات این حکم را بیان کرد. اوایل تیر امسال، رئیس جمهوری در همایش گرامیداشت قوه قضائیه گفته بود: «مردم می خواهند بدانند قوه قضائیه چگونه با کسانی که خودسر و برخلاف قانون و امنیت ملی کشور به سفارتی حمله کردند، برخورد می کند». حالاوکیل تعدادی از متهمان گفته است: «در جلسه دادگاه، ما مطرح کردیم موضوع تخریب سفارت عربستان نیاز به شاکی خصوصی دارد و در این زمینه هم دولت عربستان شکایتی نکرده است. خوشبختانه دادگاه این استدلال ما را پذیرفت و همه متهمان را از اتهام تخریب سفارت عربستان، تبرئه کرد و این اتهام را منتفی دانست». «شعبانی» با اشاره به پرونده حمله به سفارت عربستان، گفت: «متهمان این پرونده، حدود 45 نفر بودند که پرونده 25 نفر آنها در دادگاه ویژه روحانیت رسیدگی می شود و بررسی پرونده 20 متهم دیگر نیز در دادگاه ویژه کارکنان دولت صورت می گیرد». او افزود: «در همین رابطه، احکام 20 متهم مربوط به دادگاه ویژه کارکنان دولت صادر شد. در اتهام های متهمان، تخریب عمدی سفارت عربستان و ایجاد حریق و همچنین اخلال در نظم عمومی مطرح شده بود». وکیل تعدادی از مهاجمان به سفارت عربستان، افزود: «دادگاه آرای مختلفی را درباره اتهام اخلال در نظم عمومی، صادر کرده است؛ چند نفر از متهمان به شش ماه حبس و برخی به 91 روز زندان محکوم شده اند، عده ای از این 20 نفر هم تبرئه شده اند». شعبانی گفت: «متاسفانه از موکل من (م.الف) به عنوان لیدرهای حمله به سفارت عربستان، نام برده می شود؛ در حالی که وی اصلانزدیک سفارت هم نشده است. برای همین موکل من جزء افرادی است که به شش ماه حبس تعزیری محکوم شده است». همه 20 متهم سابقه حضور در جبهه و سوریه را دارندوکیل چند متهم حمله به سفارت عربستان افزود: «همه 20 متهم مربوط به دادگاه ویژه کارکنان دولت، افرادی بسیجی هستند که سابقه حضور در جبهه و حتی حضور در سوریه را دارند و این اقدامات را به خاطر شهادت آیت الله نمر، انجام داده اند از سوی دیگر هم مسئولان انتظامی مانع آنها نشده بودند». او با تاکید بر اینکه همه متهمان این پرونده در جلسه دادگاه هم عنوان کردند که از سوی نیروی انتظامی ممانعتی برای اعتراض آنها صورت نگرفته بود، گفت: «قطعا ما به احکام صادر شده اعتراض می کنیم؛ چون موکلان خود را مستحق این رای نمی دانم. با همه اینها، هنوز حکم متهمان این پرونده ابلاغ رسمی نشده است و از تاریخی که احکام به صورت رسمی به ما ابلاغ شود، 20 روز برای اعتراض فرصت داریم». حمله به سفارت عربستانشنبه 12 دی، «شیخ نمر»، روحانی شیعه و منتقد عربستان، به دستور این رژیم اعدام شد. شامگاه آن روز، تعدادی از معترضان به اعدام شیخ نمر، در تهران مقابل سفارت و در مشهد مقابل کنسولگری عربستان تجمع کردند. تجمع مقابل سفارت در تهران، پس از گذشت دقایقی، به خشونت کشیده شد. معترضان در تهران، پس از سنگ پرانی و پرتاب اشیای آتش زا به سمت سفارت، وارد محل سفارت شدند.در نهایت، نیروی انتظامی تجمع کنندگان را متفرق کرد و کنترل اوضاع را به دست گرفت. نادان یا وابسته؟ پس از این اقدامات، عربستان سعودی تصمیم به قطع روابط دیپلماتیک با ایران گرفت و تمام کارکنان سفارت خود در تهران را به ریاض فراخواند؛ همچنین دیپلمات های ایرانی نیز مجبور به ترک خاک عربستان شدند؛ مشابه رفتار انگلیس پس از حمله به سفارت این کشور در آذر ماه 1390. پس از این بود که انتقادات بسیاری از سوی مقامات ایران به حمله کنندگان به سفارت عربستان وارد شد. بیشتر مقامات دولتی، معتقد بودند این اقدام باعث شد تا عربستان از زیر فشار ایران بابت اعدام «شیخ نمر» و «فاجعه منا» بیرون بیاید. از جمله «حسن روحانی»، رئیس جمهوری که گفت: «باید بررسی شود حمله کنندگان به سفارت، وابسته اند یا نادان».رئیس جمهوری عاملان حمله به سفارت را «مجرم و مقصر» دانست و از قوه قضائیه خواست قاطعانه و خارج از سیر معمولی، به پرونده ها رسیدگی و با عاملان برخورد کند. رئیس جمهوری همچنین از وزارت کشور و وزارت اطلاعات خواست با مامورانی که احتمالادر بروز این حادثه قصور و کوتاهی کرده اند، قاطعانه برخورد و گزارش آن را به مردم اعلام کنند. بازداشت عامل بیرونیاز فردای این اتفاق، مقامات قضائی از بازداشت عاملان خبر دادند. در نهایت حدود 20 روز پس از آن، «حسین ذوالفقاری»، معاون امنیتی وزیر کشور، گفت: «عامل بیرونی تعرض به سفارت عربستان در خارج از کشور دستگیر و به داخل منتقل شده و هم اکنون تحت بازجویی است». به گفته معاون امنیتی _ انتظامی وزیر کشور، این افراد بیش از 10 سال در کرج و تهران فعالیت داشته اند که محور فعالیت آنان، امور خیریه و کارها و فعالیت های مذهبی بوده است». او گفته بود: «دانسته یا ندانسته، از سوی مسئولان با عنوان مسائل مذهبی و هیاتی به آنان کمک شده است». کمتر از یک هفته پس از حمله به سفارت بود که «صفرعلی براتلو»، معاون امنیتی استانداری تهران، برکنار شد. «براتلو» در دو انتخابات ریاست جمهوری 88 و 92، رئیس ستاد انتخابات استان تهران بود. بعدها «محمدرضا محسنی ثانی» به «ایلنا»، گفت: «حسن کرد میهن که برای مدتی در کشور سوریه به سر می برد، پس از ورود به ایران از سوی مقام های انتظامی در فرودگاه بازداشت شد». به گفته او، «کرد میهن» در جریان حمله به سفارت عربستان نقش داشته است. کدهای آشنااما در این بین، «حسام الدین آشنا»، مشاور فرهنگی رئیس جمهوری، در گفت وگو با «اندیشه پویا»، کدهای در خور تاملی از آمران و عاملان حمله به سفارت داد. او گفت: «قاعدتا این افراد (آنها که کوتاهی کردند)، در تاریخی که مقرر است برکنار می شوند؛ منتها فردای آن می توانند به متدینان جامعه بگویند، دارند ما را به خاطر اینکه می خواستیم با بد حجابی مقابله کنیم، برمی دارند. این هم از واقعیت هایی است که در کشور اتفاق می افتد و کش وقوس دارد». نهایتا 28 و 29 تیر امسال، دو جلسه دادگاه برای متهمان برگزار شد؛ در این جلسات یکی از متهمان گفت: «حق بچه های حزب اللهی ها نیست این قدر اذیت شوند». دیگری در دفاع از خودش گفت: «از عملکرد خودم پشیمانم؛ زیرا دل آقا شکست». یکی دیگر گفت: «داشتم می رفتم داروخانه که یکباره دیدم شلوغ شده است. از مردم پرسیدم چه خبر است، گفتند سفارت عربستان را آتش زده اند. از ماشین پیاده شدم که بعد من را گرفتند و بردند به پلیس امنیت و 20 روز بی گناه در اوین بودم». آنها در دو دادگاه برگزار شده، چنین اظهاراتی را بیان کردند و در نهایت دادگاه ها به پایان رسیدند. تخفیف می گیرندپس از پایان دادگاه ها، حجت الاسلام محسنی اژه ای در نود و نهمین نشست خبری خود، با اشاره به برگزاری دادگاه عاملان حمله به سفارت عربستان، از تخفیف در مجازات آنان خبر داده بود و گفته بود: «بعضی خشمی به عربستان و جریان منا داشتند. کسانی که به خاطر خشم شان به سفارت عربستان حمله کردند، تخفیف می گیرند. در قانون مجازات اسلامی مواردی مبنی بر تخفیف جرم قید شده و قاضی می تواند تشخیص دهد و تخفیفاتی را در نظر گیرد. ماده 37 و 38 قانون مجازات اسلامی در این ارتباط است». پس از مدتی که حکم های آنها صادر نشد، دهم شهریور، «محمد نریمانی»، وکیل مدافع یکی از متهمان، به «باشگاه خبرنگاران» گفت: «این پرونده سیاسی است و عادی به شمار نمی آید؛ به همین دلیل قاضی برای صدور حکم نیاز به زمان دارد. قاضی دادگاه برای تکمیل پرونده به مشورت با رئیس قوه قضائیه و دادستان کل کشور نیاز دارد». حالااحکام صادر شده و یکی دیگر از وکلای متهمان گفته که به حکم اعتراض می کنیم.
                