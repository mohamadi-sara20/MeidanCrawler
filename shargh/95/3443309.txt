پنج‌شنبه ۱۵ مهر ۱۳۹۵
-----------------------------------------
سرمقاله
-----------------------------------------
نجومی ها
-----------------------------------------

                    این روزها از کنار دکه روزنامه فروشی که می گذریم، روزنامه ها در دو گروه عمده صف کشیده اند و واژه «نجومی» در تیترها مشترک است؛ اما یک گروه از «حقوق های نجومی» می گویند و می نویسند و گروه دیگر از «املاک نجومی» و هر گروه چنان رفتار می کند که انگار از احوال آن دیگری به کلی بی خبر است؛ اما این شیوه ها راه به جایی نمی برد. چنان که مقام معظم رهبری هم به این حکم عقلایی اشاره کردند که دوقطبی کردن فضا، جایز نیست. اگر همان طور که شعار و عمل دولت اصلاحات مبارزه با فقر و فساد و تبعیض بود، هنوز هم گمان ما این باشد که اینها سه دشمن اساسی حاکمیت و جامعه هستند، آن گاه مبارزه با این سه دشمن، کاری نیست که به ملاحظات جناحی آلوده شود. این عمومی ترین موضوع در صحبت های نگارنده در جلسه مشترک بین نمایندگان شورای شهر و نمایندگان شهر تهران در مجلس شورای اسلامی بود که باید ائتلافی فراجناحی و براساس اصول، ضوابط و معیارهای یکسان و عالمانه که نتوان از آن تخطی کرد، علیه فقر و فساد و تبعیض شکل گیرد که همان زمان مدیر جلسه اعلام کرد که برای جلوگیری از تبعیض به سخنم ادامه ندهم، چون وقتم به پایان رسیده و من نیز چنین کردم! چنین ائتلافی باید در بررسی و برخورد، قاطعانه عمل کند؛ اما نباید به شفاف سازی و سپس برخورد ضربتی، اتفاقی، موضعی و مقطعی بسنده شود و امروز به آن بپردازند و فردا را به فراموشی بسپارند و بدتر آنکه در یکی پیگیر باشند و دیگری را رها کنند. این ائتلاف باید ضمن ریشه یابی، به بررسی علمی جوانب موضوع بپردازد؛ چراکه جلوگیری از آن قسمت از فساد که ظاهر می شود، ساده ترین لایه برخورد با آن است. در اولین روزهای حضور در ریاست شورای شهر، بانی راه اندازی کمیسیون نظارت و حقوقی شدم و وظیفه اش را چنین تعریف کردم که نه تنها نظارت بعد از اجرا که بیش از آن، پیشگیری از تخلف، انحراف، رشوه خواری و فساد با ساختارمندکردن و قاعده مندکردن آیین نامه ها و رویه های اجرائی و تکمیل و یکدست کردن قواعد حقوقی در مدیریت شهری است. به دولت اصلاحات و محور عملیاتی رفع فقر، فساد و تبعیض برگردیم. دولتی که شباهتی به اوضاع نجومی فعلی در زمان حضور و در دولتمردانش دیده نمی شد. اگر کلمه پاک دستی به طنز تلخ سیاسی بدل نشده بود، می گفتم دولتی بود که پاک دستانه رفتار می کرد. علت این دوری از آلودگی، علاوه بر زی رئیس جمهور، آزادی فضای اطلاع رسانی و رسانه ها و مطبوعات بود که موجب می شد راه وقوع جرم بسته یا دست کم احتمال آن کاسته شود. در آن زمان رسانه ها و مطبوعات،بی هیچ تردید و تسامحی، به نقد دولت می پرداختند. برای مثال دست کم سه بار وزیران در هیات دولت، به من، به عنوان وزیر ارشاد، تذکر دادند که خبرگزاری و روزنامه دولتی ایران به نقد عملکرد آنان پرداخته است.یگانه جواب من این بود که اگر خلاف گفته اند، پاسخ دهید وگرنه به نقد عملکرد من هم پرداخته اند، حتی شاید تندتر از شما.به هرحال برخورد با فاسد آخرین حلقه از سلسله مبارزه با فساد است؛ زیرا تا وقتی ضعف قوانین و ساختارها زمینه فساد را فراهم کند و پشتوانه جناحی در این زمینه کارآمد شود و چشم ناظر عمومی بر اوضاع نظارت نکند، در، بر همین پاشنه خواهد چرخید. ازاین رو برای ساختارمندکردن مبارزه با فساد، طرح دولت الکترونیک در زمان اصلاحات ارائه شد که هدف اصلی آن کمک به شفاف سازی و دردسترس بودن روند شکل گیری تصمیمات، مصوبات، معاملات؛ قراردادها و دریافت ها و پرداخت ها بود؛ تا تخلف و تجاوز احتمالی به حقوق دیگران در منظر عموم قرار گیرد. طبعا با این روال، امکان ارتکاب فساد و جرم بسیار کاهش می یابد به ویژه که در شرایط پیچیده روزگار ما، فساد در قالب شبکه ای فعالیت می کند و برخی افراد حتی ندانسته به آن راه پیدا می کنند. در همین یکی، دو هفته اخیر، خانه مسکونی یکی از شخصیت های فرهنگی برجسته بدون اطلاع وارثان به قیمت گزافی با سند جعلی معامله شد و اگر وراث به مقامات عالی دسترسی نداشتند، راه به جایی نمی بردند و شاید هیچ گاه به این موضوع آنچنان که باید رسیدگی نمی شد. از رفتار متخلفان به خوبی پیداست که بارهاوبارها در این زمینه ها «توفیق» داشته اند که با جرئت و جسارت تمام، سند جعلی برای ملک دیگران تهیه کنند و آن را به فروش برسانند. به هر روی راه حل بسیاری از این مشکلات، آن است که فاسد و متخلف از هر قشر و جناح و با هر تابلو و نشانه ای که داشته باشد، بداند کارش بی کیفر نمی ماند و هیچ پشتوانه سیاسی مانع عقوبت او نخواهد شد. باری بازگشت به همان نگاه و نگرش در ضرورت پرداختن به مبارزه با فقر، فساد و تبعیض هنوز هم به قوت خود باقی است و همچنان جست وجوی سازو کارهای علمی، حقوقی و اجرائی برای تحقق بخشیدن به آن ضرورت دارد.
                