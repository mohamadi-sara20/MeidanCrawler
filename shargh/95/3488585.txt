چهار‌شنبه ۸ دی ۱۳۹۵
-----------------------------------------
سرمقاله
-----------------------------------------
روان شناسی ترامپ و منافع ایران
-----------------------------------------

                    با شروع دوران ریاست جمهوری ترامپ، این سوال مطرح می شود که او چه سیاستی در قبال ایران خواهد داشت و سیاست خارجی جمهوری اسلامی ایران به چه شکل سامان خواهد گرفت. عوامل و مولفه های مطرح در پاسخ به این سوال بسیار زیادند که در اینجا می توان به برخی از آنها اشاره کرد:1- دو نمونه برای سخت بودن پیش بینی در علوم اجتماعی، خروج بریتانیا از اتحادیه اروپا (Brexit) در سال 2016 و پیروزی دونالد ترامپ در انتخابات ریاست جمهوری 2017 آمریکاست. اکثر متفکران و دستگاه های مربوطه نتوانستند این دو مسئله سرنوشت ساز را به شکل علمی پیش بینی کنند. هابرماس واقعه اول را مقهورشدن کاپیتالیسم در مقابل پوپولیسم خواند. نوام چامسکی نیز شش سال قبل از انتخابات آمریکا هشدار داده بود شرایط مثل جمهوری وایمار است و مردم از نظام پارلمانی ناامید شده اند. به اعتقاد استیون هاوکینگ، فیزیک دان معروف، خروج انگلیس از اتحادیه اروپا و پیروزی ترامپ، فریاد مردم فراموش شده از سوی رهبرانشان بود. ظاهرا این آرای خاموش نتیجه انتخابات را به سمت وسویی دیگر برد. پیروزی ترامپ در مقابل کلینتون موجب تحیر اکثر اصحاب رسانه، دانشمندان علوم اجتماعی و موسسات نظرسنجی شد. گویا جمهوری اسلامی ایران نیز برای چنین روزی آماده نشده بود.2- برخی معتقد بودند ظهور پدیده ترامپ درمجموع به نفع سیاست خارجی ایران است، چراکه کلینتون با داشتن روابط حسنه با عرب ها و اسرائیل، برنامه مشخص تحریم را علیه ایران شروع خواهد کرد. او به شکلی صریح گفته بود ایران با تحریم به این مرحله رسیده و با تداوم تحریم ها قابل کنترل خواهد بود. البته همه معتقد بودند ترامپ پیش بینی ناپذیر است و چه بسا اقدامات دور از انتظاری از او سر زند. دلایل دیگری نیز ادعای خوش بینی به ترامپ را تایید می کرد؛ از جمله می توان به منافع مشترک ایران و آمریکا در عراق و سوریه، ضدیت با داعش و همکاری با روسیه اشاره کرد. البته باید دید روسیه چقدر قابل اعتماد است و امکان نزدیک شدن او به آمریکا و معامله بر سر ایران چقدر است. روسیه بازیگر حسابگری است که منافع ملی خود را به اهداف ایدئولوژیک گره نمی زند؛ امری که در منطق سیاست خارجی ما دیر فهم می شود؛ بنابراین روسیه نه دوست دائمی ماست و نه دشمن همیشگی مان؛ «احبب حبیبک هونا ما عسی ان یکون بغیضک یوما ما». هیچ یک از ابرقدرت ها دوست یا دشمن قسم خورده ما نیستند!3- حوادث قبل از شروع دوره ریاست جمهوری ترامپ نشان از آن دارد تصور اشاره شده از دولت وی چندان با واقعیت انطباق ندارد و سیگنال های خوبی از جانب او به ایران ارسال نشده است. گروه های فکری (موسوم به تینک تنک) فعال در آمریکا در ماه های پایانی سال میلادی پیام های خوبی برای ایران به ارمغان نیاورده اند.از جمله می توان به نشست فکری مخالفان ایران حول محور طرح عربستان (با حضور اندیشمندانی مثل فوکویوما) و نشست دیگری با شرکت دموکرات ها (مانند مادلین آلبرایت) در واشنگتن اشاره کرد. در نشست اول برخورد و در نشست دوم محدودسازی جمهوری اسلامی ایران مطرح شده بود. متاسفانه به دلایل مختلف، در این گونه گروه های فکری حضور اندیشمندان و سیاست مداران طرفدار ج.ا.ا. کم رنگ به نظر می رسد. مهم این است سیاست خارجی آمریکا با این گونه نشست ها و گفت وگوها گره خورده است و هرکس حضور موثرتری داشته باشد، برنده بازی خواهد بود.4- یکی از رویکردهای فهم سیاست بین الملل، روان شناسی سیاسی مسئولان است. رویکرد روان شناسانه نه فقط رقیب دیگر رویکردها- همچون رویکرد سیاسی و اقتصادی و جامعه شناختی- نیست، بلکه به شکلی مکمل آن تلقی می شود. روان شناسی ترامپ اساسا هیچ گونه مشابهتی با روان شناسی اوباما ندارد و خود را در سه مسئله به خوبی نشان می دهد: اهل معامله بودن، پوپولیسم و رویکرد احساسی (و گاه عصبی). جالب است این گونه ویژگی ها در برخی کاندیداهای او (مانند تیلرسون) برای احراز پست های مهم نیز دیده می شود؛ تجارت پیشه موفق، اهل معامله، پوپولیست، با حداقل سابقه دیپلماتیک!5- به نظر می رسد عربستان سعودی نشانه اول روان شناسی ترامپ را به خوبی دریافته و قبل از شروع دوره ریاست جمهوری وی، طرحی برای مقابله با ایران آماده و ارائه کرده است. با وجود نزدیک بودن سیاست های دموکرات ها به اسرائیل و عرب ها، عربستان به خوبی نشان داده حتی با ترامپ هم می تواند وارد معامله شود.6- از جمله مسائلی که تعامل با ترامپ را تسهیل می کند، سیاست خارجی غیرمداخله جویانه اوست. وی با این شعار رای مردم آمریکا را به دست آورد که به جای هزینه کردن در دیگر کشورها باید آمریکا را دوباره بسازیم و به دوران شکوفایی اش بازگردانیم. براین اساس، ترامپ قصد عملیات نظامی پرهزینه علیه ایران و هیچ کشور دیگر، را ندارد. استثنای این قاعده آن است که او به شکلی حساس شود و حیثیت خود را در تعرض نظامی (شاید محدود) ببیند.7- ممکن است تصور شود سیاست خارجی آمریکا نظام مند است و بازیکنان اصلی آن کارتل ها و تراست ها هستند، نه این شخص یا آن حزب. براساس این فرض، با آمدن یک شخص سیاست خارجی آمریکا دچار تغییر عمده نخواهد شد. این سخن در جای خود صحیح است، اما به هرحال، رئیس جمهور آمریکا از اختیارات گسترده ای برخوردار است و هنگام لزوم، می تواند دستور حمله به کشوری را صادر کند، هرچند بعد باید به کنگره جواب گو باشد.8- با این اوصاف، انتظار می رود جمهوری اسلامی ایران در راستای حفظ و تقویت منافع ملی خود، سیاستی یکدست و هماهنگ در مقابل سیاست خارجی ترامپ از خود نشان دهد. از یک سو، ریاست محترم مجمع تشخیص مصلحت ترامپ را خطرناک می خواند و از سویی دیگر، برخی نمایندگان مجلس، او را فردی صادق و به نفع ایران می خوانند. همچنین از یک سو، ریاست محترم مجلس اعلام می کند عربستان دشمن ما نیست و از سوی دیگر، سیاست های اعمالی و اعلانی ما چنین چیزی را نشان نمی دهد. درمجموع باید گفت ترامپ مجموعه ای از فرصت ها و تهدیدها را در مقابل سیاست خارجی جمهوری اسلامی ایران قرار داده است. ایران و آمریکا بر سر مسائل اصلی مانند محدودکردن داعش، جنگ سوریه، مسائل مختلف عراق و نوع همکاری با پوتین اشتراک نظر دارند. از سوی دیگر، اموری از جمله فعال شدن تیم ایران ستیز او، همکاری مشترک عربستان و اسرائیل و طرح های ضدایرانی آنها، به هم خوردن برجام، فشارهای حقوق بشری و مانند آن ممکن است تهدیدهایی بالقوه یا بالفعل برای ما باشند. به همه اینها می توان بی توجهی به روان شناسی او را افزود. اگر برای مثال، تحرکی حساسیت برانگیز در آب های خلیج فارس صورت پذیرد، چه بسا تبدیل به معضلی بزرگ شود. از طرف دیگر، ترامپ اهل معامله است و باید دید کدام یک از طرف ها بهتر می توانند با او تعامل کنند. در بازی روابط بین الملل هر کشوری به دنبال ارتقای منافع ملی خود است و باید دید با چه کشوری به چه شکل می توان تعامل کرد.
                