سه‌شنبه ۹ آذر ۱۳۹۵
-----------------------------------------
type_unknown
-----------------------------------------
توقف بازداشت نماینده تهران
-----------------------------------------

                    احضاریه دادسرا برای محمود صادقی، به ماجرایی منجر شد که در شامگاه یکشنبه و درحالی که مجلس و رسانه ها تعطیل بودند، روزی کم خبر را با شبی داغ و متفاوت همراه کرد.ماجرایی که دیروز محمود صادقی اعلام کرد با پیگیری رئیس مجلس خاتمه یافته، اما فارس و تسنیم به نقل از یک منبع آگاه نوشتند حکم جلب او همچنان پابرجاست. صادقی در صفحه شخصی خود در توییتر از منتفی شدن حکم جلب خود با پیگیری مسئولان ذی ربط خبر داد و گفت قرار است موضوع مطابق قانون با اعلام به مجلس طبق نظر هیات نظارت بر رفتار نمایندگان دنبال شود. او به «شرق» گفت این موضوع بعد از رایزنی علی لاریجانی با مسئولان قضائی تایید شده و از طریق علی مطهری به اطلاع صادقی رسیده است. شامگاه یکشنبه بود که خبر رسید ماموران دادستانی با حکم جلب محمود صادقی به در منزل او رفته اند. به گفته صادقی، ماموران در مقابل منزل منتظر او بوده اند و زمانی که قصد ورود به منزل را داشته با حکم «جلب سیار» آن هم به اتهام نشر اکاذیب و تشویش اذهان عمومی، به سراغش آمده اند. نماینده حقوق دان مجلس که عضو کانون وکلانیز بوده است، با امتناع از همراهی ماموران به آنها هشدار می دهد که حق ورود به منزل را ندارند. پس از مقاومت صادقی و خانواده اش و انتقال او به داخل منزل بود که ماجرا به اطلاع رسانه ها رسید. در اندک زمانی، خبرگزاری ها و پیش تر از آنها شبکه های اجتماعی بودند که خبر تلاش برای بازداشت نماینده مردم را به صدر اخبار داخلی و حتی رسانه های خارجی رساندند. ماموران تا ساعتی پس از انتشار خبر هم در مقابل در منزل صادقی ایستاده بودند و تلاش های پارلمانی در همه سطوح برای جلوگیری از بازداشت ادامه داشت. اما هم زمان با این تلاش ها که بدون وقفه از کانال عارف، مطهری و علی لاریجانی از یک سو و معاون پارلمانی رئیس جمهوری از سوی دیگر در جریان بود و تماس هایی که بین نمایندگان مختلف برقرار می شد تا برای نحوه مواجهه با موضوع، تصمیم گیری شود؛ ساعتی بعد و درحالی که سیدفرید موسوی و محمدجواد فتحی، نمایندگان مردم تهران و از اعضای فراکسیون امید، خود را به منزل صادقی رسانده بودند، رفته رفته تجمع مقابل منزل او هم شکل گرفت. در این دقایق دیگر خبری از حضور اتومبیل هایی که ماموران دادستانی در آن نشسته بودند، در مقابل منزل صادقی نبود. اما زمزمه هایی مبنی بر احتمال مراجعه آنها با حکم ورود به منزل درحال شکل گیری بود. با گذشت یک ساعت، سرانجام برادر این نماینده، به همراه وکیل او و البته دو نماینده مردم تهران در میان تجمع کنندگان حاضر شدند و اعلام کردند موضوع بازداشت منتفی شده و دکتر صادقی ضمن قدردانی از مردم و تاکید بر حفظ آرامش، خواستار پایان تجمع است. هم زمان با رسیدن این پیام، دکتر عارف، رئیس فراکسیون امید هم با انتشار پیامی ضمن دعوت مردم به آرامش، بر لزوم عمل به قانون از سوی دستگاه قضائی تاکید کرد. در پیام عارف آمده بود: «با عرض تسلیت رحلت پیامبر رحمت(ص) و سبط اکبرش امام حسن مجتبی(ع) بدین وسیله ضمن تشکر از همراهی و احساس مسئولیت جوانان و مردم عزیز، با توجه به شرایط کشور و ضرورت پرهیز از هرگونه اقدام تحریک آمیز و هزینه ساز برای نظام، از آنجا که موضوع پیش آمده برای همکار عزیزمان جناب آقای دکتر محمود صادقی می بایست در هیات نظارت بر رفتار نمایندگان مورد بررسی قرار گیرد و بر اساس تشخیص هیات مزبور اقدامات بعدی انجام پذیرد، لذا همگان را دعوت به آرامش نموده و از دستگاه محترم قضائی تقاضامندیم مستندات مربوطه را مطابق تشریفات قانونی جهت تعیین تکلیف به هیات نظارت بر رفتار نمایندگان ارسال نمایند که بر طبق نظر هیات مزبور، اقدامات بعدی صورت پذیرد. در پایان خود و همگان را دعوت به عمل به مر قانون می نماییم».پیام صوتی صادقیدقایقی بعد هم یک پیام صوتی از محمود صادقی در کانال تلگرامی او منتشر شد. در متن پیام صادقی آمده بود: «با تسلیت ایام رحلت جانسوز پیامبر خاتم (ص) و شهادت امام حسن مجتبی (ع) ضمن انتقاد از این اقدام از همه دوستداران نظام جمهوری اسلامی تقاضا دارم با عمل به قانون از بهانه دادن به فرصت طلبان و دشمنان این مرز و بوم جلوگیری کنند. اینجانب ضمن اینکه مطابق قانون حق تعقیب مقام قضائی یادشده را برای خود محفوظ می دانم، از حمایت های مردمی و پیگیری های نمایندگان محترم مجلس شورای اسلامی به ویژه جناب آقای دکتر عارف رئیس فراکسیون امید و هیات رئیسه محترم مجلس شورای اسلامی سپاسگزاری کرده و همه هم وطنان عزیز را به آرامش و قانون مداری دعوت می کنم. بی تردید پیشرفت، اقتدار و حفظ امنیت بی نظیر کشور در گروی عمل به قانون و حفظ آرامش، اتحاد و انسجام هر چه بیشتر مردم و مسئولان است. علی الله توکلت و الیه انیب».انتقاد مطهری از برخورد با صادقیعلی مطهری، نایب رئیس مجلس که خود نیز سال 92 به دلیل یک نطق انتقادی با اعلام جرم دادستان مواجه شد و با نظر هیات نظارت بر رفتار نمایندگان، سخنانش در چارچوب وظایف نمایندگی تشخیص داده شد، از جمله نمایندگانی بود که از ابتدا پیگیر موضوع بود. او بعدازظهر یکشنبه هم در سخنرانی خود در هیات عشاق الائمه حزب مردم سالاری گفت: «ما شاهد این هستیم که نماینده ای انتقاد می کند و بلافاصله علیه او اعلام جرم می شود؛ درحالی که این فرد فقط خواسته که راجع به موضوعی توضیح داده شود». از سوی دیگر برخی دیگر از نمایندگان مجلس هم دراین باره موضع گیری کردند.همچنین علیرضا رحیمی، دیگر نماینده تهران هم هم زمان با وقوع این اتفاقات در گفت وگو با ایلنا، ضمن ابراز تعجب از دستور جلب بی سابقه این نماینده مجلس گفت: «در شرایطی که برای یک متهم معمولی هم شبانه و آن هم شب پیش از تعطیل رسمی اقدام نمی شود، نحوه جلب دکتر صادقی به عنوان یک نماینده مجلس بی سابقه است و اتفاقا بر حساسیت های این ماجرا خواهد افزود». این عضو کمیسیون امنیت ملی و سیاست خارجی مجلس درباره تماس علی مطهری با علی لاریجانی به منظور رایزنی درباره این مسئله هم گفت: «دکتر لاریجانی به عنوان رئیس مجلس از پیش از این نیز در جریان بودند؛ در واقع پروتکل و رویه احضار نمایندگان این است که درصورت شکایت از یک نماینده، پرونده باید از طریق هیات رئیسه به هیات نظارت بر رفتار نمایندگان ابلاغ شود. حسینعلی امیری، معاون پارلمانی رئیس جمهور نیز در حال پیگیری این مسئله به منظور حل کردن آن است. اما ظاهرا به لحاظ عدم ارتباط موضوعی، رئیس قوه قضائیه در جریان نحوه اجرای حکم جلب نیست».وظیفه لاریجانی برای دفاع از مجلسغلامرضا تاجگردون، رئیس کمیسیون برنامه و بودجه مجلس هم در صفحه اینستاگرام خود به این ماجرا واکنش نشان داد و نوشت: «دقایقی پس از خبر تلاش برای بازداشت دکتر صادقی، با ایشان تلفنی صحبت کردم و از متن حکم و صادرکننده حکم مشخص بود شاکی خصوصی در کار نیست. اگر هم شاکی خصوصی در کار بود باید حسب قانون ابتدا به مسئول دستگاهی که او در آنجا مشغول است؛ یعنی مجلس اطلاع دهند، اگر اتهام ایشان توهین به رئیس قوه قضائیه است و مدعی العموم ورود کرده، از صبح تا شب هزاران توهین در انواع رسانه و تریبون رسمی که بعضا برد بیشتری نسبت به تریبون مجلس دارند، به دو رئیس دیگر قوا می شود، دکتر لاریجانی، رئیس مجلس، وظیفه دارد از حقوق نماینده صیانت کند».از حیثیت مجلس دفاع می کنیممسعود پزشکیان، نایب رئیس مجلس هم در واکنش به این ماجرا در اینستاگرام خود نوشت: «اقدام شبانه برای جلب نماینده مردم تهران، آقای صادقی، بدون اطلاع مجلس، اول از همه بی احترامی به مجلس شورای اسلامی و مردمی است که به آنها رای داده اند. این رفتار را حتما پیگیری خواهیم کرد و از حیثیت مجلس دفاع می کنیم. از همه مسئولان هم انتظار می رود که با سعه صدر بیشتری برخورد کنند، لااقل شان مجلس را رعایت کنند و روال های قانونی برای هر رفتاری رعایت شود. اتفاقات اخیر، چه نحوه مواجهه با اظهارات این نماینده و چه لغو سخنرانی آقای مطهری که نایب رئیس مجلس است، جای تاسف دارد. مردم انتظار دارند نمایندگان منتخب شان حق اظهار نظر داشته باشند و طبق اصول قانون اساسی هم نمی توان جلوی آنها را گرفت. اگر انصاف را در قضاوت ها و رفتارها رعایت نکنیم، مردم به ما اعتماد نمی کنند. همه باید به قانون احترام بگذاریم و در چارچوب قانون رفتار کنیم». همچنین محمدرضا بادامچی، دیگر نماینده مردم تهران که دیروز هم همراه جمعی از اعضای حزب اسلامی کار و کانون وکلا، به دیدار صادقی رفته، شامگاه حادثه در صفحه اینستاگرام خود نوشت: «از رئیس محترم مجلس می خواهم با اقدام سریع و قاطع، حریم مجلس شورای اسلامی را حفظ و از حریت و حرمت نمایندگان ملت دفاع کند». مصطفی کواکبیان، نماینده مردم تهران نیز در صفحه شخصی خود در توییتر نوشت: «احضار نماینده مجلس به خاطر ایفای وظایف نمایندگی ممنوع است، چه رسد به حکم بازداشت! حتما این موضوع را در صحن علنی مجلس پیگیری خواهم کرد».تلاش لاریجانی برای توقف ماجرامحمدجواد فتحی، نماینده مردم تهران که در زمان تجمع در منزل صادقی حضور داشت هم پس از پایان ماجرا در گفت وگو با ایلنا، گفت: «در پی مطلع شدن از این مسئله همراه سیدفرید موسوی، دیگر نماینده مردم تهران، به منزل دکتر صادقی رفتیم و خوشبختانه پس از صحبت هایی که انجام شد، ماموران فعلااز جلب ایشان منصرف شدند. احمد امیرآبادی فراهانی، عضو هیات رئیسه مجلس نیز تماس گرفتند و از پیگیری رئیس مجلس برای حل کردن این مسئله خبر دادند و گفتند آقای لاریجانی موضوع را پیگیری کرده و در نتیجه ماموران از ادامه تلاش برای جلب دکتر صادقی فعلامنصرف شدند.حکم قاضی عباسی در دادسرای انتظامی قضات قابل پیگیری استاما فتحی که عضو هیات رئیسه کمیته حقوقی فراکسیون امید نیز هست به نکته دیگری هم اشاره کرده و با بیان اینکه «مقامی که چنین تصمیمی را گرفته، مرتکب تخلف انتظامی شده»، گفته است: «بنا بر ماده 179 قانون آیین دادرسی کیفری، در صورتی می توان متهم را جلب کرد که بدون عذر موجه در دادگاه یا دادسرا حضور پیدا نکند و ماده 180 قانون آیین دادرسی کیفری هم موارد جلب ابتدایی و قبل از صدور احضاریه را در جرائم بسیار سنگین یا در مواقعی که محل اقامت و کسب یا شغل متهم معین نباشد، پیش بینی کرده است؛ درحالی که دکتر صادقی اولافردی است کاملاشناخته شده است که محل کارش معین است و ثانیا اتهامی که به او وارد شده، اتهام سنگینی نیست که مجازات آن سلب حیات، قطع عضو یا حبس ابد باشد که بنا بر قانون بتوان بدون احضار اولیه، نسبت به جلب متهم اقدام کرد و ثالثا طبق ماده 183 قانون آیین دادرسی کیفری جلب متهم به استثنای موارد ضروری باید در روز به عمل آید؛ درصورتی که احراز شود عمل انجام شده از سوی نماینده مجلس در مقام ایفای وظیفه نمایندگی نبوده هم مقام قضائی حق احضار و جلب نماینده را ندارد و بنا بر صریح تبصره یک ماده 9 قانون نظارت مجلس بر رفتار نمایندگان، تشخیص موضوع و مصداق مواردی که عمل نماینده مجرمانه بوده در صلاحیت هیات نظارت مجلس است و در این فرض هم که احراز ارتکاب عمل مجرمانه توسط هیات نظارت مجلس صورت گرفته باشد، دادسرا با توجه به شخصیت دکتر صادقی و عنوان اتهامی توهین و نشر اکاذیب، حق صدور حکم جلب قبل از ابلاغ احضاریه را ندارد». این عضو کمیسیون قضائی و حقوقی مجلس شورای اسلامی یادآور شد: «اتهامی که از سوی بازپرس عباسی از شعبه 4 بازپرسی دادسرای فرهنگ و رسانه به دکتر صادقی وارد شده، توهین و نشر اکاذیب به قصد تشویش اذهان عمومی بوده و این در حالی است که در چنین اتهامی، صدور حکم جلب سیار آن هم در شب رحلت پیامبر رحمت برای یک نماینده مجلس در تغایر آشکار با حقوق و آزادی های فردی تضمین شده در قانون اساسی است. قانون گذار در موارد خاصی اجازه صدور حکم جلب در ساعات شب داده و به نظر می رسد این اقدام از این موضوع در دادسرای انتظامی قضات قابل طرح است».هشدار رئیس کمیسیون بهداشت مجلسعلی نوبخت، رئیس کمیسیون بهداشت و درمان مجلس هم با انتشار پیامی خطاب به نمایندگان مردم در مجلس نوشت: «همان گونه که قبلاهشدار داده بودم، هرگونه اهانت به دکتر محمود صادقی را اهانت به مجلس (عصاره فضایل ملت) دانسته و آن را تحمل نخواهیم کرد».مواضع یک منبع آگاهازسوی دیگر و درحالی که از زمان آغاز ماجرا تا بعدازظهر روز گذشته، خبرگزاری فارس با انتشار اخباری به نقل از یک منبع آگاه، از عدم تمکین صادقی به احضاریه ها و پابرجابودن حکم جلب خبر می داد، احمد توکلی در گفت وگویی با تسنیم، به انتقاد از برخورد دادستان پرداخت. فارس در خبری که روز گذشته منتشر کرد، آورده است: «یک منبع آگاه اظهار داشت: حکم جلب محمود صادقی، نماینده تهران، به اتهام نشر اکاذیب و تشویش اذهان عمومی که به دلیل عدم تمکین وی به احضاریه های متعدد صادر شده، به قوت خود باقی است. دستگاه قضائی مطابق قانون اساسی مرجع تظلم خواهی افراد است و نماینده مجلس در صورت ارتکاب جرم، ایراد اتهام، نشر مطالب کذب درباره اشخاص و تضییع حقوق آنها باید پاسخ گوی اتهامات خود باشد. نماینده مجلس مصونیتی در قبال جرم یا تضییع حقوق اشخاص ندارد». «یک منبع آگاه» هم دراین باره به تسنیم چنین توضیحاتی را داده است: «ادعای آقای محمود صادقی، نماینده تهران، مبنی بر اینکه جلب وی منتفی شده صحت ندارد و جلب وی به قوت خود باقی است». این منبع آگاه با تاکید بر اینکه توصیه می کنیم افراد در این مواقع به جای هزینه تراشی برای نظام، بعد از احضار، خودشان را به مرجع قضائی معرفی کنند، گفت: «آقای صادقی تاکنون هشت شاکی شخصی و سه جرم عمومی دارد». اما احمد توکلی، نماینده اصولگرای مجالس قبلی، در گفت وگو با خبرگزاری تسنیم به انتقاد از عملکرد دادستان پرداخت و درباره اقدام برای جلب شبانه نماینده تهران گفت: «متاسفانه مدتی است که دادستان تهران برخی اقداماتی را انجام می دهد که وجهه قانونی ندارد. این اقدامات دادستان تهران برای نظام مسئله سازی می کند و قوه قضائیه را در معرض افکار عمومی قرار می دهد و این اقدامات به مصلحت دادستان و قوه قضائیه نیست». نماینده سابق مردم تهران در مجلس با اشاره به اتفاقات شامگاه یکشنبه گفت: «محمود صادقی نماینده مردم است صرف نظر از اینکه نماینده چه کسی است و چه گرایشی دارد باید نهایت احترام را نسبت به شان آن انجام داد و طبق نص صریح قانون اساسی کشور بازداشت نماینده مجلس باید با اطلاع رئیس مجلس انجام شود که در این مورد اطلاع رسانی به ایشان انجام نشده بود. طبق قانون ابتدا باید بازپرس با نگارش نامه ای خطاب به این هیات درباره نماینده مد نظرش استعلام کند که آیا موضع گیری نماینده در راستای ایفای وظیفه نمایندگی اش بوده است یا خیر؟ اظهارنظر هیات نظارت بر رفتار نمایندگان حجت است و قانون تصریح می کند که اگر قاضی بدون استعلام از این هیات اقدام به تعقیب یک نماینده کند به دلیل اظهار نظرش، جرم مرتکب شده است». نماینده سابق مردم تهران در مجلس با بیان اینکه دادستان و قوه قضائیه که خود مسئول اجرای قانون هستند اگر قانون را نادیده بگیرند امنیت برقرار نمی شود، گفت: «اگر یک نماینده را به دلیل اظهار نظرش بازداشت کنند آیا با این اقدام مجلس در راس امور است و با این شکل می توان کشور را اداره کرد؟». این نماینده سابق که همواره مدافع آزادی بیان بوده است در پایان تصریح کرد: «براساس ولایتی که حکم امربه معروف و نهی ازمنکر در مسائل شرعی برای هر مسلمانی قائل می شود؛ براساس ماده 8 قانون امربه معروف و نهی ازمنکر به دادستان نصیحت می کنم دست از این رفتار ها بردارد و بر قانون تمکین کند و به وظیفه خود که حسن اجرای قوانین است، عمل کند». حمید ابوطالبی، معاون سیاسی دفتر رئیس جمهوری هم در واکنش به این ماجرا در توییتر خود نوشت: «براساس اصل 86، نمایندگان در مقام ایفای وظایف نمایندگی در اظهار نظر و رای خود کاملاآزادند و نمی توان آنها را تعقیب یا توقیف کرد. این افتخار از مبارزات دوران مشروطیت درخصوص «عدالتخانه و مشورتخانه» برای ما به جای مانده و برای همین است که مذاکرات مجلس باید مستقیما پخش شود». معاون سیاسی دفتر رئیس جمهوری در ادامه این توییت ها نوشت: «اختلاف نظرها و تنازعات فکری، سیاسی و... یک موضوع است و حفظ وثاقت و اعتبار قانون اساسی و پاسداشت حیثیت ملی و آبروی جهانی کشور موضوعی دیگر؛ پس از مقام رهبری، رئیس جمهوری عالی ترین مقام رسمی کشور است و مسئولیت اجرای قانون اساسی را جز در اموری که مستقیما به رهبری مربوط می شود، بر عهده دارد. پیش از انقلاب در منزل شهید مطهری جلساتی برقرار بود؛ حتما آن ایام و آن جلسات خاطر برخی دوستان هست و آن قاب «این تذهبون» که در اتاق خویش نصب کرده بودند؛ زمانی دراین خصوص صحبت افتاد، گفتند همه ما باید این آیه را نه فقط به خاطر داشته باشیم، بلکه باید همواره آن را رویت کنیم تا یادمان باشد به کجا می رویم. نمی توان مطلق بودن «آزادی کامل نماینده در اظهارنظر» را با «عدم مصونیت از تعرض» و مشورتخانه را با عدالتخانه تخصیص زد، همه به قانون اساسی بازگردیم». معاون دفتر رئیس جمهوری توییت های خود را با این جمله به پایان رساند که این روزها باید بیش از همه، یاد شهید مطهری را زنده نگاه داشت و خاطره آن قابی که در اتاق خویش نصب کرده بود که: «این تذهبون».جلسه فوق العاده فراکسیون امید امروز برگزار می شوددر ادامه پیگیری ها برای حل وفصل و نحوه مواجهه با این اقدام، فراکسیون امید مجلس نیز صبح امروز با حضور هیات رئیسه تشکیل جلسه خواهد داد. این جلسه فوق العاده با ریاست دکتر عارف و حضور اعضای هیات رئیسه ازجمله خود محمود صادقی برگزار خواهد شد. بهرام پارسایی درباره علت تشکیل جلسه فوق العاده فراکسیون در ایام تعطیلی مجلس به ایلنا، گفت: «با وجود تعطیلات مجلس، به دلیل اهمیت دو اتفاق تصادف قطار مسافربری و همچنین ماجرای مربوط به جلب شبانه نماینده مردم تهران، فراکسیون امید به صورت فوق العاده تشکیل جلسه می دهد». او همچنین گفته است: «آنچه شامگاه یکشنبه درباره جلب آقای صادقی اتفاق افتاد، رویه درستی را طی نکرد و مخصوصا نحوه اجرا و پیگیری این حکم جلب که شب پیش از تعطیلی انجام شد، شائبه ها و حساسیت ها را افزایش می دهد؛ چرا که در شرایط فعلی، این مسئله به نفع نظام، قوه قضائیه و همچنین مجلس نیست».دستور جلب به قوت خود باقی استآخرین خبر اینکه شب گذشته، «عباس جعفری دولت آبادی»، دادستان تهران گفت: «اقدامات محمود صادقی در مقاومت در برابر ماموران و تحریک افراد برای حضور و اجتماع در مقابل منزل وی، اخلال در نظم عمومی و جرم محسوب و بر اتهامات قبلی وی افزوده خواهد شد». به گزارش «تسنیم» او با بیان اینکه «نامبرده باید پاسخ گو باشد»، افزود: «دستور جلب بازپرس به قوت خود باقی است. از آقای صادقی انتظار می رود به دستور قضائی احترام گذارد و خود را به مراجع قضائی معرفی می کنند. در غیر این صورت مامورین موظف ‎اند متهم را جلب و به دادسرا معرفی کنند». دادستان تهران تصریح کرد: «صدور دستور جلب همواره به منزله بازداشت متهم نخواهد بود؛ زیرا ممکن است اظهارات متهم نزد بازپرس موجب اثبات بی گناهی شود».
                