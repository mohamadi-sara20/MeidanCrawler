شنبه ۳۰ بهمن ۱۳۹۵
-----------------------------------------
یادداشت
-----------------------------------------
هوش تاریخی و ماندگاری این سرزمین
-----------------------------------------

                    «حیات ملی» با وجود همه پستی ها و بلندی ها و فرازونشیب ها، یک «پیوستار» است، پیوستاری که گزینش و انتخاب های ما، نقشی اساسی در شکل گیری آن دارد و چگونگی آن را عینیت می بخشد. این «ما» البته جمع «من»های فردی و ویژگی های شخصیتی، روانی، ژنتیکی و ساختارهای اقتصادی، سیاسی و فرهنگی است. پس آنچه «هست» ماحصل انتخاب های ماست. «ما»یی که اراده داریم و انتخاب می کنیم و بر اساس اندیشه و شرایط، کنشگری می کنیم و نمی توانیم از عواقب عملمان شانه خالی کنیم، اما هیچ وضعیت «حاضر» ی قطعا یکباره «حادث» نمی شود و حلقه حلقه و زنجیروار و در فرایند تاریخی و در گذر زمان و در چارچوب جغرافیای مشخص واقع می شود. شاید به سبب این درهم آمیزی و پیچیدگی انبوه عوامل کوچک و بزرگ تاثیرگذار بر نحوه ساخته شدن موجودیت ها، نقش «انتخاب»ها کم رنگ و «جبر» و «قدرت» دست های «پنهان»... در باور عام پررنگ تر و چه بسا علت و علل وضعیت محقق شده امروز پنداشته می شود. پنداری که البته می تواند «شیرین» و «آرامش بخش» و رافع مسئولیت های فردی و جمعی در زایش و تداوم مسائل و مشکلات و چه بسا بحران های گریبان گیر نیز باشد. باطل السحر این وضعیت آن است که در درجه اول «دید تاریخی» داشته باشیم و عمق و لایه لایه های مسائل را بکاویم و سرخوشانه از روی حوادث و به خصوص «بزنگاه»ها که تغییرات اساسی را در حیات هر جامعه ای ایفا می کند، پرش نکنیم. دیگر آنکه آنچه «هست» را حاصل عملکرد خود بدانیم؛ چه خوب و چه بد. خوبی ها را تقویت و بدی ها را رفع کنیم. این تنها مسیر و راهی است که این سالخورده در این سال های دهه 80 عمر به عنوان ماحصل تجربه زیست شده خود برای پایایی و پویایی ملی امکان پذیر می داند و غیر از این را بیراهه و بازگشت به عقب.بی گمان «برجام» از آن «بزنگاه»های بسیار حساس تاریخی در تداوم حیات ملی مان بوده است که اگر خوب وارسی و تحلیل شود و نحوه عملکرد همگانی (حاکمیت – جامعه) مورد مداقه قرار گیرد، می تواند در این روزهای دشوار و پیچیده روی کارآمدن رئیس جمهور جدید آمریکا، به عنوان پدیده ای بسیار عجیب در تاریخ آمریکا، به ما بسیار کمک کند. شاکله های توافق برجام به عنوان یک دستاورد بس ارزشمند ملی آنچنان که نگارنده فهمیده، عبارت بوده است از: میل به ماندگاری؛ ماندنی شرافتمندانه، باور به توانایی و توانمندی خود، عقلانی دانستن مذاکره و گفت وگو به جای ستیز و خصومت و قائل بودن به بهره مندی طرف های دیگر منازعه از حداقل هایی از عقل و انصاف. دستاوردها نیز البته بسیار بوده است؛ از افزایش ثبات و امنیت به عنوان اصلی ترین مولفه هر حرکت توسعه ای و پیش بینی پذیری اقتصاد تا جلوگیری از سقوط رشد اقتصادی و افزایش تولید ناخالص ملی و تک رقمی شدن نرخ تورم و انضباط مالی و افزایش صادرات نفتی و غیرنفتی و کاهش قاچاق و.... آنچه بی گمان سبب ماندگاری این سرزمین کهن و بس غنی و با تمدنی بزرگ و قابل افتخار و غرورآفرین شده، همین نوع هوش تاریخی و ارزیابی درست شرایط در بزنگاه های تاریخی بوده است. تمامیت ارضی و منافع ملی همواره توانسته به عنوان دو اصل طلایی ما را با وجود اختلافات محتمل درونی در مقابل خطرات مصون دارد و ماندگار کند. اکنون بار دیگر در جهان سخت پرآشوب و ساختارهای شکننده و در فضای مشکلات داخلی که بخشی از آنها نظیر بحران آب و محیط زیست مخاطراتی تمدنی است، در معرض انتخابی دیگر قرار گرفته ایم: بزرگ نمایی اختلافات و دشمنی ها یا برجسته کردن اشتراکات و دوستی ها؟ نگارنده سخت امیدوار و معتقد است که نظام و حاکمیت این دومی را چنان که در سند چشم انداز 20ساله و منشور اقتصاد مقاومتی (اقتصادی درون زا و برون گرا و رقابت پذیر) مشخص کرده است، به عنوان راه اصلی و مسیر حرکت آینده میهن قرار خواهد داد و اختلاف افکنان و ستیزه جویان را در موضع انصاف می نشاند. چراکه باید این میهن و سرزمین بماند و «پیوستار» حیات ملی نه فقط آنکه خدای ناکرده گسسته نشود، بلکه محکم تر و استوارتر از پیش و در قالب قدرتی بزرگ در گستره تاریخ همچنان بماند و بدرخشد.
                