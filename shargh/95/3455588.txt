یک‌شنبه ۹ آبان ۱۳۹۵
-----------------------------------------
سرمقاله
-----------------------------------------
مسیر فرهنگ در وزارت ارشاد
-----------------------------------------

                    وزارت فرهنگ و ارشاد اسلامی به دلیل اهمیت ویژه ای که دارد، این روزها در آستانه برگزاری جلسه رای اعتماد وزیر پیشنهادی، مورد توجه محافل و رسانه هاست. درباره آنچه می توان برای بهبود عملکرد این وزارتخانه در دستور کار قرار داد، موارد زیر پیشنهاد می شود. در دوران وزیر قبلی؛ یعنی سه سال از دوران دولت یازدهم، وضعیتی شبیه وضعیت دولت در وزارت ارشاد حاکم بود؛ یعنی همان طور که در دولت یازدهم، بار پاسخ گویی به شبهات و انتقادات بر دوش رئیس جمهور است و بیشتر وزرا منفعل عمل می کنند، در وزارت ارشاد نیز شخص وزیر، بیشترین نقش را در دفاع از برنامه و هجمه مخالفان برعهده داشت و کمتر اثری از معاونان و مدیران این مجموعه دیده می شد. انتظار این است که براساس قاعده «مسئولیت جمعی»، همه کارکنان یک مجموعه به ویژه مدیران ارشد، فعال عمل کنند، اما بخش های فرهنگی، هنری و حتی مطبوعات در لاک عجیبی فرو رفته بودند. در دوران اصلاحات، همه مدیران وزارت فرهنگ و ارشاد اسلامی، به شکل فعال در عرصه های اطلاع رسانی و دفاع از عملکردها حضور داشتند، می نوشتند، گفت وگو می کردند و مقابل وارونه نمایی ها موضع می گرفتند. در هر مجموعه ای باید میان اختیار و مسئولیت رابطه مشخصی وجود داشته باشد و مدیران ارشد، با پاسخ گویی به موقع، خط دفاعی در مقابل انتقادات درست یا نادرست و تخریب ها تشکیل دهند. به نظر می رسد در دوره جدید این صدا باید بلندتر باشد و در عین بهره گیری از منطق، استحکام را نشان دهد. دولت نیز می تواند گزارش عملکرد نهادها و اشخاصی که 85 درصد بودجه بخش فرهنگی را در اختیار دارند منتشر کند تا مشخص شود سازمان برنامه و بودجه بر اساس کدام مبانی، بودجه در اختیار این بخش ها قرار می دهد. دولت می تواند از این بخش ها استراتژی و راهبرد بخواهد و آن را در معرض افکار عمومی قرار دهد تا همه مطالبات از وزارت فرهنگ و ارشاد اسلامی صورت نگیرد. مسئله بعدی، سهل و آسان بودن اظهارنظر در حوزه فرهنگ است. فقدان متر و معیاری برای مشخص شدن صلاحیت افراد در بیان نقد در حوزه فرهنگ، آسیبی است که به نظر می رسد باید ازسوی کارشناسان حرفه ای که در مجموعه وزارتخانه از گذشته مشغول فعالیت هستند، مورد نقد جدی قرار بگیرد. افراد معمولابه خود اجازه نمی دهند درباره یک فعالیت پیچیده مهندسی اظهارنظر کنند، اما در حوزه فرهنگ، از فیلم گرفته تا موسیقی و کتاب و... همه خود را صاحب نظر دانسته و گاه برای خود حق دخالت هم قائل هستند. دراین میان، موضوع دیگری که نباید از آن غفلت کرد، واقعی بودن وعده های داده شده ازسوی وزیر پیشنهادی است. درعین حال آنجایی که به هر دلیلی امکان پیشبرد برنامه های دولت وجود ندارد، مناسب است که توضیح کافی از سوی مقامات این وزارتخانه به افکار عمومی ارائه شود. درعین حال در حوزه هایی که به شکل طبیعی، ورود به آن از وظایف وزارتخانه محسوب می شود نیز می توان گزارش های روشن و شفاف ارائه داد تا از همان ابتدا، مسیر جدید روشن شود. در روزهای اخیر در رسانه ها و محافل سیاسی، درباره سوابق وزیر پیشنهادی و همچنین نگاه او به حوزه فرهنگ و تجربیات گذشته برای پیشبرد برنامه های اعلامی، مباحث مختلفی مطرح شده است.موفقیت وزارت فرهنگ در ماه های پیش رو، مشروط بر آن است که عقبه فکری محکمی ازسوی نخبگان، شخصیت های مهم فرهنگی و آنانی که گوشه نشین شده اند ایجاد و در همه حوزه ها از فکر و ایده آنان بهره گرفته شود و افرادی که وزنه فکری هستند؛ از روشنفکران و نواندیشان دینی گرفته تا هنرمندان نامی، سینماگران، اهالی قلم و اندیشه و دیدگاه، همه به همکاری دعوت شوند. در این صورت حتما مقاومت ها کمتر خواهد شد و درعین حال این گروه های مرجع از نزدیک در جریان تنگناها قرار خواهند گرفت که اگر مانعی وجود دارد از کجاست و راه های رفع آن کدام است؟ به هرحال ممکن است هر یک از ما، ده ها گزینه پیشنهادی برای سمت های اجرائی در ذهن داشته باشیم، اما دولت با وجود محدودیت هایی که همه از آن باخبر هستیم، حتما با درنظرداشتن مجموعه شرایط به گزینه پیشنهادی برای وزارتخانه مهم و اثرگذار فرهنگ و ارشاد اسلامی رسیده است و ما به انتخاب رئیس جمهور، اعتماد خواهیم کرد.
                