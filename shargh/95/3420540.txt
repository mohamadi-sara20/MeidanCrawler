یک‌شنبه ۷‌شهریور ۱۳۹۵
-----------------------------------------
یادداشت
-----------------------------------------
گرداب سیاست های منطقه ای آمریکا
-----------------------------------------

                    همکاری مشترک و مقتدرانه جمهوری اسلامی ایران، روسیه، سوریه، عراق و گروه های محبوب و مردمی غرب آسیا مانند حزب الله لبنان در مقابله جدی با تروریست های تکفیری با دستاوردهای چشمگیری همراه بوده و ثمره آن در حال شکوفایی است. هم زمان، حساسیت های جبهه مقابل شامل طیفی از دولت های غربی و رژیم های عربی به ویژه آمریکا و عربستان سعودی، به شکست تروریست های تکفیری، ادعای دروغین و عوام فریبانه آنها مبنی بر مبارزه جدی با تروریسم و تشکیل ائتلاف بین المللی به اصطلاح ضدداعش را برملاکرده است. این وضعیت موجب توسعه بی اعتمادی بین المللی به اهداف و سیاست های واشنگتن و ریاض شده و آنها را در اندیشیدن عواقب اقدامات شان سراسیمه و آشفته کرده است.شکست سیاست های مشترک منطقه ای آمریکا با جاه طلبی های عربستان در منطقه، به سوریه و عراق محدود نشده، بلکه مقاومت و ایستادگی مردم یمن در قبال وحشیگری ها، جنایات جنگی و نسل کشی رژیم سعودی و حتی استفاده از سلاح های شیمیایی در مناطق مختلف یمن که بی تردید با چراغ سبز و چشم پوشی طرف آمریکایی انجام می شود نیز به زودی زمینه شکست دیگری را برای این دو شریک راهبردی فراهم خواهد کرد؛ چراکه جبهه مقاومت مردمی منطقه در مسیر پیروزی های مستمر و نهایی قرار گرفته است. در این میان دولت آمریکا که به دلیل همراهی با رژیم سعودی، بزرگ ترین سهم سیاسی- نظامی را در جنایت های جنگی و کشتار کودکان مظلوم یمنی و تخریب زیرساخت های این کشور دارد، از یک سو از زبان سخنگوی پنتاگون همچنان این رژیم ضد بشری را «شریک راهبردی» خود می داند و بر «ادامه همکاری ها در عملیات هوایی علیه یمن» تاکید می کند و از سوی دیگر از زبان وزیر خارجه خود اتهامات تکراری و بی اساس گذشته مبنی بر «ارسال تجهیزات نظامی به یمن» را به ایران وارد می کند. آمریکا و نهادهای متعدد امنیتی آن به خوبی می دانند و ملت های منطقه و فراتر از آن نیز به درستی دریافته اند ریشه اصلی ناامنی و بی ثباتی در غرب آسیا، دو رژیم کودک کش «تروریستی صهیونیستی اسرائیل» و «تروریستی تکفیری سعودی» هستند که دولت آمریکا اولین و مهم ترین حامی و شریک راهبردی آنهاست؛ بدون حمایت راهبردی آمریکا در سطح سیاسی و مجامع بین المللی از این دو رژیم و تامین تسلیحات متعارف و غیرمتعارف برای آنها، چنین جنایت هایی غیرممکن بود و منطقه دچار چنین سطحی از تنش، خون ریزی، جنایت و آسیب نمی شد. با وجود این وزیر خارجه آمریکا که ماه های پایانی مسئولیت خود را می گذراند، مجددا وارد عربستان شده تا شاید این بار بتواند......این کشور را به نحوی که باقی مانده حیثیت و اعتبار ریاض- واشنگتن کمترین آسیب را ببیند، از باتلاق کشنده و مهلک یمن خارج کند. البته دستیابی به این هدف با توجه به پیچیدگی روند جاری تحولات و نیز دستاوردهای اخیر نیروهای مردمی یمن در بعد نظامی و همچنین موفقیت آنان در بعد سیاسی و تشکیل شورای ملی و آغاز به کار پارلمان و نیز برگزاری تظاهرات منسجم، منظم و پرتعداد مردمی در این کشور، کار آسانی نخواهد بود. اصرار واشنگتن بر سیاست های ناصواب گذشته اش و نبود تغییر اساسی در آن، دستیابی به هر راه حلی را غیرممکن می کند. همین رویکرد خصمانه نسبت به ملت های منطقه، دفاع زشت و شرم آور از اقدامات متحدان کودک کش خود و حمایت مستقیم و غیرمستقیم از تروریسم، بهترین تایید و دلیل روشن بر صحت فرمایشات مقام معظم رهبری است که نمی توان پیرامون موضوعات منطقه ای با طرف آمریکایی مذاکره کرد. چنین مذاکره ای، هم بی معنی خواهد بود و هم پیروزی های کنونی ملت های منطقه هرگونه نیاز به آن را رفع می کند. آمریکا در این شرایط و با هدف خروج از چرخه شکست های مکرر و نابودی کامل تصویر خود در مقابل ملت های منطقه و نجات آبروی خود لازم است به ندای عقلای سیاسی در منطقه و حتی آمریکا گوش کند و سیاست منطقه ای اتحاد با رژیم های دیکتاتور، کودک کش و اشغالگر را کنار بگذارد و منافع خود را از طریق احترام به خواسته اکثریت مردم منطقه، احترام به حق حاکمیت ملت های منطقه، مداخله نکردن در امور داخلی کشورها و حمایت نکردن از گروه های تکفیری و تروریستی و حامیان آنها، تعقیب کند. بقای آمریکا در منطقه با چنین سیاست های غلطی غیرممکن است؛ نیروهای مقاومت مردمی و دولت های مردم گرای منطقه، اجازه ظهور روش های مدرن استعمار، تجزیه کشورها، قتل و غارت و استمرار اغتشاش را نخواهند داد.
                