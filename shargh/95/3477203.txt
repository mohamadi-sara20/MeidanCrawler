پنج‌شنبه ۱۸ آذر ۱۳۹۵
-----------------------------------------
سرمقاله
-----------------------------------------
حادثه قطار و وزیر مکلف
-----------------------------------------

                    براساس تصمیم تعدادی از نمایندگان مجلس، قرار است وزیر راه و شهرسازی به دلیل حادثه غم انگیز تصادف قطار که منجر به مرگ تعدادی از هم وطنان شد، استیضاح شود. برخلاف آنچه گاهی به اذهان متبادر می شود، سوال از وزیر یا استیضاح او نه فقط پدیده نامطلوبی نیست که فرصتی است برای شفاف سازی مسائل و ارائه توضیح درباره آنچه مهم بوده و در جامعه مورد سوال قرار می گیرد. حادثه اخیر ریلی بسیار بزرگ و غم انگیز بود به طوری که تکرار آن موجب بی اعتمادی به صنعت حمل ونقل کشور می شود. درست است روزانه در برخی اوقات حتی تا 30 قطار به مشهد اعزام می شود، اما به لطف دوخطه بودن و کنترل الکترونیکی، انتظار می رفت هرگز حادثه ای به این صورت رخ ندهد. هرچند بنا بر برخی اظهارات منتشرشده، کنترل الکترونیکی قابل اعتماد نبوده و به همین دلیل از سیستم های دستی استفاده می شده که این خود جای بحث بسیار دارد. البته حادثه خبر نمی کند و گاه به دلایل بسیار کوچک چنین وقایعی رخ می دهد. مهم آن است بدانیم آیا روند کار درست بوده و حادثه به دلایل پیش بینی نشده رخ داده یا آنکه اصولاروند کار به دلیل تسلط نداشتن یا تسامح مسئولان، نادرست بوده و طبیعی است در فرایند نادرست، احتمال خطا و حادثه بسیار بالاست. طبعا به هررو و به ویژه در مورد دوم مسئولان و مدیران در وقوع حادثه سهیم هستند و صد البته استعفای مدیرعامل راه آهن که از جمله مدیران توانمند و متعهد کشورمان است، پاسخی برمبنای احساس مسئولیت و شرمندگی از حادثه است. بدیهی است درباره سیستم های یکپارچه کشور مثل شبکه گاز و شبکه برق و راه آهن باید از بهترین تکنولوژی ها برای راهبری و کنترل استفاده کرد و از شخصی مانند مهندس آقایی، مدیرعامل مستعفی راه آهن، بعید است درباره سیستم کنترل الکترونیکی تسامح کرده باشد. اما کجای کار به وزیر راه و شهرسازی مربوط می شود که باید پاسخ گو باشد؟ وزارت راه و شهرسازی وزارتی است که از ادغام وزارت راه و ترابری و وزارت مسکن و شهرسازی ایجاد شده و استدلال ادغام کنندگان چابک کردن دو وزارتخانه بوده است؛ بگذریم که این ادعا از نظر عملی آن قدر سخیف است که هر انسان بدوی آن را می فهمد، برای اثبات این امر سوالی بدوی را مطرح می کنیم و آن اینکه اگر چهارپایی داشته باشیم چه موقع چابک تر است؟ یک سوار داشته باشد یا سه سوار هم زمان از آن سواری بگیرند؟ پاسخ این سوال بدوی طبعا موضوع را روشن می کند، وزیری که یک وزارتخانه را به دنبال می کشد چابک تر از هنگامی است که دو وزارت را برعهده داشته باشد. به وزارت راه و ترابری نگاه کنید که مشتمل بر سازمان هواشناسی، سازمان بنادر و کشتی رانی (که با توجه به طول ساحل و اهمیت آن خود یک وزارت دریانوردی می طلبد)، شرکت راه آهن، سازمان هواپیمایی کشوری مجموعه راه های کشور، سیستم حمل ونقل بار و مسافر و ده ها وظیفه کوچک و بزرگ دیگر است، آیا یک وزیر می تواند بار همه این مسئولیت ها را به دوش بکشد؟ حال به اینها مسئله مسکن و شهرسازی را اضافه کنید که در طول سالیان دراز نه مسکن مان از الگوی مناسبی برخوردار بوده و نه شهرسازی مان سر به بالین مناسبی گذاشته است و وزیر باید در اصلاح آنها بکوشد. این است که تکلیف مالایطاق کرده ایم و طبیعی است وزیر منصوب در آن روزها به دلیل نداشتن سابقه با وجود جهل به حجم کار، مسئولیت را پذیرفت و البته وزیر فعلی، هم از نیروی جوانی و هم ابتکار و خلاقیت بهره مند است. همین حالت در ادغام وزارت صنایع و بازرگانی و تشکیل وزارت صنعت، معدن و تجارت دیده می شود و در اینجا وزیر محترم خود را ابرمردی می داند که یک تنه همه بار مسئولیت را به دوش می کشد درحالی که صنعت و معدن کشورمان در یکی از بحرانی ترین شرایط خود به سر می برد و بازرگانی در زمان تحریم و شبه تحریم حامل مشکلات بسیاری است و اتفاقا مقام معظم رهبری هم از این ادغام انتقاد کردند. صد البته جهل به حجم کار یا ابرمرددانستن خود موجب برائت از تسامحات زیرمجموعه نمی شود، اما همه از جمله نمایندگان محترم مجلس و رئیس قوه مجریه نیک بدانند وقتی جریانی به درستی طراحی نشود، یقینا علاوه بر آنکه در روند کار خود دچار مشکل می شود، حوادث تلخ نیز می آفریند.اگر آخوندی! رای نیاورد و کار راحتی به دست مجتهدی! یا آیت اللهی! یا حجت الاسلامی! نیز بسپاریم، به دلیل حجم کار و تنوع متفاوت و متغیر آنها، هم کارها در مسیر خود نخواهد بود و هم شاهد حوادث بیشتری خواهیم بود. بگذریم از اینکه مدیران را در جمهوری اسلامی آن قدر تضعیف کرده یا ضعیف انتخاب می کنیم که حرف شان در مجموعه شان خریدار ندارد. حیفم آمد با توجه به برخی مسائل حاشیه ای روز خاطره ای نقل نکنم. در بحبوحه بازی های آسیایی گوانگژو چین، رئیس وقت کمیته ملی المپیک با رئیس وقت سازمان تربیت بدنی درگیری آشکار داشتند و در مصاحبه ها و بحث ها کلامی به هم رحم نمی کردند. یکی از رسانه ها در مصاحبه ای با این نویسنده علت این تخاصم کلامی را جویا شد. به او گفتم برخی آدم ها با وجود سن زیاد، تحصیلات بالا، لباس آراسته و ادعای تقوا و دیانت، نهاد کودکی شان رشد نکرده (که البته شامل حامل این نویسنده هم می شود) و به همین دلیل کودکانه بدون آنکه شان و منزلتشان را درک کنند با یکدیگر مهاجه رسانه ای می کنند و یادشان رفته «اذ امرو باللغومروکراما» و «جادلهم بالتی هی احسن» این را نوشتم تا آنان که باید بدانند درک موقعیت خود را کرده و به خاطر یک دستمال (بخوانید یکی از ابواب جمعیان خود) تخت جمشید را به آتش نکشند.
                