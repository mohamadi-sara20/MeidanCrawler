دو‌شنبه ۹ اسفند ۱۳۹۵
-----------------------------------------
type_unknown
-----------------------------------------
توصیه احمدی نژاد به ترامپ
-----------------------------------------

                    گروه سیاست: کیلومترها دورتر، همزادش از نارمک عرض اندام کرده و برایش نامه نوشته است. در نامه خشنودی اش از بر سرکارآمدن دونالد ترامپ را مخفی نکرده و از بهانه صحبت های او استفاده و ادعاهای پیشین خود را دوباره تکرار کرده است. محمود احمدی نژاد که سابقه ارسالل نامه های بی پاسخ را در زندگی سیاسی اش کم ندارد، این بار برای دونالد ترامپ رئیس جمهوری آمریکا نامه نوشته و به استناد برخی صحبت هایش او را از فساد در سیستم سیاسی آمریکا و حق کشی ها آگاه کرده است. او نامه اش را نامه یک انسان به انسانی دیگر «از موضع انسانی و علاقه مندی و دلسوزی به مردم آمریکا و دیگر ملت ها» توصیف و اضافه کرده «انتظار دارم که جنابعالی نیز بر همین منوال و با دید انسانی، آن را مطالعه نمایید».فرصت بازنمایی خودآغاز کارزار انتخاباتی در آمریکا و نهایتا روی کارآمدن دونالد ترامپ و به وضوح شنیدن اظهارات عجیب و غریب او از تریبون های مختلف، بسیاری را در ایران یاد هشت سال ریاست محمود احمدی نژاد بر دولت در ایران انداخت.پارامترهای زیادی شبیه به هم بود و تنها نقطه افتراق فاحش بین محمود احمدی نژاد و دونالد ترامپ تفاوت طبقاتی شان بود که سلوکشان را متفاوت می کرد.حالاهمزاد ترامپ از محله نارمک تهران برایش نامه نوشته و به عنوان «فرزند ملت بزرگ، تمدن ساز و فرهنگ آفرین ایران» او را از عظمت خدمت به مردم آگاه کرده است: «انسان در مسیر خدمت به دیگران، به خداوند نزدیک می شود و رستگاری ابدی را برای خود به ارمغان می آورد». محمود احمدی نژاد که بعد از پایان دوره ریاست جمهوری به عضویت در مجمع تشخیص مصلحت نظام منصوب شده و به دانشگاه علم و صنعت برای تدریس بازگشته است، اکنون دارای هیچ مقام سیاسی خاصی نیست. اما او و یارانش که همیشه ترفندهایی برای بازگشت به عرصه سیاسی در سر دارند، همیشه از فرصت این گونه اقدامات برای عرض اندام داخلی و زنده کردن نام خود استفاده می کنند. بعد از پایان دولتش، مشکلات بزرگی از قبیل فساد اقتصادی و هدررفت بسیاری از اموال کشور گزارش شده که تاکنون اعضای دولت های نهم و دهم پاسخ مستدلی به آنها نداده اند.توصیه های احمدی نژاد به ترامپروز گذشته با انتشار خبر ارسال نامه احمدی نژاد به ترامپ فضای مجازی پر شد از شوخی های مجازی کاربران. یکی از عمده ترین اینها توجه به این موضوع بود که ترامپ گفته گزارش های امنیتی طولانی را نمی خواند و دستور داده که در یک صفحه خلاصه شود، حالاچطور نامه ای به این مفصلی را خواهد خواند.نامه محمود احمدی نژاد به دو زبان به سفارت سوئیس در تهران (حافظ منافع آمریکا در ایران) تحویل داده شده تا به گیرنده در واشنگتن برسد. البته خودشان هم از فضای مجازی استفاده کرده و نامه را به حساب توییتری ترامپ ارسال کرده اند.احمدی نژاد در نامه اش از انتخاب ترامپ استقبال کرده و نوشته «از فضای سیاسی و رسانه ای آمریکا چنین استنباط می شود که نتیجه انتخابات برخلاف روال معمول و خارج از اراده و پیش بینی هیئت حاکمه و جریان اصلی پشت صحنه سیاست آمریکا بوده است. مواضع حزب رقیب و برخی از اعضای حزب شما و اغلب رهبران غربی نیز همین مطلب را القا می کند. صرف نظر از صحت و سقم آن، انتخابات اخیر، بخشی از مطالبات واقعی و انباشته مردم آمریکا را آشکار کرد».در ادامه نامه و بعد از مقدمه 9بندی سراسر پند و نصیحت، از او خواسته که نظام انتخاباتی و سیاسی آمریکا را اصلاح کند، با احترام به زنان نقش آنان را در مشارکت و رهبری در نظر بگیرد و مانع «دست اندازی» آمریکا به منافع کشورهای دیگر شود. «جناب عالی به درستی، نظام سیاسی و ساختار انتخاباتی آمریکا را فاسد و ضدمردمی توصیف کرده اید. نظام انتخاباتی آمریکا برای دهه های متوالی، رای مردم را به اسارت گروهی اندک گرفته است. گروهی که در ظاهر در قالب دو حزب حکومت می کنند اما در واقع نماینده یک اقلیت، یعنی سردمداران ثروت و قدرت جهانی اند. تغییر نظام انتخاباتی آمریکا و آزادکردن اراده و منافع مردم از این اسارت تحمیلی، کاری بزرگ و اصلاحی اساسی است».رهنمودهای اقتصادیاحمدی نژاد در بخش دیگری از این نامه از همان مدل حساب و کتاب هایی که جلوی دوربین تلویزیون، آمار اشتغال در دولتش را بیش از 80 درصد محاسبه می کرد، نوشته «جناب عالی اعلام کرده اید که خزانه داری کل آمریکا طی چند سال حدود 23 هزار میلیارد دلار دارایی کاغذی خلق کرده است. معنای این سخن آن است که با سوءاستفاده از جهان روایی دلار و بدون کار و تلاش یا ارائه کالاو خدمات، این رقم از جیب ملت های جهان برداشته شده است. متاسفانه این سرقت بزرگ و مدرن به نام مردم آمریکا ولی در واقع به نفع عده ای خاص انجام شده است. این بدان معناست که دولت و هیئت حاکمه آمریکا به همین مقدار به دیگر ملت ها بدهکارند. گمان ندارم که مردم آمریکا به این بزرگ ترین دستبرد تاریخ راضی باشند. انتظار این است که ثروت ربوده شده ملت ها به آنها بازگردد یا لااقل این روند غیرانسانی و مخرب متوقف گردد. این یک اصلاح اساسی و ساختاری است».احمدی نژاد در هیچ کجای نامه مفصلش تلاش نکرده به اتهاماتی که این روزها دونالد ترامپ و اعضای امنیتی و نظامی کابینه اش به جمهوری اسلامی ایران می زنند پاسخ دهد و اساسا توجهی به آن نکرده است. او تنها در یک جمله نوشته «یادتان باشد تصویری که رسانه های آمریکایی از ملت ایران ارائه می کنند، هرگز منعکس کننده واقعیت های مردم بزرگ و شریف ایران نبوده و نیست». او همچنین به دستور ترامپ مبنی بر منع ورود شهروندان ایرانی به آمریکا به اتهام حمایت از تروریسم نیز نپرداخته است. البته رضایتمندی خود را از رویکرد ترامپ نسبت به رسانه ها نشان داده است.نامه های بی پاسخمحمود احمدی نژاد وقتی بر صندلی ریاست دولت در ایران نشست، ارسال نامه به برخی سران کشورهای جهان را آغاز کرد. نامه نوشتن به سران کشورهای خارجی از همان ابتدای دولت برایش جذابیت داشت؛ اما هیچ کدام از نامه هایش پاسخی دریافت نکرد.او اولین نامه، از این سری را در اردیبهشت سال 85 به جورج بوش، رئیس جمهور وقت آمریکا نوشت و با ارسال نامه به آنگلامرکل، ژاک شیراک، رومانو پرودی و پاپ بندیکت شانزدهم این روند را ادامه داد. او آبان 85 هم اعلام کرد قصد دارد پیامی خطاب به ملت آمریکا بفرستد و ملت آمریکا را مردمی خواند که زیر فشار قرار دارند و از حکومت خود ناراضی هستند و گفت ارسال پیام برای آمریکاییان را به درخواست خود آنان انجام می دهد. وزارت امور خارجه آمریکا در اولین واکنش به نامه محمود احمدی نژاد به جورج بوش، آن را «تلاشی ضعیف» برای گفت وگو با مردم آمریکا خواند. نامه «هجده صفحه ای» او مشابه نامه اش به ترامپ بود، پر از اظهاراتی برای اصلاح امور جهان و البته آمریکا.آبان 1386 خبر ارسال نامه به نیکلای سارکوزی، رئیس جمهور وقت فرانسه، از سوی روزنامه لوموند به نقل از سخنگوی الیزه منتشر شد. این دومین نامه رئیس جمهوری ایران به کاخ الیزه بود، نامه قبلی برای ژاک شیراک ارسال شده بود. براساس آنچه از محتوای نامه ها شنیده شد، احمدی نژاد می کوشید فرانسه را به ارتباط بهتر با ایران متمایل کند.پس از پیروزی اوباما در انتخابات ریاست جمهوری آمریکا، احمدی نژاد پیام تبریکی برای او فرستاد. با اینکه این کار به دلیل قطع رابطه دو کشور اساسا در عرف دیپلماتیک نمی گنجید، او در تمام دوره ریاست جمهوری اش تلاش می کرد رابطه با آمریکا را از سر بگیرد و تمایل نشان دادن به مذاکره دوجانبه و این نامه ها جزء تلاش های ناکام او بود؛ اما او بعد از پایان ریاست جمهوری هم از نامه نوشتن دست برنداشت. 18 مرداد 1395 در دو صفحه با سربرگ رسمی دفتر رئیس جمهور دوره نهم و دهم، برای باراک اوباما، رئیس جمهور وقت آمریکا، نامه نوشت. او در این نامه از باراک اوباما خواست حکم توقیف دو میلیارد دلار اموال ایران را که تیرماه امسال از سوی دیوان عالی آمریکا صادر شده است، ابطال کند. این نامه هم با عنوان «خادم ملت ایران محمود احمدی نژاد» امضا شد؛ اما نامه های خادم ملت ایران هیچ پاسخی دریافت نکرده و معلوم نیست ترامپ پیش بینی نشدنی به نامه او چه واکنشی نشان دهد، اگر سکوت نکند، به نظر نمی رسد واکنش مثبتی نشان دهد.
                