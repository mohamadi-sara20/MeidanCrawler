پنج‌شنبه ۱۹ فروردین ۱۳۹۵
-----------------------------------------
سرمقاله
-----------------------------------------
مسیر کشورهای متمدن
-----------------------------------------

                    راه های مبارزه با فساد و تخلف در نظام بانکی در درجه اول وضع مجازات های سنگین، بگیروببند و خط ونشان کشیدن نیست بلکه مبارزه با فساد و تخلف در نظام بانکی با شفاف سازی و مهیاکردن بستری برای شفافیت حساب ها شروع می شود.در همه کشورها، بانک ها مشغول فعالیت هستند و انگیزه تخلف و فساد هم همه جا وجود دارد اما کشورهای متمدن، با روش ها و تدابیر حساب شده نظارتی، این مسئله را حل کرده اند و شفافیت را به حدی رسانده اند که کمتر کسی توان و جرئت تخلف دارد. اما فساد در ایران زیاد و متاسفانه گسترده است و فقط به یک سطح از جامعه یا یک بخش خاص مربوط نمی شود که به راحتی و با برخورد قهری بتوان جلوی آن را گرفت.وقتی در نظام سیاسی و اداری کشور نوعی عقب ماندگی وجود داشته باشد و اشخاص و ارگان ها خود را موظف به پاسخ گویی ندانند، نه نظام بانکی و حساب ها شفافیت پذیر هستند و نه می توان واقعا با تخلفات برخورد کرد.مثلادر ایران درخصوص اخذ مالیات، درخواست گزارش حسابرسی نمی کنند برعکس اگر کسی بخواهد به گزارش حسابرسی شده مالیات بپردازد، از او نمی پذیرند و ممیز مالیاتی شخصا مسئول تعیین مبلغ مالیات است. هیچ کشور متمدنی این گونه نیست. حتی کشور همسایه ما، ترکیه، نیز مبنای تعیین مالیات را گزارش حسابرسی شده قرار داده است و براساس گزارش حسابرس مستقل، از فعالان اقتصادی مالیات دریافت می کند.ضعف حسابرسی ایران مختص حوزه مالیات نیست، این مسئله در همه حوزه ها به چشم می خورد. حسابرسان برخی از ارگان ها، کارمند همان ارگان هستند و طبیعی است که طبق خواست مافوق خود گزارش ها را تنظیم می کنند درحالی که حسابرس باید مستقل باشد و در صورت تخلف یا اهمال به شدت با او برخورد شود. حسابرسان دولتی نیز عملاکارمند دولت هستند، اینها را در صورت تخلف نمی توان اخراج کرد. این نقیصه در سیستم بانکداری ما نیز مشهود است. بانک های دنیا به گزارش های حسابرسی بانک های ما اعتماد نمی کنند چراکه می دانند حسابرسان ما از استقلال برخوردار نیستند و طبق نظر روسا برای پرده پوشی بر تخلفات و کاستی ها گزارش ها را تهیه می کنند.باید گفت نظام حسابرسی ایران صلاحیت لازم را کسب نکرده و نبود نظام حسابرسی مستقل خصوصی در کشور از جمله عوامل بروز فساد است. حرف های غیرکارشناسی که برای رسیدن به اهداف سیاسی مطرح می شود دردی را دوا نمی کند؛ تخلفات دارای اولویت و همچنین مجازات آنها مشخص است، ازاین رو اگر عزمی برای برخورد وجود دارد نیازی به مصوبه جدید نیست.در این شرایط، مصوبه اخیر مجلس، تنها نتیجه تلاش برخی افراد برای استفاده سیاسی از این گونه جنجال سازی هاست. چراکه اجرای قوانین دارای مشکل است و تا زمانی که بستر مناسب برای اجرای عادلانه قانون مهیا نشود، وضع قوانین جدید مشکلی را حل نمی کند. شدید ترین و البته اجرائی ترین قوانین و مجازات هایی که در چهار دهه اخیر وضع شده اند مربوط به حوزه مواد مخدر بوده اند اما این کار نتوانسته است هدف اولیه یعنی مبارزه با مواد مخدر را محقق کند.گفته می شود مثلامدیرانی در بانک ها هستند که 40 تا 50 میلیون تومان حقوق می گیرند، اضافه برداشت از منابع نیز دارند، بانک های منابع را به شرکت های خودشان وام می دهند و.... بخشی از این مسائل مانند حقوق مدیران، در حوزه اختیارات بانک ها و مدیران عامل آنهاست و تخلف محسوب نمی شود، اضافه برداشت ها یا مثلاتخصیص منابع به زیرمجموعه ها در صورت وجود شفافیت، با همین قوانین فعلی تخلف محسوب می شوند و قابل پیگیری و مجازات هستند اما وقتی شفافیت نباشد این قانون ها یا هر قانون دیگری، کارایی خود را از دست می دهد و موثر نیست. مردم بدانند مطالبات معوق در دست چه کسانی است و چرا با آنها هیچ برخوردی نمی شود؛ این مصداق شفافیت است. احمدی نژاد چندبار گفت که اسامی اینها را در جیبش دارد اما هیچ وقت اعلام نکرد. حالاهم می گویند نصف مطالبات معوق در دست 50،40 شرکت یا فرد است که آن را پس نمی دهند. قانون و قانون گذاران کشور با افشای این اسامی به راحتی می توانند متخلفان را مجازات و از فسادهای بعدی جلوگیری کنند. وقتی قوانین موجود اجرا نمی شوند و حاشیه امن برخی از افراد و جریان ها از بین نمی رود، طبیعی است که تخلف و فساد ظهور کند و گسترش یابد. پس با وضع قوانین جدید نمی شود از تخلفی جلوگیری کرد بلکه با اجرای قوانین است که جلوگیری می شود.
                