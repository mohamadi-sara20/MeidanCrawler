یک‌شنبه ۲۴ بهمن ۱۳۹۵
-----------------------------------------
حرف اول
-----------------------------------------
هم افزایی برای جهش اقتصادی
-----------------------------------------

                    شمارش معکوس برای آغاز یکی از رویدادهای مهم اقتصادی کشور، یعنی آغاز به کار نمایشگاه «صندوق های بازنشستگی؛ پیشران توسعه ملی» به پایان رسیده و از امروز به مدت سه روز، مصلای بزرگ امام خمینی (ره) میزبان آن است. هلدینگ ها و بنگاه های شرکت کننده در این گردهمایی بزرگ توسعه بخش، به دنبال فراهم کردن زمینه برای اجرای موفق برنامه های توسعه اقتصادی کشور هستند که براساس تاکیدات مقام معظم رهبری و ممارست دولت تدبیر و امید به ویژه ریاست محترم جمهور و معاون اول دولت، توسعه با رویکرد اقتصاد مقاومتی را دنبال می کنند. درباره اهمیت این بنگاه ها و ضرورت هم افزایی توانایی ها و ظرفیت های آنان سخن بسیار گفته شده است. در دولت گذشته در مواجهه با کارکردهای صندوق ها اشتباهاتی شد.بهبود و قراردادن آنان در ریل مناسب، از دشوارترین کارها در شرایط تنگنای مالی فعلی در کشور است. هدف مجموعه وزارت تعاون، کار و رفاه اجتماعی و دیگر دستگاه های همراه، برنامه ریزی و تدوین استراتژی صحیح در راستای برون رفت صندوق ها از تنگناهای مالی در راستای ایجاد رونق اقتصاد کشور است که دغدغه اصلی دولت به شمار می رود. در اقتصاد کلان، صندوق های بازنشستگی علاوه بر تامین مالی اعضا، سودآوری و تثبیت جایگاه خود در اقتصاد کشورها را دنبال می کنند. اگر راهبرد صحیح توسعه ای و سرمایه گذاری بتواند صندوق ها را به سطح مقبول دارایی و ترازنامه مالی و در یک کلام به سوددهی مناسب برساند، هم در اقتصاد و هم در حوزه اجتماعی می تواند موفق عمل کند. افراد تحت پوشش صندوق ها، در این شرایط از درآمد و مزایای بهتری برخوردار شده و با توجه به ارتباط لاینفک اقتصاد با آسیب های اجتماعی، این بخش نیز تا حد زیادی تحت تاثیر قرار خواهد گرفت. منابع تامین مالی صندوق های بازنشستگی به طور معمول از کسورات سرمایه انسانی شاغل در بخش های دولتی و خصوصی تامین می شود. صندوق ها باید از این محل درآمد، سرمایه گذاری پایدار و سودآور در بخش های صنعتی، کشاورزی، بورس و اوراق بهادار را دنبال کنند تا در آینده پاسخ گوی اعضا بوده و دغدغه امروز درباره آینده آنها را تا حدی مرتفع کنند. می دانیم در اقتصادهای پیشرو در دنیا، منابع گسترده صندوق ها در بازار سرمایه به جریان می افتد و منبع بزرگ و قابل اتکا به شمار می رود. در ایران هنوز این صندوق ها سهم درخور توجهی در این حوزه ندارند. متاسفانه در گذشته واگذاری هایی در قبال مطالبات صندوق ها به آنها انجام شد که شاخص های لازم برای رقابت و سودآوری را در اختیار نداشته و البته در حوزه روابط اداری نیز چالش هایی داشتند. اکنون با توجه به درک درست دولت تدبیر و امید و وزیر تعاون، کار و رفاه اجتماعی درباره شیوه بنگاه داری در این حوزه و همچنین بهبود شرایط کشور پس از توافق برجام، امکان جذب سرمایه گذاری خارجی در پروژه های پیش رو و ارائه تصویری کلان و نقشه حضور و فعالیت بنگاه های صندوق های بازنشستگی در چرخه ارزش افزوده تا حد زیادی امکان پذیر شده است. به عبارت دیگر بهبود وضعیت پیش بینی پذیری اقتصاد ایران می تواند ظرفیت ها و حلقه های علمی، صنعتی و بازرگانی موثر بر اقتصاد کشور را فعال کند. قرار است هم زمان با بازدید رئیس جمهوری کشورمان از این نمایشگاه، پروژه های مرتبط با هلدینگ های صندوق های بازنشستگی در سراسر کشور افتتاح شود که درباره آن اطلاع رسانی لازم صورت گرفته است. با توجه به تاثیر درخور توجه زیر مجموعه های وزارت تعاون، کار و رفاه اجتماعی در بخش های مختلف اقتصادی و جایگاه منحصربه فرد آنان در رشد و توسعه اقتصادی کشور و صنایع، به ویژه در صنایع صادرات محور نظیر سیمان، دارو و درمان، نفت و گاز و پتروشیمی، ساختمان، حمل ونقل ریلی و دریایی و هوایی، معادن و صنایع معدنی و توریسم، برنامه ریزی و اقدام مناسب برای بهره مندی حداکثری از ظرفیت های ایجادشده در دوران پسابرجام از طریق هدف گذاری بازارهای جهانی و توسعه صادرات، امری ضروری به شمار می رود. اصلاح نگاه بیرونی به عملکرد اقتصادی صندوق ها و بنگاه های اقتصادی و مالی آن که بدون توجه به منافع ملی صورت می گیرد، برشمردن فرصت های داخلی و خارجی که در دولت یازدهم برای فعالیت های اقتصادی در کشور ایجاد شده است، هم اندیشی در نشست های تخصصی درباره اقتصاد و توسعه ایران برای بهبود سطح زندگی و رفاه مردم و... از جمله اهداف این نمایشگاه است. برگزار کنندگان این نمایشگاه با وجود همه دشواری ها و تلاش شبانه روزی ماه های اخیر، به دنبال ایجاد هم افزایی و اشتراک نظر و با هدف برداشتن گام اثرگذار در اقتصاد ایران در راستای تحقق وعده های دولت تدبیر و امید به مردم بزرگ ایران هستند.
                