سه‌شنبه ۲۱ دی ۱۳۹۵
-----------------------------------------
سرمقاله
-----------------------------------------
امید امام (ره) بود
-----------------------------------------

                    آیت الله هاشمی رفسنجانی از علمایی بودند که پیش از آغاز نهضت، با امام (ره) مرتبط بودند و علاوه بر ارتباط استاد و شاگردی، رابطه عاطفی و معنوی خاصی بین آنها برقرار بود. امام در ایشان شخصیتی را دیده بود که آینده درخشانی دارد. استعداد سرشار، آگاهی، تیزهوشی و درک روشن اجتماعی داشت و در کنار آن، از شجاعت و شهامت ویژه ای برخوردار بود. امام ایشان را در زمره شاگردان آینده دار خود دانستند و روی بعد تربیتی، معرفتی و آموزشی آقای هاشمی سرمایه گذاری کردند. تنها موردی که امام به مناسبت رحلت پدر یکی از شاگردان، درس خود را تعطیل و نماز میت آن مرحوم را خواندند، درگذشت پدر آقای هاشمی بود و این از موارد نادری است که در زندگی آموزشی و تدریس امام اتفاق افتاد. این سطح رابطه و ارادت بی نظیر آقای هاشمی به امام(ره)، حساسیت رژیم را برانگیخت و از اقدامات غیرعادی ای که در واکنش به این مسئله انجام داد، برداشتن معافیت سربازی ایشان و چند نفر از یاران نهضت بود. امام(ره) از این پدیده به عنوان یک فرصت یاد کردند. آقای هاشمی در این دوران با فرماندهان و عناصر نظامی رابطه برقرار کردند و تاثیرگذار ظاهر شدند. برای درجه داران و ارتشی ها جلسات سخنرانی و آموزش دینی برگزار کردند و فعالیت معنوی و طلبگی را ادامه دادند. موارد استثنایی و جالبی در آغاز زندگی مبارزاتی آقای هاشمی اتفاق افتاد. بعد از دستگیری امام و برای تداوم نهضت، برنامه هایی تدارک دیده شد.یکی از آنها، تاسیس ارگانی بود که بیان کننده اهداف و آرمان های نهضت روحانیت باشد. مرسوم بود همه تشکل های مبارزاتی در آن مقطع، نشریه ای منتشر می کردند. امام تشخیص دادند، ضرورت دارد در حوزه هم نشریه ای وجود داشته باشد که ارگان فعالیت های مبارزاتی روحانیت باشد. گاه نامه «بعثت» با نظر ایشان و همراهی آقای هاشمی و چند نفر از یاران، تاسیس شد و مطالب متناسب با حرکت مبارزاتی و پاسخ گویی به نیازهای جامعه آن روز را منتشر می کرد. فعالیت دیگر، سازماندهی ویژه دیگری برای تشکل های محلی طلاب علوم دینی در حوزه بود. بنا شد روحانیون استان کرمان، یزد، اصفهان آذربایجان شرقی، غربی، گیلان و مازندران، اجتماعاتی داشته باشند؛ برای نمونه طلاب کرمانی هفته ای یک جلسه داشتند و فردی به عنوان رابط با کانون مرکزی که وظیفه هدایت حرکت را برعهده داشت، معرفی شده بود. از طریق این جلسات، بیانیه ها، اخبار و اطلاعات ضروری، انتقال پیدا می کرد. ظاهرا خود حضرت امام با اقتباس از همین مورد یا ایده ای که خودشان داشتند، مشابه همین پیشنهاد را داده بودند. تعبیر امام این بود که حتی اگر این جلسات به احوال پرسی معمول هم بگذرد، ارتباط سازمانی ایجاد خواهد کرد و در فوریت ها، همه از یکدیگر و از وضعیت کانون مرکزی مطلع خواهند شد. در جریان انتشار نشریه «بعثت»، چند نفر از دوستان علاقه مند به یکی از مراجع وقت که برخورد متفاوتی با نهضت داشت نیز همراه بودند و اختلاف دیدگاه هایی بروز کرد. برای حل این مسئله، ارگان دیگری که بیان کننده اهداف واقعی نهضت بود، به نام «انتقام» منتشر شد. بعد از تبعید امام به ترکیه که مصادف با فعالیت های تاج گذاری بود، تصمیم گرفته شد روحانیت هم همراه با گروه ها و تشکل های مبارز دیگر به موضع گیری بپردازد. در آن مقطع، بسیاری تشکل ها به دلیل اینکه امر تاج گذاری مربوط به شخص شاه بود، از اتخاذ موضع رسمی ابا داشتند؛ چون به عنوان اقدام علیه سلطنت، محکومیت سنگینی در پی داشت. فقط روحانیت بود که به پیشنهاد آقای هاشمی، تصمیم به تدوین یک بیانیه اعتراضی گرفت. بیانیه ای نوشتند و آن را در اختیار ما قرار دادند؛ چون امکانات تکثیر در اختیار نگارنده و دوستانی بود که نشریه بعثت را منتشر می کردیم. اعلامیه در قم تکثیر شد و برای توزیع مناسب آن و جلوگیری از دستگیرنشدن، به فکر استفاده از خدمات پست افتادیم. در تهران با راهنمایی آقای هاشمی، در منزل یکی از روحانیون اصفهان که فراری بود و در تهران اقامت داشت، پاکت های ضخیمی که داخل آن مشخص نبود، تهیه کردیم و بیانیه در آن قرار داده شد تا به آدرس ها فرستاده شود. دراین بین، یکی از دوستان برای اینکه نشان دهد فعالیت هایی انجام می شود، تعدادی بیانیه را به صورت دستی به علاقه مندان نهضت داده بود و آنها هم با بی احتیاطی آن را توزیع کرده بودند. بلافاصله این افراد دستگیر شده و زیر شکنجه، این دوست همراه ما را لو داده بودند. ایشان هم طبیعتا زیر شکنجه، گفته بود آقای رفسنجانی کسی را فرستادند و این کار صورت گرفت. آقای هاشمی دستگیر شد. نگارنده برای احتیاط نام خود را موسوی معرفی کرده بودم و آن فرد نتوانسته بود نام من را هم به ساواک بدهد. آقای هاشمی هم زیر شکنجه طاقت آورده بود و از هویت من ابراز بی اطلاعی کرده بود. ایشان از درون زندان به نگارنده پیغام داد به هر قیمتی که شده از کشور خارج شوم؛ چون ممکن است مقاومت ها شکسته شود و اگر گرفتار شوم همه افرادی که در مسیر فعالیت های مخفیانه بودند لو می رفتند. تصمیم به خروج از کشور گرفتم و با راهنمایی مرحوم آقای منتظری و آیت الله مصباح یزدی، راه بلدی انتخاب کردم تا با تدابیری، به سلامت از کشور خارج شوم. بعد از رسیدن به عراق، اطلاعات را در اختیار بازجوها قرار دادند. این اتفاق در سال 46، یعنی نیم قرن پیش رخ داد. از آن زمان رابطه خاصی بین من و آقای هاشمی برقرار شد. دو سال بعد، فعالیت های مسلحانه در کشور آغاز شد. سازمان مجاهدین خلق از سوی بازماندگان اتحادیه انجمن های اسلامی دانشجویی و با گرایش های اسلامی محض تشکیل شد؛ هرچند بعدا آنان گرایش هایی پیدا کرده و فرجام دیگری یافتند. تشکل اسلامی تازه تاسیس، با امید و انتظاری که همه مبارزان داشتند پا گرفته بود. در داخل کشور بسیاری از روحانیون مانند آقایان طالقانی، منتظری، مطهری و خود آقای هاشمی به امام پیغام دادند که اگر از این جریان مبارزاتی اسلامی حمایت کنند، تاثیرگذار است. امام به دلیل حساسیت، به حق احتیاط کردند. بعدا گروه هایی که به ماهیت واقعی سازمان و انحرافات آن پی بردند، به دلیل اصرار به این امر از امام عذرخواهی کردند. از ویژگی های آقای هاشمی در آن روزها، توجه به آینده بود، ویژگی ای که بعد از انقلاب نیز آن را حفظ کردند. در کنار فعالیت های مبارزاتی، ایشان برای کادرسازی و ساماندهی اجتماعی و تدارک نیروهایی که ضرورت داشت برای برآورده کردن نیاز آینده جامعه تربیت شوند، دیدگاه هایی داشتند. به موازات دبیرستان علوی که در انتخاب دانش آموز و آموزش آنان شیوه خاصی داشت، پیشنهاد تاسیس مدرسه ای برای دختران با نام مدرسه رفاه را دادند. در واقع آقای هاشمی با کمک خیرین بازار و عناصر روشن بین که در کانون های اقتصادی حاضر بودند، مرکزی برای تربیت کادرهای زنانه سازماندهی کردند. در این میان عده ای از روحانیون که مخالف تحصیل بانوان بودند نزد امام سعایت کرده بودند که هاشمی از وجوه شرعیه، مدارس دخترانه تاسیس می کند، امام چون از ماهیت اطلاع نداشتند در پاسخ تاکید کرده بودند یادآوری کنید از وجوه شرعیه استفاده نشود.آقای هاشمی متوجه شد و نامه ای به امام نوشت، نامه به عراق آورده شد و من آن را به امام رساندم. آقای هاشمی در نامه گفته بود در آینده به نیروهایی نیاز داریم که در بخش بانوان در کنار نیروهای اصلی انقلاب فعال باشند تا اگر رژیم تغییر کرد، برای تاسیس حکومت و فعالیت های اجرائی از قبل تربیت شده باشند؛ امام وقتی متوجه شدند نامه ای خیلی صمیمانه به آقای هاشمی نوشتند که در ابتدای آن آمده بود: «و لو کنت اعلم الغیب لاستکثرت من الخیر»؛ یعنی اگر غیب می دانستم، خیرات زیادی نصیب من می شد و چون مطلع نبودم آن نظر را دادم. حال که به اصل موضوع پی بردم شما مجاز به ادامه راه هستید. به آن آقای روحانی هم که استفتا کرده بود بگویید نظر من را منعکس نکند. اینها نمونه هایی از شیوه ارتباطی آقای هاشمی با امام و اعتماد مثال زدنی آن رهبر بزرگ به همراه توانای خود است. در مقطعی آقای هاشمی برای آگاهی از تشکل های اسلامی خارج از کشور مسافرتی به اروپا و آمریکا داشتند. ابتدا به ملاقات محمد، برادر خود رفتند که در آمریکا مشغول تحصیل بود و با راهنمایی او با تشکل های اسلامی آمریکا دیدار کردند. سپس با هماهنگی انجام شده با انجمن های اسلامی اروپا، به آن قاره سفر کردند و با تشکل های دیگر آشنا شدند. در همین مسیر از طریق سوریه و با لباس مبدل به عراق آمدند. آنجا در منزل مرحوم حاج آقا مصطفی با هم ملاقاتی داشتیم، موقتا معمم شدند و خدمت امام رسیدند، صحنه ملاقات ایشان با امام هنوز در خاطرم هست، لحظات تکان دهنده ای بود. امام به مجرد ورود آقای هاشمی بلند شدند و ایشان را در آغوش گرفتند؛ به مثابه پدری که فرزند دلبند خود را بعد از سال ها دوری در آغوش می گیرد، لحظاتی طولانی در آغوش هم بودند و هق هق گریه بلند بود. وقتی کنار هم نشستند آقای هاشمی اولین جمله ای که گفت در ستایش روشن بینی امام درباره مجاهدین خلق بود که با آگاهی و درک دقیق نسبت به ماهیت سازمان، از حمایت خودداری کرده بودند. آقای هاشمی گفت این باعث افتخار روحانیت است کهنمی توانند رهبر آن را فریب دهند. ایشان اطلاعات دیگری از فعالیت های دانشجویی و مبارزاتی ایرانیان مقیم آمریکا و اروپا به امام ارائه داد و همچنین آخرین وضعیت گروه های داخل کشور را امیدوارانه و با اشتیاق برای امام تعریف کرد. من شاهد بودم که امام بعد از آن ملاقات بیش از پیش به تداوم نهضت و ادامه راهی که دوستان در داخل کشور دنبال می کردند امیدوار شد. لحظات شیرین و تکان دهنده ای بود، این ملاقات در کنار ملاقات عاشقانه ای که شهید استاد مطهری در کربلابا امام داشتند، در خاطرم مانده است. آقای هاشمی در آن جلسه به امام گفت سفرم برای ساواک لو رفته و ایادی رژیم از ارتباطات و مراجعات اروپا و آمریکا آگاه شده اند، اگر به ایران بروم حتما دستگیر می شوم اما ترجیح می دهم بروم و دستگیر شوم. به هرحال مرا آزاد خواهند کرد و با این شرایط در داخل بهتر می توانم تاثیرگذار باشم تا در خارج از کشور، دچار تشتت و ذهنیت دور از صحنه مبارزه باشم و عمرم تلف شود. پس از آن به زیارت کاظمین، سامرا و کربلارفتیم و برگشتند و پیش بینی درباره دستگیری و شکنجه های سخت ساواک، به حقیقت پیوست که در خاطرات زندانیان آن مقطع بارها منعکس شده است. دیگر ایشان را ندیدم و گاهی ارتباطات به صورت مکاتبه ای وجود داشت تا اینکه در سفر تاریخی 12 بهمن سال 57 در کنار امام، در فرودگاه و مدرسه رفاه و علوی ایشان را ملاقات کردم. حقیقت این است که قبل از انقلاب ایشان تنها نیرویی بود که صد درصد مورد اعتماد و امید امام بود؛ به بیانی، امام به ایشان وابسته بود. او از نظر امام، واجد شرایطی بود که به عنوان ذخیره انقلاب، برگزیده شده بود. در این زمینه یکی از موضوعاتی که می تواند گواه باشد، شهادتی است که حضرت آیت الله وحیدخراسانی داده است؛ می گویند وقتی اولین بار در مدرسه علوی به زیارت امام رفتم دیدم، هر چند دقیقه یک بار، یک روحانی جوان و ریزنقش اجازه می گرفت و داخل می شد و نکته ای به امام می گفت، هر پیشنهادی که می داد امام می پذیرفتند، سوال کردم ایشان چه کسی است گفتند: ایشان حاج شیخ اکبر رفسنجانی، یار مورد اعتماد امام است. همین ویژگی بود که آقای هاشمی را در صف اولین ترورهای مخالفان انقلاب قرار داد و اگر شجاعت و دلاوری همسر ایشان نبود، آن سوءقصد به شهادت ایشان می انجامید. امام با شعف و شادمانی بعد از ناکام ماندن ترور، تاکید کردند نهضت زنده است تا هاشمی زنده است. آقای هاشمی بعد از فائق آمدن بر فتنه حرکت های مسلحانه، ماجرای بنی صدر، انفجار دفتر حزب جمهوری، مدیریت شایسته جنگ، ریاست مجلس و ده ها فعالیت دیگر، وقتی نوبت به سازندگی کشور رسید، باز هم خود را در معرض رای مردم قرار داد و هشت سال دوران حساس بعد از جنگ را با آن حجم آسیب هایی که کشور دیده بود، اداره کرد و کشور را به پیش برد. به عنوان یک شاهد زنده می گویم امام برای بعد از رحلت خود، به دو نفر امید بسته بود که بتوانند کشور را اداره کنند؛ یکی آقای هاشمی و دیگری مقام معظم رهبری. در لحظاتی بعد از عمل امام، این دو شاگرد امام به ملاقات ایشان رفتند، آن رهبر بزرگ دست این دو یار همیشگی را در دست هم قرار داد و تاکید جدی و عاشقانه ای داشت که امیدم به شماست، تا شما با هم باشید، این کشور آسیب نمی بیند و توصیه و تاکید و سفارش این بود که هیچ گاه از هم جدا نشوند. الحق آقای هاشمی این وصیت امام را تا آخرین لحظه حیات وفادارانه پاس داشت و یار غمخوار و دلسوز مقام معظم رهبری بود، ایشان هم در پیام خود به این نکته به زیبایی عنایت داشتند که «با فقدان هاشمی این جانب هیچ شخصیت دیگری را نمی شناسم که تجربه ای مشترک و چنین درازمدت را با او در نشیب وفرازهای این دوران تاریخ ساز به یاد داشته باشم». وسلام علیه یوم ولد و یوم یموت ویوم یبعث حیا.
                