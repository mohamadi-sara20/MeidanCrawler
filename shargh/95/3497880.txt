شنبه ۲۵ دی ۱۳۹۵
-----------------------------------------
type_unknown
-----------------------------------------
قد خمیده قم
-----------------------------------------

                    مراسم بزرگداشت آیت الله هاشمی رفسنجانی، پنجشنبه گذشته در مسجد اعظم قم و نیز حسینیه چهل تن شهر کاشان برگزار شد. بزرگداشت های دیگری هم در دیگر شهرها و استان های سراسر کشور برگزار شد. همچنین به گفته محسن هاشمی، فرزند آیت الله، روز گذشته در شهر رفسنجان مراسم یادبودی برگزار شد و قرار است امروز بعدازظهر هم در شهر کرمان مراسم بزرگداشتی برگزار شود و آخر هفته جاری هم در شهر بهرمان مراسم ترحیم برگزار خواهد شد. مراسم هفتم آیت الله هم در حرم امام و با سخنرانی حجت الاسلام ناطق نوری برگزار خواهد شد.مراسم بزرگداشت مرحوم هاشمی رفسنجانی در مسجد اعظم قم با حضور پرتعداد مردم و روحانیون و مراجع برگزار شد.در مقابل در ورودی مسجد اعظم قم اعضای خانواده آیت الله هاشمی مانند محمد هاشمی، محسن هاشمی، مهدی هاشمی و یاسر هاشمی ایستاده و به مردم شرکت کننده در این مراسم، علما و مراجع تقلید خوشامد می گفتند. عفت مرعشی به همراه فائزه و فاطمه هاشمی هم در قسمت بانوان پذیرای زنان شرکت کننده در مراسم بودند.به گزارش ایلنا، حضور مردم به اندازه ای زیاد بود که علاوه بر سه شبستان بزرگ حرم حضرت معصومه(س)، حیاط مسجد اعظم نیز مملو از جمعیت شد.در این مراسم ترحیم، مراجع عظام مانند، آیات عظام مکارم شیرازی، شبیری زنجانی، نوری همدانی، علوی گرگانی، جوادی آملی و حجت الاسلام محمدی گلپایگانی، رئیس دفتر مقام معظم رهبری، حضور یافته بودند.برخی از اعضای هیئت دولت از جمله محمود واعظی، وزیر ارتباطات و قاضی زاده هاشمی، وزیر بهداشت هم خانواده هاشمی را در این مراسم همراهی کردند. علاوه بر این ازجمله چهره های شاخصی که در این مراسم حضور داشتند، اعضای جامعه مدرسین و محققین حوزه علمیه قم بودند. آیت الله یزدی، احمد خاتمی، اعرافی، مقتدایی، سیدمحمد غروی و فاضل لنکرانی از اعضای این تشکل اصولگرای روحانی در این مراسم حاضر شده بودند.در این مراسم آیت الله اراکی، عضو جامعه مدرسین و دبیرکل مجمع جهانی تقریب مذاهب اسلامی، در سخنانی اعلام کرد خدمات آیت الله هاشمی فراموش نشدنی است.به گزارش ایرنا، آیت الله محسن اراکی افزود: اگر امروز مردم از همه طبقه ها و قشرهای مختلف از چنین شخصیتی قدردانی می کنند، به خاطر خدمات بزرگی است که ایشان به انقلاب، مردم و نظام ارائه داد. عضو جامعه مدرسین حوزه علمیه قم بیان کرد: مرحوم آیت الله هاشمی رفسنجانی از پیشتازان مبارزه علیه رژیم طاغوت بوده و نزدیک 60 سال در کنار رهبر معظم انقلاب، تلاش خستگی ناپذیری در راه برقراری حکومت اسلامی، ریشه کن کردن استعمار و استکبار انجام داد. اراکی بیان کرد: آنچه امروز در عراق، سوریه و یمن می بینیم، آغاز جریان عظیمی در سراسر امت اسلام و تولد جدیدی از امت حضرت محمد(ص) است. او گفت: ملت ایران امروز اعلام می کند وفادار به نظام خود هستند و از محاصره اقتصادی و تحریم ها خسته نشده اند، دشمنان فرزندان ما را در جبهه ها شهید یا آنها را ترور کرده ولی خسته نشدیم چراکه مجاهدان فی سبیل الله هستیم.اراکی ادامه داد: بزرگ ترین نعمتی که خداوند امروز بر ما ارزانی داشته، همین نعمت رهبری است. دولتمردان پرتلاش دنبال خدمت به مردم هستند شاید هم در جایی و به برخی نقدهایی داشته باشیم، ولی باید قدرشناس باشیم که خداوند دولتی را ارزانی داشت که همت آنها خدمت به مردم است. نگرانی برای مظلومیت روحانیهمچنین مجلس ترحیمی برای آیت الله هاشمی از طرف مجمع اصلاح طلبان و حامیان دولت در حسینیه چهل تن شهر کاشان برگزار شد. این مجلس بزرگداشت، به دعوت اتحادیه انجمن های اسلامی، مجمع روحانیون، انجمن اسلامی معلمان، انجمن اسلامی بازار کاشان و نیز حزب اتحاد ملت، سازمان عدالت و آزادی، خانه کارگر، حزب اسلامی کار، حزب اعتدال و توسعه، حزب اعتماد ملی و جامعه اسلامی زنان کاشان برگزار شده بود.به گزارش مشکات، رسول منتجب نیا، قائم مقام اعتمادملی که سخنران این مراسم بود، به آخرین دیداری که با آیت الله هاشمی داشته، اشاره کرد و گفت: ایشان در آخرین ملاقاتی که داشتیم، برای مظلومیت دکتر روحانی اظهار نگرانی می کردند و به ما توصیه می کردند همه هم و غم مان را به کار ببریم تا روحانی پیروزتر از 92 باشد. گفتند قول می دهم بعد از انتخابات همکاری جدی تری خواهیم داشت تا بتوانیم احزاب جدی تر و بزرگ تری را ایجاد کنیم.بالاترین تشییع بعد از تشییع اماماو با اشاره به تشییع باشکوه پیکر آیت الله هاشمی افزود: چند روز است که کشور ما برای مردی عزاداری می کند و برای شخصیتی به سوگ نشسته که تلاش کرده بسیاری از ویژگی های یک مدیر لایق را در خود جمع کند؛ به ویژه در سال های آخر عمرش و همان سال هایی که باعث بغض منتقدانش شده است. قطعا بعد از تشییع امام هیچ تشییعی به این حد از نظر کمیت و کیفیت نبود. چه می شود که هاشمی این قدر محبوب می شود؟ هاشمی ویژگی های خاصی داشت. در یک جلسه 20نفره به نتیجه خاتمه جنگ رسیدیمسخنران مجلس ترحیم آیت الله هاشمی گفت: هاشمی واقع گرا بود و اهل خیال پردازی نبود. در دوران دفاع مقدس گاهی برخی از فرماندهان احساسی می شدند و حرفی می زدند، اما هاشمی اهل عدد و رقم بود. بین نیروهای دشمن و ما مقایسه می شد، تا اینکه همه به نتیجه رسیدند توان ادامه جنگ را نداریم. دروغ است که بگوییم ما می توانستیم به جنگ ادامه دهیم و هاشمی نگذاشت. من در بیشتر جلسات بودم و قبل از پذیرش قطع نامه امام برای عده ای نامه نوشت و در جلسه ای 10، 20 نفره که بنده هم در آن حضور داشتم، همه به این نتیجه رسیدند که ادامه جنگ به صلاح کشور نیست. برخی از همین آقایانی که امروز می گویند ما می توانستیم جنگ را ادامه دهیم، در آن جلسه بودند. آنها در آن جلسه 20،10 نفری بودند. حجت الاسلام منتجب نیا «مردم داری» را یکی از ویژگی های شاخص آیت الله هاشمی دانست و گفت: او از حقوق مردم دفاع می کرد. گاهی برخی از این رسانه های غربی که می خواهند از آب گل آلود ماهی بگیرند به دروغ می گویند هاشمی با نهضت آزادی ها چه کرد. در مجلس اول ما حضور داشتیم که یک نماینده از این گروه سیاسی شروع به سخنرانی کرد. همه اعتراض کردند که نباید این گونه ما را خطاب قرار دهد اما آقای هاشمی با آرامش گفتند تا ایشان نماینده مردم است، حق دارد که حرفش را بزند و شما هم اگر مخالفید، بعد از او حرف بزنید. امام می دانست چه کسی را فرمانده جنگ بگذارد عضو حزب جمهوری اسلامی افزود: در زمان دفاع، صدور نفت داشت به حداقل یا صفر می رسید. با هاشمی و دکتر روحانی به جزیره خارک رفتیم. دیدیم هر محموله نفتی که می خواهد رد شود، مورد اصابت قرار می گیرد. آقای هاشمی گفت همین جا باید مشکل را حل کنیم و به نتیجه رسیدند من مسئول باشم و آنجا بمانم. گفتم من نماینده شیراز و عضو هیئت رئیسه هستم. گفت هیچ چیزی مهم تر از جنگ نیست. امام می دانست چه کسی را فرمانده جنگ کند. هاشمی واسطه شد برای پذیرش رئیس دولتحجت الاسلام منتجب نیا گفت: هاشمی نگاهی وسیع و گسترده در مسائل داخلی و خارجی داشت. تنگ نظر نبود و جهان را می دید؛ بنابراین نزد سیاست مداران جهان جایگاه دارد. او از آتش افروزی بیزار بود. او آتش جنگ را در هشت سال دفاع مقدس با چشم خودش دیده بود. چون جنگ را دیده بود، از اینکه حرفی بزند که علیه ما اجماع جهانی درست شود، اجتناب می کرد. وساطت می کرد. یکی از همسایه ها حاضر نمی شد رئیس دولت گذشته را بپذیرد و هاشمی نماینده فرستاد تا آن کشور را قانع کند. برای او شخص مهم نبود، بلکه برای او نظام مطرح بود. شاید از این رو بود که امام گفت هاشمی زنده است چون نهضت زنده است. نماینده اسبق مجلس شورای اسلامی افزود: امام بیش از هرکسی هاشمی را دوست داشت و به او اعتماد و تکیه داشت. وقتی هاشمی به سفر می رفت امام برای او قربانی می کرد. امام قدر هاشمی را شناخت اما ما او را نشناختیم و به قول آقای ناطق مرده پرستیم. با جمله امام به هاشمی توهین کردندحجت الاسلام منتجب نیا ادامه داد: برخی با استناد به این کلام امام که «میزان حال افراد است» به هاشمی توهین کردند و همه خدمات او را نادیده گرفتند. با استناد به سخن امامی که برای هاشمی قربانی می کرد به یار او حمله کردند. می گفتند اگر هاشمی حرفی زد که ما نپسندیدم، باید همه خدماتش را نادیده بگیریم. عضو پیشین مجمع روحانیون مبارز افزود: امام این جمله را در مورد کسانی به کار برد که قبل از انقلاب اشتباه کرده بودند. می خواست آنها را جذب کند. امام می گوید تنگ نظر نباشید. تا می گفتیم هاشمی از سال 37 در خدمت نظام بود، می گفتند میزان حال فعلی افراد است. امام چه می خواست و ما چه استفاده ای کردیم؟ این تنها ظلم به امام نیست.او گفت: هاشمی مظلوم تر از بهشتی بود. امام فرمود بهشتی مظلوم زیست و خار چشم دشمنان بود اما ای بهشتی مظلوم شاهد بودی که هاشمی مظلوم تر از تو بود. حجت الاسلام منتجب نیا تاکید کرد: رحلت هاشمی برای ما پیام دارد. به گونه ای زندگی کنیم که اگر مردیم مردم برای نبود ما غصه بخورند و زاری کنند.
                