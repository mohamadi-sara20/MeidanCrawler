شنبه ۲۷‌شهریور ۱۳۹۵
-----------------------------------------
type_unknown
-----------------------------------------
صالحی با اشاره به انتخابات آمریکا: شاید برجام روزهای سخت تری داشته باشد
-----------------------------------------

                    گروه سیاست: علی اکبر صالحی، معاون رئیس جمهوری و رئیس سازمان انرژی اتمی کشورمان که بعد از دیدار با فدریکا موگرینی، مسئول سیاست خارجی اتحادیه اروپا، در بروکسل، به لندن رفت تا در نشست سالانه سازمان بین المللی «انجمن جهانی هسته ای» شرکت کند، عصر پنجشنبه با فیلیپ هاموند، وزیر دارایی انگلیس، درباره ضرورت رفع موانع بانکی برای معامله با ایران گفت وگو کرد. به گزارش ایرنا، او با اشاره به اینکه با وجود گشایش های فراوان بعد از برجام، برخی از بانک های بزرگ هنوز وارد میدان نشده و با ایران کار نمی کنند، گفت: «در جریان دیدار با آقای هاموند، این مسئله مطرح شد و من احساس کردم ایشان تلاش می کنند در ارتباط با رفع این مشکل، راه حل هایی را پیدا کنند». او افزود: «ما دراین باره به طور مفصل صحبت کردیم اما تا نتیجه قطعی و کاملی نگیریم، نمی توانیم قطعا موضوع را مطرح کنیم؛ بنابراین این طور می توان گفت که کار رو به پیشرفت است و به جد در حال دنبال کردن موضوع هستند». سخنرانی در اندیشکده شورای اروپایی روابط خارجی لندن، یکی دیگر از برنامه های کاری صالحی در این سفر بود و او با تاکید بر اینکه «توقع داریم طرف مقابل نیز هرچه سریع تر به تعهداتش در زمینه رفع تحریم ها، عمل کند»...... گفت: «از زمان توافق هسته ای وین تاکنون، آژانس بین المللی انرژی هسته ای دو گزارش ارائه کرده است که در آنها، بر پایبندی ایران به توافق هسته ای تصریح شده است».او با بیان اینکه دو طرف بایستی به تعهداتشان عمل کنند، تاکید کرد: «درغیراین صورت شرایط به گونه ای خواهد بود که یک طرف کاملابه تعهداتش عمل کرده و طرف دیگر دائما بهانه تراشی می کند. ما از طرف مقابل توقع داریم هرچه سریع تر به تعهداتش در زمینه تحریم ها، جامه عمل بپوشاند».او تشدید تحریم ها علیه ایران را از جمله سیاست های غلط کاخ سفید در گذشته برشمرد و گفت: «بااین حال ایران به گونه ای مقتدرانه در مذاکرات هسته ای ظاهر و بر حصول توافق اصرار داشت».صالحی همچنین به انتخابات آتی آمریکا و تاثیر آن بر برجام پرداخت و گفت: «با نظر به انتخابات ریاست جمهوری امسال آمریکا، ممکن است برجام روزهای سخت تری در پیش داشته باشد و من رد نمی کنم که شاید دولت جدید آمریکا، برای (اجرای) برجام مخاطراتی ایجاد کند».رئیس سازمان انرژی اتمی کشورمان در بخش دیگری از اظهاراتش، تاکید کرد: «ایران با هیچ نظارت یا بازرسی جدیدی علاوه بر بازرسی های مصرح در متن توافقنامه، موافقت نخواهد کرد».گفتنی است رئیس سازمان انرژی اتمی، بر ضرورت پایبندی به تعهدات برجام در دیدار با مسئول سیاست خارجی اتحادیه اروپا نیز تاکید کرده بود. او روز پنجشنبه در بروکسل با فدریکا موگرینی، مسئول سیاست خارجی اتحادیه اروپا، دیدار کرد و آن طور که سایت اتحادیه اروپا اعلام کرد، طرفین در این دیدار درباره اهمیت ایجاد شرایط لازم برای بازکردن محیط کسب وکار در ایران و جذب سرمایه گذاران اروپایی بحث و گفت وگو کردند.این گفت وگوها درحالی انجام شد که اتحادیه اروپا در جریان سفر موگرینی به تهران نیز، از گسترش همکاری های دوجانبه استقبال کرده بود. ناگفته نماند که صالحی و موگرینی از فرصت این جلسه برای گفت وگو درباره بحران های منطقه نیز استفاده کرده و بر اهمیت وجود یک منطقه باثبات و امن تاکید کردند. عضویت در «ایتر» و «جت»صالحی در سخنرانی خود در اندیشکده شورای اروپایی روابط خارجی نیز، از مسائل منطقه غافل نبود و با اشاره به سیاست های ناکارآمد و ستیزجویانه واشنگتن در منطقه، گفت: «این سیاست ها سبب بروز ناامنی و بی ثباتی در همسایگی ایران شده است». او همچنین در پاسخ به سوالی درباره مواضع ریاض در قبال تهران، گفت: چندین سال در عربستان زندگی کرده، ولی در کمال احترام باید بگوید «دولت جدید خردمندانه عمل نمی کند». او تصریح کرد اگر به جای دولت عربستان بود، با ایران مقابله نمی کرد و مسیر تعامل را در پیش می گرفت. صالحی درعین حال گفت آینده خوبی را برای عربستان، چه در حوزه سیاست خارجی و چه در حوزه مسائل داخلی اش، متصور نیست.رئیس سازمان انرژی اتمی در گفت وگویی با خبرگزاری ایرنا درباره سفر به بروکسل و دیدار با مقامات ارشد اتحادیه اروپا و بلژیک، گفت: «درباره مسائل مختلفی صحبت کردیم و خوشبختانه در بعد فنی و همکاری های علمی، اقدامات خیلی خوبی انجام شده و همکاری های خوبی در حال شکل گرفتن است. درباره عضویت ما در «ایتر» (رآکتور گرماهسته ای آزمایشی بین المللی) که یک پروژه بسیار بزرگ بین المللی است، به صورت شفاهی اعلام کردند ما رسما عضو خواهیم شد؛ اما بعدا به صورت کتبی اعلام خواهند کرد».او افزود: «درباره پروژه گداخت هسته ای اروپا، موسوم به «جت»، نیز آعلام آمادگی کرده اند که ایران هم در این پروژه حضور پیدا کند و عنایت دارید که پاسخ نهایی بشر به تولید انرژی به میزان انبوه، بحث گداخت هسته ای است که ما هم در «ایتر» عضو شدیم و هم در پروژه «جت» ورود پیدا می کنیم.صالحی همچنین با اشاره به فناوری «کوانتوم بیولوژی» که به گفته او پدیده کاملاجدیدی است و همانند برق می تواند جهان را تغییر دهد، گفت: «خوشبختانه ایران در سازمان انرژی اتمی این مطلب را شروع کرده، مرکزی را دایر کرده و با اروپاییان هم در این باره صحبت کرده ایم. انگلیسی ها هم در سال 2016 میلادی این کار را به عنوان نقشه راه فعالیت های علمی شان تنظیم و تصویب کرده اند و قرار شده است با ما هم در این زمینه همکاری داشته باشیم».استراتژی توسعه رآکتورهای کوچکعلی اکبر صالحی عصر روز گذشته در نشست سه روزه تخصصی و سالانه سازمان بین المللی «انجمن جهانی هسته ای» که مقر آن در انگلیس است و اکنون نمایندگان بخش دولتی و خصوصی بیش از 35 کشور در آن شرکت کرده اند؛ سخنرانی کرد. به گفته او اهمیت این انجمن از آن رو است که «کشورهایی که دارنده فناوری هسته ای هستند عمدتا عضو این انجمن هستند و ما در آنجا می خواهیم تاکید کنیم این انجمن مسئولیت های فراتر از مسائل فنی و ارزیابی های فنی داشته باشد و به عنوان یک ناظر بی طرف، از حقوق کشورهایی که درحال توسعه هستند و می خواهند به این فناوری برسند، حمایت و دفاع کند و این طور نباشد که کشورهای دارنده این فناوری بخواهند به صورت یک طرفه و یک جانبه تمامی شرایط خودشان را بر دیگران تحمیل کنند. تقاضای دیگری که ما از این انجمن داریم، این است که در زمینه برجام ورود کنند، موضوعات برجام را به عنوان یک موضوع موردبحث در جلساتشان داشته باشند و نقاط مختلفی را که درباره برجام وجود دارد، ارزیابی و تحلیل کنند و صدایی برای دفاع از کشورهای درحال توسعه باشند که در حال ورود به این صنعت هستند». صالحی روز گذشته در گفت وگویی نیز که با اسپوتنیک داشت، با اشاره به اینکه هم اکنون تهران در حال ارزیابی شرکای بالقوه، به علاوه روسیه برای همکاری در حوزه رآکتورهای هسته ای کوچک است، گفت: «تاکنون با هیچ کشوری در این باره گفت وگوی جدی نکرده ایم؛ اما توسعه رآکتورهای کوچک استراتژی ماست؛ بنابراین هم اکنون در حال بررسی عملی بودن آن در ایران هستیم و پس از آن حاضریم با ما هر کشوری که بخواهد در زمینه توسعه رآکتورهای کوچک با ما همکاری کند، صحبت کنیم. رآکتورهای SMR واحدهای از پیش تولیدشده هستند و بیشتر در مناطقی که شبکه برق کوچک تری دارند یا در مکان هایی که فضا و آب کافی وجود نداشته باشند، به کار گرفته می شوند».ارتقای بحث هسته ای ایراندر سفر صالحی به لندن و شرکت در اجلاس یادشده، حمید بعیدی نژاد، سفیر کشورمان در لندن، از او استقبال کرد و این موضوع سبب شد در کانال تلگرامی خود در این زمینه توضیحاتی ارائه دهد. او با اشاره به اینکه «امروز یک تحول مهم در زمینه ارتقای بحث صنعت هسته ای ایران در دوره پسابرجام اتفاق افتاد»، نوشت: «ایران که برای سال های سال نمی توانست در جمع بین المللی شرکت ها و کمپانی های عمده جهانی در توسعه انرژی هسته ای حضور یابد، امروز در بالاترین سطح در جلسه بین المللی انجمن جهانی هسته ای که در لندن برگزار می شود، شرکت کرد».به گفته او در این انجمن همه بزرگان توسعه جنبه های مختلف انرژی هسته ای از 35 کشور جهان جمع هستند، جمعی که کشورهای آنها در مجموع بیش از 80 درصد جمعیت جهان را تشکیل می دهند. کمپانی ها و شرکت های غول هسته ای مانند «روس اتم» از روسیه، «یورنکو» از اروپا، آژانس های انرژی اتمی از چین، آمریکا، ژاپن، انگلستان، فرانسه، قزاقستان و البته اکنون ایران، در انجمنی گرد آمده اند تا درباره جنبه های مختلف به کارگیری انرژی هسته ای از استخراج سنگ معدن اورانیوم تا غنی سازی اورانیوم و تولید مواد غنی شده و تولید سوخت هسته ای تا انبارکردن و انهدام سوخت مصرف شده، با هم به تبادل نظر و همکاری بپردازند.این انجمن با تشکیل گروه های کاری همه ساله کمک زیادی به استفاده بهتر و موثرتر از انرژی هسته ای می کند. سفیر ایران در لندن ادامه داد: «شرکت ایران در این اجلاس به خوبی می رساند که پیشرفت دانشمندان هسته ای کشورمان که پیچیده ترین قله های دانش هسته ای را فتح کرده اند، حالادر دوره پسابرجام بیش از پیش از سوی کشورهای بزرگ جهان تقدیر می شود و این انجمن به همین دلیل از دکتر صالحی به عنوان ریاست سازمانی که در تمامی عرصه های هسته ای از استخراج معدن اورانیوم تا تولید سوخت هسته ای و انبار و سوخت مصرف شده برنامه های مدونی دارد، برای شرکت و سخنرانی در انجمن دعوت به عمل می آورد».
                