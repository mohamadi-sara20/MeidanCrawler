چهار‌شنبه ۱۱ اسفند ۱۳۹۵
-----------------------------------------
type_unknown
-----------------------------------------
گزینش سلیقه ای ممنوع
-----------------------------------------

                    گروه سیاست: معاون حقوقی رئیس جمهوری در سخنانی غیرمنتظره به سبک و شیوه هیئت های گزینش برای استخدام و به کارگیری نیرو های انسانی تاخت. او که به عنوان سخنران به گردهمایی سراسری گزینشگران کشور رفته بود، گفت: به گزینش چه مربوط که از فرد سوال کند از چه کسی تقلید می کند یا در انتخابات به چه کسی رای داده است؟ مجید انصاری با تاکید بر اینکه اولویت های گزینش باید به سمت کارآمدی نظام اداری کشور برود، ادامه داد: از دید بنده باید در گزینش ها حتما بازنگری صورت گیرد و طبق وظایف قانونی به سمت شایسته سالاری برویم. ما برای یک اداره نمی خواهیم امام جماعت انتخاب کنیم، ممکن است فردی نماز جماعت و نماز جمعه هم شرکت نکند اما کارش را درست انجام دهد. او افزود: معاونت حقوقی رئیس جمهور آمادگی دارد درصورتی که در رابطه با قانون گزینش ها نیاز به اصلاحاتی است، آن را جمع بندی کرده و برای ما ارسال کنید تا پیگیر این موضوع باشیم.از سخنان انصاری این طور برمی آید که او به عنوان ارشدترین مقام حقوقی دولت تدبیر و امید پس از رئیس جمهوری این ماموریت را دارد که به قانون قدیمی گزینش سامان دهد، آنچه باعث تقویت این شائبه می شود، اصرار دولت برای اجرائی کردن بندهای منشور حقوق شهروندی است که چندی پیش به عنوان یکی از دستاوردهای دولت از سوی رئیس جمهور رونمایی شد.هیئت عالی گزینش از کجا آمد؟ ماجرای تاسیس هیئت عالی گزینش به اوایل انقلاب باز می گردد و بحث حصول اعتماد به افراد برای سپردن مسئولیت های دولتی و اجرائی. تاسیس این هیئت البته از سال 57 تاکنون دستخوش تغییراتی شده است. آن طور که در پایگاه اطلاع رسانی هیئت عالی گزینش آمده است، روند تکوین و شکل گیری نظام گزینش کشور به شکل کنونی را می توان به سه مقطع از زمان پیروزی انقلاب اسلامی تا صدور فرمان 15 دی سال 61 امام، از زمان فرمان امام تا قبل از تصویب قانون گزینش کشور و درنهایت از زمان تصویب قانون گزینش کشور تاکنون.عمده ترین تغییرات هیئت عالی گزینش به دی ماه سال 61 بازمی گردد و سپسس تصویب آن از سوی مجلس. فرایند گزینش از همان ابتدای پیروزی انقلاب اسلامی، در قالب هسته ها و هیئت های گزینش فعالیتش را آغاز کرد. به طور طبیعی یکی از مهم ترین چالش هایی که گزینش در ابتدای شکل گیری، با آن مواجه بود، امکان ورود افرادی با هویت های سیاسی و ایدئولوژیک متعارض با ارزش های نظام به دستگاه های اجرائی و نهادهای حساس بود. از این رو سیستم گزینش کشور با وجود کمبود امکانات و نیرو، خط مشی و سیاستی کاملاسخت گیرانه را در پیش گرفت. همچنین در این دوره، ساختار گزینش، شکلی سنتی داشت و درعین حال با ضعف هایی مانند افراط و تفریط مواجه بود و در بعضی از دستگاه های اجرائی کشور، گزینش صحیحی انجام نمی شد. به عنوان مثال بعضا در مصاحبه ها از داوطلبان سوالاتی پرسیده می شد که شرعا و عرفا صحیح نبود. تا اینکه در نهایت امام(ره) به موضوع ورود کردند و عملکرد گزینش، وارد مرحله جدیدی شد، 15 دی ماه سال 61 بود که بنیان گذار جمهوری اسلامی ایران، در فرمانی به ستاد پیگیری تخلفات قضائی و اداری، تمام هیئت هایی را که به نام گزینش در سراسر کشور تشکیل شده بودند، منحل کردند. در پایان نامه امام ایشان دستور ویژه ای داشتند و اعلام کردند: «هیئت هایی تشکیل شود که افراد آن صالح و متعهد باشند و دقت شود تا این افراد، تنگ نظر، تندخو، مسامحه کار و سهل انگار نباشند». یک روز پس از این دستور بود که ستادی با عنوان ستاد مرکزی پیگیری فرمان امام(ره) با حضور رئیس وقت دیوان عالی کشور، نخست وزیر وقت و حجت الاسلام سیداحمد خمینی، تشکیل و مقرر شد هم زمان با منحل شدن هیئت های گزینش در سراسر کشور، هیئت عالی گزینش با حضورحجت الاسلام قربانعلی دری نجف آبادی، مهندس منصور رضوی و دکتر محمد پورگل تشکیل شود. بعد از حکم امام سبک هیئت های گزینش، وارد مرحله «سیستمی» شد، پس از آن هم لایحه ای از سوی دولت برای تدوین قانون هیئت عالی گزینش به مجلس اول ارائه شد. پس از تصویب قانون گزینش در سال 62 این قانون بدون کوچک ترین تغییری در دستور کار دولت ها قرار داشت تا اینکه 13 سال پس از اجرای آن یعنی در سال 75 مسئولان گزینش تصمیم گرفتند آئین نامه اجرائی گزینش را تدوین و تصویب کنند. بر این اساس بود که ضوابط عمومی و ضوابط انتخاب اصلح و تشکیلات، حدود وظایف و صلاحیت های هیئت عالی گزینش، هیئت های مرکزی و هسته ها، مشخص و تعریف شدند. با تصویب مجلس رئیس جمهوری ریاست هیئت عالی گزینش را برعهده می گیرد و دبیر هیئت عالی گزینش را منصوب می کند. هیئت عالی گزینش متشکل از هیئت های مرکزی و هسته های گزینش است. در هیئت عالی گزینش نماینده قوه قضائیه و نماینده یا وزرای وزارتخانه ها و دو نفر از نماینده های ناظر از سوی مجلس عضویت دارد.دبیر عالی گزینش پس از ریاست جمهوری ارشدترین مقام این هیئت را دارد و از سوی اعضای هیئت انتخاب می شود. هم اکنون اسدالله وطنی دبیری هیئت عالی گزینش را برعهده دارد، پیش از او و در دولت های نهم و دهم احمد علیزاده دبیری این هیئت را برعهده داشت. تغییرات دیگری که در نظام گزینش کشور صورت گرفت، به سال های 80 تا 84 باز می گردد که تغییرات عمده ای صورت گرفت؛ از جمله این تغییرات اصلاح ساختار و تشکیلات نیروی انسانی و طرح بازنگری در دستورالعمل ها بود. ابلاغ دستورالعمل های اصلاح شده «مصاحبه»، «تحقیق»، «ارزیابی» و «ضوابط و معیارهای حاکم بر گزینش» به همه واحدهای گزینشی و همچنین تهیه و ابلاغ دستورالعمل های «پاسخگویی»، «عزل و نصب کادر گزینش»، «غمض عین»، «ایجاد، تفکیک و ادغام هسته های گزینش» و «رسیدگی به تخلفات گزینشی گزینش گران»، و برگزاری کارگاه های آموزشی تحول در نظام گزینش کشور نیز از دیگر اقدامات صورت گرفته در این دوره بود. براساس گزارش سایت هیئت عالی گزینش از سال 1376 تاکنون نیز تغییر و تحولات صورت گرفته در عرصه های مختلف در دوره پیشین، ادامه پیدا کرد و از جمله تلاش شد نوعی وحدت رویه در دستورالعمل ها، ضوابط و معیارهای گزینش، ایجاد شود. به هر روی فرایند گزینش در نظام جمهوری اسلامی 9 مرحله دارد و شامل تحلیل شغل، آگهی و پذیرش مقدماتی، مصاحبه مقدماتی، تکمیل فرم استخدامی، برگزاری آزمون ها، مصاحبه، تحقیق و مراجعه به معرف ها، معاینه پزشکی یا بررسی تناسب جسمی داوطلب با شغل است. مرحله نهم و پایانی هم تصمیم گیری نهایی است که معمولابه صورت هسته های سه یا پنج نفره درخصوص استخدام یک نفر تصمیم گیری خواهد شد و این هیئت برای تصمیم گیری نهایی، نظرات خود را به بالاترین مقام سازمان ارجاع می دهد. با توجه به سخنان دیروز معاون حقوقی رئیس جمهور به نظر می رسد دولت یازدهم در راستای اجرای منشور حقوق شهروندی که ماحصل فعالیت های اوست، در نظر دارد تغییراتی در سبک و شیوه هیئت های گزینش ایجاد کند. هرچند باید منتظر ورود منتقدان به این ماجرا ماند و دید واکنش موافقان هیئت های گزینش به این نقدها چه خواهد بود.مجید انصاری چه گفت؟ دیگر بخش های سخنان دیروز مجید انصاری اگر هشت ماده ای امام(ره) نبود، انحراف عظیمی نظام را به بیراهه می برد، امام(ره) در آن زمان این انحراف را در نطفه خفه کردند و ما هم باید این واقعیت را دنبال کنیم.موضوع گزینش امری ضروری و کاری شبه قضائی است و طرفین موضوع نیز حق الناس است. بنابراین توبه در برخی امور در حقوق اجتماعی تقریبا شبه محال می شود.امام بزرگوار ما به محض اینکه احساس می کند در مسیر گزینش ها انحراف افتاده، بدون هیچ رودربایستی این پیام و فرمان را ابلاغ می کند.درست است که پرده دری و اشاعه منکر مورد تایید نیست، اما آنجا که نیاز به برخورد آشکار وجود دارد باید شجاعانه به میدان آمد و نباید به دلیل اینکه دشمن از چنین مسائلی سوءاستفاده خواهد کرد، روی فسادها و نادرستی ها پرده بیندازیم. نباید اجازه دهیم آنجا که با حق فاصله می گیرد، حرکت انقلاب حتی زاویه ای کم پیدا کند.ملاک عمل مقررات قانونی است، گزینش باید در جهت ارتقا و حرکت رو به جلو در بهره وری باشد. برخی مفاسد اداری وجود دارد که زیبنده نظام جمهوری اسلامی و در تراز جمهوری اسلامی ایران نیست و اینها بعضا از سوی کسانی انجام می شود که از مجاری همه گزینش ها عبور کرده اند، چه در ارتقا و چه در استخدام.گاهی که انسان کتاب قضایا و مجامع روایی در باب قضائی را مطالعه می کند، آن قدر سنگین است که جرئت نزدیک شدن به این کار را به خود نمی دهد.البته باید مراقب نفوذ و وابستگان به بیگانگان ضدانقلاب بود که همه اینها راه دارد و راه آن طبق قانون دستگاه مربوطه یعنی وزارت اطلاعات است که مسئول این قضیه است.وزارت اطلاعات هم نمی تواند بگوید من مصلحت نمی دانم چون آنها مامور مصلحت نیستند بلکه مامور اجرای قانون هستند و باید به روشنی بگویم که این فرد به دلیل عضویت در فلان حزب غیرقانونی یا سابقه جاسوسی یا ارتباطی خاص نمی تواند مسئولیت را برعهده بگیرد.
                