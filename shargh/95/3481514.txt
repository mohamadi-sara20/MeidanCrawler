پنج‌شنبه ۲۵ آذر ۱۳۹۵
-----------------------------------------
type_unknown
-----------------------------------------
حلب چگونه آزاد شد؟
-----------------------------------------

                    شرق: آزادی حلب حاصل تلاش های ائتلاف ایران، روسیه، سوریه و حزب الله است. این را سرلشکر سیدیحیی صفوی، دستیار و مشاور عالی فرمانده کل قوا، می گوید و وعده می دهد که به زودی موصل را نیز آزاد خواهیم کرد. او از ائتلاف و همکاری هایی سخن می گوید که در چند ماه گذشته شاهد افزایش آن بودیم. حضور نیروهای مستشاری ایران در سوریه از یک سو و از سوی دیگر گذاشتن پایگاه هوایی نوژه در اختیار جنگنده های روسی که مواضع تروریست ها را در سوریه هدف قرار داده بودند، با همکاری های همیشگی ایران و حزب الله توام شد و اکنون به ثمر نشسته است. به همین خاطر هم بود که سرتیپ «حسین دیاب» استاندار حلب از کمک های ایران و روسیه به سوریه تقدیر کرد و گفت: «حمایت دوستان ایرانی و روسی ما تنها به بعد نظامی محدود نمی شود بلکه آنها با کمک های بشردوستانه و پزشکی خود به مردم حلب، مقاومت آنها را در برابر تروریست ها تقویت کردند».او نیز مانند سرلشکر صفوی اعتقاد داشت که آزادی حلب مقدمه پیروزی بر تروریست هاست و گفت: «ما از طرف همه مردم حلب همه محبت و لطف دو ملت و دو دولت ایران و روسیه را در حمایت از سوریه برای سرکوب گروه های تروریستی ارج می نهیم. ما یقین داریم که پیروزی نه تنها در شهر حلب بلکه در هر وجب از خاک میهنمان بسیار نزدیک است».برآمدن از پس بحران سوریه و ختم این غائله کمک بزرگی به اوضاع و احوال منطقه بود و ازهمین روست که ایران و روسیه به عنوان دو بازیگر اثرگذار همه تلاش خود را به کار گرفته اند تا راهی برای برون رفت از آن پیدا کنند. گفت وگوهای تلفنی وزرای خارجه و دفاع ایران با همتایان سوریه ای، روس و ترک خود نشانه روشنی از تداوم این تلاش ها دارد. سردار دهقان وزیر دفاع کشورمان دیروز در یک تماس تلفنی با سپهبد فهد جاسم الفریج، وزیر دفاع سوریه، پیروزی ارتش این کشور در حلب و آزادسازی کامل آن را تبریک گفت و آن را نقطه عطفی در مبارزات جبهه مقاومت علیه تروریسم و افراطی گری توصیف کرد. وزیر دفاع سوریه نیز از حمایت های رهبری، دولت و ملت ایران قدردانی و بر عزم راسخ دو کشور در مبارزه مستمر با تروریسم و افراطی گری تاکید کرد. محمدجواد ظریف، وزیر خارجه کشورمان، نیز با سرگئی لاوروف، همتای روس خود، درباره تحولات سوریه و آتش بس در این کشور گفت وگو کرد. او یک تماس تلفنی دیگر نیز با مولود چاووش اوغلو، وزیر خارجه ترکیه، داشت. ترکیه در چهارضلعی ایران، سوریه، روسیه و حزب الله جای ندارد اما نمی توان نقش و اثرگذاری آن را در موضوع سوریه نادیده گرفت. به همین خاطر است که مقامات ایران و روسیه بارها در این زمینه با ترک ها مذاکره و بعضا همکاری کرده اند. در گفت وگوی دیروز دو وزیر خارجه نیز اوضاع حلب، آتش بس و نحوه کمک رسانی به مردم این کشور مورد مذاکره قرار گرفت. گفتنی است پیش از ظریف، لاوروف با چاووش اوغلو در همین خصوص گفت وگو کرده بود. موصل را هم آزاد می کنیمهمکاری های ایران و روسیه درخصوص سوریه که به وضعیت فعلی حلب منجر شده است، از سوی غربی ها مورد اعتراض است. به همین خاطر برت کوندرز، وزیر خارجه هلند، دیروز الکساندر شولگین، سفیر روسیه و علیرضا جهانگیری، سفیر ایران را احضار کرد. طبق پیامی که وزارت خارجه هلند منتشر کرده، وزیر خارجه این کشور به شدت وضعیت حاضر در شرق حلب را محکوم کرده و خواستار تخلیه غیرنظامیان از حلب است. گفتنی است بنا بر اعلام مرکز صلح روسیه، دیروز تروریست ها در حومه صلاح الدین حلب توافق ایجادشده با مقامات سوریه مبنی بر ترک شهر را نقض کردند و خودروهایی را که برای حمل ونقل به منطقه توافق شده رفته بودند، هدف حملات خمپاره قرار دادند. به هر ترتیب ایران و روسیه به تلاش ها و همکاری های خود برای حل وفصل موضوع سوریه و مقابله با تروریسم ادامه می دهند و تاکنون چندین بار گفته اند که اجازه نخواهند داد همکاری های استراتژیک و راهبردی دو کشور قطع شود. در راستای همین نگرش است که سرلشکر صفوی دیروز در مراسم افتتاحیه نهمین کنفرانس ملی فرماندهی و کنترل ایران که در دانشگاه خوارزمی تهران برگزار شد، با اشاره به تعبیر مقام معظم رهبری که ما در حال عبور از یک پیچ تاریخی هستیم، بر ضرورت تطابق منافع ملی با پیشرفت ها و تحولات علمی تاکید کرد و گفت: «واقعیت این است که منطقه ما پل ارتباطی سه قاره بزرگ جهان با یکدیگر است، ما باید در این میان نقشمان را به خوبی ایفا کنیم. امروز آمریکایی ها به خوبی درک کرده اند که جمهوری اسلامی ایران قدرت اول منطقه است و نسبت به سایر کشورهای این منطقه وزن بیشتری دارد. از سوی دیگر ائتلاف میان ایران، روسیه، سوریه و حزب الله لبنان باعث آزادسازی حلب شد و به زودی نیز موصل را هم آزاد می کنیم». به گفته او، «ائتلافی که یک طرفش ایران بود، در میان قدرت های جهان به پیروزی نزدیک شده است و همین موضوع وزن ایران را نمایان می کند. رئیس جمهور جدید آمریکا هم باید به قدرت جمهوری اسلامی ایران توجه کند».صفوی در بخش دیگری از این سخنرانی به موضوع علم «فرماندهی و کنترل» پرداخت و با یادآوری دوران هشت سال دفاع مقدس، گفت ایران در آن زمان علم فرماندهی کنترل را نداشته اما در عمل به خوبی آن را اجرا کرده است. او همچنین افزود: «علم فرماندهی کنترل در جنگ به آن معناست که تا خط مقدم هم از تصمیمات فرماندهی باخبر باشد و اطلاعات درست به دستش برسد. هماهنگی ها، استفاده از توپخانه ها، ادوات جنگی و شنودها همه به کمک فرماندهی کنترل می آیند و تنها هدفشان هم به دست آوردن پیروزی است». توافق با هماهنگی ایران و روسیه دستیار و مشاور عالی فرماندهی کل قوا در حالی این حرف ها را می زند که حضور مستشاران ایرانی در سوریه و عراق بر کسی پوشیده نیست؛ حضوری که اگرچه بارها مورد توجه و انتقاد رسانه ها و دولت های غربی قرار گرفت؛ اما اکنون به ثمر رسیده و دستاورد درخورتوجهی در حلب داشته است. خود سرلشکر صفوی نیز یک ماه قبل در برنامه گفت وگوی ویژه خبری این حضور مستشاری را یکی از عوامل پیروزی مسلمانان در عراق و سوریه دانسته بود. او با اشاره به نقش بسزای ائتلاف ایران، روسیه، سوریه و حزب الله گفته بود که این ائتلاف معادلات را در سوریه و حلب برهم زده است. ائتلافی که به گفته سرلشکر صفوی اکنون به آزادسازی حلب منجر شده است، همان ائتلافی است که فیصل مقداد یک سال ونیم قبل از بین رفتن آن را تنها یک توهم دانسته بود. او در گفت وگویی با شبکه تلویزیونی المنار گفته بود «ائتلاف سوریه با ایران و روسیه ناگسستنی است و کسانی که به ازبین رفتن این ائتلاف دل بسته اند، در توهم به سر می برند». در همین گفت وگو به یک سر دیگر از ائتلاف یعنی حزب الله اشاره و تاکید کرد: «ما به ائتلاف با برادرانمان در لبنان به ویژه گروه اساسی، رزمنده، مبارز، مدافع حقوق عربی، دشمن اسرائیل و حامی سوریه یعنی حزب الله افتخار می کنیم».«فرنز کلینزویچ»، معاون اول رئیس کمیته دفاع و امنیت شورای فدراسیون روسیه، نیز چند ماه قبل وقتی که در همدان میزبان بمب افکن های روسی بودیم، از کارآمدترشدن این ائتلاف سخن گفت. به گفته او، ائتلاف ضدتروریستی روسیه، سوریه، ایران و عراق ثابت کرد که مبارزه با تروریسم در خاورمیانه کارآمدتر و موثرتر است. سناتور روس با تاکید بر اینکه این ائتلاف ظاهری نیست و از کارآمدی بیشتری برخوردار است، گفت: «فکر می کنم این شکل از ائتلاف میان این کشورها علیه تروریست های داعش به زودی گسترش خواهد یافت».بیانیه دیروز حزب الله که تاکید داشت هر توافقی در حلب باید با هماهنگی ایران و روسیه باشد، نیز مهر تاییدی بر پایبندی طرفین به این ائتلاف بود. حزب الله این بیانیه را در راستای اختلاف ایجادشده درباره تخلیه دو روستای واقع در استان ادلب صادر و تاکید کرد: «هیچ توافقی در حلب نباید بدون نگاه جامع به جبهه های جنگ و توسعه مسائل حقوق بشری در دیگر مناطق انجام بگیرد». بنا به اعلام این رسانه تعداد مردمی که خواهان ترک حلب تحت توافق آتش بس هستند، 15 هزار نفر به انضمام چهار هزار شورشی است.
                