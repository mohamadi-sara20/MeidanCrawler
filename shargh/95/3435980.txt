یک‌شنبه ۴ مهر ۱۳۹۵
-----------------------------------------
سرمقاله
-----------------------------------------
«مدیران دست نیافتنی و سیاست گذاری معیوب»
-----------------------------------------

                    همه ما تصاویری از مدیران ارشد کشورهای غربی در بین مردم، در مترو، در رستوران یا در برخورد با کارمندان و اطرافیان دیده ایم؛ همه ما تصویری از استراحت کردن مرحوم دکتر بهشتی در حیاط ساختمان مرکزی حزب جمهوری اسلامی دیده ایم که از فروتنی و ساده زیستی ایشان حکایت می کرد. همگی ما تصاویری از هم نشینی نزدیک بنیان گذار جمهوری اسلامی با مردم عادی در ابتدای پیروزی انقلاب اسلامی دیده ایم؛ این تصاویر برای جامعه مدیریتی امروز ما بسیار غریب است. فاصله های مدیران با بدنه اجتماعی در حال افزایش است؛ هم از لحاظ مالی و هم از لحاظ روحی و شخصیتی. اگر یکی از دوستان شما به یکی از پایین ترین سطوح از چرخه مدیریتی کشور؛ یعنی مدیر کلی، برسد به سرعت دست نیافتنی می شود؛ چه برسد به آنکه معاون وزیر یا وزیر شود. البته بخشی از این پدیده را می توان درک کرد، خواه به دلیل اشتغالات زیادی که برای او به وجود می آید یا به دلیل محافظت از خود برابر خواسته های نامشروعی که ممکن است از سوی دوستان و آشنایان مطرح شود. ممکن است گفته شود این تمام واقعیت نیست و بخشی از حصارهایی که مدیران به دور خود می کشند می تواند ناشی از تحقیرها و سرخوردگی های پیشین آنان باشد. گویی در پی انتقام گیری در عرصه روابط انسانی هستند و دیگران را به تلافی تحقیرهایی که خود تجربه کرده اند، تحقیر می کنند.تحلیل روانی این موضوع هدف گفتار ما نیست، بلکه ما در پی بررسی پیامدهای این پدیده در عرصه سیاست گذاری کشور هستیم، چراکه حکایت به عرصه فردی محدود نمی شود. این حصارهای مدیریتی به شدت بر درک و فهم آنها از اطراف خود و از حیطه وظایف خود تاثیر می گذارد و منشا سیاست های غلط می شود.همه سخن این است که سیاست گذاری عمومی در زمینه ای از گفت وگو و مفاهمه اجتماعی شکل می گیرد؛ نقد و بررسی، جزئی جدایی ناپذیر از فهم ما از جهان و از تدابیر سیاستی است. اصلی ترین تاثیر حصارهای مدیریتی بر سیاست گذاری عبارت است از ایجاد خلل در فهم و درک ما از شرایط حاکم بر سیاست گذاری. حصارهای مدیریتی راه حل های سیاستی را معیوب و ناقص می کند و قدرت نوآوری را از بدنه دیوان سالاری سلب می کند. حصارهای نامرئی مدیریتی آسیبی جبران نشدنی بر نظام فهم و درک ما می گذارد و سیاست های ما را با شکست مواجه می کند. پرداختن به جنبه های روانی حصارهای مدیریتی نباید ما را از ضربه ای که به نحوه سیاست گذاری ما می زند غافل کند، بیماری حقارت مدیریتی به نقایصی جدی در سیاست گذاری می انجامد. کمیسیون اجتماعی دولت همواره شاهد تقاضاهای روزافزونی برای کسب پستی هم تراز با معاون وزیر یا وزیر بوده است که به تازگی با مقاومت رئیس جمهور روبه رو شده است. امروزه تعداد پست های هم تراز معاون وزیر چندین برابر پست های واقعی معاون وزیری است؛ براساس گزارش یکی از مدیران ارشد سازمان برنامه و بودجه، در دولت گذشته فقط در معاونت توسعه مدیریت (سازمان امور اداری و استخدامی فعلی) تعداد «پست های مقامی» (معاون وزیری) از هشت به 129 افزایش پیدا کرده بود. از پاسپورت سیاسی تا عبور از پاویون ویژه و برخورداری از تشریفات رسمی و... از مزایای این پست هاست. البته دلیل اصلی این تلاش ها شاید داشتن این امتیازها نباشد، بلکه بیشتر در پی آن هستند که شان و شخصیت و اعتبار مدیریتی آنان حفظ شود و بتوانند از «قدرت» شخصیتی و نفوذ مدیریتی آن برخوردار شوند؛ در جامعه ای که قدرت به نوعی «حقانیت گفتمانی» و «غلبه منطقی» می آورد، چنین تقاضاهایی «طبیعی» است. به محض بالارفتن از پله های مدیریتی، ناگهان این تصور به وجود می آید که گویی سطح فهم و دانش ما ارتقا می یابد؛ کسی که تا دیروز در میان ما بود و به اظهار نظرهای ساده ای بسنده می کرد، امروز که مدیر ارشد یا نماینده مجلس شده است دچار نوعی خودبسندگی فکری شده و هنگام اظهار نظر درباره موضوعات مختلف ناخودآگاه دچار «خودافلاطون بینی» می شود، درباره همه چیز اظهارنظر اندیشمندانه و حق به جانب می کند. تواضع، فروتنی و سکوت را معادل بی سوادی خود تلقی می کند و با اندک اخباری که از سایت ها و روزنامه ها کسب کرده است، بی محابا درباره سیاست هایی اظهار نظر می کند که سرنوشت میلیاردها تومان بودجه بیت المال را تعیین می کند. ژست های مدیریتی و تفاخر ریاستی، بیماری فکری و اخلاقی برای ما پدید می آورد که ملت را بدهکار خود تلقی می کنیم و انتظار پذیرش بی چون وچرای افکار و نظرات ما را پدید می آورد. به همین شکل، خود شیفتگی های مدیریتی سبب می شود انتظار حقوق و دستمزدهای نجومی، برخورداری از امکانات، راننده، پیشخدمت، گماشته،خانه های مجلل بیت المال و... برایمان کاملاطبیعی شود... و چقدر این صحنه ها امروز برای ما آشناست.در چنین فضایی گوش شنوا و قوه فهم و درک برای پذیرش افکار و اندیشه ها و سیاست های جدید باقی نمی ماند. نظام سیاست گذاری سیری قهقرایی پیدا می کند و زمینه هرگونه نوآوری و حرکتی رو به جلو از بین می رود و هرگونه انتقادی، به تخریب وجهه کارآمدی نظام تعبیر می شود. گزارش سرپرست گروه مشاوران هاروارد درباره برنامه ریزی در ایران که نزدیک60 سال پیش منتشر شده است، نشان می دهد این بیماری ریشه ای تاریخی در ایران دارد: «در واقع ما دائما در بیم و حیرت از شدت شخصی شدن پدیده های اجتماعی در جامعه ای بودیم که بحق می توان آن را «جامعه ای شخصی» شده نام نهاد. در چنین جامعه ای، شخص، عقاید وی، جایگاه اجتماعی وی و کار و دانش حرفه ای او، همه معرف یک کل تفکیک ناپذیرند. تمایز منازعات فکری و منازعات شخصی که در اکثر جوامع کاری بسیار دشوار است، در جامعه ایران عملاناممکن می شود. در این کشور، نقد هر اندیشه ای غالبا معادل با حمله به صاحب آن اندیشه تلقی می شود و به این ترتیب آن را اهانت آمیز می دانند نه سودمند... در این فضا، دستیابی به راه حل واقعی مسائل بیش از پیش دشوار می شود» (گزارش سرپرست گروه مشاوران هاروارد، نشر نی، ص. 52).خودبزرگ بینی مدیریتی فرصتی بزرگ را از نظام سیاست گذاری می گیرد. فرصت یادگیری، سازمان یادگیرنده را پدید می آورد؛ سازمانی باز و همراه با گفت وگوی انتقادی. تحولات سریع جهانی یادگیرندگی لحظه ای را ضروری کرده است. سازمان یادگیرنده یک ضرورت حیاتی و اجتناب ناپذیر برای نظام سیاست گذاری است. حصارهای مدیریتی قفلی بزرگ و ناگشودنی بر یادگیرندگی سازمان دولت می زند. برعکس، فروتنی، مباحثه و گفت وگوی آزاد کارشناسی مهم ترین ابزار برای تبدیل دولت به یک سازمان یادگیرنده است. برای اصلاح نظام سیاست گذاری در ایران نیازمند تقدس زدایی از مدیران و ایجاد فضای باز کارشناسی و تامین امنیت کارشناسان هستیم. مدیر دست یافتنی، مدیری است که در معرض افکار گوناگون قرار می گیرد و چرخه معیوب سیاست گذاری را می شکند.
                