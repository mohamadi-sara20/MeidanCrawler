شنبه ۲۲ آبان ۱۳۹۵
-----------------------------------------
سرمقاله
-----------------------------------------
ترامپ آنها و ترامپ ما
-----------------------------------------

                    اگر احمدی نژاد با شعار آوردن نفت بر سر سفره مردم و «ما می توانیم» روی کار آمد، ترامپ نیز با ترجمان کم وبیش همین مفهوم به کاخ سفید راه یافت. ترامپ و احمدی نژاد در یک نکته، اشتراک روش دارند. آنان جاعلان رویای مردم سرزمین خویش اند. ترامپ در کار جعل رویای آمریکایی و احمدی نژاد، کابوس به انتها رسیده این رویاست. ترامپ رویای نشات گرفته از نشئه پول است، آن هم نه برای مردمی مثل همه مردم دنیا که پول را دوست دارند، بلکه برای مردمی که همه مردم دنیا چون آنان پول را دوست دارند. پس رای دادن به ترامپ بی دلیل نیست. میلیاردری که تجسم و تجسد رویای آنان است؛ همان گونه که احمدی نژاد بود. مردی ساده پوش با خلوص جعلی که توانست یک شبه ره صدساله برود، با این داعیه که حق مردم را از زراندوزان زمانه اش خواهد ستاند. ایرانیانی چون احمدی نژاد بسیارند، کسانی که می خواهند یک شبه ره صدساله بروند. یک شبه مدیرکل، وزیر، استاد دانشگاه یا رمان نویس و کارگردان شوند. این هم بی دلیل نیست. فولکلور و افسانه های ایرانی پر است از آدم هایی که با سرکشیدن معجونی یا با نشستن شاهینی بر دوش، زندگی شان از این رو به آن رو می شود. احمدی نژاد تحقق عینی این رویا بود. او با مهارت توانست از تاروپود رویاهای مردم برای خود قبایی بدوزد؛ قبای عیاری! گاه مردم به نماد رویاهای خود رای می دهند. درست تر آن است که بگوییم به خودشان رای می دهند. همان گونه که رای احمدی نژاد از آسمان نبارید، رای ترامپ را هم باد با خود نیاورده است. مردمانی وجود دارند که چون اشباح مسخ شده از رویاهای خویش، پای صندوق رای می روند و سرنوشت خود و یک ملت را دگرگونه می کنند. این هم یکی از معایب دموکراسی است که باید به آن تمکین کرد؛ به عارضه آرایی که ریشه در آرزوها و آمال مردمی دارد که از وضعیت موجود ناخرسند و به شدت خشمگین اند. از این رو در خلسه و خلجان، به رویایی پناه می برند که شاید کابوسی دهشتناک باشد و سرنوشتی تلخ برایشان رقم بزند. اگر مردم از خشم و انزجار از وضعیت موجود به احمدی نژاد رای دادند، چرا مردم آمریکا نیز این گونه رقیب ترامپ را نقره داغ نکنند؟ اگر گردش شب و روز تکرارشونده است، دلیل ندارد سیاست هم تکرار نشود و تکراری نباشد، اگرچه برای عده ای تلخ و غمبار. بسیاری از مردم آمریکا نیز مانند کسانی که سال 84 با علم یا شهود پی برده بودند مردی که روی کار می آید، اصالت ندارد و جاعل رویاهاست نه رویاساز، به خوبی می دانند مردی که توفان به پاکرده، جز مشتی دلار چیزی در چنته ندارد. از این رو است که احساس شکست شان فراتر از یک باخت سیاسی است؛ زیرا کاخ باورهایشان در حال فروریختن است. اینک مردمی که به احمدی نژاد باختند، حال وروز بازندگان مقابل ترامپ را خوب می فهمند. گیرم با این تفاوت که دولت در آمریکا چنان کوچک، چابک و مقتدر است که ترامپ را مهار کند یا از او مترسک سر جالیز بسازد. کاری که ما نتوانستیم با احمدی نژاد بکنیم و این او بود که برخی از دولتمردانش را چون مترسکی بر سر وزارتخانه ها نشاند. اگر از رویای ترامپ خواسته یا ناخواسته بهشت موعودی سر نزند، بعید است به کابوسی تمام عیار هم بدل شود. خطر ترامپ به حد و قدر و اصالتی نیست که بتواند ایده ای چون فاشیسم را جا بیندازد و احیا کند، یا از طرف دیگر بتواند نیروهای اجتماعی را در برابر خود متحد کرده، به اعتراضات دامنه دار وادارد. اقتصاد نئولیبرال آمریکا دلقک های بسیار دارد که بسیاری از آنان را بر مسند قدرت نشانده است.اگر نظام خودانگیخته بازار می تواند خودش را تنظیم کند، چرا نتواند از پس تنظیم دولتی که برساخته خود است، برآید. دست بالا، ترامپ بتواند در دوره اول ریاست جمهوری اش، برخی از برنامه های جمهوری خواهان، هم چون کاهش مالیات و دیگر ایده های اقتصادی آنان را که در چند سال اخیر در نقد برنامه های اوباما مطرح شد، به اجرا درآورد و کیست که نداند هرگونه تغییر و تحول در نظام اقتصادی آمریکا، تمام جهان را دستخوش تغییرات خواهد کرد.در سیاست آمریکا چیزی در حال شدن است؛ شاید آمریکا دیگر آن کشور بدون تاریخ نباشد که رویایش را از تاریخ مردم دیگر وام می گرفت. اینک آمریکا در تاریخ، صاحب قدمتی هرچند کوتاه شده است و ترامپ، نماد نوعی از ملی گرایی است، نماد رویایی که بناست کشورش را از تاریخ مهاجران خود جدا سازد و شاید از این رو بسیاری در جهان دیدگاه های او را به فاشیسم نزدیک دانسته اند. نگران نباشید، ترامپ را جدی نگیرید. همه چیز در نظام اقتصادی آمریکا به کالاتبدیل می شود، حتی تاریخ. این صحنه نمایش است. نمایشی که هم کمدی است و هم تراژدی. طولی نمی کشد که کالای احساسات در بازار عرضه و تقاضا به تعادل برسد و خودانگیخته تنظیم شود. احمدی نژاد می توانست با پول نفت، شو اجرا کند، بخندد و بخنداند: «چند ساعته اینجایید؟ یک ساعت... نه، دو ساعت... نه، سه ساعت... کی خسته است!» احمدی نژاد نقش اول و کارگردانی این نمایش را خود به دست گرفت؛ اما ترامپ درحال حاضر نقش اول و اصلی را دارد و کم کم جزئی از نمایش می شود. از اینجا تفاوت بارز و چشمگیر ترامپ و احمدی نژاد عیان می شود و آن چیزی نیست جز تفاوت در بنیان های اقتصادی؛ اولی اقتصاد بازار آزاد و دومی اقتصاد رانتی آلوده به بازار آزاد. اولی خالق نمایشی ملودرام برای مردمی ثروتمند و دیگری خالق کابوس نوآر برای مردمی کم برخوردار.
                