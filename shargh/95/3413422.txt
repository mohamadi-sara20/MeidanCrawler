چهار‌شنبه ۲۷ مرداد ۱۳۹۵
-----------------------------------------
type_unknown
-----------------------------------------
یورش به خانه تیمی داعش
-----------------------------------------

                    گروه سیاست: دوشنبه شب و بامداد سه شنبه دو تیم تروریستی وابسته به داعش در استان کرمانشاه منهدم شدند. این خبر را مقامات استانی از جمله «اسدالله رازانی» استاندار کرمانشاه و «مجتبی ملکی» دادستان عمومی و انقلاب کرمانشاه اعلام کردند. از این عملیات تصاویر و ویدئوهایی هم در فضای مجازی توسط شهروندان منتشر شده که البته در آنها تنها صدای شلیک گلوله به گوش می رسد. تصاویری هم از خانه تیمی تروریست ها منتشر شده که روی در ورودی خانه جای گلوله دیده می شود. به گفته استاندار کرمانشاه «یک تیم انتحاری وابسته به گروهک تکفیری داعش که برای انجام عملیات در نقاط مختلف و شهرهای مرکزی کشور وارد مرزها شده بود، در روزهای دوشنبه و سه شنبه در یکی از محلات شهر کرمانشاه و یک شهر دیگر استان منهدم شد». به گزارش «ایرنا» او افزود: «در این درگیری سه نفر از اعضای این تیم تروریستی که یک خانه تیمی در شهر کرمانشاه را در اختیار گرفته بودند...صبح سه شنبه در یک عملیات کشته شدند». او ادامه داد: «از این خانه تیمی انواع سلاح های نظامی و انفجاری مانند جلیقه و کمربندهای انتحاری، نارنجک و انواع سلاح خودکار و کمری کشف شده است». رازانی گفت: «صدای شلیک تیر که دوشنبه شب در یکی از محلات شهر کرمانشاه {باغ ابریشم} شنیده شد، در نتیجه این عملیات ضدتروریستی بوده است». به گفته رازانی در درگیری دیگری که دوشنبه شب در یکی از شهرهای غربی استان بین نیروهای اطلاعاتی، امنیتی و انتظامی استان با بخش دوم همین تیم ترویستی رخ داد، یکی از عناصر موثر گروه تکفیری داعش به هلاکت رسید و تعدادی هم دستگیر شدند. او افزود: «موفقیت بزرگ نیروهای اطلاعاتی، انتظامی و بسیج و همکاری موثر قضات دستگاه قضائی باعث شد این گروه در رسیدن به اهداف شوم خود که قتل و کشتار مردم بی گناه بود، ناکام شود». استاندار کرمانشاه به دلیل این عملیات موفقیت آمیز که در 48 ساعت گذشته در استان کرمانشاه انجام شد، از نیروهای انتظامی، سربازان گمنام امام زمان(عج)، بسیج و دستگاه قضائی استان تقدیر و تشکر کرد. توضیحات وزیر اطلاعاتهمچنین به گزارش «پایگاه اطلاع رسانی وزارت اطلاعات» سیدمحمود علوی وزیر اطلاعات گفت: «در یک عملیات اطلاعاتی پیچیده، یکی از هسته های وارداتی گروهک تروریستی داعش به سرکردگی یکی از امرای منطقه ای این گروه در غرب کشور شناسایی و قبل از هرگونه اقدامی با هوشیاری سربازان گمنام امام زمان(عج) و هماهنگی نیروهای انتظامی و امنیتی متلاشی شد». او افزود: «انجام عملیات های تروریستی در مراکز جمعیتی و مذهبی شهرهای عمقی کشور از اهداف تروریستی این گروه بوده است. این تیم مسلح تروریستی در یک برنامه ریزی گسترده درصدد انجام چندین عملیات در نقاط حساس کشور به صورت هم زمان و ترکیبی بوده است». هلاکت یکی از رده بالاهای تکفیری عراقدر همین رابطه «حسین ذوالفقاری» معاون امنیتی و انتظامی وزیر کشور گفت: «اشراف اطلاعاتی و کنترل های چندلایه اطلاعاتی، انتظامی و امنیتی در کشور، موجب شده تلاش های گروه های تکفیری برای ایجاد ناامنی ناکام بماند». او افزود: «فعالیت گروه های تروریستی و تکفیری، ازجمله تهدیدها در سطح منطقه است و این گروه ها در چند سال گذشته تلاش کرده اند به هر نحوی، ناامنی در منطقه ایجاد کنند». ذوالفقاری ادامه داد: «اشراف اطلاعاتی و کنترل های چندلایه اطلاعاتی، انتظامی و امنیتی در کشور موجب شده تلاش های گروه های تکفیری برای ایجاد ناامنی ناکام بماند که برای نمونه می توان به خنثی سازی عملیات تیم خرابکاری که اخیرا تصمیم داشتند در یکی از استان های غربی و مناطق مرکزی اقدامات ضد امنیتی داشته باشند، اشاره کرد». او افزود: «نیروهای اطلاعاتی، انتظامی و نظامی از غروب دوشنبه تا صبح سه شنبه، در دو نقطه از استان کرمانشاه با این گروه تروریستی و تکفیری درگیر شدند و چهار نفر از آنها را به هلاکت رساندند و شش نفر دیگر نیز دستگیر شدند». او یکی از عناصر به هلاکت رسیده در درگیری صبح دیروز را از افراد از قبل شناسایی شده و رده بالای جریان تکفیری در کشور عراق عنوان کرد. توضیحات دادستان کرمانشاههمچنین دادستان عمومی و انقلاب کرمانشاه گفت: «در این عملیات چهار تروریست به هلاکت رسیدند». «مجتبی ملکی» درباره جزئیات انهدام دو تیم تروریستی درکرمانشاه افزود: «یک تیم تروریستی توسط نیروهای امنیتی شناسایی و صبح سه شنبه در یک عملیات برنامه ریزی شده در منطقه باغ ابریشم کرمانشاه، منهدم شدند». به گزارش «ایرنا» او گفت: «در این عملیات هر سه تروریست به هلاکت رسیدند و از آنها مقادیری مواد منفجره و جلیقه انفجاری کشف شد». این مقام قضائی به عملیاتی دیگر برای انهدام یک تیم تروریستی اشاره کرد و گفت: «دوشنبه شب نیز در منطقه جوانرود یک تیم تروریستی با تلاش ماموران انتظامی و نظامی متلاشی شد که در آن عملیات نیز یک نفر از تروریست ها به هلاکت رسید و تعدادی نیز دستگیر شدند». ملکی گفت: «تلاش و زحمات همه نیروهای نظامی و انتظامی به خصوص سربازان گمنام زمان(عج) در شناسایی و متلاشی کردن این دو تیم تروریستی قابل تقدیر است». همکاری «نوپو» با سربازان گمنامسردار «منوچهر امان اللهی» فرمانده انتظامی استان کرمانشاه نیز در همین رابطه گفت: «در پی کسب خبر ورود عناصر تکفیری به شهر کرمانشاه از سوی سربازان گمنام امام زمان(عج)، موضوع با جدیت در دستور کار قرار گرفت». او افزود: «بر این اساس صبح سه شنبه تیم ویژه عملیات انتظامی استان و نیروی ویژه نوپو یگان ویژه با همکاری و هماهنگی سربازان گمنام امام زمان(عج) وارد عمل شدند و در یکی از محلات شهر کرمانشاه در درگیری صورت گرفته، هر سه عامل را به هلاکت رساندند». او با اشاره به اینکه این عوامل با هدف عملیات خرابکارانه وارد کشور شده بودند، تصریح کرد: «از عناصر تکفیری یک قبضه سلاح کلاشنیکف، دو تیغه خشاب و یک جلیقه انفجاری کشف شده است». امان اللهی با بیان اینکه دستگاه های انتظامی و امنیتی با اقدامات اطلاعاتی شبانه روزی، فضای امنی را در استان کرمانشاه ایجاد کرده اند، به مخلان نظم و امنیت هشدار داد: «جان کمترین بهایی است که برای برقراری ثبات و آرامش می پردازیم».
                