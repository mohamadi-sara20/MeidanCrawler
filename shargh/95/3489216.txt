پنج‌شنبه ۹ دی ۱۳۹۵
-----------------------------------------
type_unknown
-----------------------------------------
علی مطهری در مراسم چهلم آیت الله موسوی اردبیلی: شهید مطهری اصرار داشت روحانیون پست دولتی نگیرند
-----------------------------------------

                    مراسم چهلم مرحوم آیت الله موسوی اردبیلی، روز گذشته در کانون توحید برگزار شد. این مراسم را انجمن اسلامی مدرسین دانشگاه ها، مجمع مدرسین حوزه علمیه قم، انجمن اسلامی جامعه پزشکی ایران و انجمن اسلامی معلمان ایران برگزار کرده بودند. علی مطهری، محمد سروش محلاتی، علی شکوری راد و نجفقلی حبیبی درباره ویژگی های اخلاقی و عرفانی شخصیت مرحوم آیت الله موسوی اردبیلی به سخنرانی پرداختند. به گزارش ایلنا «علی مطهری» نایب رئیس دوم مجلس شورای اسلامی در این مراسم، درباره ویژگی های آیت الله موسوی اردبیلی گفت: «ایشان اعتدالی بود که نه دچار تحجر شد و نه دچار روشنفکری های بیجا. از سوی دیگر ایشان خدمات فرهنگی، اجتماعی و سیاسی از جمله مدارس مفید، دانشگاه مفید، مسجد امیرالمومنین و کانون توحید داشت که همه اینها آثار خوبی برای جامعه ما دارد». او با اشاره به جلسات شهید مطهری در کانون توحید و مسجد امیرالمومنین، گفت: «پدرم پس از پایان یکی از جلسات دوره های شناخت در همین کانون توحید در راه برگشت و در حالی که همراه شهید باهنر بودند، به دست نیروهای ساواک دستگیر و به ایشان اعلام شد که شما ممنوع المنبر هستید. ایشان گفت من منبر نرفتم و کلاس درس بود که به او گفتند کلاس درس هزار نفری ما ندیدیم». مطهری به بیان خاطره ای از پدرش و آیت الله موسوی اردبیلی پرداخت و گفت: «به یاد دارم یک شب که مرحوم منتظری، مرحوم بازرگان و مرحوم موسوی اردبیلی چند روز قبل از انقلاب دور هم جمع شده بودند که در این حین خبر دادند عده ای از گروه های چپ می خواهند به زندان قصر حمله کنند. مرحوم پدر گفتند ما برویم جلوی اینها را بگیریم. من راننده بودم و به آنجا رفتیم. سکویی درست کردند و قرار شد آقای بازرگان و خودش که شناخته شده تر بودند، جلو بیایند و برنامه کمونیست ها را برهم بزنند». او با بیان اینکه انقلاب اسلامی نشان داد نیروی پنهانی به نام روحانیت در جامعه ما وجود دارد...که تا آن زمان جامعه شناسان به آن توجه نمی کردند، افزود: «در آن زمان نیروی روحانیت را به شکل دکور در جامعه ایران می دیدند که برای نیروی سیاسی و اقتصادی بود؛ اما با جنبش اسلامی تحلیل ها تغییر کرد».او ادامه داد: «شهید مطهری در اسفند 57 درباره روحانیت و انقلاب اسلامی بحثی داشت که برخی نکات آن شامل این بود که به شرطی که روحانیت وظایف خود را در آینده انقلاب درک کند، کار زیادی خواهد داشت».نایب رئیس مجلس با بیان اینکه شهید مطهری به شباهت انقلاب ایران و انقلاب صدر اسلام نیز اشاره کرده است، گفت: «در آرای شهید مطهری به برخورد خوب مسلمانان با فرهنگ های مختلف اشاره شده است. در تاریخ اسلام می توان به نوع رفتار امام صادق (ع) با دیگر ادیان و فرهنگ ها اشاره کرد که چطور با افکار مختلف برخورد خوب و آرامی داشتند».او به نظرات شهید مطهری درباره بحث آزادی بیان اشاره کرد و گفت: «ایشان می گوید هر موقع قطب مخالف از عقیده ای گرفته شود، حتما خود این عقیده به سمت فساد می رود. پیشنهاد ایشان این بود که در دانشکده الهیات یک استادی درس مارکسیست بدهد و استادان دیگر با او بحث کنند. ایشان مقایسه ای بین در خلوت واقع شدن قدرت از نظر اروپایی ها و در خلوت واقع شدن زن و مرد بیگانه در اسلام می کنند و می گوید همین تاکید را اروپایی ها درباره در خلوت واقع شدن قدرت دارند».مطهری ادامه داد: «ایشان می گویند همان طور که درباره غریزه جنسی باید کنترل کرد، در موضوع برتری طلبی هم باید مراقب بود، با این تفاوت که اولی فردی است و دومی اجتماعی. درباره قدرت هم خلوت برای هر کسی ممکن نیست و علی ابن ابی طالب را می خواهد. روش ما در اولی خوب است؛ اما در دومی در حد صفر است. اروپایی ها چون به مسائل اجتماعی اهمیت می دهند، اجازه نمی دهد قدرت در یک جا متمرکز شود».نایب رئیس مجلس به اختلاف نظرهای علما درباره حق رای زنان در پیش از انقلاب اشاره کرد و گفت: «موضوع دخالت زنان در انتخابات در نظر نیمی از مردم آن زمان قابل هضم نبود. حضرت امام (ره) هم در آن زمان حتی درباره رای زنان اعتراض کرده بود؛ اما بعدها نظرش عوض شد. شهید مطهری با این نظر موافق نبود و معتقد بود علما نباید خود را مخالف حق رای زنان معرفی کنند. ایشان می گویند روحانیت باید پرچم اصلاحات را در دست داشته باشد و اجازه نداد دیگر گروه ها این پرچم را در دست داشته باشند. اینها باید اسلام را حل کننده بحران های اجتماعی معرفی کنند، نه بحران زا. در این صورت دیگر هیچ مکتبی علیه آنها قیام نمی کند».مطهری به نگاه پدر درباره جایگاه روحانیت اشاره کرد و گفت: «شهید مطهری اصرار داشت روحانیت پست دولتی نگیرند و به کار خود مشغول باشند». اردبیلی از فقه اهل سنت استفاده می کرد«نجفقلی حبیبی» هم در سخنانی در این مراسم گفت: «مرحوم موسوی اردبیلی پیش از انقلاب فعالیت های فرهنگی بسیاری داشت که از جمله این موارد می توان به تاسیس مدارس مفید که درحال حاضر هم دایر هستند، اشاره کرد که نهایتا به تاسیس دانشگاه مفید هم منجر شد. تاسیس کانون توحید از دیگر فعالیت های برجسته مرحوم موسوی اردبیلی است که با طراحی و معماری مهندس میرحسین موسوی انجام شد».به گزارش «ایسنا»، دبیرکل اسبق انجمن اسلامی مدرسین دانشگاه ها با تاکید بر اینکه موسوی اردبیلی می کوشید تا با تکیه بر فقه، مسائل نوین جامعه را حل کند، گفت: «ایشان از فقهای نواندیش بود که می کوشید با استفاده از سنت های فقهی، مسائل جدید را هم حل کند».حبیبی افزود: «یکی از کارهای بزرگ ایشان این بود که با تکیه بر تجربیاتش در دستگاه قضائی و مراجعه به منابع فقهی اهل سنت و تشیع، پژوهشی تطبیقی در زمینه حل مسائل فقهی جامعه انجام دهد و آن را به مردم ارائه دهد».او ادامه داد: «استفاده از فقه اهل سنت را نباید یک ایراد محسوب کرد؛ چرا که پیش از این نیز شیخ طوسی این کار را انجام داده بود؛ اما از دوران صفویه فقه شیعه مقداری محدود به منابع شیعی شد».حبیبی در پایان با گرامیداشت یاد و خاطره آیت الله موسوی اردبیلی، گفت: «ایشان مصداق عالمی بود که جامعه از علم وی استفاده کرد و بهره مند شد».
                