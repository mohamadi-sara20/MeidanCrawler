دو‌شنبه ۱۲ مهر ۱۳۹۵
-----------------------------------------
یادداشت
-----------------------------------------
خطری به نام شهوت خرید
-----------------------------------------

                    برای پدران و مادران، چه چیزی مهم تر از فرزندان و آینده آنها می تواند باشد؟ حتی فکر اندوه فرزندان، آسایش را از آنها می گیرد و آشفتگی و دلهره را جایگزین آن می کند، اما شاید شگفت زده شوید اگر بگویم که امروزه بسیاری از پدران و مادران ایران زمین با دستان خود، فرزندانشان را به نوعی اندوه پایدار مبتلامی کنند!این پدیده آن چنان در این سرزمین همه گیر شده که آینده کشور را با تهدیدی جدی روبه رو کرده است. متاسفانه مبتلایان به این اندوه پایدار به سادگی درمان نخواهند شد.این اندوه، نتیجه «شهوت خرید» است! مبتلایان به شهوت خرید به جای اشتیاق به آفریدن و لذت بردن از آفرینش و آفریده های خود، از خرید آفریده های دیگران سرمست می شوند.این یک بیماری کشنده است زیرا روح خلاقیت و نوآوری یا همان جلوه بارز انسانیت را در مبتلایان خود می کشد.آنانی که اهل آفرینش هستند، مدام می کوشند بهتر بیافرینند و این توالی آفرینش، تعالی انسان را در پی دارد.آنها برای آفرینش بهتر، به دنبال کسب دانش و مهارت های جدید می روند تا خود را توانمند کنند. این چرخه آفرینش و توانمندی، رو به کمال و با ذات خلقت انسان هماهنگ است. از همین رو، آفریننده ها در این چرخه تکاملی، همواره نوعی خشنودی درونی و پایدار را تجربه می کنند. از قضا، آفریده های نوآورانه آنها به سرعت از دیگران متمایزشان می کند و می تواند جایگاهی محترمانه را برای آنها در جامعه به ارمغان آورد. این جایگاه اجتماعی هم به نوبه خود باعث تقویت و پایدارسازی احساس خوب درونی می شود.کودکانی که با اشتیاق به آفرینش بزرگ می شوند، بعدها کارآفرینان و نوآورانی خواهند شد که در قالب بنگاه های تجاری، محصولات و خدماتی نوآورانه و متمایز به بازار می برند و موفقیت تجاری را هم به سبد افتخارات خود می افزایند. نسلی از این گونه کودکان آفریننده، کشوری را نوآور و اقتصادش را شکوفا می کنند. البته دامنه این قدرت آفرینندگی بسیار فراتر از اقتصاد است.کشوری که شهروندان آفریننده دارد، کشوری سالم تر و انسانی تر است، چراکه افراد احساس خشنودی درونی دارند و به آفرینندگی دیگر هم وطنان نیز احترام می گذارند. چنین کشوری به پشتوانه توان آفرینندگی، در حوزه های فرهنگی، هنری، سیاسی و حتی نظامی هم متمایز و برتر خواهد بود.اما کودکانی که اهل آفرینش نباشند، به ناچار بر داشته های مادی کنونی خود متمرکز می شوند و به آنها می نازند، اما این داشته های مادی و بیرونی، همگی موقت هستند؛ یا عمر مفیدشان می گذرد یا از سکه می افتند و کنار گذاشته می شوند. بنابراین باید همواره برای به چنگ آوردن دارایی های جدید تقلاکنند. برای اینان که توان آفرینش ندارند، چاره ای جز به دست آوردن آفریده های دیگران نمی ماند. این به دست آوردن در بهترین حالت از راه خرید انجام می شود؛ خریدی که خشنودی به همراه می آورد، اما خشنودی خرید دیری نمی پاید، زیرا داشته های خریدنی در ذات خود تمایزآفرین نیستند.دیگرانی هم هستند که می توانند دست به خریدهای مشابه بزنند. پس از مدتی هم، نسلی جدید از آن محصولات خواستنی از راه می رسد و «اندوه نداشتن» را جایگزین خشنودی پیشین می کند. این گونه است که یک چرخه تشدیدشونده از خرید و خشنودی های زودگذر شکل می گیرد که من آن را «شهوت خرید» می نامم. بدا به حال کشوری که نسلی چنین از فرزندان را بپروراند. این افراد به جای ورود به چرخه توانمندشدن و خشنودی پایدار، همواره مبتلابه «اندوه نداشتن» هستند و برای ارضای شهوت خرید، به رقابتی بی انتها وارد می شوند. خیلی از آنها برای خرید بیشتروبیشتر، خطوط قرمز اخلاقی را هم زیر پا می گذارند و به این کار خو می کنند.چون این افراد ارزش را در داشته های مادی می دانند و احترامی برای ندارها قائل نیستند. در یک کلام، جامعه ای آکنده از بداخلاقی ها شکل می گیرد. متاسفانه اقتصاد چنین جامعه ای نیز در چرخه سستی و نابودی می افتد. محصول جدیدی در این کشور آفریده نمی شود که بتوان آن را به دیگر کشورها عرضه کرد. درعوض همان اقلام خریدنی که لازمه ارضای شهوت خرید هستند، بیشتروبیشتر از ورای مرزها وارد می شوند. وقتی کشوری تحفه ای برای عرضه نداشته باشد و در بازار جهانی فقط خریدار باشد، دیری نمی پاید که به وابستگی و فقر تن می دهد؛ وابستگی اقتصادی، فرهنگی و.... دانه درشتان اقتصاد چنین کشوری هم آنهایی هستند که آفریده های خارجی را ارزان می خرند و به ترفندهای مختلف گران تر از دیگران به هم وطنان خود می فروشند!اما کدام پدر و مادری می تواند فرزند دلبند خود را در دام «شهوت خرید» و «اندوه نداشتن» گرفتار کند؟ شاید شگفت زده شوید اگر بگویم که بسیاری از پدر و مادرهای ایرانی با رفتار روزانه خود فرزندانشان را به چنین آینده شومی هدایت می کنند! بیایید در باب رفتار روزمره خود با فرزندانمان بیشتر بیندیشیم. آیا با رفتارمان آنها را به سوی آفرینش و لذت پایدار آن رهنمود می کنیم یا به سوی شهوت خرید و اندوه پایدار؟
                