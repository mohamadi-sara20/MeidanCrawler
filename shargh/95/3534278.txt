شنبه ۲۸ اسفند ۱۳۹۵
-----------------------------------------
یادداشت
-----------------------------------------
تهران؛ زیباترین مقصد نوروز
-----------------------------------------

                    تهران زیباترین شهر غرب آسیا و خاورمیانه است؛ این واقعیت ملموس در ایام نوروز با کاهش شلوغی شهر و حجم ترافیک و آلودگی هوا، بیش از هر زمان دیگری به چشم می آید. از آنجا که سفرهای نوروزی معمولاخانوادگی و به همراه فرزندان صورت می گیرد، مسافران و گردشگرانی که مقصد تهران را در نوروز انتخاب می کنند، این فرصت را دارند که به راحتی و با قیمتی مناسب و ارزان، از جاذبه های عالی طبیعی، فرهنگی، سیاسی و اجتماعی کلان شهر بزرگ و زیبای ایران و غرب آسیا بازدید کنند. علاوه بر ساکنان شهر تهران و حومه که در ایام نوروز می توانند با آرامش بیشتر از تهران بازدید کنند، این شهر می تواند برای همه مردم ایران به ویژه شهروندان کلان شهرهای مشهد، اصفهان، شیراز و دیگر شهرها مقصدی دیدنی باشد.به همه گردشگران توصیه می شود از مناظر بی نظیری مانند شکوه بی بدیل رشته کوه البرز پوشیده از برف که از اکثر خیابان های شمالی امکان مشاهده آن هست و آثاری مانند برج آزادی به عنوان یک اثر نمادین و فاخر، برج میلاد و دولفیناریوم آن، پل طبیعت، دریاچه خلیج فارس (چیتگر)، بام تهران، تله کابین توچال، تله سیژ دربند، پارک ژوراسیک تهران، باغ پرندگان، پارک ملی خجیر در شرق تهران، میدان مشق، حصار ناصری، کوچه مروی، محله عودلاجان، محله سنگلج، کافه نادری، خیابان لاله زار، سردر باغ ملی، ساختمان ها، کاخ ها، مساجد، فرهنگ سراها، گذرگاه های پر از درخت مثل خیابان ولیعصر، مترو، میدان ها و بوستان های چشم نواز ملت، ساعی، لاله، چیتگر، جمشیدیه، نیاوران، ارم و باغ وحش آن، شیان، آب و آتش، شهر، جوانمردان، باغ موزه دفاع مقدس، دانشجو، بوستان ولایت، پارک جنگلی کوهسار، بهشت مادران، پردیسان، پارک ملی سرخه حصار، تپه های عباس آباد، باغ ایرانی، باغ هنر، باغ موزه مینیاتوری، خانه هنرمندان، بوستان طالقانی و عناصر، المان ها و مبلمان های عالی شهری، بزرگراه ها و مجسمه ها به عنوان بخشی از جاذبه های تهران دیدن کنند. ابنیه های تاریخی مانند کاخ موزه های گلستان، نیاوران و سعدآباد، برج طغرل، زیارتگاه ها از جمله حرم حضرت عبدالعظیم حسنی، حرم امامزاده صالح و دیگر امامزاده ها و بارگاه امام خمینی، موزه های بزرگ مانند موزه ایران باستان، موزه هنرهای اسلامی، موزه رضا عباسی، موزه آبگینه و سرامیک، موزه جواهرات ملی، موزه ملک، موزه سینما، موزه عبرت، موزه صلح، باغ موزه نگارستان، موزه فرش، موزه قصر و موزه هنرهای معاصر، شهرک سینمایی غزالی و خانه های قدیمی مانند عمارت مسعودیه و خانه مقدم از کم نظیرترین موزه ها و مجموعه های جهان هستند. بازار تهران و دیگر بازارهای قدیم و جدید و مراکز تجاری و تفریحی بزرگ، دانشگاه ها، کتابخانه ها، بیمارستان ها و زیارتگاه ها، مجموعه تئاتر شهر، بوستان ها، غارها، آبشارها، رودخانه ها، مناظری مانند دربند، درکه، ولنجک و توچال در شمال از جمله دیگر جاذبه های تهران به شمار می آیند. وجود مسجد حضرت ابراهیم(ع)، کلیسای مریم مقدس، کنیسه حییم و آتشکده آدریان نمایشگر صلح و زندگی ادیان مختلف در مرکز تهران و در خیابان سی تیر است. مراکز سیاسی و اداری، مانند مجلس شورای اسلامی، وزارتخانه ها، سفارتخانه ها و همچنین فرودگاه های بین المللی، امکانات و ایستگاه های مترو و حمل ونقل ریلی، پالایشگاه نفت، کارخانجات خودروسازی، بورس، بانک ها و ده ها جاذبه دیگر موقعیت تهران را در سطح غرب آسیا و خاورمیانه بی نظیر کرده است. در ایام نوروز به ویژه با ارائه تورهای تهرانگردی که از سوی شرکت ها و آژانس های معتبر تدارک دیده شده و بیشتر هتل ها و دیگر موسسات مربوط به صنعت گردشگری تخفیفات ویژه ای برای این ایام اعلام کرده اند، این بستر فراهم است تا تهران را برای نوروز به مقصدی گردشگری تبدیل کرده و در فرایند جامعه پذیری جوانان و نوجوانان، آنها را با جاذبه های فاخر ایران آشنا کنیم. 
                