دو‌شنبه ۴ بهمن ۱۳۹۵
-----------------------------------------
یادداشت
-----------------------------------------
آشتی صداوسیما با پیکر بی جان «آیت الله»
-----------------------------------------

                    سال های متمادی است که از عمر بابرکت مجمع تشخیص مصلحت نظام با فرمان تاریخی و سرنوشت ساز بنیان گذار جمهوری اسلامی ایران، حضرت امام خمینی(ره) می گذرد؛ مجمعی که بنا بر ضرورت بن بست شکنی در جریان قانون گذاری کشور، اندیشه اش در سال 1366 بنا بر پیشنهاد جمعی از بزرگان نظام، از جمله مرحوم آیت الله هاشمی رفسنجانی مطرح شد، رشد کرد و به تدریج همراه با بالندگی نظام اسلامی، به بالندگی و بلوغ کامل رسید و با صراحت در قانون اساسی آمد و درحال حاضر به عنوان عالی ترین جمع مستشاران عالی مقام معظم رهبری علاوه بر انجام وظایف اولیه، یعنی بن بست شکنی در روند قانون گذاری کشور و رفع اختلاف میان مجلس شورای اسلامی و شورای نگهبان، وظایف خطیر و اساسی بررسی و تدوین سیاست های کلی نظام و حل معضلات ارجاعی از سوی رهبری معظم انقلاب و در دوره جدید نظارت بر حسن اجرای سیاست های کلی نظام تفویضی از سوی رهبری معظم انقلاب را برعهده دارد. کمتر اجلاسی در سطح مجمع تشخیص مصلحت نظام وجود دارد که در آن، سران سه قوه به همراه جمعی از نخبگان سیاسی، اقتصادی و فرهنگی کشور هر دو هفته یک بار گرد هم آیند تا علاوه بر رفع موارد اختلافی بین مجلس و شورای نگهبان، سیاست های کلی نظام را پس از بررسی و تدوین، به رهبری انقلاب تقدیم کنند و پس از ابلاغ از سوی معظم له، نظارت آن را نیز برعهده بگیرند.با این مقدمه درباره اهمیت و جایگاه رفیع مجمع تشخیص مصلحت نظام و ریاست اداره چنین جلسه مهم و اساسی در کشور، جای تاسف بسیار اینکه مجبورم پس از رحلت رئیس فقید آن، آیت الله هاشمی رفسنجانی به واقعیتی تلخ و درعین حال، درخورتامل اشاره کنم که در سال های متمادی ریاست مرحوم آیت الله هاشمی رفسنجانی بر این مجمع، صداوسیمای جمهوری اسلامی ایران، یعنی رسانه ملی کشور، به دلیل زاویه های سیاسی و جناحی که با ریاست چنین مجمع مهمی داشت، آن را تقریبا بایکوت و منزوی کرده بود و در پخش اخبار مربوط به جلسات یا انعکاس اظهارات ریاست آن که به مناسبت های مختلف ابراز می شد، به حداقل ها اکتفا می کرد؛ تا جایی که مرحوم آیت الله هاشمی رفسنجانی وقتی در ایامی خاص مانند سالگرد دفاع مقدس، آزادسازی خرمشهر، دهه فجر انقلاب اسلامی، وقایع و مناسبت های داخلی و بین المللی مختلف، در ابتدای جلسات، سخنرانی و اعلام مواضع می کرد، در سانسور کامل خبری، هیچ گونه انعکاس و بازتابی در صداوسیمای جمهوری اسلامی ایران نداشت که البته این سانسور شامل سایر برنامه ها و دیدارهای داخلی، سخنرانی در همایش ها و همچنین دیدارهای شخصیت های خارجی و بین المللی با ایشان نیز می شد.تا جایی که در بسیاری از مواردی که شخصیت های سیاسی، اقتصادی و فرهنگی برای برخی اجلاس های داخلی یا بین المللی از ایشان برای سخنرانی دعوت می کردند، ایشان نجیبانه می گفت: «به زحمت می افتید و حضور من در مراسم شما، باعث می شود مورد بی مهری و سانسور صداوسیما قرار گیرید و نتوانید در بعد تبلیغات و معرفی اجلاس خود موفق عمل کنید» که همین توصیه ایشان موجب انصراف برخی از دعوت کنندگان می شد و برخی هم عطای صداوسیما را به لقایش می بخشیدند و بر دعوت خود به قیمت بایکوت صداوسیما، پافشاری و اصرار می کردند.نوزدهم دی ماه، زندگی پرافتخار مجاهد نستوه و مظلوم، آیت الله هاشمی رفسنجانی به پایان رسید و ایشان در بهت و ناباوری همگان به لقا ءالله پیوست. ولی همان گونه که برخورد سیاسی و جناحی سازمان صداوسیما در زمان حیات ایشان جای تعجب و تامل داشت، چرخش ناگهانی این سازمان نسبت به وی نیز جای تعجب و تامل برای افکار عمومی و علاقه مندان ایشان داشته و دارد.هاشمی رفسنجانی پس از رحلتش، یکباره تبدیل به آیت الله هاشمی رفسنجانی، دارای سوابق انقلابی، مبارزاتی، شکنجه و تبعید قبل از انقلاب، دارای آثار فرهیخته و فاخر کتب امیرکبیر و سرگذشت فلسطین و فرهنگ و تفسیر قرآن کریم و نقش آفرینی در انقلاب و نظام و دفاع مقدس و... شد و همه شبکه های صداوسیما یکباره هاشمی شناس شدند و این برای مردم سوال شده که «چرا صداوسیما با پیکر بی جان هاشمی آشتی کرد؟!».روز شنبه، دوم بهمن ماه، اولین جلسه کمیسیون نظارت مجمع تشخیص مصلحت پس از رحلت آیت الله هاشمی برگزار شد. صداوسیما که تا دیروز جلسات اصلی مجمع را بایکوت می کرد، برای جلسه کمیسیون نظارت سنگ تمام گذاشت. به گونه ای که در بخش های مختلف خبری به ویژه 20:30 به طور کامل خبر و تصاویر جلسه را با قاب عکس و دسته گل جاسازی شده در جایگاه ایشان در مجمع به طور کامل نشان داد! به هرحال، باید آشتی سازمان صداوسیما با پیکر بی جان آیت الله هاشمی را به دست اندرکاران این سازمان تبریک گفت و امیدوار بود پس از پایان دوره ریاست ایشان بر مجمع تشخیص مصلحت نظام، این نهاد ملی و اسلامی که ریشه در فقه روزآمد شیعه و اندیشه های اجتهادی امام راحل دارد، دیگر مانعی سر راه خود برای معرفی هرچه بهتر برای افکار عمومی و جهانیان نداشته باشد. ان شاءالله.
                