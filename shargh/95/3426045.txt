سه‌شنبه ۱۶‌شهریور ۱۳۹۵
-----------------------------------------
یادداشت. اقتصاد
-----------------------------------------
اجلاس چین، انرژی مضاعف برای گروه 20
-----------------------------------------

                    گروه هفت یا گروه هفت کشور صنعتی، کم کم به خاطرات اقتصاد جهانی می پیوندد و در مقابل، گروه 20 که احتمالادر سال های آینده عدد آن با حضور کشورهای جدیدی تغییر می کند، در حال جاافتادن به عنوان مهم ترین، بزرگ ترین و قوی ترین مرجع و نهاد تصمیم گیری در عرصه تحولات اقتصادی و سیاسی جهان است. در اهمیت و جایگاه گروه 20، همین بس که دوسوم جمعیت جهان، 80 درصد تجارت جهانی و 85 درصد تولید ناخالص جهانی، در اختیار اعضای آن است. گروه 20، اگرچه در سال 1999 با هدف ایجاد مرجعی برای هماهنگی های اقتصادی با محور وزرای اقتصادی تشکیل شد؛ اما روند نقش آفرینی موثر و مرجعیت اقتصادی آن، از سال 2008 و در اوج بحران اقتصادی آمریکا آغاز شد و با روی کارآمدن باراک اوباما در آمریکا، به اوج خود رسید. رویش و تقویت این نهاد، امری طبیعی و نتیجه روندهای درحال تغییر اقتصاد جهانی بوده است. درواقع گروه 20 محصول موج دوم قدرت های اقتصادی است که در ابتدای قرن بیستم و عمدتا در بستر کشورهای درحال توسعه، ظهور پیدا کرده و خود را به اقتصاد جهانی و به عبارت دقیق تر، به قدرت های اقتصادی تحمیل کرده است. قدرت اقتصادی روبه افزایش این کشورها از یک سو و الزمات قدرت های اقتصادی سنتی مانند آمریکا از سوی دیگر، در رشد سریع و ارتقای جایگاه گروه 20، موثر واقع شده است. بحران اقتصادی 2008 درس های بزرگی برای آمریکا و سایر قدرت های سنتی اقتصاد داشت. این بحران، آمریکا را به این صرافت انداخت که باید از ظرفیت های موجود در جهت کاهش پرداخت هزینه های مدیریت اقتصاد جهانی از سوی آمریکا و همچنین فراهم کردن زمینه پرداخت بخشی از هزینه ها از سوی قدرت های نوظهور اقتصادی، استفاده کرد. جی20 ظرفیت ایجادشده ای بود که خیلی زود مرکز توجه قرار گرفت. این ظرفیت علاوه بر موارد گفته شده، زمینه مسئولیت پذیری قدرت های جدید اقتصادی را در فرایند توسعه ای آنها به ویژه در حوزه محیط زیست، بهره برداری از منابع طبیعی و رعایت الزامات توسعه ای دیگر کشورها نیز موجب شد. دردیگرسو، قدرت های اقتصادی نوظهور نیز از فرصت پیش آمده برای مشارکت در مدیریت اقتصاد جهانی، برای تثبیت روند توسعه خود و همچنین افزایش اعتبار و جایگاه اقتصادی، استفاده کرده و در جهت تقویت جی 20 تلاش کرده اند. در واقع می توان اذعان کرد کشورهای نوظهور اقتصادی به ویژه چین و هند، در سال های اخیر به صورت هدفمند و برنامه ریزی شده، سعی در تقویت این نهاد و افزایش نقش و جایگاه خود در آن دارند. از 11 اجلاس برگزارشده این نهاد در سطح سران از سال 2008 تاکنون، شش اجلاس در کشورهای نوظهور برگزار شده است. تجربه و شواهد نشان می دهد جی20، به عنوان مرجع اصلی سیاست گذاری اقتصاد جهانی، بر مدار کشورهای نوظهور عضو آن، در حرکت است و قدرت های سنتی اقتصادی مانند آمریکا، انگلیس، آلمان و ژاپن روند این مدار را دنبال می کنند. اجلاس سران گروه 20 که دیروز در هانگ ژوی چین برگزار شد، پنجمین اجلاس متوالی سران بود که در کشورهای نوظهور این سازمان برگزار می شد. پیش از این مکزیک، استرالیا، روسیه و ترکیه میزبانی این اجلاس را برعهده داشتند. تحلیلگران و صاحب نظران اقتصادی و بین المللی، اجلاس 2016 چین را نقطه عطفی در فعالیت جی20 ارزیابی می کنند. به نظر می رسد گروه 20 از این اجلاس انرژی مضاعفی در راستای مدیریت اقتصاد جهانی به دست آورد. علاوه بر این، اجلاس اخیر آغاز حرکت چین برای قرارگرفتن در صدر قدرت های تاثیرگذار در اقتصاد جهانی است. اظهارات رئیس جمهور چین در آغاز این اجلاس مبنی بر تلاش در جهت بهبود اقتصاد جهان و خودداری از اظهارات کلی و بیهوده، نشان از این مهم دارد. واقعیت این است که اقتصاد جهانی اگرچه خیلی سریع خود را از گرداب بحران اقتصادی 2008 رها کرد، اما هنوز به شرایط مطلوب و مناسب رونق اقتصادی نرسیده است. به طورطبیعی قدرت های نوظهور در این شرایط، بیش از قدرت های سنتی اقتصادی دچار زیان هستند. دلیل اصلی این بی رونقی نیز از منظر قدرت های نوظهور، تحولات اقتصادی کشورهایی مانند انگلیس، فرانسه و ژاپن است که کمترین تحرک را در سال های اخیر داشته اند. علاوه براین مسئله خروج انگلستان از اتحادیه اروپایی نیز مخاطرات اقتصاد جهانی را افزایش داده و می دهد. به همین دلیل، یکی از موضوعات اصلی اجلاس چین، چگونگی مدیریت هزینه های خروج انگلستان از اتحادیه اروپایی بر اقتصاد جهانی بود. در این زمینه هرچند نتایج ملموسی به دست نیامد؛ اما تلاش برای هم فکری و هماهنگی در جهت مدیریت فضای روانی این ماجرا در سطح قدرت های اقتصادی، دستاورد بزرگی به نظر می رسد.به طورکلی درباره جی20 و نشست هانگ ژوی چین به این ارزیابی باید توجه کرد که ائتلاف قدرت های سنتی و نوظهور اقتصادی جهان، به تدریج و با قدرت، در حال تقویت است و این مهم ناشی از پیوستگی و همبستگی رو به افزایش و نیاز متقابلی است که در حوزه اقتصادی و تجاری بین آنها شکل گرفته است. بنابراین تعامل با اعضای این گروه برای هر کشوری که داعیه بهره گیری از فرصت های اقتصاد جهانی و حرکت توسعه ای پایدار را دارد، امری اجتناب ناپذیر و محتوم است.
                