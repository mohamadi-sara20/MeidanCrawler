دو‌شنبه ۲۰ اردیبهشت ۱۳۹۵
-----------------------------------------
type_unknown
-----------------------------------------
بفرمایید شام
-----------------------------------------

                    گروه سیاست: شب گذشته برج میلاد میهمانان ویژه ای داشت؛ نمایندگان مجلس نهم و خانواده هایشان میهمان ضیافت شام محمدباقر قالیباف، شهردار تهران بودند. مجتبی رحماندوست، نماینده تهران که خود نیز در این ضیافت شام شرکت کرده بود با اعلام این خبر به «تسنیم» گفت: «این مراسم به مناسبت اعیاد شعبانیه و پایان مجلس نهم برگزار شده است». باقر قالیباف، شهردار تهران، در حالی میزبان نمایندگان مجلس نهم بود که 217 نفر از آنان موفق به راهیابی به مجلس دهم نشده اند. خبرنگار «شرق» در تماس با چند نفر از اعضای شورای شهر تهران دریافت که آنان از برگزاری چنین مراسمی مطلع نیستند. محمد سالاری، عضو شورای شهر تهران، در گفت وگو با «شرق» درباره ضیافت شام شهردار تهران، گفت: «اساسا اعضای شورای شهر از برگزاری چنین مراسمی خبر نداشتند و من نیز از طریق رسانه ها مطلع شده ام. برگزاری چنین مراسم هایی به شهرداری، مدیریت شهری و شخص شهردار، کوچک ترین ارتباطی ندارد. این گونه اقدامات و تصمیمات براساس رویکردها و اهداف سیاسی شکل می گیرد».این عضو شورای شهر تهران درباره برگزاری این این گونه مراسم تصریح کرد: «شهرداری به عنوان نهادی مدنی و اجتماعی موظف به ارائه خدمات روزافزون به مردم و ساکنان هر شهر است. درآمد شهرداری تهران از محل مبالغی است که از شهروندان دریافت می شود و طبیعتا این هزینه ها از سوی شهروندان طبیعی به نظر نمی رسد. آن چیزی که از این گونه حرکات برداشت می شود صرفا سیاسی کاری است. مجلس شورای اسلامی، نهادی ملی و یکی از قوای سه گانه کشور است و برگزاری چنین مراسمی توسط شهردار یک شهر به هیچ عنوان موضوعیت ندارد». سالاری در ادامه با اشاره به تلاش اعضای شورای شهر تهران برای پرهیز از اینکه مسائل شهری دچار منافع سیاسی و جناحی نشود، تاکید کرد: «اعضای شورای شهر اعم از اصلاح طلبان و اصولگرایان به خوبی به این امر واقف هستند که شهرداری نهادی مدنی و اجتماعی است و نباید درگیر سیاسی کاری شد. شورای شهر تلاش کرده است این نهاد مدنی همچنان مدنی باقی بماند. مقام معظم رهبری در دیداری فرمودند مسائل شهری دچار حاشیه های سیاسی نشود و ما این حساسیت ایشان را رعایت کرده ایم و این توصیه را نصب العین خود قرار داده ایم». سالاری در ادامه درباره برداشت هایی که از اقدام شهردار تهران می شود هشدار داد و گفت: «بازتاب حرکت قالیباف سیاسی است و این مورد به هیچ عنوان مطلوب نیست». این عضو شورای شهر تهران تاکید کرد: «امیدوارم هیات رئیسه شورای شهر تهران که اتفاقا از دوستان اصولگرا هم هستند، بدون ملاحظات سیاسی به این موضوع ورود کنند و آن را در دستور کار شورای شهر قرار دهند». سالاری گفت: «با توجه به اینکه هم اکنون در گیر و دار مباحث مربوط به انتخاب رئیس مجلس دهم هستیم، برگزاری چنین جلسه ای بسیار سوال برانگیز است. نتایج انتخابات مجلس دهم حاکی از پیروزی لیست امید است، از سوی دیگر رقیب سرلیست اصلاح طلبان برای ریاست مجلس از طیف نزدیک به شهردار تهران است. در چنین شرایطی که حدود 70 نفر از اعضای مجلس نهم در مجلس آینده نیز حضور دارند و می توانند در انتخاب رئیس آن تاثیرگذار باشند، شائبه سیاسی کار در برگزاری این ضیافت را تقویت می کند». سالاری در پایان با تاکید مجدد بر بودجه مصرفی در چنین همایشی، ابراز امیدواری کرد شورای شهر به این موضوع ورود کند.محمد مهدی تندگویان، دیگر عضو شورای شهر تهران نیز درباره ضیافت شام قالیباف برای نمایندگان مجلس نهم، گفت: «من در جریان برگزاری چنین مراسمی نبوده ام». تندگویان درباره منابع مالی چنین مراسمی گفت: «در ردیف های بودجه شهرداری تهران چنین اعتباری پیش بینی نشده؛ اما اگر از بودجه های در اختیار شهردار تهران هزینه شده باشد، براساس قانون نباید پاسخ گوی شورای شهر باشد. البته بندهای 16 و 17 بودجه شهرداری که همان بودجه در اختیار شهردار است برای کمک به نهادهای خیریه و افراد بی بضاعت پیش بینی شده است. شخص آقای قالیباف برای این بندها قوانینی مصوب کردند که برای مثال به هر فرد یا نهاد خیریه، بیش از مبلغی مشخص تعلق نگیرد». این عضو شورای شهر تهران افزود: «اگر این ضیافت با هزینه شخصی آقای قالیباف باشد، به ما ارتباطی ندارد؛ اما اگر از بودجه شهرداری هزینه کنند باید شورای شهر در جریان قرار بگیرد که بر اساس کدام سرفصل و با چه اعتباری برگزار شده است». از سوی دیگر دو نفر از نمایندگان مجلس نهم که برای مجلس دهم نیز انتخاب شده اند و هر دو عضو لیست امید هستند به «شرق» خبر دادند که به این ضیافت دعوت شده اند؛ اما در آن شرکت نخواهند کرد. تلاش خبرنگار «شرق» برای صحبت با چندین نماینده مجلس نهم دراین باره بی ثمر بود. مجتبی رحماندوست که خبر برگزاری این ضیافت را به «تسنیم» داده بود در پاسخ به خبرنگار «شرق» گفت اکنون در مراسم حضور دارم و به علت سروصدای بسیار، نمی توانم دراین باره صحبت کنم.
                