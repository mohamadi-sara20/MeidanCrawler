پنج‌شنبه ۱۰ تیر ۱۳۹۵
-----------------------------------------
حرف اول
-----------------------------------------
کالبد شکافی یک حادثه غم انگیز
-----------------------------------------

                    ان الله لایغیر ما بقوم حتی یغیروا ما بانفسهم (سوره رعد آیه 11) «خداوند وضع هیچ ملتی را عوض نمی کند تا که خودشان تغییر در خود ایجاد کنند». در یک حادثه فراموش نشدنی، تعدادی از سربازان پاک و مظلوم که همگی از تحصیل کردگان دانشگاه های کشور بودند، با هزاران امید و آرزو، در حالی که خانواده های آنها بی صبرانه منتظر حضورشان بودند، بسیار مظلومانه و غریبانه در میان گریه ها و ضجه های خانواده و بستگانشان در آغوش خاک آرام گرفتند. شاید حق این بود که یک روز به احترام آنها عزای عمومی اعلام می شد؛ البته دلسوزی و حساسیت مسئولان نظام و مردم خوب و مهربان ایران در فضای مجازی شایسته تقدیر است. بی شک آثار روانی، اقتصادی، اجتماعی و سیاسی ای را که این حادثه برای خانواده های آنها، بستگانشان، مردم و جامعه در پی دارد، به هیچ وجه نمی توان محاسبه کرد. هرگاه شاهد چنین حوادث بزرگ و غمناکی هستیم، عده ای از سر دلسوزی و نیت خیر به ابعاد و چرایی آن حادثه می پردازند و هرکدام از یک زاویه آن را بررسی، تجزیه و تحلیل می کنند. در این حادثه عده ای زمان حرکت دادن آنها، عده ای زیادبودن تعداد آنها در یک اتوبوس، گروهی دیگر وجود کالای قاچاق، بعضی شایسته نبودن راننده، عده ای ایمن نبودن اتوبوس، عده ای استاندارد نبودن جاده ها و مواردی از این قبیل را عامل ایجاد حادثه دانسته اند.بدیهی است این عوامل را در کوتاه مدت نمی توان از بین برد و چند روز دیگر همه چیز فراموش می شود و دوباره باید منتظر حوادثی از این قبیل بود. به راستی چرا؟ بعضی از جامعه شناسان معتقدند نباید گذاشت زیرساخت های اقتصادی، اجتماعی، ذهنی و سیاسی یک جامعه، از حالت تعادل خارج شود. اما اگر این اتفاق افتاد، تنها راه این است که با مدل های علمی و برنامه ریزی های دقیق تلاش کرد تا جامعه به حالت تعادل برگردد. تعادل یک جامعه در یک روز، یک سال یا 10 سال دگرگون نمی شود، بازگشت آن به حالت اولیه هم به همین سادگی، انجام نمی شود. زمانی به مراتب طولانی تر و فرایندی بسیار سخت تر نیاز است. در حقیقت در جامعه ای که از تعادل خارج می شود، در بروز حوادث بزرگ اجتماعی بیشتر به معلول توجه و کمتر به علت اصلی آنها پرداخته می شود. شاید با دو مثال بتوان به صورت ملموس تر علت بعضی از مشکلات ساختاری را تشریح کرد.مثال 1) یکی از عوامل این حادثه، استاندارد نبودن جاده عنوان شده است که اتفاقا هم درست است، اما وقتی سوال می شود چرا جاده ایمن و استاندارد نیست، گفته می شود اعتبارات عمرانی بخش راه جواب گو نیست؛ به طوری که هر روز پیمانکاران مطالبات سال های گذشته خود را می خواهند. گفته می شود چرا اعتبارات جواب گو نیست، پاسخ داده می شود آن قدر هزینه های جاری دولت به صورت تصاعدی رشد می کند که دیگر پولی برای امور عمرانی نمی ماند (ژاپن با 120 میلیون جمعیت، فقط 330 هزار کارمند دارد، ولی ایران با 80 میلیون جمعیت فقط 440 هزار مدیر دارد.) پرسیده می شود چرا هزینه های جاری دولت افزایش می یابد، جواب داده می شود بخش خصوصی به دلیل مشکلاتی که در کشور وجود دارد (صنعت، کشاورزی و خدمات) نمی تواند توسعه پیدا کند و همه مجبورند به نحوی به دولت و نهادهای متعلق به دولت برای امرار معاش خود وصل شوند. گفته می شود چرا بخش خصوصی نمی تواند توسعه یابد و اشتغال را در جامعه ایجاد کند، دلایلی از جمله موانع قانونی، نبود امنیت سرمایه گذاری، وجود نهادهای موازی در تصمیم گیری و بالابودن نرخ بهره در بانک را عنوان می کنند. پس می توان نتیجه گرفت که وقتی اقتصاد یک جامعه از حالت تعادل خارج می شود، به دنبال آن زنجیره ای از مشکلات و مصائب ساختاری به وجود می آید که برای حل آنها راهی جز اصلاح زیرساخت های جامعه نیست.مثال2) چرا در جامعه ها بخشی از مردم گرفتار سیاست و گروه بندی های سیاسی و حمایت های بی چون و چرا از این یا آن دسته هستند؛ چون به تجربه دریافته اند برای به دست آوردن قدرت سیاسی ناگزیر باید در یکی از جریان های موجود فعالیت کنند. قدرت سیاسی، موجد سایر قدرت ها، ازجمله قدرت اقتصادی است. امروز بسیاری از کسانی که به سرمایه های هنگفت دست پیدا کرده اند، بی شک با کمک گرفتن از ظرفیت ها و منابع دولتی و... بوده است. فرض کنیم پارلمان ایران، مانند پارلمان یکی از کشورهای اروپایی بود که همگی اعضای پارلمان موازی شغل حرفه ای خود هستند و از آن طریق منافع خود را تامین می کنند و در صورت لزوم برای تصویب قوانین در پارلمان حضور پیدا کرده و با بررسی مصالح عمومی و کار کارشناسی «قوانین مورد نیاز» را محاسبه و تصویب می کنند. دراین صورت بسیاری از مشکلاتی را که هنگام برگزاری انتخابات شاهد هستیم، نخواهیم داشت و حجم تقاضا از نمایندگان کاهش پیدا می کند و آنها با آرامش بیشتری به وظیفه اصلی خود، یعنی قانون گذاری می پردازند و دیگر مدیون و مرهون هیچ گروه و دسته ای نیستند. در پایان به دیدگاه شهید مطهری در رابطه با آیه (ان الله لایغیرو...) که در صدر مقاله آمده است بسنده می کنیم. هیچ ملتی از بدبختی به خوشبختی نمی رسد، مگر اینکه عوامل بدبختی را از خود دور کند.
                