پنج‌شنبه ۲۰ خرداد ۱۳۹۵
-----------------------------------------
یادداشت
-----------------------------------------
نوآوری مدل کسب وکار به سبک «شهرزاد»
-----------------------------------------

                    سریال شهرزاد بی شک پدیده ای نو در صنعت محصولات فرهنگی ایران به شمار می رود. اما بهانه نگارش این متن، نه روایت دلنشین شهرزاد و بازی های هنرمندانه بازیگران آن، که موفقیت اقتصادی آن بر پایه نوآوری در مدل کسب وکار است. مدیران ایرانی در همه صنایع می توانند با نگاه به این عملکرد نوآورانه، با ظرفیت های بزرگ اما پنهان نوآوری در مدل کسب وکار در بازار ایران بیشتر آشنا شوند. منظور از مدل کسب وکار، منطق شرکت ها در خلق و ارائه ارزش به مشتریان و تصاحب بخشی از آن ارزش است. هر شرکت یا پروژه اقتصادی یک مدل کسب وکار دارد، حتی اگر انتخاب آن آگاهانه نباشد. این مدل حاصل مجموعه ای از انتخاب های آگاهانه یا ناخودآگاه است که چارچوب اصلی عملکرد و شانس موفقیت اقتصادی شرکت ها را رقم می زند. مواردی مانند انتخاب مشتری اصلی، انتخاب ارزش پیشنهادی، انتخاب چگونگی و عمق ارتباط با مشتری، انتخاب کانال رساندن محصول یا خدمت به مشتری، انتخاب مدل درآمدی، انتخاب منابع و فعالیت های کلیدی، انتخاب ساختار هزینه و دست آخر، انتخاب شریک کلیدی. اگرچه شرکت ها می توانند در تک تک عناصر مدل کسب وکار دست به نوآوری بزنند و از این راه فرصت های ارزش آفرینی و سودآوری نوینی برای خود خلق کنند، اما این امر در عمل کمتر اتفاق می افتد. گویی «مدل کسب وکار» پدیده ای واگیر است. وقتی مدل کسب وکاری موفق از آب درمی آید، فراگیر می شود و دیگران در همان صنعت چشم بسته از آن پیروی می کنند. بارها به عنوان مشاور نوآوری به بررسی مدل کسب وکار شرکت های رقیب ایرانی پرداخته و دیده ام در صنایع موردنظر، تقریبا همه بازیگران اصلی بی کم وکاست و چشم بسته از مدلی مشابه پیروی می کنند که بعضا سال هاست توجیه خود را از دست داده است. مدیران اقتصادی سریال شهرزاد، اما در دام مدل های واگیر سریال سازی ایرانی گرفتار نشدند و در بیشتر عناصر مدل کسب وکار، دست به نوآوری زدند. از آنجا که مجال معرفی تک تک این نوآوری ها در این نوشته نیست، تنها به یکی از نوآوری ها در باب مدل درآمدی می پردازم.پیش از این، تا سال ها صداوسیما تنها مشتری قابل تصور برای سریال های ایرانی بود. تنها مدل درآمدی متصور از این مشتری هم توافق پیشاپیش بر سر طول زمان پخش و هزینه دقیقه ای محتوای ویدئویی بود. این مشتری آن قدر توان چانه زنی داشت که خودش حرف آخر را بر سر قیمت بزند و معمولاهزینه مربوطه را هم با تاخیر پرداخت کند. تا اینکه در سال های گذشته افرادی مانند مهران مدیری جسارت کردند و با عرضه سریال ها به شبکه خانگی، مردم را به عنوان یک مشتری جدید تعریف کردند. به تناسب، کانال دسترسی به مشتری هم تغییر کرد و فروش سی دی و تبلیغات ابتدایی سریال هم به مدل درآمدی قبلی افزوده شد. این مدل جدید به سرعت فراگیر و کپی شد.وقتی ساخت فصل نخست سریال شهرزاد به پایان رسید، خیلی ها در قالب همان مدل های سنتی پیش بینی کردند این سریال نمی تواند هزینه احتمالاچند ده میلیاردی خود را بازگرداند و بی شک یک پروژه شکست خورده اقتصادی خواهد بود. اما سریال شهرزاد از قالب های قبلی فراتر رفت و در دام مدل سنتی رایج گرفتار نماند. فروش اینترنتی موفق سریال در سطح بین المللی، فروش پستی سریال در سراسر ایران، فروش کتابچه اختصاصی، ماگ و تقویم های رومیزی سریال، فروش مجموعه کامل قسمت ها روی فلش، فروش دی وی دی در دوبی، تبلیغات بنری روی وب سایت سریال و... همگی مثال هایی از نوآوری در کانال توزیع و دسترسی به مشتری این پروژه فرهنگی- اقتصادی بودند. اما یکی از زیباترین نوآوری های این سریال، نوآوری در مدل درآمدی آن بود. یکی از این مدل های نوآورانه به عنوان یک آفریده فرهنگی، مفهوم گردن آویز «مرغ آمین» بود که به صورت آگاهانه و برنامه ریزی شده، مطرح و برجسته شد. این گردن آویز زیبا و منحصربه فرد بر مبنای شعر مرغ آمین نیمایوشیج طراحی شد و «فرهاد» عاشق پیشه سریال، آن را به «شهرزاد» هدیه داد؛ مرغی ظریف در یک قفس! هدیه ای که نماد عشق و خاطره شورانگیز این دو شخصیت سریال است، به سرعت خواهان و علاقه مندان زیادی پیدا کرد. خبرها حاکی از آن است که درآمد فروش «مرغ آمین» به تنهایی چندمیلیاردی شده است و البته این درآمد تا سال ها پس از پایان سریال هم جریان خواهد داشت.اکنون مدیران صنعت می توانند ببینند که می توان با نوآوری در مدل درآمدی، در دل یک سریال تاریخی، نمادی عاشقانه ساخت و فروش آن را با همکاری یک شرکت دیگر (مثلایک جواهرسازی) به منبع درآمدی چندمیلیاردی تبدیل کرد. توجه داشته باشید که پیوند جواهرسازی و تولید سریال به هیچ وجه امری ساده و بدیهی نبوده و کاملامحصول خلاقیت و نوآوری خالقان سریال است. چه بسا چندین و چند مدل درآمدی نهفته دیگر هم برای چنین سریالی متصور باشند که کشف آنها نیازمند نوآوری آگاهانه است. از قضا همین مدل ها و همین نوآوری هاست که می تواند یک پروژه در ظاهر زیان ده را به موفقیت تجاری برساند. بنابراین مجال نوآوری در مدل کسب وکار بسیار زیاد و سقف آن به ارتفاع توان خلاقیت و نوآوری مدیران است. سریال شهرزاد با نوآوری در مدل کسب وکار سریال های ایرانی، علاوه بر موفقیت بی همتای اقتصادی خود، راهی تازه گشود که می تواند برای صنعت محصولات فرهنگی بسیار پربرکت باشد. اکنون باید از خود بپرسیم که سقف پرواز نوآورانه کسب وکار ما کجاست؟
                