پنج‌شنبه ۲۱ مرداد ۱۳۹۵
-----------------------------------------
یادداشت
-----------------------------------------
«به زیرکشاندن» و «بالانشاندن»
-----------------------------------------

                    سال هاست گروه قلیلی تلاش می کنند کشور را دوپاره نشان دهند. یک پاره که باید امر و پاره دیگر که باید اطاعت کنند. پاره نخست با مستمسک قراردادن نکاتی از آموزه های دین می کوشند خود را بر بخش دیگر رجحان دهند و چنین وانمود کنند که متدین تر و موجه ترند. برای آنان اکثریت جامعه لاقید و کم توجه به نظر می آیند و فقط آنها هستند که دین و اخلاق را در جامعه پایدار نگاه داشته اند. اینکه بخش کوچکی از جامعه خود را مرجح بر بخش بزرگ تر بداند و بر آن اصرار ورزد، از نشانه های بروز شکاف است. ایرادگیری بخش خرد بر بخش کلان و آشکارا به رخ کشاندن آن، تحقیر بخشی از جامعه است و در صورت تداوم این تحقیر، نه تنها در تدین و تشرع بخش کلان بهبودی حاصل نمی آید بلکه برعکس موجبات آزردگی آنها را نیز فراهم می کند. وقتی بخشی از جامعه به زیر کشیده شوند تا در مقابل بخشی دیگر بالابرده شوند، تبعیض آغاز می شود. چنین است که گروه اقلیت، در پی فاصله افتادن بین خود و اکثریت، به سمت قدرت (Power of state) میل می کند تا با اتصال به آن، جایگاه خود را مستحکم کند. نزدیکی بخش خرد به قدرت، به بیشترشدن فاصله در جامعه می انجامد و البته دوپارگی آن؛ که قطعا به سود هیچ کس نیست. در چنین وضعیتی حتی علاوه بر نهاد دولت، نهاد دین نیز تضعیف می شود. آسیبی که در انتظار جامعه است، بسیار جدی تر از آسیب تهاجم خارجی است. جامعه رفته رفته به دوپارگی میل می کند تا آنجا که به نظر می رسد دو شق جامعه، دیگر امکان تحمل هم را ندارند و در شرایطی ممکن است حتی رودرروی یکدیگر هم قرار بگیرند. صدالبته این وضعیت نباید خوشایند دولت (State) باشد. هیچ دولتی (حاکمیتی) در هیچ نقطه ای از جهان خواهان ایجاد تفرقه میان ملتش نیست، چراکه به وقت بسیج عمومی با مشکلی جدی روبه رو خواهد شد؛ مسئله ای که هنگام بروز، به آن بی توجه بوده و هیچ گونه تلاشی برای حل آن نکرده، ممکن است در درازمدت یکپارچگی کشور را تهدید کند و حتی آن را به سوی درگیری داخلی سوق دهد. آنچه به وقت تهدید خارجی به کار می آید، انسجام، همبستگی و وحدت ملی است. وحدت ملی از یکپارچگی ملت حاصل می شود، نه دوپارگی آن. با برکشیدن گروه قلیل و به زیرکشیدن گروه کثیر، رسما بین دو بخش از جامعه فرق گذاشته شده است، این فرق گذاشتن میان دو بخش از جامعه، نفرت تولید می کند و نفرت نمی تواند عامل وحدت بخش در یک جامعه باشد. دولت (State) خیلی دیر؛ اما ناگزیر است روند دودستگی در جامعه را متوقف کند، روندی که سال هاست به تخریب روحیه عمومی کمر بسته و دست از تخریب روحیه ملی برنداشته است. بیگانه فرض کردن بخشی از جامعه به همان اندازه خطرناک است که خودی فرض کردن بخش دیگر؛ بیگانگی سبب بی تفاوتی بخشی از جامعه به سرنوشت کشور و دولت می شود و این بی تفاوتی همان احساس خطرناکی است که هر چند سال یکبار همه مسئولان را به تکاپو وامی دارد تا با تلاش فراوان آن را در نزد مردم کاهش دهد تا جامعه را به یکپارچگی و وحدت برای یک عزم ملی ترغیب کنند. به نظر می رسد این احساس خطر رفته رفته در حال تبدیل شدن به نگرانی عمیق و مداومی است که به طرق گوناگون در حال رخ نمایی است. اینکه سال ها گروهی خرد بی هیچ هراسی از عواقب اعمال خود دست به تحقیر گروهی کلان بزند و آزادانه بر نیات خود پای بفشارد، گواه عزمی برای به انزواکشاندن و در نهایت حذف بخشی از جامعه است. اما تاریخ چهار دهه اخیر نشان داده آن کسی که پای حراست از مرزها و کیان کشور می ایستد، گروه متحد یک ملت (Nation) است که در آن گروهی بر گروهی دیگر رجحان ندارد. در چنین شرایطی می توان با افتخار از پیدایش «دولت- ملت (Nation-State) سخن گفت، شرایطی که در آن دولت از اتحاد یک ملت استقبال و از هرگونه شکاف میان آن جلوگیری می کند. دولت (State) باید خود را متعلق به همه ملت بداند، نه بخشی از آن. این دولت (State) است که با توجه به بخشی از جامعه، بخش دیگری را رسما نادیده گرفته است؛ بنابراین آنچه در این یادداشت آمده به مثابه هشدار به مسئولان و گروه های مرجع است، همان ها که باید در چنین شرایطی هوشیار باشند و از بروز هرگونه تفرقه در جامعه جلوگیری کنند. دولت نباید اجازه دهد بخشی از جامعه بخش دیگر را طرد و منزوی کند. دولت (State) براساس قانون اساسی وظیفه دارد کشور و ملت را یکپارچه ببیند؛ اکثریتی که از سوی گروه اقلیت کم توجه و بی قید تلقی می شوند.بارها ثابت کرده به گاه خطر خارجی مستحکم و استوار ایستاده و تا پای جان از ملک و دین خود دفاع کرده است؛ اینان همان عزاداران ماه های عزاداری هستند و همان شادی کنندگان به وقت شادی ملی. کشور به همین تنوع قومی، نژادی و مذهبی اش زیباست، به همین اختلاف سلیقه ها در پوشش و رنگ، در گویش و فرهنگ. گروهی همواره به گروهی دیگر به چشم گناهکار می نگرند، گناهکارانی که باید طرد و به انزوا رانده شوند تا این چنین جامعه ای به دو گروه تقسیم شود. بروز چنین افکاری در هر جامعه ای خطرناک است، باید از ترویج آن جلوگیری کرد و عواقب آن را هشدار داد؛ چنین فکری قربانی می گیرد و بزرگ ترین قربانی آن یکپارچگی و وحدت ملی یک جامعه است. اجازه یافتن برای به زبان آوردن دشنام به گروهی که برای حضور در یک جشن در تالاری گرد آمده اند، از نشانه های پیدایش همان افکار خطرناک است، افکاری که قصد «پولاریزه»کردن جامعه را دارد تا در چنین وضعیتی منافع خود را پیش ببرد، منافعی با فرسنگ ها فاصله از منافع ملی. باید در نیات چنین افرادی تردید کرد و آنها را از اهداف شان بازداشت. اهدافی که در گام نخست، دوپارگی ملت را در پی دارد و این از وظایف یک دولت (State) است.
                