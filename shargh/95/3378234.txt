شنبه ۲۹ خرداد ۱۳۹۵
-----------------------------------------
type_unknown
-----------------------------------------
اطلاعیه سپاه در باره درگیری اشنویه
-----------------------------------------

                    گروه سیاست: روز پنجشنبه، روابط عمومی نیروی زمینی سپاه اطلاعیه ای درباره درگیری اخیر در شهرستان اشنویه منتشر کرد. در این اطلاعیه آمده: «در پی رخنه دو تیم تروریستی ضد انقلاب به منطقه مرزی اشنویه برای ایجاد ناامنی و شرارت در داخل کشور، رزمندگان قرارگاه حمزه سیدالشهداء (ع) نیروی زمینی سپاه، با انجام اقدامات دقیق و موفق اطلاعاتی، آنان را شناسایی و در یک عملیات تعقیب، گریز و درگیری آنها را متلاشی و 12 نفر از تروریست ها را به هلاکت رساندند». این اطلاعیه می افزاید: «در جریان این عملیات مقادیر درخور توجهی سلاح، مهمات، تجهیزات و اسناد از تروریست ها به دست رزمندگان اسلام افتاد». این اطلاعیه با اعلام اینکه «در این عملیات سه نفر از رزمندگان دلاور و غیرتمند سپاه اسلام به فیض شهادت نائل آمدند»، تاکید کرده: «نیروی زمینی سپاه و سایر مدافعان انقلاب و نظام مقدس جمهوری اسلامی ایران با اشراف کامل اطلاعاتی و مراقبت های همه جانبه...هرگونه تحرک در مناطق مرزی را با دقت تحت نظر داشته و اجازه نخواهند داد امنیت پایدار و آرامش مثال زدنی مردم شریف استان های مرزی شمال غرب کشور، از طریق گروهک های تروریستی ضد انقلاب و اشرار مسلح وابسته به نظام سلطه و صهیونیسم تهدید شود». درهمین حال «عبدالکریم حسین زاده»، نماینده «نقده و اشنویه» در مجلس شورای اسلامی نیز در پیامی نوشت: «مردمان بزرگوار استان آذربایجان غربی، علی الخصوص عزیزان نقده ای و اشنویه ای و شاهین دژی، شما بار دیگر نشان دادید برای ایجاد آرامش، امنیت و حفظ مرزهای موطن بزرگ مان ایران، عزیزترین داشته هایتان را در طبق اخلاص گذاشته اید و اکنون که عده ای خواستار ایجاد آشوب، چندگانگی و تشتت در منطقه بوده اند، شما با تقدیم جان و خون عزیزانتان به عنوان گرانبهاترین داشته های تان؛ پاسداشت کشور عزیزمان ایران، نظام و انقلاب و جمهوری اسلامی را از جان و عزیزان تان گرامی تر داشته اید». این بیانیه «ضمن تسلیت و تبریک شهادت این یاران همیشگی به خانواده و همراهان شان و همه اهالی آذربایجان غربی و همچنین مقام معظم رهبری»، آورده: «بار دیگر به دشمنان و چشم طمع کنندگان به این آب و خاک یادآوری می کنم، آذربایجان غربی جزئی از ایران بزرگ اسلامی است که در آن آذری و کرد و شیعه و سنی برای ارتقای آموزه های جمهوریت و اسلامیت ایران اسلامی، تا آخرین قطره خون شان ایستاده و خواهند ایستاد».
                