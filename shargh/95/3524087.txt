دو‌شنبه ۹ اسفند ۱۳۹۵
-----------------------------------------
حرف اول
-----------------------------------------
کودتای نفتی ترامپ
-----------------------------------------

                    پیش بینی کردن به ویژه در حوزه ای پیچیده و پرابهام مثل سیاست، کاری بس دشوار و شاید ناممکن است. با وجود این، یک سناریوی جدی درباره دوره زمامداری دونالد ترامپ وجود دارد که در بیشتر تحلیل ها از آن غفلت می شود. در این سناریو، تکیه پرسروصدای دونالد ترامپ بر اریکه قدرت دیری نخواهد پایید؛ یعنی وی در زمانی کوتاه از بازی قدرت آمریکا حذف یا فضای مانور وی به شدت مهار خواهد شد. این حذف زودهنگام به علت رفتارهای سیاسی ناپخته یا کلام غیردیپلماتیک و جنجالی او نخواهد بود؛ نارضایتی گسترده زنان، مهاجران، رنگین پوستان، مسلمانان و مکزیکی تبارها از وی را هم فراموش کنید؛ این سناریو ربطی به موضع گیری های ضدایرانی یا نارضایتی گسترده نخبگان سیاسی آمریکا از وی هم ندارد. حتما می پرسید چه عامل دیگری وجود دارد که تاثیرش می تواند از همه این موارد بیشتر باشد؟ در این سناریو، بساط قدرت ترامپ برچیده خواهد شد؛ چراکه سیاست های وی برخلاف منافع غول های اقتصادی امروز آمریکاست. تفکرات اقتصادی ترامپ برگرفته از بازار املاک است و با اصول اقتصاد امروز آمریکا و جهان همخوانی ندارد. تفکرات وی زمانی می توانست قدرت آفرین باشد که زمین، سرمایه و دسترسی به منابع زیرزمینی، اهرم های اصلی ثروت آفرینی بودند؛ اما چند دهه از آن زمان گذشته است. مدت هاست شرکت های دانش و فناوری بنیان، جای شرکت های نفتی را در صدر برترین شرکت های جهان گرفته اند. به قدرت رسیدن ترامپ، کودتا علیه همین شرکت های بزرگ دانش بنیان آمریکاست؛ نوعی تلاش برای برگرداندن زمان به عقب. بی دلیل نیست که رکس تیلرسن، رئیس سابق شرکت نفت اکسون موبیل که از سال 1975 تاکنون در این شرکت نفتی کار کرده، به عنوان وزیر امور خارجه دولت ترامپ برگزیده می شود. بی دلیل نیست که از همان روز اول ورود ترامپ به دفتر کار جدیدش، تنش لفظی با ایران افزایش می یابد تا قیمت نفت روندی صعودی را تجربه کند. بی دلیل نیست که ترامپ دم از خروج از پیمان آب وهوایی پاریس می زند. بی دلیل نیست که وی بلافاصله پس از به قدرت رسیدن، پروژه دو خط لوله انتقال نفت مناقشه برانگیز را که اوباما به دلیل آسیب های زیست محیطی متوقف کرده بود، احیا کرد.دیوارکشیدن دور کشور، محدودکردن تجارت خارجی، ایجاد تنش با دیگر کشورها به ویژه چین و خراب کردن وجهه آمریکا، نه تنها با اصول قدرت نوین اقتصادی سازگاری ندارد؛ بلکه با آن در تعارض آشکار است. غول های نوین اقتصادی، شرکت هایی هستند که پلتفرم های جهانی اینترنتی می سازند و تمام افراد و شرکت ها را فارغ از ملیت یا حتی مکان جغرافیایی وامی دارند تا بر پایه قواعد دیکته شده آنها بازی کنند. ازقضا بیشتر این غول های نوین اقتصادی، آمریکایی هستند. شرکت هایی همچون اپل، مایکروسافت و فیس بوک، پلتفرم های خود را به همه دنیا تحمیل کرده اند و همگان با بازی براساس قواعد این پلتفرم ها، دست برتر اقتصادی و همچنین امنیتی را به این شرکت های آمریکایی بخشیده اند. اما پیش نیاز پلتفرم سازی در مقیاس جهانی، دسترسی آسان و بدون دردسر به بازارهای جهانی و مهم تر از آن، دسترسی راحت به منابع دانشی است. شرکت ها باید آزاد باشند تا بهترین افراد و شرکت های صاحب دانش و فناوری برتر را فارغ از ملیت و جغرافیای آنها، به کار بگیرند و محصولات و خدمات دانشی را با کمترین محدودیت ها در سطح جهانی عرضه کنند. اینها از الزامات نوآوری باز است که دست برتر اقتصادی را در یک دهه اخیر به شرکت های آمریکایی ها بخشیده است. اما ترامپ با بستن ها، محدودکردن ها، دیوارکشیدن ها و تهدیدکردن ها، پیشتازان اقتصادی آمریکا را به شدت به چالش خواهد کشید و اهرم های قدرت شان را تضعیف خواهد کرد. به جرئت می توان گفت نشستن ترامپ بر مسند ریاست جمهوری آمریکا، کودتای تفکرات تاریخ گذشته اقتصادی علیه نظام نوین اقتصادی است؛ نظام نوینی که پایه های قدرتش نه در املاک و منابع زیرزمینی که در دانش و نوآوری است. غول های بزرگ دنیای دانش و فناوری به خوبی متوجه این تهدید بزرگ هستند. تهدیدی که ماهیت وجودی آنها را هدف گرفته است. بی جهت نیست که صد شرکت بزرگ دنیای فناوری اطلاعات در حرکتی بی سابقه و هماهنگ، در اعتراض به فرمان مهاجرتی دونالد ترامپ، بیانیه مشترکی تسلیم دادگاه کردند. اپل، فیس بوک، گوگل، مایکروسافت و توییتر، جزء تهیه کنندگان این عریضه مشترک هستند. در این عریضه به صراحت ذکر شده: «فرمان مهاجرتی دونالد ترامپ به تجارت، نوآوری و در نهایت به رشد اقتصادی آمریکا لطمات درخور توجهی می زند». فراموش نکنید این پیشتازان دنیای فناوری، نه تنها از قدرت اقتصادی و توان مالی بالایی برخوردارند؛ بلکه نفوذ گسترده ای میان مردم دارند که به آنها توان موج سازی و بسیج افکار عمومی را می دهد. همین شرکت ها به راحتی می توانند میلیون ها نفر را علیه ترامپ به خیابان ها بیاورند، کمااینکه نقش آنها را نمی توان در اعتراضات اخیر داخل و خارج از آمریکا بی تاثیر دانست. حال تصور کنید شرکت های قدرتمند دنیای اینترنت، پیام کودتای نفتی ترامپ را دریافت کرده باشند (که کرده اند) و بخواهند تمام توان مالی و اجتماعی خود را برای زمین زدن دولت کودتا به کار بگیرند. در چنین شرایطی، سناریوی پایین آمدن زودهنگام ترامپ از اریکه قدرت را نباید از ذهن دور کرد.
                