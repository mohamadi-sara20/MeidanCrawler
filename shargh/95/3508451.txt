سه‌شنبه ۱۲ بهمن ۱۳۹۵
-----------------------------------------
type_unknown
-----------------------------------------
پاس کاری با پلاسکو
-----------------------------------------

                    گروه سیاست: مسئولان 16 دستگاه مسئول در حادثه پلاسکو روز گذشته میهمان کمیسیون عمران مجلس دهم بودند. آن طور که عبدالکریم حسین زاده، نایب رئیس فراکسیون امید، به «شرق» گفته، نکاتی درباره کمبود تجهیزات آتش نشانان مطرح شده که نشان از آن دارد حتی با درنظرگرفتن امکانات سازمان هلال احمر در ایران به تعداد استان هایمان بالگرد نداریم. او که به عنوان عضو کمیسیون عمران مجلس در این نشست حاضر بوده، می افزاید: «توضیح ارائه شده از سوی سازمان هلال احمر نشان داد که در حدود 22 بالگرد در اختیار این سازمان قرار دارد و همین نکته نشان می دهد در صورت بروز بحران ما نمی  توانیم به شکل مناسبی کمک رسانی داشته باشیم، چنانچه اگر در پلاسکو نیز بالگرد زودتر به کمک آتش نشان ها می آمد، شاید وضعیت امدادرسانی و اطفای آتش تغییر می کرد».او همچنین درباره اینکه بالاخره تکلیف نامه نگاری ها و اخطارهای شهرداری به بنیاد مستضعفان به کجا رسیده، به «شرق» می  گوید: «شهرداری کماکان تاکید دارد که اخطارها را به بنیاد داده و بنیاد نیز می گوید نامه و اخطاری به دستش نرسیده که این مسئله بدون شک در جلسه های بعدی مشخص خواهد شد. اتفاقا معاونان شهرداری نامه ها و مستنداتی در دست داشتند که نشان از آن داشت که اخطارها ارائه شده، اما نفس صدور اخطار صورت مسئله را پاک نمی کند».به گفته حسین زاده، بر اساس بند 14 ماده 55 قانون شهرداری ها مربوط به وظایف شهرداری، شهرداری وظیفه داشته سوای اخطار، نسبت به اجرای مسئولیت خود ایفای نقش کند و حالااین توضیحات نمی تواند از نقش آنها و قصورشان در حادثه پلاسکو بکاهد. بنابراین کماکان مسئله شهرداری و عدم ورود به ماجرای پلاسکو در راس امور است، اما درحال حاضر ما مراحل ابتدایی را بررسی می کنیم و اینکه چه نهادهایی چه وظایفی را برعهده داشته اند و انجام نداده اند. محمد دامادی، دیگر عضو کمیسیون عمران، نیز درباره مباحث مربوط به نقش مالک و ماجرای اخطارهای شهرداری به بنیاد مستضعفان به «شرق» می گوید: «مالک، مالک است و قطعا در جریان اخطار ها بوده. فکر نمی کنم کتمان، در این مرحله کاری پیش ببرد».او همچنین تاکید دارد که گزارش پلاسکو باید در صحن علنی مجلس خوانده شود و شهروندان در جریان جزئیات آنچه در مراحل متعدد وقوع این حادثه اتفاق افتاده قرار گیرند. حسین زاده نیز ماجرای اعتبارات و کمبود بودجه را ازجمله محوری ترین نکاتی عنوان می کند که از سوی اغلب دستگاه های حاضر در نشست روز گذشته کمیسیون عمران مجلس مطرح شده بود. پیش از این اعضای شورای شهر تهران از عدم تامین اعتبار سازمان آتش نشانی از سوی شهرداری برای خرید بالگردهای اطفای حریق خبر داده اند. به گفته آنها، هزینه خرید یک دستگاه بالگرد 10 میلیارد تومان است و فقدان بالگردهای تخصصی اطفای حریق، در فاجعه پلاسکو بی تاثیر نبوده است. محمود صادقی، رئیس دوره ای شورای هماهنگی جبهه اصلاحات، نیز به ایلنا گفته: «حادثه پلاسکو و ضعف هایی که در مدیریت شهری وجود دارد در جلسه این شورا مورد بحث قرار گرفت. برخی دستگاه ها با قبول مسئولیت هایشان در پیشگیری از این حادثه، به تقصیرکار بودن خود اذعان کردند».علیم یارمحمدی، دیگر عضو کمیسیون عمران، نیز درباره دیگر جزئیات مطرح شده در این جلسه می گوید: «رئیس شورای اصناف، آتش نشانی، شهرداری، استانداری، وزیر راه و شهرسازی، معاون وزیر تعاون، کار و رفاه اجتماعی و سایر دستگاه های مسئول موردبه مورد به 13 سوال که در این جلسه مطرح شد به صورت مجزا پاسخ دادند و احتمالاادامه مباحث به جلسه بعد موکول خواهد شد». به گفته او، در این جلسه علاوه بر تعیین نسبی تقصیرکاربودن هر یک از اعضای ستاد مدیریت بحران، درباره نقایص قانون صحبت شد که اعضای کمیسیون از دستگاه های مسئول خواستند تا نقایص یا ایرادات قانون را موردبه مورد به کمیسیون عمران گزارش کنند. ماجرای پلاسکو به این زودی ها خاتمه نمی یابد. مجلس، شورای شهر و برخی دستگاه های نظارتی به دنبال آن هستند تا هرطور شده به بررسی این مسئله بپردازند. رئیس جمهوری خواستار تدوین گزارش ملی حادثه پلاسکو شده و احمد مسجدجامعی نیز تدوین گزارشی مشابه را از سوی شورای شهر تهران خواستار شده است. حالاباید دید در پی این گزارش نویسی ها، درنهایت چه مسائلی برای افکار عمومی محرز خواهد شد و چه نکاتی از پس پرده برون خواهد افتاد.اعتراض به احضار آتش نشانان به حراستبرنا: نایب رئیس اول مجلس شورای اسلامی به احضار آتش نشانان به حراست واکنش نشان داد. «مسعود پزشکیان»، نایب رئیس اول مجلس شورای اسلامی، در پاسخ به این سوال که تخلف در موضوع پلاسکو بسیار است، اما دراین میان تنها آتش نشان هایی که مصاحبه هایی داشتند و انتقاداتی را مطرح کرده بودند به حراست احضار می شوند و در آتش سوزی چند سال پیش خیابان جمهوری باز هم این آتش نشان ها بودند که بازداشت شدند، گفت: این کار دیگر بسیار بد است. این کار برای این است که صورت مسئله را پاک کنند. من در دیداری که با آنها داشتم گفتم انتقاد کنید، چراکه اگر قرار باشد صدایی شنیده شود، الان بهترین فرصت است و امروز زمان بیان واقعیت هاست.
                