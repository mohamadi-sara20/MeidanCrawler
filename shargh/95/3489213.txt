پنج‌شنبه ۹ دی ۱۳۹۵
-----------------------------------------
حرف اول
-----------------------------------------
چای؛ هنوز خستگی می زداید
-----------------------------------------

                    کاشف السلطنه، شاهزاده قاجار و کنسول ایران در هندوستان که حدود یک قرن پیش وقتی مقداری بذر و دو هزار اصله نهال چای را به ایران آورد، شاید هرگز فراگیرشدن این گیاه سحرآمیز را پیش بینی نمی کرد. اما اکنون سال های زیادی است که چای این مونس تنهایی و هم نشین مجالس انس مردم ما، از چین خستگی ها کاسته و حلقه پیوند دل هایی شده که از نوشیدن در شادی ها، شادتر شده و در عزاها از آن تسلی می گیرند.واردات چای بدون تردید یکی از پرسودترین تجارت ها (حدود 600، 700 میلیون دلار در سال) و درحقیقت یکی از اصلی ترین عوامل بازدارنده توسعه و پایداری تولید این محصول در داخل کشور به شمار می آید. درآمد خالص یک هکتار باغ چای در سال جاری با احتساب میانگین پنج تن برداشت، کمتر از پنج میلیون تومان برآورد شده است. کشت و صنعت چای در خلال دهه های گذشته به دلیل افت وخیز های پرشماری که بود، در نابودی کامل قرار گرفت؛ اما در دولت یازدهم و البته در کانون و محور توجه وزارت جهاد کشاورزی روزنه هایی از امید پدید آمد. خرید تضمینی برگ سبز چای و پرداخت یارانه 62 درصدی برای خریداری برگ سبز چای از باغداران و اقدامات زراعی نه چندان کاملی که انجام گرفته، در افزایش حدود 30 درصدی تولید برگ سبز چای تاکنون نمایان شده است.اما به نظر می رسد تا دستیابی به ظرفیت های نهفته موجود راه دراز، پیچیده و ضرورت طرح جامعی پیش روی مدیریت بخش کشاورزی قرار دارد؛ ظرفیت هایی که اگر فعال شود، هرگز و از این پس زوزه هیچ بولدوزری را بر فراز باغات چای برای تخریب و گسترش و بتونیزه شدن این اقلیم جفادیده نخواهیم دید. در گام نخست این برنامه باید به سامان دهی و بازسازی تشکلی چندجانبه که به صنعت چای از مرحله نوسازی باغ تا بازار سامان دهد، اهتمام ورزید. پرداخت یارانه در مرحله تحویل برگ سبز چای به کارخانجات درحال حاضر دارای نقاط آسیب پذیری است. این شیوه پرداخت می تواند بر رسوب آلودگی ها در مناسبات وزارت متولی، کارخانجات چای سازی و چای کاران بینجامد و هم در تداوم خود به مولفه ای ضدتولیدی تبدیل شود. بازنگری در ساختار موجود با مشارکت دادن و سهام دارکردن چای کاران در تولید کارخانه های چای سازی، تبدیل یارانه موجود به پشتوانه ای برای خرید تضمینی محصول نهایی، استفاده از تعرفه های واردات چای برای تامین چنین پشتوانه ای، کاهش حداکثری تصدی گری دولتی و دیگر سازوکارهای حمایتی در بخش بازرگانی تولید داخلی، بدون شک زمینه ساز رونق آینده این محصول کلیدی است. با وجود آسیب های رخ داده بر سطوح باغات چای، هنوز امکان دیگر بار گسترش این سطوح تا 45 هزار هکتار و افزایش میانگین عملکرد تا بیش از 10 تن در هکتار در صورت اجرای طرح جامع به زراعی وجود دارد. اما باید در ابتدا و بیش از هر زمان دیگر باور کنیم تحقق چنین چشم اندازی فقط زمانی میسر است که سایه نفوذ نامرئی جریان پرسود واردات چای را بر فضای این برنامه توسعه کم رنگ کنیم. بدون شک در فردای چنین توسعه ای بار دیگر طراوت باغات زیبای چای، بر عرصه طبیعت این خطه نوید رونقی پایدار را به ما می دهد.
                