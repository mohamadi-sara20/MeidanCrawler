چهار‌شنبه ۱۹ خرداد ۱۳۹۵
-----------------------------------------
type_unknown
-----------------------------------------
گام معلق دموکرات ها
-----------------------------------------

                    دوشنبه شب، سرخوردگی و خشم کمپین انتخاباتی «برنی سندرز» سراسر آمریکا را فرا گرفته بود. خبرگزاری «آسوشیتدپرس» و «ان بی سی» با نادیده گرفتن دستورالعمل انتخاباتی و چگونگی عملکرد ابرنمایندگان (سوپردلیگیت ها)، «هیلاری کلینتون» را نامزد نهایی دموکرات ها اعلام کردند، آن هم درست 24 ساعت پیش از انتخابات سرنوشت ساز سه شنبه بزرگ. شب گذشته انتخابات مقدماتی در ایالت های مونتانا، نیوجرسی، نیومکزیکو، داکوتای شمالی و داکوتای جنوبی برگزار شد؛ اما حیاتی ترین انتخابات در ایالت کالیفرنیا رقم خورد، جایی که با 475 رای وکالتی، کارزار انتخاباتی به پایان رسید.ابرنمایندگان در حزب دموکرات آمریکا 500 نفر هستند که مستقل از نتایج رقابت های پیش انتخاباتی، در کنگره حزب که در ماه جولای برگزار می شود، رای خود را خواهند داد و چرخش ابرنمایندگان به نفع سندرز، سناتور ایالت ورمونت، او را یک قدم به کاخ سفید نزدیک تر می کند. کلینتون تا پیش از انتخابات شب گذشته هزار و 821 رای وکالتی را در اختیار داشت؛ اما آسوشیتدپرس با احتساب آرای ابرنمایندگان اعلام کرد وزیر خارجه سابق آمریکا دو هزارو 383 رای مورد نیاز را برای نامزدی دموکرات ها در انتخابات ریاست جمهوری سال 2016 به دست آورده است. این نمایندگان پیش تر از کلینتون حمایت کرده بودند؛ اما هر آن ممکن است نظر خود را تغییر دهند و ازهمین رو خبر آسوشیتدپرس که با احتساب این 500 رای، کلینتون را نامزد نهایی دموکرات ها اعلام کرده است، بیشتر به پیش داوری انتخابات آمریکا می ماند تا واقعیتی براساس آمار و ارقام. به باور بسیاری از هواداران سندرز انتشار این خبر در آستانه انتخابات سه شنبه بزرگ با هدف سرخورده کردن رای دهندگان و در راستای منافع رسانه های جریان اصلی بوده است.ابرنمایندگان هیچ تعهدی ندارند و می توانند هر لحظه نظر خود را عوض کنند؛ اما به طور معمول یک دلیل عمده برای تغییر نظر آنها وجود دارد و آن هم زمانی است که رای دهندگان از نامزد دیگری حمایت کنند؛ برای مثال در سال 2008، تعدادی از ابرنمایندگان آمریکایی آفریقایی تبار که در انتخابات اولیه از هیلاری کلینتون حمایت کرده بودند، در نهایت از باراک اوباما حمایت کردند، چراکه مشخص شده بود جامعه آمریکایی آفریقایی تبار پشتیبان باراک اوباماست.انتشار این خبر انتقاد هواداران سندرز و اعضای کمپین انتخاباتی او را به دنبال داشت و بسیاری از ناظران خارجی، از جمله روزنامه نگاران و مفسرانی که خبرهای مربوط به انتخابات را از نزدیک پوشش می دادند،... در رسانه های اجتماعی به این گونه قضاوت عامدانه آسوشیتدپرس و دیگر رسانه هایی که این خبر را سرفصل خود قرار داده بودند، تاختند. «مایکل بریگز»، سخنگوی کمپین انتخاباتی سندرز هم در بیانیه ای با اظهار تاسف از قضاوت عجولانه رسانه ها، شمارش آرای ابرنمایندگان پیش از کنوانسیون تابستان این حزب را خلاف بیانیه روشن کمیته ملی حزب دموکرات خواند. به گفته بریگز، کلینتون هنوز آرای وکالتی لازم را برای نهایی شدن نامزدی این حزب ندارد و ازهمین رو وابسته به آرای ابرنمایندگانی است که تا 25 جولای رای نمی دهند و می توانند نظر خود را از اکنون تا آن زمان تغییر دهند. بی شک اضافه کردن آرای ابرنمایندگان به حساب کلینتون، تلاشی است برای گمراه کردن رای دهندگان و القای این باور به آنها که مشارکت در انتخابات و حمایت از سندرز نمی تواند شکاف بزرگ به وجود آمده میان دو نامزد را پرکند. بریگز در بیانیه خود اعلام کرده است سندرز تا زمان برگزاری کنوانسیون دموکرات ها تلاش خود را بر متقاعدکردن ابرنمایندگان درباره این نکته متمرکز می کند که سندرز در مقایسه با کلینتون برای شکست «دونالد ترامپ» رقیب قدرتری است. بااین حال این تنها آسوشیتدپرس نبود که با اعلام خبری غیردقیق تلاش کرد کارزار انتخاباتی دموکرات ها را یکسره کند، مجله آمریکایی «فوربس» نیز در فهرست قدرتمندترین زنان در جهان در سال 2016، کلینتون را بعد از «آنگلامرکل»، صدراعظم آلمان قرار داد.
                