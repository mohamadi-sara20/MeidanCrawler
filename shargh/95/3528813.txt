چهار‌شنبه ۱۸ اسفند ۱۳۹۵
-----------------------------------------
type_unknown
-----------------------------------------
نخستین خبرگان بدون هاشمی
-----------------------------------------

                    گروه سیاست: آیت الله احمد جنتی، رئیس مجلس خبرگان، بر بالاترین کرسی هیئت رئیسه تکیه زد؛ روبه روی صندلی شماره 12، صندلی خالی آیت الله که حالابه جای خودش، قاب عکس تزیین شده اش با گل های سفید و روبان مشکی، خودنمایی می کرد. دومین اجلاسیه خبرگان پنجم را با سخنان خود آغاز کرد و در آن دو بار از رئیس جمهوری خواست تا از مردم عذرخواهی کند. در حالی که حسن روحانی بر صندلی شماره چهار در ردیف اول صندلی های مجلس قدیم شورای اسلامی تکیه زده بود و به او می نگریست. اجلاسیه «دوم» خبرگان «پنجم» این گونه با نقد دولت در حضور حسن روحانی کلید خورد.مراسمی که بزرگ ترین چهره غایب آن، آیت الله هاشمی رفسنجانی بود. به رسم مالوف، عکسی از کسی که در فاصله دو اجلاس، دار فانی را وداع گفته است، در صندلی مربوطه گذاشته می شود و یادش را با عباراتی گرامی می دارند. این بار نوبت هاشمی رفسنجانی بود که به جای خودش، عکسش روی صندلی بنشیند و از پشت آن گل های سفید و روبان مشکی، به این عبارات از زبان احمد جنتی گوش دهد: «امروز جای برادرمان آقای هاشمی رفسنجانی واقعا خالی است. ایشان همکار ما و عضو خبرگان بوده اند و از قدیمی ترین یاران امام به شمار می آمدند که به زندان رفتند و شکنجه شدند».هاشمی رفسنجانی که رای اول دوره پنجم خبرگان را از تهران به دست آورده، در اجلاسیه اول مجلس خبرگان از حضور در رقابت های مربوط به هیئت رئیسه خودداری کرد و احمد جنتی توانست با 51 رای در برابر 21 رای آیت الله ابراهیم امینی و 13 رای آیت الله سیدمحمود شاهرودی نفر اول رقابت های درونی خبرگان شود. آیت الله امینی دیروز با چهره ای درهم کشیده در صندلی کنار هاشمی در همان ردیف اول نشسته بود.زنگ افتتاحیه که به صدا درآمد، جلسه با سخنان آیت الله احمد جنتی رسمیت یافت. سخنانی که محتوای آن حول اقتصاد مقاومتی، فتنه و موضوع آشتی ملی می چرخید. از آنجا که جنتی، هم زمان دبیری شورای نگهبان را هم برعهده دارد، نتوانست نگرانی خود را از انتخابات پیش رو در سال 96 بر زبان نیاورد، آنجا که نسبت به وضعیت بررسی صلاحیت نامزدها در شورای شهر، ابراز گلایه کرد؛ «متاسفانه نظارت خوبی بر انتخابات شوراهای شهر انجام نمی شود که این یک مصیبت است که نظارت بر انتخابات شوراها حساب و کتاب ندارد و صلاحیت ها به خوبی رسیدگی نمی شود». انتخابات شورای شهر، تنها انتخابات کشور است که بر اساس قانون اساسی، نظارت بر آن خارج از حیطه اختیارات شورای نگهبان است.جنتی همچنین گریزی هم به اهمیت انتخابات ریاست جمهوری 96 زد: «اهمیت این جلسه همیشه فوق العاده بوده است و اهمیت این دوره نیز با توجه به اینکه در آستانه تحول مهم انتخابات 96 قرار داریم، بالاست». او افزود: «اولابا توجه به پیش روبودن انتخابات ریاست جمهوری اهمیت این دوره بالامی رود و بعد هم باید همواره خواسته های رهبر انقلاب را در مقابل چشمان خود قرار دهیم و برای مردم بیان و روشنگری کنیم».جنتی در بخش دیگر سخنان خود دو بار به وضعیت اقتصادی اشاره کرد و گفت: «در این بخش درحال حاضر در مملکت مشکلات عمده ای داریم، بحث معیشت و بی کاری دردهایی است که باید برای درمان آن اقدامی کنیم. درباره اقتصاد مقاومتی و پیشرفت های آن رئیس جمهور محترم گزارش دهند و اگر هم کم کاری شده است، از مردم عذرخواهی شود». او یک بار دیگر لابه لای سخنانش این موضوع را مورد توجه قرار داد و با اشاره به لزوم ارائه گزارشی از اجرای اقتصاد مقاومتی از سوی دولت گفت: رئیس جمهوری باید گزارشی از اجرای اقتصاد مقاومتی به مردم ارائه دهد و کارهایی که انجام داده را روی زمین و نه صرفا با سخن گفتن، نشان دهد و اگر به اقتصاد مقاومتی عمل نکرده، حتی المقدور از مردم عذرخواهی کند. به گزارش ایسنا، آیت الله احمد جنتی در بخش دیگر سخنانش، گفت: همه ما باید پا به پای رهبری حرکت کنیم، چراکه خدا کسی را در مسئولیت رهبری قرار داده که لیاقت رهبری را دارد و راه امام (ره) را با قدرت و استقامت ادامه می دهد و ما هم باید راهش را ادامه دهیم. سمت هایی در اختیار فتنه گران به گزارش فارس، رئیس مجلس خبرگان رهبری گفت: فتنه هم سر جای خود است؛ مسئله فتنه را نباید سبک گرفت، فتنه اگر مسئله اول ما نباشد مسئله دوم ماست. چه کسی باید بگوید که هنوز فتنه خاموش محسوب نشده است، عده ای دنبال فتنه هستند. آیت الله جنتی با بیان اینکه فتنه یعنی براندازی اسلام و انقلاب، گفت: فتنه یعنی براندازی اسلام نه براندازی انقلاب؛ چون این انقلاب برای اسلام بنا شده است و دشمنی آمریکا با ما هم دشمنی با اسلام است چون از اسلام سیلی خوردند. او با اشاره به اقدامات فتنه گران در سال 88، گفت: آنها به مملکت آسیب رساندند و خدا خواست که سر جای خود بنشینند اما آنها بی کار ننشستند. سمت هایی در اختیار فتنه گران قرار گرفته و نظاره کنید آنها چطور با بچه حزب اللهی و مردم برخورد می کنند. ما باید اینها را بشناسیم و آنها را نفوذی در نظام تلقی کنیم.رئیس مجلس خبرگان رهبری با اشاره به طرح موضوع آشتی ملی، گفت: آشتی ملی یعنی چه، آشتی ملی یعنی اینکه ما هر بلایی دلمان خواست سر مملکت و مردم بیاوریم و الان هم دنبال نمایندگی مجلس و کرسی های مدیریتی هستیم و به ما جایگاه بدهند، آنها درواقع می گویند به ما جایگاه بدهید. آیت الله جنتی ضمن تقدیر از مواضع انقلابی مقام عظمای ولایت در برخورد با طرح آشتی ملی، گفت: خداوند رهبری را حفظ کند که پاسخ آنها را داد؛ البته اینها را باید علما به مردم بگویند. وظیفه علما سنگین و وظیفه خبرگان سنگین تر است. شما تریبون در اختیار دارید و مردم هم به شما اعتماد دارند که رای داده اند.او با تاکید بر اینکه موضوع دشمنی آمریکا را نباید ساده گرفت، گفت: مبادا عده ای در کشور باشند، که طرح دوستی با آمریکا بریزند همه، بدانند ما ضعیف نیستیم، نباید اظهار ضعف کنیم، چراکه مملکت امکانات، نیروی انسانی بالاو معادن زیرزمینی فراوانی در اختیار دارد که اگر از این ظرفیت ها استفاده شود می توانیم روی پای خود بایستیم. قبل از احمد جنتی، نمایندگان فارس و مازندران هم نطق های پیش از دستور داشتند. نماینده مازندران یعنی حجت الاسلام علی معلمی هم کنایه ای به دولت زد، آنجا که با اشاره به برگزاری انتخابات سال آینده گفت: «اگر می خواهیم مردم سرخورده نشوند و در انتخابات شرکت کنند باید به مشکلات کشور و مخصوصا موضوع حقوق های نجومی توجه کنیم». روحانی: پایان امسال گزارش می دهمجلسه افتتاحیه که به پایان رسید، روحانی و حجت الاسلام رئیسی، تولیت آستان قدس رضوی، در حاشیه جلسه با خبرنگاران صحبت کردند. حسن روحانی در سخنانش در جمع خبرنگاران، انتقادها را بی پاسخ نگذاشت، هرچند اشاره مستقیمی هم نکرد. به گزارش ایسنا، او با اشاره به نام گذاری امسال به نام سال اقتصاد مقاومتی، اقدام و عمل، آن را مسئله ای مهم ارزیابی کرد و افزود: دولت در پایان امسال گزارش مفصلی ارائه خواهد داد مبنی بر اینکه در سه سال ونیم گذشته برای اقتصاد مقاومتی چه اقداماتی انجام شده است.رئیس جمهوری ادامه داد: برای نمونه ما ابتدای سال اعلام کردیم هفت هزارو 500 واحد نیمه فعال را با تسهیلات بانکی فعال خواهیم کرد؛ اما امروز می توانیم به مردم بگوییم این هفت هزار و 500 به 22 هزار واحد تبدیل شد؛ بنابراین کار و حرکت خوبی آغاز شده است. روحانی در پاسخ به سوال دیگری درباره اظهارات مقامات آمریکایی مبنی بر آزادنبودن انتخابات ریاست جمهوری گذشته ایران، گفت: وقتی 70 تا 73 درصد مردم در انتخابات پای صندوق های رای می آیند معلوم است مردم به این انتخابات اعتقاد دارند و شما می بینید که چگونه تا پایان زمان رای گیری صف های طولانی برای ریختن آرا به صندوق ها وجود دارد. انتقاد رئیسی از وضعیت اقتصادی علاوه بر احمد جنتی، موضوع اقتصاد مقاومتی، مورد اشاره حجت الاسلام ابراهیم رئیسی هم قرار گرفت. او هم در جمع خبرنگاران، با اشاره به نزدیکی پایان سال، افزود: طبیعتا دولت مردان باید درباره اقتصاد مقاومتی کارنامه ای از خود نشان دهند، چراکه رهبری در سخنان مهمی تاکید کردند راهکار برون رفت کشور از مشکلات و تحریم، عملیاتی شدن اقتصاد مقاومتی است و راهکاری غیر از این نمی تواند جواب گو باشد. او همچنین درباره محوری ترین مسائل در نطق رئیس و اعضای این مجلس در اجلاسیه دوم، گفت: با نزدیک شدن به ایام نوروز و پایان سال، دغدغه معیشت مردم و همچنین موضوع اقتصاد مقاومتی مطرح شد که فکر می کنم از مسائل اساسی برای کشور و تمام نمایندگان مردم در خبرگان رهبری است.او همچنین گفت: فضای مجازی امکانی ساخته دست بشر است که حتما باید از آن استفاده کنیم؛ اما این فضا باید حتما مدیریت شود. مدیریت فضای مجازی حتی در کشورهای مخترع آن صورت می گیرد؛ بنابراین مدیریت بر این فضا یک ضرورت است. روز اول نشست اجلاسیه دوم خبرگان به این ترتیب پایان یافت و امروز هم اعضای این مجلس بار دیگر گرد هم جمع می شوند و علاوه بر تنظیم بیانیه پایانی که توجه به فضای مجازی و انتخابات 96 از اهم موارد آن است، ضمن حضور در حرم امام خمینی، به دیدار مقام معظم رهبری خواهند رفت.
                