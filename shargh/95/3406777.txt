یک‌شنبه ۱۷ مرداد ۱۳۹۵
-----------------------------------------
type_unknown
-----------------------------------------
تایید صلاحیت برای یک دوره است
-----------------------------------------

                    گروه سیاست: سخنگوی شورای نگهبان دیروز در نشست خبری گفت احراز صلاحیت ها برای یک دوره است، نه دو دوره. «شرق»، دیروز از عباسعلی کدخدایی پرسید: «این روزها برخی از یک دوره ای شدن ریاست جمهوری حسن روحانی سخن می گویند و حتی پیشنهاد رد صلاحیت یا دادگاهی شدن او را می دهند، واکنش شورای نگهبان به این گونه تعیین تکلیف ها چیست و با توجه به اینکه رد صلاحیت رئیس جمهوری مستقر برای دور بعد سابقه نداشته است، فرایند بررسی تایید صلاحیت دوباره روسای جمهوری چگونه است؟» کدخدایی در پاسخ گفت: «من بارها گفته ام شورای نگهبان هیچ گاه توجهی به گمانه زنی ها نداشته و ندارد. ما نمی توانیم مانع گمانه زنی ها شویم، ممکن است هر گروه یا فردی درباره کسی نظری داشته باشد و نظرش را اعلام کند، ولی این نظر شورای نگهبان نیست. در هر مرحله از انتخابات (مجلس، ریاست جمهوری، خبرگان) صلاحیت افراد مجددا بررسی می شود...یعنی اعلام صلاحیت شورای نگهبان فقط برای همان یک دوره است و براساس قانون مجددا شورای نگهبان برای دوره های بعد صلاحیت ها را بررسی می کند». «شرق» همچنین در سوال دیگری درباره استقبال کدخدایی از رفتن به سمت انتخابات حزبی پرسید «آیا در این صورت به جای افراد، احزاب رد یا تایید صلاحیت خواهند شد؟» کدخدایی پاسخ داد: «روند تایید یا صلاحیت احزاب به شورای نگهبان مربوط نیست و در اختیار نهادهای دیگر است، اما اگر ما یک نظام حزبی مستقل داشته باشیم که با تمام شرایط شکل گرفته باشد، بسیاری از مشکلات حل می شود. در مجلس هم به جای اینکه شورای نگهبان با 12 هزار نفر سروکار داشته باشد با 10 حزب سروکار دارد و بررسی مقدماتی صلاحیت ممکن است در اختیار نهادهای مردمی و احزاب قرار گیرد».از من تحلیل سیاسی نخواهید«کدخدایی» درباره خریدوفروش آرا - مسئله ای که دبیر شورای نگهبان مطرح کرده بود - گفت: «یکی از راهکارهای جلوگیری از خریدوفروش آرا، الکترونیکی شدن انتخابات است که در این صورت ما شاهد این گونه مسائل نخواهیم بود». کدخدایی در پاسخ به سوالی مبنی بر اینکه آیا شورای نگهبان آماری از خریدوفروش آرا در استان های مختلف دارد یا خیر؟ گفت: «اجازه بدهید من آمار این مسئله را نگویم، در برخی استان ها با شدت و ضعف این موضوع وجود داشته است که آمار آن در اداره نظارت بر انتخابات وجود دارد».خبرنگاری از کدخدایی پرسید «یک مقام دولتی درباره یکی از افرادی که حقوق نامتعارف دریافت می کرده گفت این افراد امانت دار نظام بودند، شورای نگهبان درباره این موضوع و صلاحیت ها چه نظری دارد؟» سخنگوی شورای نگهبان پاسخ داد: «شما سوالات را در چارچوب شورای نگهبان بگویید، دوستان از من تحلیل سیاسی می خواهند، من تحلیل سیاسی نمی کنم. آنچه به ما مربوط است این است که اگر تخلف و جرائمی صورت گیرد در هنگام بررسی صلاحیت ها مبنا قرار می گیرد».
                