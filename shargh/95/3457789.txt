چهار‌شنبه ۱۲ آبان ۱۳۹۵
-----------------------------------------
type_unknown
-----------------------------------------
هر سه نفر
-----------------------------------------

                    مجلس دهم در اولین آزمون جدی خود، بعدازظهر دیروز به درخواست صبحگاهی رئیس جمهوری، پاسخی معنادار داد. حسن روحانی که نخستین ناطق جلسه رای اعتماد به سه وزیر پیشنهادی بود، در سخنرانی یک ساعته خود اگرچه بیش از همه چیز به بیان گزارشی از عملکرد سه ساله دولت در حوزه اقتصاد و دستاوردهای برجام پرداخت و تنها یک سوم از زمان را به بیان خصوصیات و قابلیت های سه وزیر پیشنهادی پرداخت؛ اما در سخنان خود تاکید کرد که مردم در خرداد 92 با صدای بلند، اعتدال را فریاد زدند و در اسفند 94 هم این خواسته خود را تکرار کردند. او گفت که انتظار داریم مجلس هم با رای قاطع به هر سه وزیر پیشنهادی، خواسته مردم را پاسخ دهد و هشت ساعت بعد نمایندگان هم پیام مردم را تکرار کردند تا پاسخی معنادار را هم به دولت و هم به مخالفان دولت مخابره کنند.اولین جلسه رای اعتماد مجلس دهم، تفاوت های آشکاری با نمونه های مشابه در مجلس قبل داشت. دیگر نه تنها خبری از حملات و تخریب های بی پایان و محاکمه دولت و وزرا نبود؛ بلکه آن مقدار از شب نامه ها و نامه هایی که در صحن توزیع شد و سخنان آمیخته با اتهامی که از تریبون مجلس علیه وزرای پیشنهادی بیان می شد، با کمترین استقبال ممکن همراه شد؛ به گونه ای که وقتی نامه 9صفحه ای استنادشده ذوالنور برای انتساب صالحی امیری به آنچه «فتنه» می نامید، به درخواست تابش و موافقت هیات رئیسه در صحن توزیع شد و با وجود همه آنچه درباره همراهی صالحی امیری با حوادث بعد از انتخابات 88 مطرح شده بود، تنها 89 نفر از جمع 275 نماینده حاضر در صحن، به او رای مخالف دادند. درباره سلطانی فر هم وضعیت به همین شکل بود. درباره او نیز از همراهی با اصلاح طلبان در مقاطعی مانند تحصن مجلس ششم تا دیگر مقاطع، هرآنچه خواستند بیان کردند و در نهایت تنها 72 رای مخالف او به صندوق ها ریخته شد. حتی فخرالدین دانش آشتیانی که همه هم و غم مخالفان دولت و تندروها، برای جلوگیری از ورود او به دولت بود و مخالفانش با زیربغل زدن پاکت هایی که می گفتند حاوی اسناد مختلف از فتنه گری و تخلفاتش است، پشت تریبون رفتند و در حمله به او از هیچ سخنی فروگذار نکردند، با 157 رای موافق توانست رایی اطمینان بخش از مجلس دهم بگیرد. همه اتهامات دانشاولین وزیری که بررسی کارنامه و برنامه اش در دستور کار مجلس قرار داشت، فخرالدین دانش آشتیانی بود. اولین مخالفان او فلاحت پیشه و اسدالله عباسی بودند. آنها از برنامه های دانش آشتیانی ایراد گرفتند و بیش از همه بر این تاکید داشتند که روش اشاره شده دانش برای آموزش، بر مبنای مدل یک نظریه پرداز غربی است که به گفته آنها، لائیک و مرتبط با صهیونیست هاست. فلاحت پیشه دراین باره گفت که برمبنای روش مدنظر دانش آشتیانی، امور آموزشی و پرورشی باید تجربی باشد و تجربه کردن این امور برای دانش آموزان خطرناک است! آنها البته مدرک تحصیلی دانش آشتیانی را که مهندسی سازه بوده، غیرمرتبط با وزارت آموزش وپرورش دانستند و درباره سوابق وزیر پیشنهادی در اداره مدارس مفید هم اسدالله عباسی گفت که مدارس مفید از جنس مدارس غیرانتفاعی متعارف نیست و تافته جدابافته ای است که مدیریت آن نمی تواند رزومه ای مناسب برای اداره وزارت آموزش وپرورش باشد. فلاحت پیشه هم گفت که تحصیل برخی از اعضای خانواده دانش آشتیانی در دانشگاه های خارجی یعنی اینکه او نمی تواند درد مردم را بداند. پس از آنها دو عضو فراکسیون امید، یعنی ابوالفضل سروش و داود محمدی به دفاع از کارنامه و سوابق علمی و انقلابی دانش آشتیانی پرداختند و در نوبت دومین نطق مخالفان، نقوی حسینی پشت تریبون قرار گرفت. نقوی حسینی که یکی از چهره های شاخص در استیضاح فرجی دانا بود، با دستی پر از پاکت هایی که می گفت در آنها اسنادی مختلف وجود دارد، پشت تریبون قرار گرفت. او ابتدا در پاسخ به کسانی که از سوابق دانش آشتیانی سخن گفته بودند، گفت که «رئیس جمهوری دوران جنگ» بعدها عامل فتنه آمریکایی شد و آیت الله منتظری، قائم مقام رهبری، هم بعدا منحرف شد. نقوی حسینی البته لحظاتی بعد توضیح داد که منظورش از رئیس جمهوری دوران جنگ، نخست وزیر آن دوران بوده است؛ اما این پایان اشتباهات نقوی حسینی نبود. او دانش آشتیانی را از «بازیگران اصلی فتنه» معرفی کرد و گفت دانش آشتیانی بین سه هزار مدیر مدرسه در تهران، اولین کسی بوده که در حوادث بعد از انتخابات سال 88 بازداشت شده است. نقوی حسینی در ادامه نطق خود تاکید کرد که دانش آشتیانی نه تنها عضو هیات موسس حزب مشارکت بوده؛ بلکه در فراکسیون مشارکت در مجلس ششم نیز عضویت داشته است. یکی دیگر از مواردی که نقوی حسینی برای اثبات شایسته نبودن دانش آشتیانی، با صدای بلند فریاد زد، این بود که «عضو ستاد انتخاباتی معین بوده است». نقوی حسینی در این لحظات یک دسته از کاغذهایی را که به همراه آورده بود به علی لاریجانی، رئیس مجلس، داد و گفت این اسناد حرف های من است و هرکس خواست از آقای رئیس بگیرد و مطالعه کند. حالانوبت به دومین بسته از کاغذهای همراه نقوی حسینی رسیده بود. او این بار به سراغ موضوع دیگری رفت تا زنجیره اطلاعات غلط خود را تکمیل کند. این نماینده ورامین در ادامه نطق خود گفت که دانش آشتیانی در دوره هاشمی رفسنجانی، بورسیه تحصیلات تکمیلی در انگلیس گرفته و در دوران تحصیل، بدون اینکه مراحل گزینش و آزمون برای تدریس در مدارس خارجی را گذرانده باشد، در مدرسه ایرانیان لندن تدریس کرده است. او گفت یک خواهر شهید که در آن مدرسه مشغول به کار بوده، گزارشی از تدریس دانش آشتیانی در این مدرسه داده که این را هم به همراه اسناد دیگر به رئیس مجلس می دهد تا نمایندگان مطالعه کنند؛ هرچند نقوی حسینی با همان شور و حرارتی که علیه فرجی دانا نطق کرده بود، علیه دانش نطق می کرد، این بار برخلاف مجلس قبل فریادهای احسنت را در تایید سخنان خود از صحن نمی شنید. شاید به همین دلیل بود که آخرین جملات نطقش را این گونه فریاد زد: «همکاران عزیزم، در روز آزمون بزرگی هستیم. به فتنه گرانی که عامل آمریکا بودند و به چهره نظام چنگ کشیدند، رای ندهید». نوبت دفاع از دانشوقتی پس از سخنان 15دقیقه ای نقوی حسینی، نوبت به موافق بعدی رسید، حجت الاسلام شیخ دیگر عضو فراکسیون امید پشت تریبون قرار گرفت و اعلام کرد که نیمی از وقت 15دقیقه ای خود را در اختیار جعفرزاده ایمن آبادی قرار می دهد. شیخ که تاکنون از آرام ترین چهره های مجلس بود، در پاسخ به آنچه دقایقی قبل از تریبون مجلس بیان شده با صدایی که از شدت خشم، گاهی می لرزید، فریاد زد: «آقای سروش که اولین نطق موافق آقای دانش را بیان کردند از جانبازان جنگ هستند، آقای محمدی موافق بعدی هم همین طور. بنده هم جانباز جنگ هستم و آقای جعفرزاده که درخواست کردند بعد از من نطق کنند هم جانباز ویلچرنشین هستند. ما کافریم؟ ما که همه عمرمان را برای این انقلاب و نظام گذاشته ایم ضد انقلابیم؟!». هم زمان با فریادهای او، حسینعلی شهریاری نماینده نزدیک به جبهه پایداری، فریاد زد: «شمر هم جانباز صفین بود!». او به همین حد هم اکتفا نکرد؛ در ادامه وقتی شیخ، فریاد زد: «آیا این ادامه دادن راه شهداست؟ آیا درست است که با تهمت و انگ زدن به نیروهای وفادار انقلاب و کسانی که عمر و هستی خود را در راه نظام مقدس جمهوری اسلامی ایران سپری کرده اند، تهمت نفاق و جاسوسی بزنیم؛ آیا این روش پسندیده ای است؟ آیا با نظام ما سازگار است؟ آیا این موضوع با اسلام سازگار است؟». پس از هر جمله سوالی شیخ، شهریاری با صدای بلند می گفت: «بله». وقتی هم که نماینده اصلاح طلب تهران گفت: «تا کی می خواهیم به چنین روندی ادامه دهیم؟» شهریاری گفت: «تا قیام امام زمان(عج)». شیخ در ادامه هم با بیان اینکه فردی آمد وارد عالم سیاست شد و سال ها با پشت پازدن به اخلاق، تخصص و نظارت مجلس بر دولت، نیروها را به جان هم انداخت، گفت: «این فرد مجددا خواست وارد صحنه سیاسی کشور شود که مقام معظم رهبری هوشیارانه تذکر دادند که دوباره نباید جامعه به فضای دوقطبی برگردد. چرا امروز برخی ها می خواهند اینجا این دوقطبی را ایجاد کنند؟». شیخ در ادامه با بیان اینکه من در پیشگاه خداوند شهادت می دهم که اگر لحظه ای احساس کنم هر وزیری، فردی می خواهد در مقابل جریان مقدس انقلاب ایستادگی کند اولین نفر خودم هستم که با او مبارزه می کنم چون عمر خود را در این راه گذاشتم و خواهم گذاشت، تصریح کرد: «تا کی می خواهید هر کس که تزویر و ادعایش بیشتر است خود را انقلابی نشان دهد و هرکس که خضوع و خشوعی دارد ضد انقلاب نامیده شود؟». او با عذرخواهی از نمایندگان بابت احساسی شدنش، بقیه وقت را به جعفرزاده ایمن آبادی سپرد تا نایب رئیس فراکسیون مستقلین مجلس که پیش از این وعده نطق دفاع از دانش آشتیانی را داده بود، به دفاع از وزیر پیشنهادی آموزش وپرورش بپردازد. داغ ترین نطق روز اعتمادحالانوبت به جعفرزاده ایمن آبادی، نماینده رشت رسیده بود که نطق خود را در دفاع از دانش آشتیانی بیان کند. نایب رئیس فراکسیون مستقلین مجلس نطق خود را با بیان اینکه دین ما علاوه بر اینکه دین دفاع از مظلوم است، دین اخلاق مداری نیز هست، آغاز کرد و گفت: «کجای مطالبی که گفته می شود، اخلاقی است؟ داستان فتنه کی می خواهد در این مملکت تمام شود؟». او در ادامه به غیرواقعی بودن ادعاهای نقوی حسینی اشاره کرد و گفت: «ما تحقیق کردیم آقای دانش آشتیانی هرگز بازداشت نشده است، عضو فراکسیون مشارکت مجلس ششم نبوده زیرا اصلادر مجلس ششم نماینده نبوده است و اگر در پشتیبانی جنگ و هشت سال حضور در جبهه و پسر یک روحانی بودن، سابقه و کارنامه نباشد، پس چه چیز دیگری قرار است کارنامه فرد دین دار و ولایت مدار باشد؟ آیا این پاک کردن تمام سوابق و بالاآوردن بی ریشه ها نیست؟». او در این دقایق که سخنانش با فریادهای «احسنت» نمایندگان همراهی می شد، گفت: «از فتنه می گوییم، کسی که استارت اصلی هشت سال فتنه را زد، هر بلایی که خواست سر این مملکت آورد، اما الان در خیابان هاست و من متاسفم برای برخی از دوستان که هشت سال ساکت ایستادند که هر کاری دلش خواست در این مملکت انجام داد و امروز کسانی دیگر را فقط به خاطر اینکه با این افراد نیستند، برچسب فتنه می زنند. فتنه تا کی؟ مگر نهادهای اطلاعاتی و امنیتی این افراد را تایید نکرده اند؟ پس مبنای ما، ملاک ما چیست؟ اگر قرار است نظرات شخصی ما ملاک باشد، مملکت را نمی شود اداره کرد». جعفرزاده که حالابیش از 30 نماینده دور صندلی او ایستاده بودند، با اشاره به اینکه آقای دانش آشتیانی مدیر مدرسه مفید بوده است که از 300 دانش آموز او 70 نفر شهید شدند، گفت: «اگر می گویید پرونده ای درباره اختلاس دارید، چرا به مراجع قضائی ارائه ندادید؟ می گویند دانش آشتیانی از بدنه آموزش وپرورش نیست! مگر آقای نجفی که بعد از انقلاب بنا به اذعان دوست و دشمن موفق ترین وزیر آموزش وپرورش بود، از کجا آمده بود؟ مگر از وزارت علوم نیامده بود؟». دفاع دانشپس از این نطق ها نوبت به دانش آشتیانی رسید تا از خود دفاع کند. او در زمان 30دقیقه ای خود به بیان و تشریح برنامه های خود پرداخت و درحالی که هفت دقیقه به پایان وقتش باقی مانده بود، به دلیل رسیدن به زمان نماز، جلسه قطع شد تا بعد از یک ساعت تنفس، نطق دانش ادامه پیدا کند. او در بخش دوم نطق خود درباره مدرسه ایرانیان انگلیس توضیح داد که در دوران تحصیلش در انگلیس، سفیر وقت از او درخواست کرده که در مدرسه ایرانیان به تدریس ریاضی بپردازد و او هم بدون دریافت پول این کار را انجام داده است. دانش با بیان اینکه راضی نبودم در این باره حرف بزنم، گفت اگر کسی سندی دارد که من برای این تدریس یک ریال پول گرفته ام ارائه کند. دانش پس از آن با اشاره به ادعای بازداشت شدنش گفت: «من حتی یک روز هم بازداشت نشده ام و انتظار دارم اگر سندی مبنی بر بازداشت من وجود دارد، آن را منتشر کنید. ولی اگر سندی وجود ندارد آقای نقوی حسینی پشت همین تریبون اعلام کند که سخنش اشتباه بوده است». پس از این سخنان دانش نوبت به بررسی برنامه و کارنامه صالحی امیری، گزینه پیشنهادی وزارت فرهنگ و ارشاد رسید. برادر فلاح یا برادر صالحی؟ مسئله این استاولین ناطق در میان مخالفان صالحی امیری، حجت الاسلام نوروزی، نماینده رباط کریم بود. او در ابتدا با تاکید بر لزوم اعلام برائت وزرای پیشنهادی از فتنه، به بیان مخالفت خود با صالحی امیری پرداخت و ادامه وقت خود را به احسان قاضی زاده هاشمی، سپرد. قاضی زاده هاشمی که مانند پسرعموی خود، یعنی امیرحسین قاضی زاده هاشمی، از چهره های منتسب به جبهه پایداری است، در نطقی صریح خطاب به صالحی امیری گفت: «من نمی توانم میان عضویت در دادگاه ارتش و فرهنگ نسبتی پیدا کنم. شگفت است رئیس جمهوری که از سرهنگ بودن تبری جسته، حال سرهنگی را برای حوزه فرهنگ انتخاب و معرفی کرده است. شما امروز می خواهید میراث دار کرسی وزارتخانه ای باشید که پیش از شما داستان های عبرت آموزی در آن رقم خورده و حتی قربانیانی گرفته است. راستی آیا می دانید که چرا نوبت برای شما باز شده است؟ خبر دارید چرا آقای جنتی دیگر وزیر نیستند؟ وی نه شهید کنسرت بوده و نه به دلیل توجه دولت به دغدغه علما و مراجع عظام کنار گذاشته شده، ازاین رو اگر دولت قرار بود که به این دغدغه ها احترام بگذارد، باید همان سه سال پیش این اقدام را انجام می داد. اگر دلیل برکناری جنتی را نمی دانید، حتما روزی برایتان خواهم گفت. اصلااز این موضوع نمی گویم که خودتان را چقدر متخصص تر از آقای جنتی می دانید، اما این را می گویم که شما کتاب هایی را به نام خودتان منتشر کرده اید که بیشتر به کتاب سازی می ماند تا یک اثر علمی واقعی. شما به اتکای کدام تحصیل و تجربه کاری جرئت کردید کتاب مفاهیم و نظریات فرهنگی را بنویسید؟ با کدام رانت این کتاب را به چاپ ششم رساندید یا اینکه کتاب دانستنی های یک رایزنی فرهنگی را نوشته اید، خداوکیلی این را از کجا آورده اید؟ آیا درسش را خوانده اید یا اینکه تجربه اش را داشته اید؟ سید بزرگوار حتما از ما دلخور نخواهید شد اگر چند سوال را کمی شفاف تر مطرح کنم. شما در سوابق خود به چند مورد اشاره کرده اید. آیا سربازی گمنامی امام زمان (عج) خدای نکرده باعث خجالت شما بوده که آن را در سوابق خود درج نکرده اید؟ برادر سیدرضا فلاح این اسم مستعار شماست دیگر؛ ما در این مملکت دست سربازان گمنامی که برای امنیت مردم تلاش کنند را می بوسیم، مخصوصا اگر قصد ورود به حوزه های دیگر از جمله فرهنگ را نداشته باشند. واقعا این موضوع را از قلم انداختید یا خیال کردید که نمایندگان مردم حواسشان نیست». اشاره قاضی زاده هاشمی به اسم مستعار صالحی امیری در دستگاه های امنیتی در ادامه با طرح چند سوال کنایه آمیز دیگر نیز ادامه یافت. این نماینده از صالحی امیری پرسید: «آقای صالحی امیری اگر از نمایندگان مردم رای اعتماد گرفتید، در مواجهه با هنرمندان سرزمینم چگونه خواهید بود؛ سیدرضا صالحی امیری یا اینکه سیدرضا فلاح! وقتی یک سینماگر برای بازکردن گرهی در کار فیلمش یا یک نویسنده برای دریافت مجوز کتاب به شما پناه آورد، چه می کنید؟ در ذهنتان به دنبال پرونده پرسنلی و حفاظتی آن می گردید یا کارنامه هنری اش را مرور می کنید؟ فرض کنید نمایندگان شما را شایسته این سمت دانستند، آن وقت در تقابل با هنرمندان و بالادستی ها جانب کدام طرف را می گیرید؟ آیا دستورها و توصیه ها و یادداشت های گاه و بیگاه برای ممیزی های بی قاعده را برای کتاب، فیلم و موسیقی انجام خواهید داد؟ لطفا بگویید ما با کدام جنبه چهره شما مواجه هستیم؟ شما در جمع اصلاح طلبان خود را مبدع مکتب نیاوران و سهله و سمحه خوانده اید؛ حال در این نیاوران شما جایی برای مستضعفان و پابرهنگان است؟ یا فکر می کنید که حرف زدن از این آدم ها دیگر قدیمی شده است؟ شما جایی از نیاوران حرف می زنید و در جایی دیگر در کمیسیون فرهنگی مجلس می گویید می خواهم دفتر حوزه علمیه را در وزارتخانه ایجاد کنم و شورای فقیهان تشکیل دهم. کدام یک این موضوعات را باور کنیم؟ قسم حضرت عباستان را یا آن یکی دیگر. شما در کمیسیون فرهنگی مجلس کنسرت موسیقی را با مشروبات الکلی مقایسه کردید و گفته اید که همان ‍ طور که عده ای مشروبات الکلی می خواهند و ما باید جلوی خواسته شان را بگیریم، عده ای هم کنسرت می خواهند و ما هم باید جلوی آن را بگیریم. شما باید از آنهایی که در جهت اعتلای موسیقی پاک ایران تلاش می کنند، عذرخواهی کنید که با چنین نگاهی داوطلب سمت وزارت فرهنگ و ارشاد اسلامی شدید».پس از پایان سخنان قاضی زاده هاشمی، محمد بیرانوندی و احمدی لاشکی در دفاع از برنامه ها و سوابق صالحی امیری سخن گفتند و احمدی لاشکی در پاسخ به قاضی زاده گفت آن کتاب نه چاپ ششم، بلکه به چاپ هشتم رسیده و عناوین مقالات صالحی امیری نشان دهنده دو دهه دغدغه و آسیب شناسی او در عرصه فرهنگ است. نامه 9 صفحه ای با امضای صالحی امیریسخنران بعدی که برای مخالفت با وزارت صالحی امیری پشت تریبون قرار گرفت، حجت الاسلام ذوالنور، جانشین اسبق نماینده ولی فقیه در سپاه و نماینده فعلی قم در مجلس بود. او گفت بنا نداشته در مخالفت نطق کند؛ چون در جلسه کمیسیون درباره امضای یک نامه از سوی صالحی امیری از او سوال کرده و صالحی امیری گفته که در این نامه محتوای ضد نظام وجود نداشته است. ذوالنور می گفت فرض را بر صحت حرف صالحی امیری گذاشته، اما وقتی نامه را به دست آورده و مطالعه کرده، متوجه شده که متن نامه مخالف نظام است و تصمیم گرفته در مخالفت با او نطق کند. ذوالنور می گفت این نامه 9 صفحه ای، یک روز بعد از نماز جمعه 29 خرداد مقام معظم رهبری نوشته شده و 9 نفر آن را امضا کرده اند که هشتمین امضا متعلق به صالحی امیری است و با نام مستعار سیدرضا فلاح امضا شده است. این نماینده مخالف دولت در بیان بخش هایی از نامه مورد اشاره اش گفت: «صالحی به اتفاق هشت نفر نوشته اند که نامه خود را براساس وظیفه شناسی و دشمن شناسی نگارش می کنند و به نوعی رویکرد خودی و غیرخودی را زیر سوال برده اند که هدف اصلی آنها مقام معظم رهبری بود. آنها در صفحه چهار نامه شان اشاره داشتند نباید به هیچ دلیلی مردم را مورد ضرب وشتم قرار داد در واقع آنها از کسانی دفاع کردند که بانک ها را آتش زدند، چادر از سر زنان کشیده اند، به مراکز نظامی هجوم برده اند و مسجد را به آتش کشیده اند. در این نامه عنوان شده که به ولایت فقیه اعتقاد دارم و در واقع در چند بخش به امام سال 42، برنامه های امام در سال 57، امام جنگ و... اشاره داشتند و در هیچ کجای نامه از مقام معظم رهبری یاد نکرده اند». او البته در نطق خود اشاره هایی هم به سخنان موافقان دانش آشتیانی کرد و بدون نام بردن از احمدی نژاد گفت که چرا کسی که در هیچ دادگاهی محکوم نشده را اینجا متهم می کنید؟! موافق همیشگی صالحی امیریدر ادامه و زمانی که نوبت به موافق بعدی رسید، محمدرضا تابش قبل از دفاع از وزیر پیشنهادی، گفت: «آقای لاریجانی امروز اینجا از اسنادی حرف زده شد و به استناد آنها، به وزرای پیشنهادی مسائلی را نسبت دادند؛ من خواهش می کنم هیات رئیسه این اسناد را تکثیر کند و در اختیار نمایندگان قرار دهد تا همه آنها را بخوانند و خودشان قضاوت کنند». پس از آن هم از سوابق و برنامه های صالحی امیری دفاع کرد و ادامه وقت خود را به آشوری تازیانی، یکی از کم حرف ترین نمایندگان ادوار گذشته مجلس سپرد. آشوری در مجلس قبل هم فقط در روزی که صالحی امیری به عنوان وزیر پیشنهادی ورزش معرفی شده بود، در دفاع از او نطق کرد و به سوابق همکاری خود با صالحی امیری در نهادهای امنیتی اشاره کرد و در مقابل اتهاماتی که در آن زمان از سوی نادران متوجه صالحی امیری شده بود، به نفع صالحی امیری شهادت داد. آشوری این بار هم در دفاع از همکار دیرین خود پشت تریبون رفت و گفت: «اسنادی که آقای ذوالنور می گوید، در کنارش نامه دیگری هم هست که در اسناد طبقه بندی شده وزارت اطلاعات است و نمایندگان اگر می خواهند از نظرات آقای صالحی امیری باخبر شوند، باید همه اینها را در کنار هم ببینند؛ این نامه الان در اختیار من هست و اگر کسی خواست می تواند ببیند». پس از او هم صالحی امیری پشت تریبون رفت و از برنامه های خود دفاع کرد. پس از سخنان صالحی امیری، کواکبیان در تذکری از لاریجانی خواست مانع توزیع شب نامه علیه وزیران پیشنهادی در صحن مجلس شود؛ لاریجانی هم گفتشب نامه ای توزیع نشده و یک موردی که برخی ها قصد داشتند توزیع کنند، با اعتراض آقای صادقی و پیگیری هیات رئیسه جمع آوری شده است. در این لحظه، زنان مجلس هم زمان باهم برگه هایی را که بین آنها توزیع شده بود بالابردند و به لاریجانی نشان دادند و لاریجانی هم گفت این همان نامه ای است که آقای ذوالنور به آن اشاره کردند و به درخواست آقای تابش، تکثیر و توزیع شد». ورود رئیس سنی به جلسهساعت پایانی جلسه، نوبت بررسی سوابق و عملکرد و برنامه های سلطانی فر بود. اولین مخالف او، شکری نماینده تالش بود که به سوابق ضعیف او در زمان استانداری گیلان اشاره کرد و گفت سلطانی فر اولین استانداری بوده که در حمایت از نمایندگان تحصن کننده مجلس ششم اعلام استعفا کرده است و گفته انتخابات را برگزار نمی کند. او ادامه وقت خود را به محمدجواد ابطحی، نماینده خمینی شهر، داد و ابطحی هم از فتنه گفت و خواست نمایندگان به این وزیر رای ندهند. ابطحی گفت ما در فراکسیون از دانش آشتیانی خواستیم از فتنه اعلام برائت کند؛ اما او مردانه پای حرف خودش ایستاد، ای کاش ما هم روی موضع خود بایستیم. در میان سخنان او ناگهان جمعی از اعضای فراکسیون امید صحن را ترک کردند و دقایقی بعد در میان صلوات های بلند نمایندگان، عبدالرضا هاشم زایی، رئیس سنی مجلس که پس از تصادف در جاده یزد، دوران نقاهت را پشت سر می گذاشت، در میان حلقه ای از نمایندگان وارد صحن شد، پس از این، دقایقی هم موافقان و مخالفان بعدی به نطق پرداختند و پس از نطق پروانه سلحشوری که آخرین نماینده موافق سلطانی فر بود، وزیر پیشنهادی وزارت ورزش و جوانان پشت تریبون رفت و از برنامه های خود دفاع کرد. پس از پایان نطق او، تمام میهمانان دولتی، به همراه وزیران پیشنهادی و معاون پارلمانی و معاون اول رئیس جمهوری، صحن را ترک کردند و گلدان های جمع آوری رای در صحن به گردش درآمد. ساعت 16:30 بود که رای گیری آغاز شد و 30 دقیقه بعد، درحالی که فراکسیون امیدی ها با خوشحالی خبر رای بالای هر سه وزیر را به جایگاه خبرنگاران می دادند، علی لاریجانی از جایگاه ریاست مجلس، آمار آرای وزیران از جمع 275 نماینده حاضر را این گونه اعلام کرد:صالحی امیری: 180 موافق، 89 مخالف و شش ممتنع. سلطانی فر: 193 موافق، 72 مخالف و 9 ممتنع. دانش آشتیانی: 157 موافق، 111 مخالف و شش ممتنع.
                