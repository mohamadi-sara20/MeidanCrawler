چهار‌شنبه ۱۵ دی ۱۳۹۵
-----------------------------------------
سرمقاله
-----------------------------------------
مباشر، ارباب و کسر بودجه 96
-----------------------------------------

                    دولت به عنوان وکیل و مباشر مردم، موظف به پرداخت هزینه هایی است که به آن محول می شود. در عمل، این هزینه ها در نهایت از طرف مجلس، یعنی نمایندگان مردم، با عنوان بودجه، تصویب و برای اجرا و اعمال به مباشر، یعنی دولت ابلاغ می شود. بدیهی است که چگونگی تامین مالی هزینه ها نیز بر عهده مردم، یعنی همان ارباب است. متاسفانه این چند جمله بدیهی، عملادر مراحل پیش بینی هزینه ها و چگونگی تامین آن، یعنی تنظیم و تصویب بودجه و به ویژه درباره کسری آن مغفول می ماند. کسری بودجه، یعنی حالت فرمایش ارباب به مباشر یا به بیان صریح تر به نوکر برای پرداخت هزینه ها، بدون پرداخت پول کافی است! برای توضیح این فرمایش به ظاهر غیرممکن، بهتر است نگاهی کوتاه به بودجه سال 96 کشور بشود. بودجه کل کشور در سال 96 برابر لایحه بودجه، حدود 11 هزار تریلیون ریال است که شامل کل هزینه های دولت به معنای اخص (بودجه عمومی یعنی جاری و عمرانی) و هزینه های شرکت ها، موسسات و بانک های دولتی می شود. برای مقایسه، این رقم نزدیک به رقم نقدینگی فعلی کشور است. تولید ناخالص داخلی نیز در سال 1395 به قیمت های جاری، حدود 14 هزار تریلیون ریال برآورد می شود. این مقایسه ها نشان می دهد مردم انجام بخش بسیار بزرگی از فعالیت های مربوط به خود را به دولت سپرده اند؛ یعنی ارباب گردش امور خود را عمدتا به مباشر سپرده و برای گذران روزمره، چشم به دست مباشر دوخته است. اما مباشر معصوم نیست و طبیعی است فقط پس از گذران امور خود به فکر ارباب خواهد افتاد. بخشی از این موضوع، مشکل ساختاری دیرینه ایران است و بخشی از آن نیز به تولید نفت برمی گردد که تصدی آن به دولت سپرده شده است. کوچک کردن سهم دولت در اقتصاد ایران، گرچه دشواری های زیادی دارد، ولی یک ضرورت برای رونق فعالیت هاست. به علاوه فراموش نشود در چنین فضایی، در طول زمان مباشر، ارباب می شود و ارباب در جایگاه رعیت قرار می گیرد که مکافات بزرگی برای مردم و اقتصاد است. بودجه عمومی که مسئولیت مستقیم دولت را در برابر هزینه های جاری، عمرانی و تامین منابع نشان می دهد، در سال 96 حدود یک سوم رقم فوق و برابر 3،2 هزار تریلیون ریال است. این هم نزدیک به 23 درصد تولید ناخالص داخلی است. اگر فقط هزینه های جاری در نظر گرفته شود، به 17 درصد می رسیم. رقم معمول جهانی حدود 10 درصد است. از این منظر نیز ملاحظه می شود، مباشر، اداره گسترده ای از امور داخلی و احتمالاغیرضروری ارباب را به عهده گرفته است. نکته کلیدی تر، کسر بودجه عمومی است. اگر بدون منظورکردن بودجه عمرانی، فقط هزینه های جاری بودجه عمومی را مد نظر قرار دهیم، 2.4 هزار تریلیون ریال هزینه داریم. در مقابل، برای این هزینه ها بدون درآمدهای نفتی و درآمدهای اختصاصی، 1.6 هزار تریلیون منابع درآمدی عمدتا مالیاتی پیش بینی شده است. از همین منظر خاص که فقط پرداخت واجبات مد نظر است، بودجه عمومی سال آینده 0.8 هزار تریلیون ریال کسری تراز عملیاتی دارد. این کسری حدود 24 درصد بودجه عمومی و 33 درصد هزینه های جاری می شود. رقم معمول در اقتصادهای غیرنفتی، حداکثر پنج درصد است. بخش بزرگی از کسری بودجه ایران از محل درآمدهای نفتی تامین می شود که فاصله 33 درصد را با پنج درصد پر می کند. اما با وجود آن، در عمل معمولاباز هم ارقام بودجه نمی تواند تحقق یابد...چنان که در سال 95 احتمالااز 2،9 هزار تریلیون ریال بودجه عمومی، فقط حدود 77 درصد آن تحقق خواهد یافت؛ چراکه دستور خرج ارباب بیش از پولی است که به مباشر داده است.در مرحله اول، برای حل مشکل کسر بودجه، مباشر با تشخیص و صلاحدید خود، اقلامی از خرید را حذف می کند که می تواند مغایر رجحان ارباب باشد و گزینه مطلوبی نیست. ممکن است واجبات بماند و مستحبات ادا شود؛ چنان که برابر بودجه ایران، مباشر تصمیم می گیرد برخلاف فرمایش ارباب، درآمد نفت که عمدتا دارایی است و قرار بوده صرف هزینه های عمرانی (تبدیل به شکل دیگری از دارایی) شود، به مخارج روزانه تخصیص یابد و منافع نسل های آینده قربانی نسل فعلی می شود. از منظر نسل فعلی نیز در این فرایند، معمول است بدون توجه به اولویت های اقتصادی، طرح های عمرانی متعلق به گروه های فرودست قربانی طرح هایی شوند که نمایندگان آنها در فرایند تصمیم گیری و رسانه ها، حضور و صدای بیشتری دارند!در مرحله دوم، اما اگر عملاکسر بودجه تحقق یافته باشد، قطعا مباشر باید قبل از رفتن به بازار به صورت پنهانی دست در جیب ارباب کرده و از محل آن، خریدهای اضافی فرمایش شده ارباب را انجام داده باشد. تامین مالی کسر بودجه، استقراض از بانک مرکزی یا مردم به صورت وام مستقیم و فروش اوراق بدهی است. وام مستقیم، پولی شدن کسر بودجه است که سرنوشت محتوم آن تورم است. انتشار اوراق بدهی و فروش آن به مردم نیز مستلزم پرداخت هزینه بهره ای سنگین از سوی دولت است و به صورت غیرمستقیم هم تورم زاست؛ ازاین رو عمدتا در صورت وقوع کسر بودجه با پدیده تورم روبه رو می شویم که آثار نامطلوب گسترده درآمدی و توزیعی دارد. البته اقتصادها در فرایند رشد در سطح محدوی توان جذب انتشار پول و اوراق بدهی بیشتر را بدون پدیده تورم دارند، ولی جواب گوی فرمایش های هزینه های گسترده اربابان نیستند. مکانیسم درونی اقتصاد از طریق تورم، قدرت خرید جامعه را مانند مالیات به دولت انتقال می دهد. این کاهش قدرت خرید همان دست در جیب ارباب کردن از سوی نوکر است. تورم را می توان مالیاتی پنهانی دانست که نرخ ها و مودیان آن مشخص نیست و موازین عدالت مالیاتی نیز درباره آن رعایت نمی شود. سهم بیشتر آن به دوش گروه های کم درآمد است. به این ترتیب این روش تامین کسر بودجه گزینه مطلوبی نیست. البته در این میانه ارباب هم اگر مجالی یابد دست در جیب مباشر می کند! به بیان بودجه ای، مردم به فرار مالیاتی دست می زنند. نتیجه نهایی، حاکمیت آشفته بازاری است که در آن اولویت های اقتصادی به کنار گذاشته می شود و رشد و اشتغال به دشواری و با هزینه بالاممکن می شود.گزینه مطلوب در شرایط عادی، تعادل بودجه یا رعایت حداقل کسر بودجه و منافع بلندمدت آن به مراتب بیش از رهاوردهای کوتاه مدت جاری کسر بودجه است. بودجه 96 اگر در این مسیر باشد، اتفاق مثبتی است. اهل فن در مجلس و دولت، روش ها را می دانند. موضوع را هم باید با مردم صادقانه و شفاف در میان بگذارند؛ چراکه آنها پرداخت کننده نهایی کسر بودجه و هزینه های گسترده پنهان کاری های مرتبط با آن هستند. در این راستا؛ به سه مورد هزینه با توجه به اهمیت و حجم بالای آنها در بودجه تاکید می شود: اول حفظ ردیف ها و هزینه های عمرانی در مراحل تصویب و اجرا. دوم حذف یارانه های گروه های غیرنیازمند. توجه شود بودجه عمرانی اجراشده در سال 95 رقمی کمتر از بودجه سالانه یارانه هاست. سوم توجه به چگونگی اجرای طرح تحول سلامت و تامین منابع آن در سال جاری و در آینده است که بودجه آن از یارانه های نقدی فراتر خواهد رفت. همچنین وضع مالیات بر حامل های انرژی و به صورت اخص بر بنزین برای تامین مالی طرح ها به ویژه طرح تحول سلامت، قابل بررسی است.
                