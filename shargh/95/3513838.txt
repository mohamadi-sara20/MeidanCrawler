پنج‌شنبه ۲۱ بهمن ۱۳۹۵
-----------------------------------------
سرمقاله
-----------------------------------------
پازل توطئه علیه ایران
-----------------------------------------

                    1. روند نابودی کشورهای اسلامی در دستور کار غرب و اسرائیل است. اسرائیل به دلایل مختلف از جمله ترکیب جمعیتی، در بلندمدت امکان ادامه حیات ندارد. تنها ضامن بقای اسرائیل تضعیف هرچه بیشتر کشورهای اسلامی است. جنگ و ادامه بحران در افغانستان، عراق، سوریه، لیبی، یمن و ایجاد خصومت بین عربستان و ایران زمینه ساز جنگ افروزی علیه ایران، ادامه سناریوی نابودکردن کشورهای اسلامی است. کشورهای فوق که در تله جنگ های تحمیل شده قرار گرفتند تا یک قرن دیگر جراحات عمیق جنگ را با خود خواهند داشت و اگر این آسیب ها منجر به تجزیه و تلاشی آنها نشود، قادر به بازگشت به شرایط پیش از جنگ خود خواهند بود.2. ترامپ شخصیتی بسیار پیش بینی ناپذیر و شیفته بحران سازی و به تعبیر بسیاری دچار آسیب های روحی بسیار است. همه عمر خود را به شکل بخشی و حکومت بلامنازع بر امپراتوری اقتصادی خود سپری کرده است و اکنون در مقام قدرتمندترین کشور دنیا می خواهد با همان شیوه به اداره کشور و دنیا بپردازد. اگر کسی او را به چالش بکشد، از آن استقبال می کند. تصمیم هایی را که می گیرد، به انجام می رساند، صرف نظر از اینکه چه هزینه هایی برای ایالات متحده آمریکا و بقیه دنیا داشته باشد.3. در دوران پیشا ترامپ نهادهای بین المللی مانند سازمان ملل و شورای امنیت همواره در اختیار منویات ایالات متحده و متحدان آن بوده اند. نقض قوانین بین الملل از سوی آمریکا با اغماض روبه رو می شد و همین قوانین موضوع تنبیه دیگر کشور ها بوده است.امروزه در دوران ترامپ او به سهولت از خروج از سازمان ملل سخن می گوید و سازمان ملل و مصوبات آن را ضد منافع آمریکا و اسرائیل بر می شمارد. ترامپ قواعد حاکم بر دنیا را حتی به صورت ظاهر نمی پذیرد. او به دنبال قاعده دیگری است: «اگر با من نیستید، علیه من هستید».4. اسرائیل در دوران ترامپ، بهترین دوران خود را برای تثبیت دائمی خود، تضعیف مخالفان و پیشبرد اهداف خود دنبال خواهد کرد. تعیین یکی از سرسپرده ترین شخصیت های صهیونیستی به عنوان سفیر آمریکا در اسرائیل، اعلام اینکه سفارت آمریکا از تل آویو به اورشلیم منتقل خواهد شد و آغاز ساخت گسترده شهرک ها با وجود مخالفت اخیر سازمان ملل، بخشی از اقدامات و موضع گیری هایی است که تا هفته نخست حضور ترامپ در دولت اعلام شده و رخ داده است. انتظار می رود که نسل کشی فلسطینیان در دوران ترامپ ابعاد هولناکی به خود بگیرد.5. با وجود همه مخالفت های کشورهای اروپایی با حضور ترامپ در موقعیت جدید و حتی بروز تنش های شدید احتمالی بین آمریکا و متحدانش، نه تنها متحدان اروپایی، بلکه چین و روسیه نیز کنار ایران نخواهند ایستاد. این نگرانی وجود دارد که ایران وجه المصالحه دعواهای آنها با یکدیگر شود. موضع گیری های آشکارتر و خصمانه تر ترامپ پس از مذاکره با پوتین صورت خواهد گرفت و اگر همسویی روس ها علیه ایران را جلب کند فضا تغییر می کند. از سوی دیگر نظریه ایجاد اختلاف بین اروپا و آمریکا و نزدیک شدن به اروپا برای کاهش فشارهای آمریکا، در دهه های گذشته امتحان خود را پس داده است.6. مذاکره تلفنی ترامپ با شاه عربستان و چراغ سبز آمریکا به عربستان موج جدید حملات هوایی عربستان به یمن و کشتار اخیر کودکان در این کشور را به دنبال داشت. تصویب فروش جنگنده های جدیدتر به عربستان و هشدار دو روز پیش مشاور امنیتی آمریکا- که شخصیتی بسیار نژادپرست و ضدمسلمان و ضدایرانی است- به آزمایش موشکی ایران و ادعای ادامه حمایت های ایران از حوثی های یمن و تکرار این هشدار از سوی ترامپ نشانه دیگری از توطئه در حال شکل گیری علیه ایران است.7. با وجود همه هزینه های ما در جنگ سوریه، امروز روسیه و ترکیه به دنبال بهره گیری از نتایج آن هستند. در سیاست های داخلی و خارجی همه کشورها، منافع ملی آنها تعیین کننده جهت گیری های آنهاست. رئیس جمهوری اندونزی- پرجمعیت ترین کشور مسلمان جهان- که به تازگی میهمان کشور ما بود، در واکنش به اقدام ترامپ در منع ورود اتباع هفت کشور اسلامی گفت این تصمیم اتباع اندونزیایی را در بر نمی گیرد و همه باید در اندونزی در مقابل این تصمیم سکوت اختیار کنند. همه کشورها با هدف تامین امنیت ملی خود می کوشند خود را از آسیب های این موجود خطرناک مصون نگه دارند.8. در چنین شرایطی که آمریکا و متحدانش که ناقض تعهدات خود در برجام بوده اند، به دنبال بهانه ای هستند که ایران را ناقض برجام جلوه دهند، آزمایش موشکی بهانه لازم را به اسرائیل و دولتمردان ترامپ برای ایجاد ائتلاف جدید علیه ایران فراهم آورده است. اظهارات نخست وزیر اسرائیل مبنی بر اینکه در ملاقات خود با ترامپ مسئله آزمایش موشکی ایران را مطرح خواهد کرد، نشانه های آشکار توطئه های جدید علیه ایران است. با وجود اینکه ایالات متحده و فرانسه پیش تر اعلام کرده بودند که آزمایش موشکی موضوع برجام نبوده است، آیا اظهارات صریح وزیر خارجه فرانسه در محل وزارت خارجه کشورمان، موضع گیری سفیر انگلیس در سازمان ملل و اظهارات مشاور امنیتی ترامپ را می توان بی ارتباط با بهانه گیری های جدید آمریکا ارزیابی کرد؟ اعلام وضع تحریم های جدید آمریکا از سوی شخص ترامپ مقدمه اقدامات مخرب بعدی این کشور علیه ایران است.9. در چنین شرایطی که تیغ در دست زنگی مستی است که می رود تا با تصمیمات فاجعه بار خود نقطه عطفی تاریخی در سقوط ایالات متحده آمریکا باشد و هم زمان آوار این فروریزی کشورهای دیگری را مدفون کند، باید بیش از هر زمان دیگری دوراندیشی اختیار کرد، تدابیری اندیشید و اقداماتی انجام داد. در صورت بروز بحران های احتمالی، این فرصت از همه گرفته خواهد شد و تنها آیندگان و تاریخ درباره تصمیمات امروز ما قضاوت خواهند کرد.
                