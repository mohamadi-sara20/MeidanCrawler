سه‌شنبه ۹‌شهریور ۱۳۹۵
-----------------------------------------
یادداشت
-----------------------------------------
راه دیگری نیست
-----------------------------------------

                    به چند دلیل به خود حق می دهم درباره مطلبی که دوست عزیزم بهمن کیارستمی با عنوان «عمری دگر بباید» در شماره یکشنبه ششم شهریور جاری در روزنامه «شرق» نوشته اند، توضیحاتی بدهم، شاید موجب رفع بعضی ابهامات باشد. اول اینکه یکی از کسانی که این روزها با ایشان صحبت کرده است، من بودم و هرگز نگفتم ماجرا را کش ندهید...! چون به روشن شدن زوایای تاریک علت های فوت عزیز ازدست رفته، پدر بزرگوار بهمن و دوست دیرینه خودم و افتخار جهانی هنر و مخصوصا سینما، اعتقاد جدی دارم و حاضرم هرچه در توان دارم، برای گشودن این گره بگذارم تا در نتیجه آن جامعه پزشکی ما هوشیار باشد که خانواده بیمار حق دارد از وضعیت او مطلع باشد و پزشکان وظیفه دارند جواب گوی مسئولیتی باشند که بر عهده آنهاست. دیگر اینکه نگارنده بیش از 30 سال رئیس هیات امنای بیمارستان خیریه در جنوب شهر تهران بوده است و کم وبیش با حوادثی این چنین آشنایی دارم و سیر رسیدگی قانون و عاطفی و نتایج آن را دیده ام و می دانم. به نظر می رسد اگر در دوران بیماری و انجام عمل جراحی و مراقبت های بعد از عمل و معالجات بعدی مرحوم عباس کیارستمی یا هر بیمار دیگری، قصور یا ندانم کاری از طرف پزشک یا بیمارستان شده باشد، آیا به جز رسیدگی از طرف نهادهای قانونی و اعلام مجازات متناسب با جرم و اطلاع عموم از آن، راه دیگری وجود دارد؟ همه می دانیم بدن انسان زنده، مانند جویی روان است و در معرض حوادث گوناگون قرار می گیرد و خطای تشخیص بیماری یا درمان از طرف پزشک یک احتمال است. البته نظام پزشکی وظیفه دارد آن را به حداقل برساند و از تکرار موارد مشابه جلوگیری کند و این یکی از خواسته های خانواده کیارستمی و دیگران است. دست آخر اینکه بهمن کیارستمی جامعه پزشکی- درمانی میهن ما را بیگانه دانسته و آن را دست کم گرفته است. پیشنهاد عجیب او اینکه سامانه نظام پزشکی «حسن پیشینه» یا «سوء پیشینه» پزشکان را اعلام کند تا تکلیف بیماران روشن باشد...! یعنی بیمار در مقام تشخیص قرا گیرد که نزد این یا آن پزشک برود یا اگر تجربه و آگاهی قبلی در ارتباط با پزشک معالج خود دارد، آن را نادیده بگیرد و از قید معالجه بگذرد و خود را به تقدیر بسپارد. شکی نیست رفتار اشرافی منشانه تعدادی از پزشکان و برخی از بیمارستان ها که هزینه های درمانی آنها با ارقام نجومی محاسبه می شود، عصبانیت و نارضایتی مردم را فراهم می کند اما این کاستی را نمی توان به حساب همه جامعه پزشکی ایران گذاشت. بدنه اصلی جامعه پزشکان ما عموما اشخاصی پرتلاش، دلسوز و کم درآمد هستند و روا نیست به آنها بی مهری شود. به هر حال بیمار باید به پزشک خود اطمینان داشته باشد؛ وگرنه مراجعه او برای درمان بی حاصل است.و کلام آخر که یادآوری آن را لازم می دانم، این است که «حرفه پزشکی- درمانی در فرهنگ ایرانی و در جهان دارای اعتبار و آبروی تاریخی است و نباید آن را قربانی این یا آن حادثه کرد».
                