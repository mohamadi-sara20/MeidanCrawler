سه‌شنبه ۲۶ مرداد ۱۳۹۵
-----------------------------------------
type_unknown
-----------------------------------------
نظر نهایی امام(ره): مصدق مسلم بود یا نبود؟
-----------------------------------------

                    شرق: «مسلمان ها بنشینند تماشا کنند که یک گروهی که از اولش باطل بودند [هر کاری می خواهند بکنند]. من از آن ریشه هایش می دانم - یک گروهی که با اسلام و روحانیت اسلام سرسخت مخالف بودند. از اولش هم مخالف بودند. اولش هم وقتی که مرحوم آیت الله  کاشانی دید که اینها خلاف دارند می کنند و صحبت کرد، اینها کار کردند. یک سگی را نزدیک مجلس عینک به آن زدند و اسمش را «آیت  الله » گذاشتند! این در زمان آن [محمد مصدق، رهبر جبهه ملی] بود که اینها فخر می کنند به وجود او. او هم مسلم نبود». (صحیفه نور، جلد 15). این متن بخشی از سخنان رهبر فقید انقلاب اسلامی ایران است. زمانی که در دهه 60 جبهه ملی به حکم قصاص اعتراض کرد با واکنش تند امام (ره) روبه رو شد. از آن روز تاکنون حرف و حدیث بر سر دکتر مصدق ادامه دارد. با توجه به نزدیک شدن به شصت وسومین سالگرد کودتای 28 مرداد، یکشنبه شب شبکه تلویزیونی «افق» مستندی با عنوان «کودتای آمریکایی» به کارگردانی «جو آیلا» پخش کرد که در حاشیه آن عباس سلیمی نمین دوباره تکمله ای به این بخش از سخنان روایت شده به نقل از امام(ره) درباره مصدق زد. در جایی که مجری این شبکه تلویزیونی از سلیمی نمین خواست نظرش را درباره جمله امام مبنی بر مسلم نبودن مصدق بگوید، او روایت متفاوتی با آنچه تاکنون به صورت رسمی بیان شده ارائه داد. این فعال سیاسی اصولگرا گفت: «در این زمینه سه روایت وجود دارد. دو روایت مستقیم از امام و یک روایت هم به نقل از آیت الله خامنه ای. روایت اول این بود که امام پیش از انقلاب و در دیدار با جمعی از دانشجویان، دکتر مصدق را فردی معرفی می کند که قصد خدمت به کشور را داشته اما از اشتباه هم مصون نبوده چراکه می توانست حکومت پهلوی را ساقط کند اما این کار را نکرد». سلیمی نمین افزود: «روایت دوم مربوط به سال 1360 است. در آن مقطع عده ای تلاش می کردند تا رهبری جعلی برای ایران بتراشند. آنها می خواستند رهبر واقعی را که امام بود تضعیف کنند و او را زیر سایه رهبر بدلی قرار دهند. آنها می خواستند مصدق را رهبر اصلی ایران و انقلاب معرفی کنند در صورتی که خود دکتر مصدق هم در زمان حیات چنین ادعایی نداشت. امام که شرایط را این گونه دید به مقابله برخاست و گفت کاری نکنید که بگویم اصلااو مسلم هم نبود». سلیمی نمین روایت سوم را متعلق به سال 64 دانسته و افزود: «روایت سوم اما جالب تر و قابل اعتناتر است. آیت الله خامنه ای که آن زمان رئیس جمهور بود، در نماز جمعه به تشریح ماجرای ملی شدن صنعت نفت پرداخت و درباره دکتر مصدق به تبیین روایت اول امام پرداختند. از آنجایی که این روایت نسبت به قبلی متاخر است و در زمان حیات امام رخ داده و امام هم نسبت به آن واکنشی نشان ندادند، باید به همین نگاه استناد کرد تا جامعه هم دچار خطای تحلیلی نشود». این فعال سیاسی اصولگرا درباره خطای تحلیل ادامه داد: «درست است که خود مصدق هم ادعای مبارزه نداشت و حتی زمانی که مبارزه با انگلیس هزینه بر بود با آنان از در دوستی وارد شده بود اما او هرگز غرب زده یا وابسته نبود. اگر ما می بینیم پس از انقلاب بسیاری از غرب گرایان پشت سر مصدق پنهان می شوند، به همین دلیل خطای تحلیلی است. ما مصدق را به اشتباه در جایگاهی نشاندیم که برخی غرب گرایان با عنوان ملی پشت او مخفی شوند. این در حالی است که بزرگ ترین دشمن مصدق غربی ها و به طور خاص انگلیس و آمریکا بودند. غرب علیه مصدق دست به کودتا زد. البته اکنون و با توجه به اینکه بخشی از واقعیات روشن شده، وابستگان به غرب دیگر پشت مصدق جبهه نمی گیرند و حتی در مطبوعاتشان مصدق را تخریب می کنند». مستند برای ایرانیان ساخته نشدهسلیمی نمین در بخشی از سخنان خود درباره مستند «کودتای آمریکایی» گفت: «در روایت تاریخی نمی توان دست به جعل زد. امروز همگان می دانند ملی شدن صنعت نفت سه رکن داشته؛ اول دکتر مصدق، بعد آیت الله کاشانی و رکن سوم هم جمعیت فداییان اسلام. نمی توان یک رکن را در نظر گرفت و دو رکن دیگر را منکر شد. از سویی دیگر این مستند برای ایرانیان ساخته نشده، مخاطب داخلی آمریکایی دارد. در مستند گفته می شود که بی توجهی به جریانات لیبرال - دموکرات باعث تندشدن نهضت های مردمی می شود. این مستند درواقع به دولتمردان آمریکایی هشدار می دهد از دیکتاتورها حمایت نکنند و جریانات لیبرال - دموکرات را تقویت کنند. اشاره مستندساز به حمایت آمریکا از نظام های دیکتاتوری مانند عربستان و بحرین است. در جایی از فیلم رسما اعلام می شود انقلاب اسلامی ایران نتیجه سرکوب های پهلوی پس از کودتای سال 32 است. مستند می گوید حکومت آمریکا باید از نیروهای معتدل نزدیک به ما حمایت کند». تلاش مجری صداوسیما برای مقایسه دوران کودتا با امروزآنچه در این برنامه جلب توجه می کرد، تلاش مجری شبکه تلویزیونی «افق» برای مقایسه مذاکرات مصدق با غرب و در پس آن کودتا با شرایط امروز کشور و مذاکرات هسته ای بود. تلاشی که گاهی اوقات هم نتیجه می داد. مجری برنامه خطاب به میهمانش گفت: «مذاکره مصدق با آیزن هاور یادآور مسائل آشنایی برای ماست. مصدق به ظاهر ملی شدن صنعت نفت را گرفت اما در عوض آنها تمام آنچه را ما داشتیم گرفتند و اتحاد داخلی ما از هم پاشید، یا ماجرای برادران رشیدیان که نفوذی بودند و چمدان پول و موارد این چنینی را برای ما با امروز مطابقت دهید».سلیمی نمین نیز در پاسخ گفت: «آمریکا در رابطه با کودتا از مدت ها پیش برنامه ریزی می کند. انسجام داخلی آن روز بین مصدق، روحانیت و توده مردم غرب را ترسانده بود و آنان همین انسجام را هدف گرفتند. در اثر همین انسجام کودتای 25 مرداد به سادگی خنثی شد. اگر اشتباهات دکتر مصدق نبود، قطعا کودتای 28 مرداد هم شکست می خورد. اگر مصدق به سفیر آمریکا اعتماد نمی کرد، کودتا خنثی می شد. پس اشتباهات مصدق در موفقیت کودتا نقش داشت». مجری برنامه که به ظاهر می خواست شفاف تر به مذاکرات هسته ای و شرایط فعلی ایران طعنه بزند، نتوانست شوق خود را عیان نکند و گفت: «ما عجله داریم که به امروز برسیم و اتفاقات آن روز را با امروز مقایسه کنیم. در این فیلم آمریکایی ها می گویند کودتا از جنگ ارزان تر است؛ یعنی روش های ارزان تر هم دارند. مانند مذاکره و سپس فروپاشی بعد از مذاکره. این طور نیست؟». سلیمی نمین در پاسخ گفت: «کارنامه دکتر مصدق در مذاکره با آمریکایی ها برای ملی کردن صنعت نفت مثبت است. البته او به آمریکایی ها خوش بین بود؛ اما در مذاکره آنچه را آمریکایی ها می گفتند که به اصل حاکمیت ایران بر صنایع ملی نفت خود در تضاد است، قویا رد می کند. اگر دکتر مصدق وابسته به آمریکا بود که این کار را نمی کرد و پیشنهادات آنها مقبول واقع می شد؛ اما رگه های لرزش پس از مذاکرات را هم شاهد هستیم. برای مثال مصدق در دادگاه به رزم آرا می گفت اگر اسلحه داشتم، همین جا تو را می کشتم و رزم آرا هم به مصدق می گفت وقتی ما در ایران حتی نمی توانیم یک آفتابه بسازیم، برای چه به سراغ نفت رفتی؟ این هم نگاهی غرب گراست. این نگاه را امروز هم می توانید ببینید. نگاهی که جاده صاف کن غرب است. کسی که ایرانی را تحقیر می کند؛ درصورتی که ایران گفت می توانم و توانست و موفق هم شد». این فعال سیاسی اصولگرا ادامه داد: «آن زمان نیروهای مذهبی نسبت به مصدق بدبین شده بودند و این بدبینی امروز هم وجود دارد؛ مثلاآمدند روی یک الاغ تصویر یک روحانی را گذاشتند تا به مقدسات توهین شود؛ درصورتی که این کار مصدق و یا حزب توده نبود. در این مستند کودتای آمریکایی به صراحت گفته می شود که این کار ماست. آنها به دنبال قداست زدایی بودند. الان هم عده ای روشنفکر همین کار را می کنند. در زمان توسعه سیاسی به این نوع توهین ها دامن می زدند. همین امروز در رسانه های داخلی به مقدسات توهین می کنند و مثلاحکم قصاص را غیرانسانی می خوانند. قداست زدایی می کنند تا انسجام را به هم بزنند و قشر مذهبی سرخورده را مانند دوران کودتا از میدان به در کنند». سلیمی نمین با اشاره به اینکه در زمان کودتا انگلیس و آمریکا به نفوذی ها پول می دادند، گفت: «برخی مدیران مطبوعات و سردبیران رسما مواجب می گرفتند تا به مقدسات توهین کنند. بعضی نمایندگان مجلس از آنان پول می گرفتند. عواملی که در کودتای 28 مرداد دست داشتند، الان هم در مطبوعات ما وجود دارند و آگاهانه فعالیت می کنند».روایتی از تغییر نظر امام درباره دکتر مصدقاین اولین بار نبود که جمله امام درباره مرحوم دکتر مصدق ایجاد بحث می کرد. پیش ازاین روایت دیگری نیز دراین باره نقل شده بود. سوم آبان سال 1391 محسن بهشتی سرشت، نویسنده کتاب «زمانه و زندگی امام خمینی» در گفت وگو با پایگاه اطلاع رسانی «جماران» که زیر نظر موسسه نشر آثار امام اداره می شود، گفته بود: «اینکه بخواهیم امام را یک بعدی بدانیم، آسیب است. شخصیت هایی مانند امام جامع الاطراف هستند؛ البته طبعا اشکالاتی دارند. اما تقطیع افکار امام، کار اشتباهی است. برخی بیانات امام را بدون توجه به مقدمه و موخره موضوع و دلیل آن، تقطیع می کنند و می گویند نظر امام درباره مطبوعات این بوده است؛ درحالی که این ظلم به امام است؛ زیرا ما برای هر موضوعی باید زمینه تاریخی آن را بررسی کنیم. آسیب این است که نسل جوان ما رهبری امام و جامعیت رفتار امام را ندیده اند؛ به همین دلیل هم بود که من موضوع جبهه ملی و جمله ای که درباره مصدق گفتند (مصدق مسلم نبود) را در کتاب باز کردم؛ زیرا اگر کسی پیشینه موضوع را بازگو نکند، مخاطبان از این بیان امام تعجب می کنند. در گفت وگوی من با آقای جلال الدین فارسی، او می گفت حدود یک سال بعد از اینکه امام آن جمله را گفتند، به اتفاق اعضای شورای عالی انقلاب فرهنگی به دیدن امام رفتیم تا اینکه بعد از اتمام جلسه من و آقای شریعتمداری در اتاق ماندیم و گفتم که شما با وجود آنکه این جمله را درباره مصدق گفتید، در مدرسه کمال که در آن تدریس می کردم، سندی وجود دارد که دکتر محمد مصدق اجازه گرفته است تا از محل وجوهات شرعی به مدرسه کمک کند. امام هم گفتند یکی از علمای اصفهان مطلب را این جور به من رسانده بود و اگر این گونه است که شما می گویید، من از حرفم برگشتم. در کتاب نیز این موضوع را به تفصیل نقل کرده ام و شرایط قبل از سخنرانی امام درباره جبهه ملی و مصدق را گفته ام و با سخنان امام به آقای فارسی هم بحث را یه پایان رسانده ام». احتمالااین نقطه پایان این بحث نیست و همچنان موافقان و مخالفانی دارد، اما دکتر مصدق مانند آنچه در مستند «کودتای آمریکایی» به آن اشاره شد، یکی از مهم ترین شخصیت های سیاسی زمانه خود بود و پس از فوتش نیز بر اوضاع زمانه اش تاثیر گذاشت.مستند کودتای آمریکایی چیست؟ مستند کودتای آمریکایی که یکشنبه شب از شبکه تلویزیونی «افق» پخش شد، به وسیله یک آمریکایی ساخته شده و درواقع به نقش سیا در کودتای 28 مرداد 32 می پردازد. این مستند یک نسخه سینمایی هم دارد که براساس خط روایی همین مستند ساخته شده است. فیلم با سخنرانی باراک اوباما، رئیس جمهوری آمریکا آغاز می شود که در آن به نقش ایالات متحده در کودتای 28 مرداد 1332 اعتراف می کند. در ادامه به نقل از روزولت، دکتر مصدق را مهم ترین انسان روی کره زمین در آن مقطع می خواند و روایتی از آنچه به کودتا منتهی شد، ارائه می دهد. نکته جالب توجه فیلم که توجه مجری صداوسیما را هم به خود جلب کرد، تصاویر نایاب از ایران دوران کودتاست که در آرشیوهای وطنی یافت نمی شود. «کودتای آمریکایی» تقریبا به تمام ابعاد نقش آمریکا در کودتا می پردازد؛ ازجمله توزیع پول به عوامل داخلی برای ارائه تصویری دروغین از دکتر مصدق. آنان مصدق را در ایران یهودی منحرف و دیکتاتوری معرفی می کنند که هرچه سریع تر باید برکنار شود. در بخشی از فیلم نطق های آتشین دکتر مصدق در شورای امنیت سازمان ملل به نمایش درمی آید و راوی آمریکایی مستند می گوید سخنان مصدق شورای امنیت را به آتش می کشاند.
                