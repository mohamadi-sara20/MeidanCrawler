چهار‌شنبه ۹ تیر ۱۳۹۵
-----------------------------------------
سرمقاله
-----------------------------------------
دولت، مجلس و چشم اندازها
-----------------------------------------

                    دولت یازدهم، اقتصادی بحران زده، با تورم 40درصدی، رکودی گسترده، بدهی های سربه فلک کشیده دولتی و تحریم های سخت را تحویل گرفت. مقابله با این شرایط نابسامان که پیامد سیاست های نسنجیده و خسارت بار، فساد بی سابقه و حیف ومیل درآمدهای افسانه ای نفتی دولت های گذشته بود، قطعا نمی توانست کار آسانی باشد. سقوط درآمدهای نفتی و «تنگنای مالی» ناشی از آن، کار را برای دولت یازدهم باز هم دشوارتر کرد. هیچ ناظر باانصافی نمی تواند در ارزیابی عملکرد دولت کنونی، این شرایط بحرانی را نادیده انگارد.تلاش در تنش زدایی و آشتی با جهان که به کاهش تحریم ها منجر شد، فضایی آکنده از امیدواری و خوش بینی را میان مردم و به ویژه فعالان اقتصادی پدید آورد. مهار تورم لجام گسیخته، باوجود پیامدهای ناگزیر آن از جمله در تعمیق و گسترش رکود، این امیدواری را پدید آورد که زمینه برای بهبود شرایط اقتصادی مهیا شده و با اندکی بردباری و فرصت دادن به دولت تدبیر و امید، مردم کوچه و بازار و فعالان اقتصادی روزهای بهتری را پیش روی خود خواهند داشت. گذشت زمان اما بردباری را دشوارتر کرده و از امیدواری ها کاسته است. ادامه این روال، نه تنها از شمار خوش بینان و امیدواران خواهد کاست، بلکه بر جذابیت شعارهای عوام فریبانه «پاپیولیست ها» خواهد افزود و خطرناک ترین گزینه را برای اقتصاد کشور محتمل خواهد کرد. تردیدی نباید داشت که تکرار تجربه دهه 80، آن هم با نفت 40دلاری و مطالبات مهارشده شهروندان که قدرت خرید امروزشان از 10 سال پیش هم کمتر شده، ضربه ای کاری بر اقتصاد کشور وارد خواهد آورد. این دیگر بر ذمه دولتمردان کنونی است که تا فرصت باقی است از تحمیل این سرنوشت بر کشور جلوگیری کنند. متاسفانه تعلل و محافظه کاری دولت در بهره گیری از پشتوانه مردمی پس از انتخابات و اجرای برخی سیاست های جسورانه و راهگشا (مثلاپرداخت یارانه نقدی فقط به نیازمندان و صرف وجوه باقی مانده برای بهبود زیرساخت ها) نیز نهایتا آب به آسیاب «دلواپسان» می ریزد. باوجود دستاوردهای مثبت دولت در حوزه سیاست و اقتصاد، محافظه کاری های فرصت سوز از این دست کم نبوده اند. بی تردید تدابیر مختلفی را می توان در نظر گرفت که اتخاذ آنها گره هایی را خواهد گشود. سیاست خارجی آشتی جویانه، احتراز از رفتار و کرداری که به توهم «خطر ایران» دامن می زند، تلاش بیشتر و بسترسازی مناسب برای جذب سرمایه گذاری مستقیم خارجی و فناوری پیشرفته از آن جمله اند.البته می دانیم که دلواپسان داخلی و تندروهای آمریکایی از هیچ تلاشی برای ناکامی سیاست هایی از این نوع فروگذار نخواهند کرد. در حقیقت سیاست راهبردی دلواپسان جلوگیری از عادی شدن «شرایط»، ایجاد تنش ها و بحران های پی درپی و مشغول کردن دولت به حل وفصل این بحران ها و سرانجام ترسیم تصویری ناکارآمد و سردرگم از دولت است. گزینه آرمانی «کاسبان تحریم» برای جایگزینی دولت یازدهم، درست همان خصلت هایی را دارد که تندروهای خارجی برایش لحظه شماری می کنند. دراین میان، شاید مجلس جدید بتواند کفه ترازو را به نفع دولت و سیاست های معقول آن سنگین تر کند. بیشتر نمایندگان جدید که در جریان انتخابات از دغدغه های اصلی مردم آگاهی یافته اند، قطعا شرایط بحرانی اقتصاد کشور را درک می کنند و از نقش بااهمیت خود در گذار از این بحران آگاهند. موکلان آنها از بی کاری جوانان، از رکود گسترده در حوزه تولید و از دشواری گذران زندگی برای آنها سخن ها گفته اند. شعارهای انتخاباتی آنها نیز انعکاسی از همین دغدغه ها بود و تلاش در حل وفصل مشکلات اقتصادی کشور وعده ای بوده که همه آنها به موکلانشان داده اند. در شرایط کنونی البته تحقق این وعده ها کار آسانی نیست؛ اما حرکت در مسیری که زمینه ساز تحقق وعده ها باشد، دور از دسترس نخواهد بود. مجلس می تواند با تدوین قوانین شفاف و نظارت بر اجرای آنها، فضای کسب وکار را مساعدتر کند تا بستری مناسب برای سرمایه گذاران داخلی و خارجی فراهم شود. مجلس می تواند با کاستن از چالش ها و موانع بی منطق و هزینه زای تولید، با سبک سازی بار مالیات و بیمه بنگاه های تولیدی و با اصلاح نرخ ارز بر مبنای واقعیت های اقتصادی، چرخ های زنگ زده تولید را روغن کاری و حرکت آن را تسهیل کند. نمایندگان نباید فراموش کنند تا زمانی که جاذبه های تولید بر دافعه های بی شمارش فزونی نگیرد و نرخ بازده سرمایه در تولید داخلی کالاها و خدمات منطقی نشود، تولید همچنان زمین گیر خواهد ماند و حتی جهش دور از انتظار درآمدهای نفتی نیز نابسامانی های اقتصاد کشور را حل وفصل نخواهد کرد، چنانکه در دهه 80 نکرد. نقش مجلس جدید در بهبود شرایط اقتصادی کشور، به تدوین قوانین راهگشا و لغو قوانین مزاحم و بازدارنده محدود نمی شود، همکاری و همراهی مجلس و دولت می تواند با بازبینی در انبوه قوانینی که گاهی متضاد هستند، در اجرائی شدن قوانین پالایش شده نقشی تعیین کننده داشته باشد. شواهد موجود گواه این است که در تیم اقتصادی دولت دیدگاه های متفاوت و گاه متناقضی درباره راهکارهای گذار از بحران اقتصادی وجود دارد. نقش نظارتی مجلس در اجرای قوانین، این تناقض ها را آشکارتر خواهد کرد و دولت قطعا، با پشتیبانی مجلس، تیم اقتصادی را یکدست و کارآمدتر خواهد کرد. بااین همه، به نظر می رسد دست دولت در اجرای برخی اقدامات راهگشا چندان باز نیست. سخنان رئیس جمهور در مراسم افتتاحیه مجلس دهم به همین معضل اشاره می کند؛ به گفته ایشان «امروز در سایه برجام، فضایی برای ما ایجاد شده که می توانیم از سرمایه خارجی، بازار خارجی برای صادرات کالاو از تکنولوژی خارجی به خوبی استفاده کنیم»؛ اما ایشان شرط ضروری برای بهره گیری از این فضا و اجرای سیاست های کارساز برای دستیابی به نرخ های رشد اقتصادی بالاو تامین اشتغال را «اجماع داخلی» و «وفاق» در میان تصمیم سازان و مجریان دانستند. ظاهرا درباره فرصت های بالقوه ای که به برکت «برجام» پدید آمده و چگونگی بهره گیری از این فرصت ها، در میان متولیان اقتصاد کشور اختلاف نظر وجود دارد. حالامی توان پرسید اگر به هر دلیل، «اجماع داخلی» و «وفاق» مورد نظر رئیس جمهوری تحقق نیابد، اقتصاد کشور به چه سمت وسویی خواهد رفت؟ پاسخ به این سوال چندان دشوار نیست؛ سیاست های کج دار و مریز کنونی ادامه خواهد یافت، اقتصاد رشدی مثبت خواهد داشت؛ اما نه به اندازه ای که (با توجه به افزایش جمعیت)، سهم شهروندان از «کیک اقتصادی» را به میزان چشم گیری بزرگ تر کند، ضمن آنکه تغییرات اساسی در ساختار اقتصاد و در جهت گیری کلی آنکه نیاز به تصمیمات شجاعانه و پذیرش ریسک سیاسی دارد، پدید نخواهد آمد. قاعدتا «دلواپسان» نباید از این گزینه ناراضی باشند؛ بازنده اصلی در این میان مردم کشور خواهند بود که در یک بزنگاه تاریخی دیگر، فرصتی مغتنم برای تحول اقتصادی کشورشان را از دست می دهند. کاش رئیس جمهوری، سیاست ها و راهکارهای مطلوب خود برای نجات اقتصاد کشور از ورطه ای را که در آن گرفتار شده، با صراحت و شفافیت بیشتری مطرح می کردند و موانع دستیابی به «وفاق و اجماع داخلی» را برمی شمردند تا مردم با شناخت کامل تری گزینه های پیش رو را ارزیابی کنند.
                