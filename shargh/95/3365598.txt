شنبه ۸ خرداد ۱۳۹۵
-----------------------------------------
type_unknown
-----------------------------------------
مجلس، فریاد خاموش رای مردم است
-----------------------------------------

                    گروه سیاست: مجمع نمایندگان ادوار مجلس که در چند سال گذشته کمتر توانسته بود، جلسه تشکیل دهد، روز پنجشنبه با حضور جمعی از نمایندگان مجالس اول تا هشتم، جلسه رسمی خود را برگزار کرد. جلسه ای که با قرائت پیام آیت الله هاشمی رفسنجانی، رئیس مجمع تشخیص مصلحت نظام، همچنین سخنرانی محمدرضا عارف، رئیس فراکسیون امید مجلس دهم و میهمان ویژه مراسم، برگزار شد. در این جلسه که عباس شیبانی هم در کنار نمایندگان اسبق مجلس از جمله حجت الاسلام هادی غفاری، دستغیب، سیدفاضل موسوی، گرامی مقدم، نریمان، علی اکبر اولیا، داریوش قنبری، احمد حکیمی پور، جلالیان، هادی حق شناس، محسنی بندپی و همچنین محمدرضا تابش و مصطفی کواکبیان رئیس، نایب رئیس و عضو هیات رئیسه فراکسیون امید مجلس دهم به همراه علی اصغر یوسف نژاد و حیدری منتخبان مجلس دهم حضور داشتند، اعضای شورای مرکزی این مجمع برای یک دوره دیگر انتخاب شدند.آیت الله هاشمی رفسنجانی در پیام خود به مجمع که از سوی نمازی، عضو شورای مرکزی نمایندگان ادوار مجلس قرائت شد، آورده بود: «برگزاری 9 دوره چهار ساله و آغاز به کار دوره دهم مجلس شورای اسلامی که مظهر اراده مردم و نتیجه فریاد خاموش رای آنها در انتخابات است، به شکل طبیعی مانع تداوم حضور برخی از شخصیت ها در آن نهاد تاثیرگذار است که مطمئنا در طول حضور در قوه مقننه و به ویژه فعالیت در کمیسیون های متعدد و تخصصی، تجربیات ارزنده ای اندوخته اند که سرمایه ای ارزشمند برای نظام، کشور و مردم است. گردهمایی نمایندگان ادوار مجلس که فارغ از اندیشه های سیاسی آنان است، مجمعی برای به فعلیت رساندن ظرفیت های بالقوه کسانی است که علاوه بر تجربیات ارزشمند، آرای یک دوره یا ادوار مختلف مردم حوزه های انتخابیه خویش را به عنوان سند افتخار در زندگی سیاسی، فرهنگی و اجتماعی خود دارند و به عنوان نماینده مجلس شورای اسلامی در مقاطعی از تاریخ انقلاب اسلامی، حضوری ماندگار دارند... این جانب که خود نیز عضو مجمع نمایندگان ادوار مجلس هستم، از مسئولان برگزاری این گردهمایی تشکر می کنم و حسن سلیقه آنان برای زمان برگزاری گردهمایی را آن هم در آستانه آغازبه کار مجلس دهم می ستایم و امیدوارم مجموعه مباحث و تصمیم گیری ها در جهت ارتقای جایگاه نظام و سربلندی ایران اسلامی باشد». ایران برای همه ایرانیاندر ادامه این مراسم و پس از آنکه پیام رئیس دولت اصلاحات توسط خلیلی اردکانی، نماینده مجلس ششم قرائت شد، یدالله اسلامی، رئیس شورای مرکزی مجمع نمایندگان ادوار نیز در سخنانی با اشاره به راهگشابودن پیام ها و راهنمایی های رئیس دولت اصلاحات و آیت الله هاشمی در سال های اخیر، گفت: «در سال هایی که گذشت و در فرازوفرودها و تندبادهای سیاسی و تنگناها و محرومیت هایی که پدیدار شد، نهادهای سیاسی نیز از آسیب در امان نماندند و بر فعالیت های سیاسی سایه ها افکنده شد». اسلامی با بیان اینکه پیام روشن مردم در انتخابات اسفند، تغییر بود و انتظار این است که نمایندگان برگزیده مردم در نخستین گزینش خود در راستای تعهدات شان پیامی روشن به مردم بدهند، تصریح کرد: «اگر در سطح بین المللی با قدرت گفت وگو می توان به بخشی از تحریم ها و تنگناها پایان داد و امتیازدهی و امتیازگیری که دو کفه یک ترازو در مراودات بین کشورهاست و به رسمیت شناخته می شود، چرا دامنه این گفت وگوها به سطح داخلی و ملی کشیده نشود. قانون اساسی به روشنی بیان می کند که هیچ مقامی حق ندارد به نام حفظ استقلال و تمامیت ارضی کشور آزادی های مشروع را هرچند با وضع قوانین و مقررات سلب کند. مجلس شورای اسلامی نیز در تدوین قوانین عادی بر مبنای قانون اساسی تابع این اصل است. استقلال قوا معنایی جز ترسیم روشن وظایف و مسئولیت های هر قوه ندارد و به معنای جزایر پراکنده نیست. قوه قضائیه و مجریه مجاز به دخالت در امر قانون گذاری نیستند و مجلس باید با تدوین قوانین و نظارت بر اجرای قوانین به ایفای نقش بپردازد. اصل ششم قانون اساسی یادآوری می کند که در جمهوری اسلامی ایران امور کشور باید به اتکای افکار عمومی اداره شود، معنای روشن این اصل این است که هیچ قانونی نمی تواند با خواست اکثریت مردم مغایرت داشته باشد. برعهده نمایندگان مجلس است که در تدوین قوانین به خواست عمومی توجه کنند و آن را مبنای عمل قرار دهند. نظارت بر انتخابات که قانون اساسی برعهده شورای نگهبان گذاشته است با هدف دفاع از آزادی ها همگانی در مقابل دخالت احتمالی دولت هاست. گسترش این نظارت به پس از انتخابات از رفتارهای نوپدیدی است که آشکارا خلاف قانون اساسی و قوانین عادی است». اسلامی در بخش دیگری از سخنان خود گفت: «تاکید بر حقوق شهروندی؛ حقوق اساسی شامل آزادی های فردی و اجتماعی؛ آزادی رسانه ها و حق دسترسی آزاد به اطلاعات و آزاد احزاب و اجتماعات؛ آزادی بیان و پس از بیان و ممنوعیت تفتیش عقاید روح قانون اساسی است که در فصل سوم آن بروز و ظهور یافته است. برابری افراد در برابر قانون؛ حق برخورداری از وکیل در محاکم حقوقی و صدور احکام دادگاه و اجرای مجازات براساس قانون در قانون اساسی به خوبی بیان شده است. راه ما برگشت به قانون و پذیرش داوری قانون و رفتار قانونی و سازمان دادن رفتارها و اقدامات در چارچوب قوانین و مقررات رسمی است». او در پایان تصریح کرد: «سخن پایان و خلاصه سخن اینکه ایران برای همه ایرانیان و ما همه برای ایران». عارف: اگر رقبای ما بین خودشان انسجام دارند پاسخ درخواست تعامل ما را بدهنددر ادامه مراسم هم شهربانو امانی که در کنار نمازی و خانم عدالت و سیدفاضل موسوی، در جایگاه هیات رئیسه قرار داشتند، محمدرضا عارف را به عنوان «مرد اخلاق» به جایگاه سخنرانی دعوت کرد. منتخب اول مردم تهران در مجلس دهم نیز در جمع اعضای مجمع نمایندگان ادوار مجلس با اشاره به اینکه «ماه خرداد ماه انقلاب امام حماسه ها و غرور و عزت ملی است»، گفت: «افتخار ما این بود کسانی که تا ماه قبل از انتخابات در لیست رقیب بودند در لیست امید قرار گرفتند. هزینه این کار حذف اعضای خودمان بود اما این هزینه را با هدف ائتلافی فراگیرتر و درازمدت تر پذیرفتیم». وزن لیست تهران از نظر سیاسی، تقنینی و اجرائی را حاوی پیام قوی به جریان رقیب دانست و گفت: «اقبال مردم تهران به لیست امید پیام زیادی دارد. مردم اصلاح طلبان را به دلیل برنامه 128 بندی تحسین می کنند که البته این برنامه در مجلس دهم عملیاتی خواهد شد». عارف افزود: اگر رقبای ما بین خودشان انسجام دارند پاسخ درخواست تعامل ما را بدهند. منتخب اول مردم تهران در مجلس دهم اولویت فراکسیون امید را «کمیسیون اصل 90 قانون اساسی» دانست و افزود: «از منتخبان مجلس خواسته ام عضو این کمیسیون شوند. این کمیسیون تاثیر بالایی در کنترل فساد کشور دارد. دومین اولویت جریان اصلاح طلب در مجلس دهم نیز «تغییر نگاه به قانون گذاری» است. نگاه سنتی به قانون گذاری نگاه مچ گیری بوده که جواب نداده است. این نگاه باید در مجلس دهم تغییر کند. اداره تنقیح قوانین قوای مقننه، مجریه و قضائیه هیچ اقدام موثری برای تغییر در وضع قوانین نداشته است. باید قوانین غیرقابل تغییر، کوتاه، مدرن و موثر بنویسیم».رئیس فراکسیون امید مجلس دهم، افزود: «نماینده ای که به پشتوانه ائتلاف به مجلس راه پیدا کرده است نمی تواند پس از ورود به مجلس هر کاری دلش خواست انجام دهد. نتیجه رفتار سلیقه ای و فردگرایانه جز شکست نیست. باید تدبیر کرد تا در ادامه کار، قوی تر عمل کنیم. باید مسیر اخلاق، تدبیر و عقلانیت تداوم یابد. انتخابات ریاست جمهوری و شوراهای اسلامی شهر و روستا در سال 1396 برای ما بسیار مهم است. باید هرچه سریع تر شورای عالی جمع بندی از عملکرد خود داشته باشد. نیاز به نقد جدی عملکرد داریم. البته نمی توان تا ابد شورای عالی را تداوم داد». رئیس شورای عالی سیاست گذاری اصلاح طلبان «امید و نشاط» را شعار نرم افزاری و «رونق اقتصادی» را شعار سخت افزاری فراکسیون امید اعلام کرد و گفت: «مجلس دهم باید مبتنی بر تفاهم ملی اداره شود. هویت فراکسیون های مجلس با هر گرایش سیاسی باید به رسمیت شناخته شود. فراکسیون های مجلس نباید با فشارهای مختلف دست از هویت اصلی خود بردارند. شعار سخت افزاری ما رونق اقتصادی است و البته بعد از شعار ما رقبا نیز شعار اقتصادی دادند. ما درباره مسائلی نظیر آنچه آقای اسلامی اشاره کرد (فصل سوم قانون اساسی) اختلافاتی با رقبا داریم؛ اما امروز مطالبه اصلی مردم «معیشت» و «اقتصاد» است و به مسائل اختلافی به وقتش خواهیم پرداخت. درخواست مردم «تغییر در مجلس» است. باید وزن لیست ها در مجلس مشخص شود. مجلس باید شریک دولت در توسعه باشد نه رقیب او». انتخاب اعضای شورای مرکزی مجمع نمایندگان ادوارپس از پایان بخش اول مراسم و آغاز بخش دوم که برای بررسی اساسنامه و انتخاب اعضای جدید شورای مرکزی انجام شد، اعضای شورای مرکزی نمایندگان ادوار نیز برای یک دوره دیگر انتخاب شدند. بر اساس رای گیری انجام شده، اعضای شورای مرکزی جدید به این شرح اعلام شد: یدالله اسلامی، علی محمد نمازی، عباس میرزا ابوطالبی، مصطفی کواکبیان، داریوش قنبری، احمدرضا دستغیب، علی نظری، خیرآبادی، قادری، حمیده عدالت، علی حسینی، رهبری، صمدی، موسوی جهان آباد، رباطی، احمد حکیمی پور، قدرتعلی حشمتیان، بهمئی، الحسینی، قشقایی و سیدفاضل موسوی. همچنین الهه کولایی و عبادی نماینده مجمع نمایندگان در شورای عالی اصلاح طلبان نیز به عنوان عضو علی البدل معرفی شدند.
                