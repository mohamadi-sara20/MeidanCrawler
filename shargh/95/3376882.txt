چهار‌شنبه ۲۶ خرداد ۱۳۹۵
-----------------------------------------
یادداشت
-----------------------------------------
ایده وسط مقتدر
-----------------------------------------

                    از بزرگی نقل شده است که «بهترین روش برای پیش بینی آینده، ساختن آن است»1. اما «ما» اکنون چگونه می توانیم در کنار هم و برای هم «آینده میهن» خویش را بسازیم تا قول بزرگ دیگری را محقق کنیم که گفته است: «آینده همان ساختن است»2.اگر از منظر ژئوپلونومیکوگرافی (ترکیب ژئوپلتیکز+ ژئواکونومیکز + دموگرافی)3 با رویکردی راهبردی و نگاهی واقع گرایانه و با چارچوب تحلیلی «داشته و دستاورد» به وضعیت موجود خود نگاه کنیم. باید بگوییم «اینجایی که ایستاده ایم، آنجایی نیست که باید می ایستادیم». من برای آنکه بتوانم بحث ایده «وسط مقتدر» را خدمتتان تقدیم کنم، مفروضات ذیل را که موجب شده ما در جایگاه شایسته و بایسته خود نایستیم بیان می کنم.1- «توزیع قدرت» تبدیل به مهم ترین دغدغه نخبگان کشور شده است و بیشتر منابع مادی و معنوی کشور در این مسیر صرف می شود. چهار دهه تلاش مادی و معنوی متمرکز بر «توزیع قدرت» موجب فرسوده شدن ساختارها، سازمان ها، نهادها و کنشگران دولتی و غیردولتی شده است.2- در نتیجه تبدیل شدن موضوع «توزیع قدرت» به «مرکز ثقل» جهت گیری های سیاسی، اقتصادی، اجتماعی و فرهنگی، فرایند «توسعه پایدار» کشور دچار تاخیر شده است.3- رجحان فرایندهای «قدرت گرایانه» و نه «توسعه گرایانه» موجب نچرخیدن چرخ «چرخش طبیعی نخبگان» شده و فرایند ورود نیروهای جوان، توانمند و کنشگر، با محدودیت های ذهنی، عینی و ساختاری مواجه شده که نتیجه این وضعیت، تکرار مکرر نخبگان پیشین، محدودیت دامنه نخبگی و کاهش ورودی سطوح جدید نخبگی به سیستم مدیریتی کشور شده است.4- تاخیر در «نهادینه سازی روندهای توسعه گرایانه» موجب تراکم تقاضاهای بی پاسخ میان نخبگان و توده ها در حوزه های سیاسی، اقتصادی و فرهنگی شده است.5- تطویل «عامدانه یا سهوی» فرایند پاسخ گویی به تقاضاهای بی پاسخ بالامی تواند در میان مدت، موجب تبدیل این تقاضاها به «ورودی های متفاوت» به سیستم شود.6- تقویت، تثبیت، فربگی و چیرگی «روندهای قدرت محورانه» موجب نحیف و خفیف شدن «نیروها و جریان های توسعه گرایانه» شده است.پیامد منطقی مفروضات بالا، شکل نگرفتن «الگوی مسلط توسعه ملی» در کشور است که خصیصه اصلی این الگو «تداوم» است. این تداوم پس از انقلاب به درستی شکل نگرفته است. کافی است به قرائت های متفاوت و متضاد دولت های پس از انقلاب درباره مفاهیم بنیادین کشورداری نگاه کنیم.حال اگر مفروضات بالارا بپذیریم و آن را در گذشته خود ببینیم، چگونه می توانیم از دام «تاریخ» و بودینگی بر بام «باریخ»4 و بایستگی قدم بگذاریم؛ چراکه تاریخ را اگر به دوش کشی کمرت خم می شود، ولی اگر آن را زیر پایت بگذاری، قدت بلندتر می شود.واقعیت این است که با تحلیل شرایط موجود کشور چه در سطح تحلیل ملی، چه در سطح تحلیل منطقه ای و چه در سطح تحلیل بین المللی، شرایط موجود را باید یک بزنگاه تاریخی (Critical juncture) برای کشور دانست. شرایطی که هم آبستن فرصت های بزرگ و هم تهدیدات بزرگ است. شیوه مواجهه ما با چنین وضعیتی می تواند فرصت های بزرگ را تبدیل به فرصت های بزرگ تر و تهدیدات بزرگ را تبدیل به تهدیدات بزرگ تر کند. آن چیزی که من می توانم برای گذر «کامیابانه، هدفمندانه و هوشمندانه» از «وضعیت موجود به وضعیت مطلوب» پیشنهاد کنم، ایده «وسط مقتدر» است. «وسط مقتدر» بر این تفکر مرکزی استوار است که «وسط جناحین» یا میانه سیاست ورزی در کشور که متصف به سه ویژگی «عقلانیت در افکار، اعتدال در رفتار و تمکین به آرای عمومی در کردار» است می تواند با هم افزایی، همکاری، همفکری و همیاری تبدیل به مرکز ثقل حرکت بزرگ کشور شود. «وسط مقتدر» از دو واژه «وسط» و «مقتدر» تشکیل شده است. «وسط»، ناظر به مرکزیت دو جریان اصلی یا جریانات فعال در کشور با لحاظ سه شرط یادشده بالاست و «مقتدر» ناظر به «قدرت ساختاری» (Structural power) منتج از اراده تغییر معطوف به مطلوبیت در نظام، مبتنی بر فرایند بهینه سازی امکانات، درک عمیق تر از ممکنات و فهم دقیق تر از الزامات موجود در جامعه و نظام بین المللی است. شکل گیری «وسط مقتدر»، می تواند با تغییر جهت گیرهای بنیادین در ساختارها و سازمان ها، روند ها و فرایند های بوروکراتیک کشور و با ایجاد تکانه حرکتی (Momentum)، برایند کنش نیروها را به سمتی تغییر دهد که جهت گیری های قدرت گرایانه به طرف جهت گیری های توسعه گرایانه حرکت کند یا متمایل شود. واقعیت این است که زمینه های شکل گیری «وسط مقتدر» در سال های اخیر در فضای عمومی و سیاسی کشور شکل گرفته است. در این راستا می توان اول به انتخابات ریاست جمهوری سال 1392 و اجماع عقل گرایان کشور درباره کاندیداتوری دکتر روحانی و حمایت گسترده عمومی در حوزه داخلی و دوم به اجماع نیروهای عقلانیت محور کشور درباره حل وفصل بحران هسته ای در سال 1392 تا 1394 در حوزه خارجی، اشاره کرد. همچنین به نظر می رسد سومین نمونه در این خصوص انتخابات مجلس شورای اسلامی در پایان سال 1394 باشد که نمونه دیگری از تشریک مساعی نیروهای عقلانیت محور کشور است. تداوم فعالیت های عقلانیت محورانه در مجلس در انتخابات آرام و همکاری جویانه هیات رئیسه نیز بارقه هایی از «میانه گرایی عقلانیت محور معطوف به اصلاح» در فضای سیاسی کشور است.اگر در هر جامعه ای وجود «طبقه متوسط» قوام بخش و تداوم بخش روندهای توسعه گرایانه و آینده محورانه معطوف به منافع عموم در بستر جامعه باشد، باید گفت وجود «وسط مقتدر» در کشور ما می تواند با ایجاد «محیط متعادل» در سطوح سیاست ورزی در بالادست، آرامش لازم را برای مواجهه منطقی با چالش ها و فرصت های کوتاه مدت، میان مدت و بلندمدت موضوعات داخلی و خارجی فراهم کند. ازاین رو اگر در وضعیت موجود، نیروهای کنشگر کشور، حول سه محور یادشده بالا، یعنی «عقلانیت در افکار، اعتدال در رفتار و تمکین به آرای عمومی در کردار» به کنش معطوف به هدف بپردازند و «وسط مقتدر»ی تشکیل دهند، شاید بتوان انتظار داشت کشور با رفتارهای بهینه تر و تصمیمات بهنگام تر در «ریل توسعه» قرار گرفته و روندهای قدرت محورانه تضعیف و روندهای توسعه گرایانه تقویت شود.1- این جمله از پیتر دراکر، پدر علم مدیریت نوین است.2- این جمله از دکتر محمدرضا تاجیک است.3- مفهوم یا ترکیب «ژئوپلونومیکوگرافی» که از ترکیب ژئوپلتیکز، ژئواکونومیکز و دموگرافی تشکیل شده است از بنده است. دلیل ارائه این مفهوم جدید این است که ژئوپلتیکز و ژئواکونومیکز بیشتر بر مولفه های سخت و منابع مادی متمرکز هستند و تبیین دقیقی از وضعیت و قدرت کشورها نمی دهند؛ درحالی که در دنیای امروز منابع انسانی و انسان ها و عرصه های حضور و بروز آنها نیز اهمیت حیاتی دارد؛ بنابراین افزودن دموگرافی به ترکیب دو واژه اول، الزامی به نظر می رسد. از کارشناسان و استادان تقاضا می کنم، نظر خود را درباره این مفهوم جدید بیان کنند.4- واژه «باریخ» از دکتر مهدی مطهرنیا است. از نظر وی «باریخ» جعل دانش واژه هم وزن با تاریخ و متوجه آینده زمان است. اگر از گذشته تا اکنون را تاریخ بدانیم از اکنون به آینده را می توان «باریخ» نام نهاد.
                