دو‌شنبه ۴ مرداد ۱۳۹۵
-----------------------------------------
type_unknown
-----------------------------------------
سخنگوی قوه قضائیه: قانون جرم سیاسی را رعایت می کنیم
-----------------------------------------

                    شرق: سخنگوی قوه قضائیه توضیحاتی را درباره دریافت ها و فیش های حقوقی غیرمتعارف ارائه داد و گفت: «باید بپذیریم همه به یک نوعی دراین زمینه غفلت داشته ایم». حجت الاسلام والمسلمین غلامحسین محسنی اژه ای در نودونهمین نشست خبری خود با اهالی رسانه با بیان این مطلب افزود: «مسئله دریافت فقط منحصر به حقوق نیست یعنی کسانی حقوق غیرمتعارف و پاداش های آخر سال را گرفته اند و از چند جا دریافتی داشتند و وام های کلان با نرخ پایین یک درصد را گرفته اند که باید همه دستگاه ها ازجمله دولت، دستگاه نظارتی و قوه قضائیه به همه این دریافتی ها توجه کند و صرفا به یک فیش حقوقی از یک مرجع اکتفا نشود». او افزود: «این موضوع قابل اغماض نیست و نباید مشمول مرور زمان شود و آن قدر طول بکشد که ذهن مردم به این سو متوجه شود که نظام نمی خواهد با آن برخورد کند؛ البته اقدامات خوبی انجام شده اما باید شدت یابد و تسریع شود. دولت و دستگاه های نظارتی و بازرسی ها ازجمله بازرسی بانک مرکزی، بانک ها و هر دستگاهی و حراست ها و دستگاه های نظارتی مثل دیوان محاسبات و بازرسی کل کشور باید گزارش خود را هرچه زودتر در رابطه با موارد تخلف اعلام کنند و مردم در جریان قرار گیرند؛ همان طور که دولت قول داد و در بیانیه اش آمد که همه مردم در جریان قرار گیرند. همه گزارش ها سریع تر داده شود تا در جایی که لازم است قوه قضائیه برخورد کند، تسریع شود». معاون اول قوه قضائیه افزود: «مسئله بعدی این است که امر ناپسند و اقدام غیرعادلانه و ظالمانه و تبعیض، ناروا بوده و باید با آن برخورد شود اما نباید برخورد سیاسی، جناحی و جریانی شود. متاسفانه گفته شده با مسائل فیش های حقوقی می خواهند با دولت برخورد کنند و از زبان کسی هم شنیده می شود که مشاور بوده یا سمت داشته که صحیح نیست. کاری شده که باید جلوی آن گرفته شود و با کسانی که متخلف هستند و مرتکب جرم شده اند برخورد بدون اغماض شود. درهر حال باید بپذیریم که دراین زمینه به نوعی غفلت داشته ایم حال چه کم یا زیاد». او یادآور شد: «حراست ها و بازرسی های هر دستگاه اعم از بازرسی کل کشور و دیوان محاسبات و نیز بازرسی کل کشور که می گوید من بیش از 50 مورد در سال گذشته و سال قبلش و در سال 92 اعلام کردم اما به هرترتیب موضوع فیش های حقوقی اعلام نشد. در مواردی گفتند که کسی در دو جا حقوق می گرفته که نباید می گرفته یا پاداش یا اضافه کاری اضافی گرفته است؛ اما حقوق های 50 یا 60میلیونی بوده است که لااقل بنده نشنیده بودم و قوه قضائیه هم نشنیده بود؛ بنابراین باید قبول کنیم ما به نحوی قصور کردیم و باید تدارکی دیده شود و این تدارک به این صورت باشد که هرچه سریع تر و به دور از سیاسی کاری با آن برخورد شود».محکومیت 13 قاضی به حبس و جزای نقدیسخنگوی قوه قضائیه همچنین از محکومیت 13 قاضی در چهار ماه اول سال خبر داد و گفت پس از قطعی شدن حکم، اسم و مشخصات این افراد اعلام خواهد شد. اژه ای افزود: «براساس آنچه از ابتدای سال 95 اعلام کردیم یکی از اولویت های ما برخورد با مفاسد، چه در داخل و چه در خارج از قوه قضائیه، است؛ چه این تخلف و فساد به دست کارمند یا قاضی صورت بگیرد چه به دست دلال و واسطه هایی که خود را با عناوین جعلی معرفی می کنند؛ برهمین اساس 13 قاضی در چهارماهه اول سال 95 محکوم شدند. بعضا به حبس های طویل مدت یا حبس های کمتر، جزای نقدی و سایر مجازات ها؛ البته درحال حاضر حکم آنها بدوی است و اگر این حکم قطعیت پیدا کند با اسم و مشخصات به سمع و نظر مردم می رسد». او ادامه داد: «در تیرماه در یکی از شهرهای آذربایجان غربی هشت وکیل و یک کارمند اجرای احکام یک شهرستان و تعدادی از کسانی که خود را وابسته عنوان و از مردم اخاذی می کردند و با استفاده از کارمند متخلف اجرای احکام به برخی پرونده ها دسترسی پیدا یا به مدارک خدشه وارد می کردند، دستگیر شدند. این پرونده تحت تعقیب است و رسیدگی به آن ادامه دارد و ممکن است در آینده افرادی چه در قوه قضائیه و چه در اداره ثبت و چه از وکلاو... دستگیر شوند». باید مشخص شود چه کسانی هنوز دریافتی های نامتعارف را بازنگردانده انداو با اشاره به نامه معاون اول رئیس جمهور درباره اقدامات صورت گرفته درباره پرداختی های غیرمتعارف تصریح کرد: «در این نامه تصریح شده که وجوه غیرقانونی باید مسترد شوند و در بخش دیگری آمده که در برخی وزارتخانه های تخصصی مثل نفت و بهداشت کارگروهی برای بررسی موضوع تعیین شده تا در مدت یک ماه موضوع به نتیجه برسد. ما هم انتظار داریم هرچه زودتر درباره این فرصت یک ماهه که الان تمام شده و همچنین در رابطه با کسانی که موظف به بازگرداندن وجوه بودند به قوه قضائیه اطلاع رسانی کنند تا در جریان باشیم که اگر پرونده تشکیل شد بدانیم چه کسی وجوه را برگردانده و چه کسی برنگردانده است. در نامه آقای جهانگیری همچنین آمده بعضی از افراد از طرق غیرقانونی وجوه را گرفتند که این حتما باید مشخص شود تا هرچه سریع تر با آن برخورد شود». محسنی اژه ای از تشکیل جلسه ای با حضور دادستان کل کشور، رئیس سازمان بازرسی کل کشور، معاون اول قوه قضائیه، معاونت حقوقی قوه قضائیه و با حضور رئیس قوه در روز چهارشنبه گذشته خبر داد و گفت: «در این جلسه مقرر شد اولاسازوکار مناسب برای برخورد هرچه سریع تر پیش بینی و مشخص شود کدام موارد تخلف و کدام جرم بوده و به چه دستگاه هایی باید سریع تر رسیدگی شود. همچنین با توجه به اینکه سازمان بازرسی به خیلی از دستگاه ها و وزارتخانه ها نامه نوشته بود که لیست دریافتی های همه مدیران را بدهند به این سازمان توصیه شد درباره مدیرانی که در مظان دریافتی های غیرمتعارف هستند ورود کند و نه همه مدیران؛ زیرا تعداد محدودی از مدیران دریافتی بالادارند و با توجه به اینکه بررسی دریافتی همه آنها زمان بر است، مقرر شد سازمان بازرسی درباره کسانی که در مظان دریافتی های بالاهستند، بررسی بیشتری داشته باشد». اژه ای همچنین گفت: «مقرر شد نمایندگان دادستان کل، سازمان بازرسی و معاونت های قوه قضائیه این موضوع را به صورت مستمر تا حصول نتیجه نهایی پیگیری کنند که به دست فراموشی سپرده نشود و مشمول مرور زمان نشود و سریع تر بررسی شود». سخنگوی قوه قضائیه درباره پرونده مربوط به بانک ملت گفت: «دراین باره چهار نفر بازداشت هستند، چند نفر تحت تعقیب هستند که برخی از آنها در ایران و برخی هم در خارج از کشور هستند. این پرونده در مرحله تحقیقات اولیه است. اگرچه این پرونده مربوط به مسائل مالی است، اما منحصر به مسائل دریافت مالی غیرمتعارف نیست».دادگاه دادستان سابق 14 شهریوراو درباره پرونده دادستان سابق، گفت: «این پرونده با پیگیری ها رفع نقص شده است و از دادسرا به دادگاه بازگشت داده شده و در تاریخ 14/6 /95 وقت رسیدگی دادگاه تعیین شده است». معاون اول قوه قضائیه درباره پرونده موسوم به فساد سه هزارمیلیاردی، گفت: «هفت شرکت تعیین تکلیف شده، چهارتای آنها در مزایده به فروش رسیده، سه مورد هم که در مزایده به فروش نرسید، بابت استرداد و رد مال به بانک ملی داده شد که اگر بانک ملی دراین باره همراهی کند، این اموال زودتر بازمی گردد». کسانی که به خاطر خشم شان به سفارت عربستان حمله کردند، تخفیف می گیرندسخنگوی دستگاه قضا درباره پرونده حمله به سفارت عربستان هم گفت: «یک بحثی، بحث عربستان و دشمنی عربستان به خصوص در این سال ها و ماه های اخیر است؛ اینها جنایت هایی در منطقه می کنند. امروز پول عربستان است که تروریست ها را در عراق و سوریه سرپا نگه داشته، بخشی از جنایت های منطقه با پول عربستان است. همه می دانید که چه جنایتی در منا اتفاق افتاد و چه تعداد حاجی در آن هوای گرم و به آن شکل به شهادت رسیدند و همه می دانیم بی کفایتی حکام آل سعود در مسجدالحرام آن فاجعه را به وجود آورد. همه می دانیم مقامات سعودی با منافقین چه ارتباطی دارند. بدیهی است مردم احساساتی را به این موضوع داشته باشند. خیلی ها می گویند چرا این افراد محاکمه می شوند. البته باید اقدامات مناسبی برای این دشمنی عربستان و پرونده منا صورت گیرد و این موضوع پیگیری شود. اما این دلیل نمی شود که اگر افرادی بخواهند خودسرانه اقداماتی کنند مسئولان قضائی عکس العمل نشان ندهند. این افراد که اقداماتی کردند همه با یک انگیزه نبودند. بعضی خشمی به عربستان و جریان منا داشتند. کسانی که به خاطر خشم شان به سفارت عربستان حمله کردند، تخفیف می گیرند. در قانون مجازات اسلامی مواردی مبنی بر تخفیف جرم قید شده و قاضی می تواند تشخیص دهد و تخفیفاتی را در نظر گیرد. ماده 37 و 38 قانون مجازات اسلامی در این ارتباط است. اژه ای افزود: «این پرونده بخشی در دادسرای ویژه روحانیت، بخشی در دادسرای عمومی و انقلاب تهران بررسی می شود. درباره بعضی متهمان که در صلاحیت ویژه دادسرای روحانیت بود دادسرا تحقیقات را به دادگستری تهران واگذار کرد. اگر اشتباه نکنم 44 نفر متهم بودند، ولی وقتی این پرونده به دادگستری رفت، 21 نفر به داگستری تهران و مابقی به دادگاه ویژه روحانیت رفتند». سخنگوی دستگاه قضا در پاسخ به سوال خبرنگاری درباره عملکرد نیروی انتظامی در موضوع کنترل مهاجمان حمله به سفارت عربستان گفت: «تفاوت است بین قصور و تقصیر. اگر قصور باشد جرم نیست و دستگاه های نظارتی داخلی آنها به صورت انضباطی به آن رسیدگی می کنند. اگر تقصیر باشد ممکن است مرتکب جرم شود که در این حالت دادسرای نظامی این امر را برعهده دارد».زنجانی همچنان عاجز از پرداخت بدهی و تودیع وثیقهسخنگوی قوه قضائیه با اشاره به پرونده بابک زنجانی گفت: «در رابطه با این پرونده نه پولی واریز شده و نه کسی تضمینی برای ارائه وثیقه داشته است و وعده های گفته شده نسیه و غیرقابل قبول است. همچنین قرار وثیقه ای که برای او صادر می شود بالاست. تا الان اموالی از خودش شناسایی نشده و کسی حاضر نشده به این میزان وثیقه بگذارد. «وکیل مدافع او گفته شرکایش در خارج از کشور حاضرند وثیقه بگذارند که این بسیار خوب است. بیایند و بدهند. گفتند وثیقه 10 هزار میلیاردی را نقدی می دهند. گفتم کجا که آنها اعلام کردند در یکی از کشورها بانکی معرفی شده که هیاتی مرکب از وزارت نفت و بانک مرکزی و وکیل وی به آن کشور عازم شدند. ولی چیزی عاید نشده و وعده های نسیه و غیرقابل قبول بوده است». محسنی اژه ای افزود: «در نامه وکیل مدافع او آمده که آنها شرط کرده اند قوه قضائیه قول بدهد تا بابک زنجانی را آزاد کند در این صورت ما وثیقه می گذاریم. خب ما قول هم دادیم، آنها گفتند پول را به عنوان وثیقه نمی دهیم آن را به بانک می دهیم و بانک واسط برای ما ضمانت می کند. ما گفتیم چگونه ضمانت می کند و از بانک پرسیدیم که بانک گفت ما به این صورت ضمانت نمی کنیم، باید پول نقد به حساب ما بریزند و بعد تضمین می کنیم؛ لذا نه پولی واریز شد و نه کسی تضمین داده است. اگر کس یا کسانی حاضرند به میزان وثیقه ای که لازم است که حداقل 10 هزار میلیارد تومان وثیقه ملکی بلامعارض یا نقدی است، بدهند، ارائه دهند ولی هیچ کس به قوه قضائیه معرفی نشده و جلو نیامده است».بازداشت فرد ایرانی-آمریکایی در گرگانمحسنی اژه ای درباره بازداشت یک فرد دوتابعیتی در گرگان نیز گفت: «اصل موضوع صحت دارد و فردی با تابعیت ایرانی- آمریکایی در گرگان دستگیر شده، اما نمی دانم که چه عنوان اتهامی به او تفهیم شده است. علت دستگیری این فرد در گرگان هم حضور او در آنجا بود و پرونده باید برای رسیدگی به تهران ارجاع شود». او در پاسخ به سوال دیگری درباره پرونده سوءقصد به برادر میرحسین موسوی، گفت: «متاسفانه گاهی شبکه های اجتماعی به برخی مسائل می پردازند در این مورد هم وانمود شد که این یک جریان سیاسی و یک اقدام تروریستی است؛ اما موضوع پیگیری و مشخص شد که دعوا و اختلاف خانوادگی بوده و مسئله تروریستی نبوده است که اگر شاکی خصوصی نداشته باشد یا دراین باره رضایت بدهند، پرونده تعقیب نمی شود و بسته خواهد شد؛ اما آنچه روشن شد این بود که مسئله خانوادگی بود و موضوع تروریستی یا سیاسی نبوده است».قانون جرم سیاسی کامل اجرا می شودمحسنی اژه ای در پاسخ به سوال خبرنگار «شرق» مبنی بر اینکه با توجه به تصویب و ابلاغ قانون جرم سیاسی، آیا تغییراتی که در این قانون لحاظ شده، ازقبیل نگهداری زندانیان سیاسی در بندی مجزا، استفاده نکردن از دستبند برای آنان و... تا کنون اجرائی شده است، گفت: «هر قانونی که لازم الاجرا شد، همه باید به آن ملتزم باشیم. هر آنچه که در قانون جرم سیاسی است را باید رعایت کنیم. بهتر این است که شما مواردی که رعایت نمی شود را رصد کنید». اژه ای در ادامه و در پاسخ به ادامه سوال خبرنگار «شرق» که پرسید: «آقای علیزاده طباطبایی گفته بودند دادگاه آقای عیسی سحرخیز اولین دادگاه در تاریخ جمهوری اسلامی است که تحت عنوان جرم سیاسی و با حضور هیات منصفه برگزار می شود. تاریخ این دادگاه مشخص شده است؟» گفت: «این سوال را از کسی که گفته است بپرسید». او در پاسخ به سوالی درباره اعتصاب غذای افرادی مانند نرگس محمدی برای استفاده از تلفن یا جعفر عظیم زاده، فعال کارگری، گفت: «من از شما این سوال را می کنم که اگر کسی جرمی را انجام داد با او چه باید کرد؟ همه ما قبول داریم که اگر کسی مرتکب جرم شد براساس قانون باید به آن رسیدگی شود و اگر براساس قانون مجازات شد نباید تحت تاثیر فضاسازی قرار گیریم. اگر حکمی غیابی صادر شد، افراد حق واخواهی و اعتراض را دارند و اگر هم اعتراض رد شد، قانون مرحله دیگری را در نظر گرفته و اعاده دادرسی و ماده 477 وجود دارد. من قایل به این موضوع نیستم که به دلیل اعتصاب غذا اعاده دادرسی آنها پذیرفته شده است. این موضوع ربطی به هم ندارد؛ چراکه اگر از مجرای قانونی وارد نشویم سنگ روی سنگ بند نمی شود». سخنگوی قوه قضائیه یادآور شد: «کجای قانون داریم که زندانی باید از تلفن استفاده کند؟ البته ما مواردی داریم که اگر مسائل فوری و خانوادگی و یا مریضی رخ داد، با هماهنگی و نظامات درون زندان اقدامات لازم انجام می شود؛ لذا همگی کمک کنیم در جامعه قانون حاکم باشد؛ زیرا بی قانونی بسیار بد است. نه ملاقات و نه تلفنی که زده شد به خاطر اعتصاب غذا نبود».نیروی انتظامی به وظیفه خود درباره کنسرت ها عمل می کنداو در پاسخ به سوال خبرنگاری مبنی بر همکاری نکردن وزارت فرهنگ و ارشاد و نیروی انتظامی درباره لغو کنسرت ها گفت: «نیروی انتظامی هم وظیفه ایجاد امنیت را دارد و هم مقابله با ناهنجاری های اجتماعی. ناجا در این راستا با صدور مجوز کاری ندارد، ولی وظیفه خود را انجام می دهد؛ برای مثال فرض کنید نشریه ای که مجوزش را وزارت فرهنگ و ارشاد صادر می کند اگر تخلفی انجام داد آیا دادستان نسبت به آن وظیفه ای ندارد؟ وزارت فرهنگ و ارشاد مجوز صادر می کند و نیروی انتظامی هم وظیفه خود را انجام می دهد». او درباره فساد در شبکه های اجتماعی و خانه هایی که موجب ترویج فساد شده اند نیز گفت: «در ویلایی در آبسرد؛ کنار تهران در دماوند یک جمعی از جوانان، دختر و پسر جمع شده اند. اگر جلوی این امر گرفته نمی شد برای خود شرکت کنندگان بیشترین خسارت را داشت. بیست و چند لیتر مشروبات الکلی کشف شد. بعضی از آنها نمی دانستند کجا رفته اند که همان شب تحویل خانواده شان داده شدند. برای برخی پرونده قضائی تشکیل شد. هم دادستان در این امر وظیفه ای دارد و هم نیروی انتظامی. در حوالی تیرماه هم نزدیک 10 نفر از کسانی که شبکه های فضای مجازی را اداره می کردند و موجب اشاعه فساد می شدند شناسایی شدند، عده ای بازداشت و عده ای در شرف بازداشت هستند».سپاه و بسیج در مواردی ضابط خاص هستندمحسنی اژه ای در ادامه نشست خبری خود درباره ورود اطلاعات سپاه به پرونده بانک ملت گفت: «این پرونده فقط مربوط به فیش حقوقی نیست. وزارت اطلاعات، سپاه و بسیج در مواردی ضابط خاص هستند و این در قانون پیش بینی شده است. در جاهایی هم ممکن است از آنها درخواست شود تا در چارچوب وظایف شان وارد شوند و اگر مواردی از سوی دادستان به آنها ارجاع شد می توانند انجام وظیفه کنند. سازمان اطلاعات سپاه در مورد پرونده های اقتصادی ورود دارد و وزارت اطلاعات، ناجا و اطلاعات سپاه نیز در پرونده های امنیتی و غیرامنیتی ضابط خاص هستند و در مورادی هم از سوی دادستان نیز به آنها ارجاع می شود».پالیزدار خودش زندانی و متهم بوده و حرف هایش قابل اعتنا نیستسخنگوی قوه قضائیه در پاسخ به پرسشی درباره ادعایی مربوط به خروج برخی از اسناد به خارج از کشور از سوی دادستان سابق تصریح کرد: «ما چنین خبری نداریم که دادستان پیشین سند و مدرکی خارج کرده است. اصلاچه نیازی است که بخواهند مدارکی به خارج بفرستند تا الان همچنین چیزی را از هیچ فرد رسمی و غیررسمی قابل اعتنا نشنیده ایم. این کار هم معنا و مفهومی ندارد، اگر این اسناد علیه خودش است چرا باید آنها را به خارج از کشور بفرستد می تواند آنها را نابود کند یا آتش بزند و یا مخفی کند. اگر هم به ضرر دیگران است چرا او باید به خارج بفرستد و جرم جدیدی برای خود ایجاد کند. آقای پالیزدار که این را گفته خودش زندانی و متهم بوده و خیلی قابل اعتنا نیست و من نمی دانم با چه استناد، استدلال و قرینه ای این موضوع را مطرح کرده است». او همچنین در پاسخ به سوال خبرنگاری درباره آخرین وضعیت شکایت دولت از برخی نمایندگان سابق در ارتباط با پرونده دادستان سابق گفت: «گاهی دولت شکایت و از شکایت خود صرف نظر می کند. گاهی شکایت می شود و مورد شکایت مجازات و محکوم می شود. گاهی هم شکایت می شود و ثابت نمی شود. هم در دولت نهم هم دولت دهم و هم دولت یازدهم از افراد شکایاتی می کردند که یا فرد محکوم یا اینکه شکایت ثابت نمی شد. دراین باره شکایت انجام شد؛ یکی، دو نفر هم به جزای نقدی محکوم شدند و مواردی هم قرار عدم صلاحیت در دادگاه ویژه روحانیت صادر شد».
                