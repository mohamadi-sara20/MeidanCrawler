پنج‌شنبه ۲ دی ۱۳۹۵
-----------------------------------------
سرمقاله
-----------------------------------------
استقلال صندوق ها قربانی تصمیمات سیاسی نشود
-----------------------------------------

                    در میان مباحثی که مرتبط با صندوق تامین اجتماعی و انتقال منابع آن به سایر نهادها در بررسی پیرامون لایحه برنامه ششم توسعه جریان دارد یا به طور کلی تر در لابه لای پیشنهادهایی که نمایندگان مجلس شورای اسلامی در حوزه رفاه و تامین اجتماعی دنبال می کنند، چندین نکته تامل برانگیز وجود دارد که اولین آن بی توجهی به اصل اساسی استقلال سازمان تامین اجتماعی است. واقعیت این است که منابع صندوق تامین اجتماعی، منابعی دولتی و حکومتی نیستند که مجلس شورای اسلامی برای آنها بدون توجه به ماهیت ویژه این صندوق تصمیم گیری کند. مجلس البته از این اختیار برخوردار است که برای کمک به صندوق های بیمه گر اجتماعی کمک هایی را مصوب کند، اما بنا به صراحت های قانونی و اصول و قواعد شناخته شده علمی، نمی تواند با تصمیمات دارای بار سیاسی دخل و تصرفی در منابع آنها انجام دهد. علت این مسئله هم روشن است. منابع صندوق ها، متعلق به صاحبان آنهاست و قاعدتا بیمه پردازان برای دوران سالمندی و استفاده از دسترنج سرمایه گذاری هایشان، محق به بهره گیری از آن هستند. دراین میان، بخشی از این منابع هم به حکم قانون باید مصروف بخش درمان آنها شود. از همین رو است که بخش بزرگی از منابع صاحبان صندوق در نسل های مختلف در حوزه درمان (در قالب بیمارستان ها و درمانگاه ها و...) سرمایه گذاری شده و این امکان را برای بازنشستگان و بیمه پردازان به وجود آورده که خود و نسل های آینده شان از خدمات آن استفاده کنند؛ بنابراین از این نظر می توان گفت منابع متعلق به صاحبان پس اندازهاست، اما متاسفانه در مسیر اجرای طرح موسوم به اصلاح نظام سلامت یا همان طرح تحول نظام سلامت که هزینه های گزافی را باعث شده و در مواردی بر خلاف اهداف ترسیمی اولیه، موجب اتلاف بخش بزرگی از منابع موجود شده، به این صندوق و منابع آن نیز هزینه های هنگفت تحمیل شده است. این یک واقعیت است که این طرح بزرگ در اجرا و به ویژه در فرایند ارائه خدمات با چالش بزرگی مواجه شده که از جمله آن رشد بی حدوحساب تقاضای القایی و همچنین اثرگذاری بر بازار تولید، فروش و عرضه دارو است. تلخ تر آنکه عمده بار مالی اجرای این طرح با استفاده از اعتبارات صندوق های بیمه ای انجام شده است. موارد بسیار زیادی از بهره کشی از منابع صندوق های بیمه ای را می توان بیان کرد، اما به دلیل ضعف نظارت از سوی نهادهای ناظر، این طرح در مقطع زمانی کنونی مشکلات گسترده ای را موجب شده است. مسئله مهم تر، غفلتی است که در نحوه استفاده از منابع صندوق ها انجام شده است. متاسفانه بخشی بزرگی از منابع به جای اینکه در فرایند بهداشت و پیشگیری و کنترل هزینه ها سرمایه گذاری شود، در فرایندهای عملیاتی و درمانی متمرکز شده است. در سوی دیگر این گونه رفتارها، باید به عملکرد دولت ها نگریست. صندوق ها و به ویژه سازمان تامین اجتماعی درگیر مسائل مبتلابه خودشان هستند و عملکرد دولت ها نیز به وضعیت بحرانی آنها دامن زده است. بارها اتفاق افتاده که دولت ها برای حل مسائل روز خودشان تصمیماتی گرفته اند که نه تنها مشکلات صندوق ها را مرتفع نکرده، بلکه عملاهزینه هایی برای دولت های بعدی تراشیده که امکان جبرانشان را به مراتب برای آنها دشوارتر کرده است.بنابراین روشن است که تصمیمات سیاسی برای حوزه های حساس اجتماعی و نحوه برخورد با مسائل این حوزه، نه تنها راه به جایی نمی برد، بلکه اساسا ما را از اهداف اولیه مان دور می کند. از همین رو، این الزام احساس می شود که دولت یا نمایندگان مجلس به عواقب چنین تصمیماتی که صندوق ها و حوزه تامین اجتماعی بارها تجربه عواقب آن را داشته اند، توجه داشته باشند و فارغ از ملاحظات سیاسی و جناحی از منظر بحران زا بودن این تصمیمات برای عرصه های اجتماعی و اقتصادی، تصمیمات منطقی تر و عاقلانه تری بگیرند؛ چراکه تصمیم های شتاب زده و یک سویه، منجر به آسیب های جبران ناشدنی برای صندوق های تامین اجتماعی می شود و به این شائبه رسمیت می دهد که می خواهیم صندوقی دارای استقلال ماهوی را دولتی کنیم. قطعا اگر کل این صندوق ها نیز دولتی شوند، کیفیت خدماتی که دولت به بیمه شدگان و بازنشستگان ارائه خواهد داد، تنزل عمیقی خواهد کرد. این نکته تامل برانگیزی است که با توجه به گستردگی مشکلات مالی و مسائل روزمره ای که نهاد دولت با آن دست و پنجه نرم می کند، تضمینی نخواهد بود منابع حداقلی صندوق ها نیز آسیب نبیند، بلکه من بر این باورم که آسیب های جبران ناپذیری متوجه صندوق ها، منابع و صاحبان آن خواهد شد. ضمن اینکه هیچ کسی نیز مسئولیت چنین پیشامدهایی را برعهده نمی گیرد. متاسفانه نظام پایش و نظارت و حسابرسی در کشور ما بسیار ضعیف و اغلب تابع ملاحظات سیاسی است.شاهد بودیم که در سنوات گذشته افراد چگونه وارد سازمان تامین اجتماعی می شدند و صدها میلیارد از منافع بیمه شدگان و مستمری بگیران را حیف و میل می کردند و هیچ کسی نیز در قبال این فسادهای گسترده و آسیبی که به منابع بازنشستگان و بیمه شدگان وارد شد، برخورد قاطعی انجام نداد. علت این مسئله باز هم به همان سیاسی شدن برخی دستگاه های ناظر برمی گردد. البته باید در بروز مشکلات کنونی صندوق ها به ضعف کاستی های مدیریتی و اعمال نفود در صندوق ها نیز توجه کرد که نقشی برجسته در بحران خودساخته شده و هزینه های گزافی که به صندوق تامین اجتماعی تحمیل شده، داشت. حقیقت تلخ دیگر عملکرد وزارت تعاون، کار و رفاه اجتماعی و سازمان تامین اجتماعی است که در برابر تصمیمات غیراصولی که وزارت بهداشت در مقاطع مختلف گرفت، عملکرد مناسبی از خود نشان ندادند و در بیشتر مواقع به نوعی این فشارها را پذیرفتند. این اقدامات به بدترشدن وضعیت کنونی صندوق ها انجامیده و از این رو در شرایط کنونی انتظار می رود نسبت به تعرضاتی که به منابع این صندوق شده واکنش لازم را نشان دهند و در مقابل برخی تصمیمات سیاسی که منافع صندوق را تهدید می کند، از منابع آن صیانت کنند. به ویژه آنکه هیچ دور از ذهن نخواهد بود با انتقال منابع یک نهاد مستقل و عمومی مانند تامین اجتماعی به دولت، عملاو برای همیشه استقلال این سازمان از بین برود. دولتی شدن سازمانی ذاتا غیردولتی، وضعیتی را به همراه می آورد و مصایبی را می آفریند که موجب ناکارآمدی شدیدتر این گونه سازمان ها و صندوق ها خواهد شد. ناکارآمدی هایی که به پای تصمیم گیرندگان در خانه ملت نیز نوشته خواهد شد.
                