یک‌شنبه ۱۹ اردیبهشت ۱۳۹۵
-----------------------------------------
یادداشت
-----------------------------------------
چرا ما ایرانیان کتاب نمی خوانیم؟
-----------------------------------------

                    اینکه سرانه مطالعه کتاب در ایران پایین است و درست تر گفته باشیم «خیلی پایین» است، حرف و حدیث تازه ای نیست. نیازی هم به بررسی و مطالعه میدانی نیست که سرانه مطالعه کتاب در جامعه ما در مقایسه با جوامع مشابه همچون ترکیه، مصر یا حتی پاکستان چقدر پایین تر است؛ چه رسد به جوامع توسعه یافته همچون ژاپن، نروژ، انگلستان یا آمریکا. همچنین نیازی نیست آماری بگیریم که سرانه تیراژ چاپ کتاب در جامعه ما چقدر و باز در جوامع مشابه ما چقدر است. اگر نگاهی به کتاب فروشی هایمان، چه در تهران و چه در مراکز استان های مهم مان همچون رشت، تبریز، شیراز، کرمان یا مشهد بیندازیم، خلوتی، کسادی و فروش کم کتاب از در و دیوار آنها هویداست. یا حتی می توانیم یک بررسی ساده انجام دهیم و ببینیم در یک دهه گذشته در تهران، کرمان یا رشت چند باب مغازه کتاب فروشی جدید باز شده و در مقابل، چه تعدادی از کتاب فروشی های قبلی و قدیمی تر بسته شده اند. یا می توان آمار گرفت در مراکز این یا آن شهر بزرگ در یک دهه گذشته چه تعداد کتاب فروشی باز شده و در مقابل چه تعداد پیتزافروشی، بانک، بوتیک یا بنگاه معاملات املاک باز شده است؟ واقعیت آن است که پایین رفتن سرانه مطالعه، تیراژ و خرید کتاب روشن تر از آن است که نیازی به آمار و ارقام باشد. سوال این است که چرا این گونه شده است؟ چرا نه نسل جدید و نه نسل قدیم، دیگر کتاب مطالعه نمی کنند؟ یک سری پاسخ ها داده شده؛ ازجمله گفته می شود قیمت کتاب بالاست و بسیاری از مردم به ویژه اقشار و لایه های جوان تر و کم درآمدتر جامعه قدرت خرید کتاب ندارند. پاسخ دیگر آن است که سانسور و ممیزی کتاب، یکی از موانع مطالعه کتاب شده. پاسخ سوم سروقت فضای مجازی می رود. گفته می شود فضای مجازی به دو صورت از مطالعه کتاب در ایران جلوگیری می کند. نخست آنکه تلگرام، وایبر، واتس اپ و... باعث شده اند بالاخص اقشار و لایه های جوان تر جامعه زمان زیادی را به سرگرم بودن با گوشی های همراهشان اختصاص دهند، زمانی که دست کم بخشی از آن می توانست به مطالعه کتاب اختصاص یابد. شکل دومی که فضای مجازی بر مطالعه کتاب در ایران اثر منفی گذاشته، دستیابی سریع و آسان به دانش، اطلاعات و منابعی است که دانشجویان و محققان برای تحقیقاتشان نیاز دارند. به جای رفتن به کتابخانه یا تهیه کتاب، می توانیم از طریق کامپیوتر شخصی مان به آخرین آمار، اطلاعات و دانش در حوزه موردنظرمان دست پیدا کنیم. اما هیچ کدام این دلایل به نظر نمی رسد اقناع کننده باشند. بگذارید از آخرین مورد شروع کنیم: فضای مجازی. اگر فضای مجازی عامل اصلی پایین رفتن سرانه مطالعه کتاب در ایران می شد، در آن صورت در کشورهای توسعه یافته که هم امکان دسترسی به اینترنت بیشتر است و هم سرعت آن به مراتب بالاتر از ایران است، بعلاوه پدیده ای هم به نام «فیلترینگ» وجود ندارد، مطالعه کتاب باید بیشتر از ایران کاهش می یافت؛ اما می دانیم که این گونه نشده است. آمار مطالعه کتاب در کشورهای پیشرفته با وجود گسترش فضای مجازی، تغییر محسوسی نکرده است. حتی می توان استدلال کرد که فضای مجازی با گسترش اطلاعات بیشتر درمورد موجبات و آثار منتشرشده باعث بالارفتن تیراژ کتاب هم شده است. بالابودن هزینه کتاب هم به نظر نمی رسد دلیل چندان قانع کننده ای باشد. قیمت یک پیتزا به اندازه قیمت یک کتاب است و اگر قیمت یک کتاب را حول و حوش 20،15 هزار تومان در نظر بگیریم، در آن صورت این پرسش باقی می ماند که چرا خیلی از جوانان حاضرند به راحتی و با کمال میل 20،15 هزار تومان برای یک پیتزا بدهند اما همان جوان ها حاضر نیستند، با همان قیمت یک کتاب بخرند؟ درواقع رشد و گسترش قارچ گونه رستوران های فست فود در بسیاری از شهرهایمان مبین آن است که برای محصولات آنها مشتری کم نیست. درحالی که یک صدم این گونه رستوران ها، شاهد بازشدن کتاب فروشی نیستیم. مشکل در جای دیگری است. مشکل در اینجاست که چرا جوانان ایرانی حاضر هستند 20،15 هزار تومان برای یک پیتزا بپردازند اما حاضر نیستند همان مقدار، اندکی کمتر یا بیشتر را برای خرید یک کتاب بپردازند؟ سانسور و ممیزی کتاب البته تا حدودی می تواند باعث کاهش مطالعه شده باشد اما کتاب های زیادی هستند که مجوز انتشار دریافت کرده اند و ممیزی هم چندان حساسیتی روی موضوعات آنها ندارد. درخصوص این دست آثار هم که بدون سانسور و ممیزی منتشر شده اند، همان داستان استقبال نکردن از خرید کتاب وجود دارد. واقعیت آن است نه گران بودن کتاب، نه امکان دسترسی به فضای مجازی و نه سانسور و ممیزی کتاب، دلایل پایین بودن سرانه مطالعه در ایران نیستند. خیلی کلی اگر گفته باشیم، به نظر می رسد اساسا دو دلیل اصلی برای رفتن به سراغ کتاب وجود دارد.نخست برای اقناع نیازهای روحی و فرهنگی مان. مطالعه یک رمان، یک کتاب شعر یا یک نمایش نامه و این دست آثار، باعث انبساط خاطرمان می شود و از مطالعه آنها لذت می بریم. انگیزه دوم برای مطالعه کتاب به منظور بالابردن آگاهی و دانش صورت می گیرد. مطالعه کتب علوم انسانی به این دلیل انجام می شوند. البته انگیزه های دیگری نیز می توان سراغ گرفت اما نوعا ما یک کتاب را یا به واسطه انبساط خاطر و لذت بردن از آن مطالعه می کنیم یا به منظور افزایش آگاهی و دانشمان. انگیزه اول چندان نیازی به توضیح ندارد. بسیاری از ما حداقل یک بار در عمرمان لذت خواندن یک داستان را تجربه کرده ایم؛ با اینکه می دانیم داستان ساخته و پرداخته ذهن نویسنده است اما از خواندنش لذت می بریم. اما انگیزه دوم قدری پیچیده تر است؛ خواندن کتاب به منظور آگاهی و دانش. در این خصوص باید گفت در ایران به واسطه نگاه برخی مسئولان و دولتمردانمان چندان احساس کمبود دانش و آگاهی وجود ندارد یا دقیق تر گفته باشیم در ایران نگاه دولتمردان و مسئولانمان به انسان و جامعه اش، به گذشته اش، امروزش یا آینده اش، به تحولات منطقه یا دنیا، به اخلاق و سایر جنبه های زندگی، جایی برای ابهام و شک و تردید و درنتیجه نیاز به آگاهی باقی نمی گذارد. برخی مسئولان ما همه پاسخ ها و برای همه ابهامات جواب دارند. بنابراین نیازی به بررسی، تحقیق و مطالعه در هیچ زمینه ای باقی نمی ماند که در قالب کتاب و نوشته منتشر شود و مردم هم آن آثار را تهیه و مطالعه کنند. حتی مسئولان ما در زمینه هنر، سینما، تئاتر، ادبیات، شعر و این دست هنرها هم می دانند که چه چیزی مناسب است و باید منتشر یا ساخته شود و مردم آنها را ببینند، بشنوند یا بخوانند، چه رسد به مسائل سیاسی، اجتماعی، اقتصادی، تاریخی، بین المللی و.... به زبان ساده تر، در ایران اساسا چندان نیازی به مطالعه نیست تا انسان دانش و آگاهی هایش را بالاببرد. مسئولان تقبل زحمت کرده و همه پرسش ها را پاسخ گو هستند و کمتر حوزه ای وجود دارد که مسئولان ما یا صاحبنظران دولتی مان اذعان کرده باشند که درخصوص آنها آگاهی ندارند؛ بنابراین در جامعه ای که مسئولان و اندیشمندانش پاسخ همه پرسش ها را می دانند و اساسا ابهام و تردیدی در هیچ حوزه ای وجود ندارد، دیگر چه نیازی می ماند که مردم آن جامعه بخواهند مطالعه کنند؟
                