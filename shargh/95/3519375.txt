یک‌شنبه ۱ اسفند ۱۳۹۵
-----------------------------------------
سرمقاله
-----------------------------------------
سرمایه ای به نام مخاطب
-----------------------------------------

                    پنج سال گذشت. بهمن سال 90 بود که از شما مخاطبان آشنا و همیشه همراه نظر خواستیم تا برای پرکردن شکاف هزینه و درآمد روزنامه، به ما راه حل ارائه کنید، لطف بی کرانتان مثل همیشه شامل حال ما شد و از میان راه های متفاوت ارائه شده که عبارت بود از کاهش تعداد صفحات، کاهش کیفیت کاغذ یا افزایش قیمت، غالبا پیشنهاد افزایش قیمت را پذیرفتید و به ما ارائه طریق کردید. در این پنج سال، با وجود افزایش قیمت کاغذ، چاپ و هزینه های تولید، مثل حقوق، دستمزد و سایر هزینه ها، تلاش ما بر این بود که در وانفسای مشکلات اقتصادی فشارها را تحمل کنیم اما قیمت را افزایش ندهیم.اکنون پنج سال کامل از آن تاریخ گذشته است و در آستانه ورود به سال ششم هستیم. بار دیگر ناگزیریم که چون همیشه دست یاری به سوی شما دراز کنیم و برای جبران مشکلات به جامانده از گذشته و پیشگیری از بار مشکلات آینده، قیمت روزنامه را افزایش دهیم. از امروز که اجبار، ما را به افزایش قیمت واداشته است، براساس همان عهد پیشین در تلاش هستیم چونان گذشته روزنامه ای باکیفیت از لحاظ شکل و محتوا در برابر دیدگان شما قرار دهیم و بدیهی است از هیچ تلاش مضاعفی برای ارتقای سطح کیفی روزنامه دریغ نخواهیم کرد. اینکه با توجه به شرایط اقتصادی موجود، بزرگوارانه دشواری پرداخت مبلغی افزون تر را در سبد فرهنگی بر خود هموار می کنید تا در این شرایط چراغ اطلاع رسانی مستقل، روشن و پایدار بماند، مسئولیت ما را بیش ازپیش سنگین می کند. پرواضح است روزنامه های مستقلی مانند «شرق» از ابتدا بدون انتظار کمکی از سوی فرد یا افراد و دستگاهی بنای حیاتشان را بر رابطه روزنامه با مخاطب استوار کرده و در سال های گذشته نیز انتشار روزنامه مبتنی بر درآمد ناشی از فروش و آگهی بوده است و از اینجا به بعد نیز چشم امید ما به لطف شما همراهان همیشگی است که در فرازونشیب ها هیچ وقت ما را تنها نگذاشته اید.
                