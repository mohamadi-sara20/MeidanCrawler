یک‌شنبه ۲۳ خرداد ۱۳۹۵
-----------------------------------------
حرف اول
-----------------------------------------
قصور و تقصیر در ایجاد آسیب های اجتماعی
-----------------------------------------

                    سخنان وزیر کشور در صحن مجلس درباره آسیب های اجتماعی و اشاره به اینکه این آسیب ها، مسائل امنیتی و سیاسی در پی دارد و از این لحاظ 20 سال عقب هستیم؛ در روزهای اخیر تحلیل های مختلفی در پی داشته است. او در سخنان خود آماری از وضعیت زندانیان، نرخ بی کاری، طلاق، اعتیاد و کاهش رضایتمندی مردم ارائه داد که عمیقا مایه تامل است. او بالاخره اشاره کرده نبود مدیریت درست و نداشتن توازن منطقه ای این نابسامانی ها را به ارمغان آورده است. رئیس مجلس نیز بعد از دو دوره ریاست بر خانه ملت، اشاره کرده این موضوع بسیار مهم و حساس است و بخشی در اختیار مجلس که ریل گذاری کند، عزم ملی می خواهد و دولت در قالب برنامه ششم، لایحه لازم را ارائه کند و... انگار که آنچه وزیر همراه و معاون سابق رئیس مجلس، در صداوسیما بر شمرده محصول دیروز و امروز بوده و مدیران حاضر نیستند بپذیرند انکار آسیب های اجتماعی و رسیدن آن به نقطه فعلی، معلول علت هایی است که همه می دانیم.باور داریم راه غلبه بر معضلات بیان شده تنها و تنها از طریق ایجاد فضای طرح مسائل سیاسی و اجتماعی، توجه به آزادی های مصرح در قانون اساسی و جلو گیری از تخصیص نادرست منابع مادی در موضوعات غیر ضروری داخلی و خارجی است. ملت در انتخابات اسفند، شعور کامل، دقیق و مناسب سیاسی خود را نشان داد و با پرهیز و ممانعت از هرگونه حرکت خلاف قانون، با صدای بلند خواسته های خود را بیان کرد. اگر بناست آسیب های اجتماعی برطرف شود، موضوع اشتغال مولد و درآمد مکفی برای همه ایرانیان، یکی از اصلی ترین اولویت هاست. براین اساس ضرورت انتصاب افراد براساس سیستم شایستگی بدون رابطه، باور اینکه همه متخصصین واقعی با آگاهی از علوم روز و مطالعات علمی متعهدترین ها هستند، اعتقاد به ضرورت اجرای سیستم پاسخ گویی و اصل مسلم تشویق و توبیخ مدیران کلیدی، نظارت و ارزیابی مستمر بر بازده گروه های اجرائی دارای اختیارات وسیع که دستی باز بر صرف بودجه مملکت دارند و سایر نکات مندرج در کتب مدیریت که صرفا در دانشگاه ها تدریس می شود، رافع مشکلات عدیده برجای مانده است آنچه امروز نیازمند آن هستیم، ارتباطات معقول بین المللی، بالارفتن ارزش پول ملی و اعتبار ایران و ایرانی و منزلت انسانی ایرانیان است. روش ها و فرمول های خودساخته و غیرقابل دفاع حتی در مقایسه با کشورهای درحال توسعه اسلامی، مشکلات را افزایش داده و ادامه روش های دیکته شده تکراری بی اثر، نابسامانی ها را تشدید می کند. بهتر است همه مدیران در دستگاه های مختلف و قوای دیگر نیز بدانند، دولت در این میان تنها یک دست دارد و آنان نیز گاهی بیش از قوه مجریه، در رسیدن آسیب های اجتماعی و رفع آنها در شرایط امروز، نقش دارند.
                