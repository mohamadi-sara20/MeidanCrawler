یک‌شنبه ۱۲ اردیبهشت ۱۳۹۵
-----------------------------------------
type_unknown
-----------------------------------------
پیروزی امید
-----------------------------------------

                    شرق: شمارش آرا در مرحله دوم انتخابات مجلس دهم روز گذشته به پایان رسید. به این ترتیب رقابت 136 نفر برای به دست آوردن 68 کرسی خاتمه یافت. در این دور از رقابت ها 21 استان در قالب 55 حوزه انتخابیه خود را برای برگزاری دور دوم انتخابات آماده کرده بودند. با پایان یافتن شمارش آرا سهم ائتلاف امید کسب 38 کرسی از 68 کرسی باقی مانده مجلس بود. مابقی کرسی ها را اصولگرایان و مستقلین از آن خود کردند.ائتلاف امید در مجموع دور اول و دور دوم انتخابات توانست 126 کرسی را از آن خود کند. اصولگرایان از 163 کرسی باقی مانده، حدود 80 کرسی را به دست آوردند؛ بنابراین اصلاح طلبان برای تشکیل فراکسیون اکثریت ناگزیر به ائتلاف با جریان مستقل خواهند بود. البته بنا بر سنت و عرف سیاسی موجود در کشور اغلب مستقلین در چنین شرایطی به اردوگاه اصلاح طلبان متمایل می شوند. این در حالی است که خبرگزاری های فارس و تسنیم آمار را به صورت متفاوت منتشر کردند؛ به طوری که براساس آمار این خبرگزاری ها، تعداد کرسی هایی که اصولگرایان به دست آوردند، بیشتر از کرسی های ائتلاف امید است و براین اساس هم اصولگرایان را پیروز انتخابات اعلام کردند! به عنوان نمونه خبرگزاری فارس، در خبری که به بررسی نتایج انتخابات اختصاص داده، نوشته است: «اصولگرایان 126 کرسی، اصلاح طلبان 112 کرسی، مستقلین 42 کرسی و اعتدال گرایان نیز 9 کرسی را در انتخابات مجلس دهم از آن خود کردند». خبرگزاری تسنیم هم در خبری به تحلیل نتایج این انتخابات پرداخته و نوشته است: «اصولگرایان با کسب حدود 118 کرسی حائز اکثریت مجلس دهم شدند». این گزارش در ادامه آورده است: «اصلاح طلبان نیز که با عنوان لیست امید وارد عرصه رقابت انتخاباتی شده بودند، موفق شدند حدود 96 کرسی از مجلس دهم را در اختیار بگیرند که با این توصیف باید گفت، اصلاح طلبان دومین جریان سیاسی غالب در بین چهار جریان سیاسی حاضر در مجلس دهم خواهند بود. برخی نمایندگان منتخب نیز با عنوان اعتدال و حامی دولت (دولت یازدهم) وارد عرصه رقابت انتخاباتی شده بودند که این جریان حدود 20 کرسی را در مجلس دهم خواهد داشت که با این حساب حامیان دولت یازدهم در مجلس دهم اقلیت محض خواهند بود و بعد از اصولگرایان، اصلاح طلبان، مستقلین، چهارمین جریان سیاسی حاضر در مجلس دهم خواهند بود».این خبرگزاری ها در اقدامی مشابه در مرحله نخست انتخابات اعلام کردند اصولگرایان در شهرستان ها پیروز شده اند. اگرچه به نظر می رسید این اقدام پوششی برای ناکامی اصولگرایان است، اما در اقدامی عجیب و جالب اعلام کردند اصلاح طلبان در تهران با اختلاف جزئی به پیروزی رسیده اند. محمد کیانوش راد قبلادلیل این اقدام را ترس اصولگرایان از پذیرش شکست عنوان کرده بود. افزایش مشارکتهمچنین به گفته سخنگوی وزارت کشور، میزان مشارکت در دور دوم انتخابات 59 درصد است. به گزارش ایسنا، حسینعلی امیری گفت: میزان مشارکت نسبت به مرحله دوم انتخابات نهمین دوره مجلس شورای اسلامی سه درصد رشد داشته است. او با اشاره به اینکه 47 درصد شرکت کنندگان خانم و 53 درصد آنها آقا بوده اند، افزود: در بین منتخبان چهار خانم و 64 آقا حضور دارند. سخنگوی وزارت کشور همچنین گفت: بیشترین میانگین سنی منتخبان 46 تا 50 سال بوده و 17 نفر در این بازه سنی حضور دارند. بر اساس آمار، تعداد زنان حاضر در مجلس دهم 17 نفر است که در مقابل زنان مجلس نهم، هشت نفر به این تعداد اضافه شده است. همچنین این مجلس کمترین تعداد روحانیون را به خود دیده است. تعداد روحانیون این مجلس 16 نفر است که در مقایسه با مجلس نهم این تعداد، 11 نفر کاهش یافته است. تشکیل فراکسیون امید در مجلس دهم به زودیاما محمدرضا عارف، معاون رئیس دولت اصلاحات هم در اولین اظهارنظر بعد از کسب نتایج دور دوم انتخابات گفت: با نهایی شدن نتایج دور دوم انتخابات مجلس شورای اسلامی، در روزهای آینده فراکسیون امید برای مجلس آینده تشکیل خواهد شد. به گزارش ایلنا، عارف گفت: بحمدالله شاهد موفقیت لیست امید در دور دوم بودیم و در این شرایط امیدواریم مجلس آینده بر اساس اولویت های ترسیمی در حوزه اقتصادی و معیشتی و بر اساس برنامه 128بندی که در گذشته اعلام شده بود و همچنین ساماندهی برخی آسیب های اجتماعی، عملکرد مثبتی داشته باشد. و ان شاءالله روال عملیاتی این برنامه ها نیز در هفته آینده و پس از تشکیل فراکسیون امید تبیین می شود. او در بخش دیگری از صحبت های خود درباره ریاست مجلس آینده گفت: تعیین ریاست مجلس حق مجلس است و پرداختن زودهنگام به این موضوعات شاید به صلاح نباشد، اما با تشکیل فراکسیون ها و سیاست های مرتبط با این فراکسیون های مختلف این موضوعات نیز امکان بررسی دارد و ان شاءالله با یک تعامل مطلوب با فراکسیون های مختلف و پس از مشخص شدن نتایج نهایی انتخابات در دور دوم، فراکسیون ها این موضوع را نیز در دستور کار خود قرار خواهند داد. عارف درباره امکان اجماع با لاریجانی درباره سیاست مجلس گفت: اولویت ما برای مجلس آینده تعامل با فراکسیون های مختلف در جهت رسیدن به اهداف کلان و ترسیمی است و قصد نداریم در مجلس آینده تقابل فراکسیون ها را ایجاد کنیم، بلکه با تعامل و همفکری در مسیر اهداف کلان کشور گام بر می داریم.
                