سه‌شنبه ۱۷ اسفند ۱۳۹۵
-----------------------------------------
سرمقاله
-----------------------------------------
آزادگی در سیاست
-----------------------------------------

                    فرازونشیب های حیات سیاسی و کنشگری آیت الله هاشمی در عرصه قدرت از او شخصیتی منحصر ساخته به طوری که با انتقادهای گسترده از او (که خیلی از آنها هم دور از انصاف بود) و نیز نقش آفرینی هایش در چهار دهه انقلاب و جمهوری اسلامی باید در یک دهه اخیر او را در صورت دیگری تعریف کرد.درست است در این برهه از زمان تاریخی به قول چارلز تیلور یکی از بزرگ ترین چالش ها، هم در عرصه اجتماعی و هم سیاست فهم دیگری است؛ اما تصویر و تعریف جدید از آیت الله هاشمی و همسویی دو جبهه مدنی و حکومتی ایشان، نقشه راه روشن تری برای همراهان و دوستداران ایشان در آینده ترسیم می کند. واقعیت این است به نظر نگارنده علت اینکه بسیاری از کسانی که ارزیابی مخدوشی از ایشان داشتند، نگره و باور خود را تصحیح کردند؛ اما این تصحیح ریشه در باور و تغییر او داشت. ایشان به چند واقعیت به ویژه در یک دهه اخیر پی برد.اول: هرچند خود از موسسان نظام بود؛ اما با تحولات پی درپی و ظهور نسل های جدید در جغرافیای ایران، باور کرد چون خودش بخشی از یک موج تاریخی است نه همه آن؛ بنابراین نمی تواند «خودبنیاد» باشد، بلکه به عنوان یک مسلمان خداجوی، اندیشه و رفتار جدید و معاصرش یادآوری این سخن متاله مسیحی قرن 13 میلادی - توماس آکویناس- بود: «در تمام چیزهایی که به حرکت درونی اراده (یعنی وجدان) مربوط است، باید امر خدا را که حی و ناظر است اطاعت کند».2- لازمه باورنداشتن به «خودبنیادی» نوع نگاه به عرصه عمومی و حوزه همگانی و فهم آن است. فهمی که در فرایند یک توافق و توجیه مشترک به دست می آید و نه اینکه در این فرایند، محاسبات خودمحورانه برای کسب پیروزی اساس و محور باشد بلکه برای کسب فهم هماهنگ با جامعه به قول «هابرماس» از یک «عقل تفاهمی» که بالاتر از عقل نظری و عقل عملی است، بهره می گیرد.هاشمی که همیشه در متن قدرت بالیده بود، در یک دهه اخیر سعی وافری کرد تا به بازسازی رفتارها بپردازد و بنابراین همراه شدن با اندیشه اصلاح طلبی از منظر یک تاکتیک نبود بلکه همراه با اصلاح طلبان به توسعه عرصه عمومی و افزایش قدرت این حوزه فکر می کرد و ارتقای گفت وگوی «میان جناحی» را که طبعا همبستگی ملی را تقویت می کرد، سرلوحه کنشگری خود قرار داده بود.3- هاشمی درصدد بود با کنش سیاسی- اجتماعی خود به تعبیر هانا آرنت «قدرت ارتباطی» جامعه را بالاببرد و تمام سطوح را قانع کند که نتیجه افزایش این قدرت ارتباطی، ارتقای همبستگی ملی به عنوان یک «هنجار اصلی» (تعبیر از هابرماس است) خواهد بود.4- هاشمی این حقیقت را که از مفاصل اصلی و صورت های گفتمان اصلاح طلبی است، به روشنی باور و فهم کرده بود و در دهه چهارم و خصوصا در سال های آخر حیات به آن وقعی می گذاشت و آن «آزادگی در سیاست» بود. به قول آندره ژید، «در سیاست دشوارتر از همه چیز، آزاده ماندن است». هر سیاست مداری برای آنکه در سیاست ورزی اش آزاده باشد، باید اعمال خود را بازکاوی کند تا گفتار خود را بازخوانی و بازگویی. اجازه دهید در اینجا جمله ای از نویسنده معروف اتریشی- اشتفان تسوایگ- در کتاب وجدان بیدار، نقل کنم. اشتفان تسوایگ می نویسد: «ما فقط موقعی برهنه می شویم که گمان کنیم دیده نمی شویم، اما شخص کنجکاو سعی خواهد کرد از مکتوم ترین کنج خلوت سر برآورد... من باید اعمال را بیشتر از گفتار مورد بررسی قرار دهم». همین نویسنده در جای دیگر این کتاب می نویسد: «بگذار دیگران طور دیگری بیندیشند. من بر این باور نیستم که چارچوب تکلیف ما چندان تنگ باشد که بتوان از پس هر مولفه ای دست بر زانو نهاد و نشست، آن سان که گویا تکلیفمان را به جای آورده ایم».5- او به دنبال نفی اندیشه و باور «من و دیگری» بود. باوری که سال ها و دهه ها دنیای غرب را در برابر مسلمانان، خودبرتر و خودمحور کرده بود و از دل همان باور غلط «جنگ و برخورد تمدن ها» پدیدار شد. در داخل کشور هم سال هاست که اندیشه من و دیگری که نتیجه اش همسازی همه مردم با یک پندار بود، تکثر و تنوع فکری و رفتاری (البته قانونمند) را مانع شده و می خواهد بدون توجه به نوسازی فکر و نسل، بر همان پاشنه به اصطلاح «اصالت» بچرخد و «معاصرت» و «عصری سازی» را نادیده بگیرد. هاشمی به عنوان یک زمامدار درون حاکمیت، زمانه را و ضرورت عصری سازی فکر، برنامه ریزی و نحوه مدیریت را شناخته بود و باور داشت هم تفکر سیاسی- انقلابی در ایران حقوقی دارد، هم اندیشه اصلاحی و هم گفتمان نوگرایی دینی. او می خواست از قدرت خود بهره بگیرد تا به قول «کارل ارنست» اسلام شناس معاصر آمریکا از «گسست تفاهم» ملی جلوگیری کند تا شیاربندی های مناسبات جناحی مانع رشد سیاسی -اجتماعی جامعه ایران نشود.این مختصات پنج گانه که ذکر شد، روح کلی مانیفست اصلاحات است که بارها درباره آن سخن گفته شده است.رمز نزدیکی زمامدار مرحوم آیت الله هاشمی و اصلاحات، نزدیکی دو اندیشه است.در سال پیش رو که انتخابات ریاست جمهوری در پیش است و آیت الله هاشمی (ره) نیست، قطعا انتخاباتی شکل خواهد گرفت که نامزد اصلی اصلاح طلبان گفتمانی را با پوشش محورهای پنج گانه مذکور دنبال کند.بی تردید رئیس جمهور فعلی بدون توجه به این شاخص های اصلاح طلبانه هاشمی نخواهد توانست رقابت جدی پیروزبخش داشته باشد و با این پارادایم است که می توان امیدوار بود.رقیب جریان پیش گفته اگر «سخت» نه بلکه «نرم» بازی کند و به صحنه رقابت بیاید، جز تغییر جزئی رای رئیس جمهور موردنظر اصلاح طلبان، نهایتا کاری از پیش نخواهد برد.فقط باید به این نکته توجه داشت فقدان آیت الله هاشمی یک «ثلمه» است اما در عرصه سیاست ورزی مسئله نیست؛ رویکرد او در یک دهه گذشته پشتوانه خوبی برای اصلاح طلبان و هواداران دولت و اصولگرایان عاقل خواهد بود.مشترکات فراوانی که دو طیف اصلاح طلبان را به هم نزدیک کرد، اینک باید سرلوحه سیاست گذاری روحانی باشد به جد. اگر نه به اعتبار ماهیت «پارادوکسیکال قدرت» که روان شناس معروف آمریکایی- Dacher Keltner - به وضوح درباره این پارادوکس و ناهمسازی در کتابش- The Power Paradox - سخن می گوید، ممکن است این ماهیت ناهمساز او را گرفتار کند. باید برای پوشش این خلا(نبود هاشمی) دولت جدید و رئیس آن، اصول پنج گانه مذکور را در عصر و روزگار حیات مدرن جدی بگیرد و این ضرورت را ملکه ذهن خود و دولتمردانش بداند. روحانی باید برای خود یک شناسنامه فرهنگی- سیاسی- اجتماعی بنگارد براساس اصول اصلاح طلبانه مذکور، تا مانند هاشمی در جامعه ایران با چهره محبوب و نویی در تاریخ ماندگار باشد. اصلاحات و سران آن ماندگار شد، هاشمی ماندگار شد، روحانی هم برای ماندگاری نیازمند به یک بازنگری و بازاندیشی است. باید نشان دهد در نبود هاشمی و دیگران رویکرد «اصلاح- تعامل» هاشمی می تواند سند تاریخیت دولت او باشد.
                