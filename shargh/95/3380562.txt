سه‌شنبه ۱ تیر ۱۳۹۵
-----------------------------------------
یادداشت
-----------------------------------------
نیاز اوباما به حفاظت از توافق با ایران
-----------------------------------------

                    در ماه جولای گذشته، ایالات متحده آمریکا، به همراه فرانسه، آلمان، بریتانیا، چین و روسیه، به یک توافق تاریخی با ایران دست یافتند که مطابق آن اکثر تحریم ها در ازای تقبل برخی محدودیت ها در برنامه هسته ای ایران لغو شد. این توافق - که در سندی موسوم به برنامه جامع اقدام مشترک (برجام) تدوین و به وسیله قطع نامه 2231 شورای امنیت سازمان ملل تایید شده است - به صراحت فعالیت بانک های غیرآمریکایی در ایران را مجاز می دارد. اما بانک های غیرآمریکایی (بانک های اروپایی) هنوز برای ورود به ایران تردید دارند؛ چراکه تابه حال هیچ تضمین «حقوقی» محکمی مبنی بر اینکه نهادهای مجری قانون در آمریکا، آنها را به بهانه نقض قوانین باقی مانده تحریم (در حوزه های غیرهسته ای) پیگرد نخواهند کرد، از واشنگتن دریافت نکرده اند. قوانین باقی مانده حتی از دید مجرب ترین دپارتمان های حقوقی بانک های اروپایی، قوانین پیچیده و مبهمی محسوب می شوند که نقض آن ها می تواند جریمه هایی بالغ بر میلیاردها دلار به همراه داشته باشد. طبیعتا، این بنگاه های مالی مایل نیستند خود را در معرض چنین وضعیت پرمخاطره ای قرار دهند و همین امر سبب شده تا بسیاری از منتقدان، از موضوعیت «برجام» - به عنوان یکی از عوامل مهم ثبات در روابط بین الملل و یکی از ابزار رژیم عدم اشاعه - سوال نکنند. تابه حال، تعهدات «سیاسی» از جانب آقای کری و همتایان غربی او - مبنی بر اینکه «بانک ها تعقیب نخواهند شد» - نیز تاثیر اعتمادساز مدنظر را نداشته است. در نشست اخیر بروکسل میان جان کری، وزیر امور خارجه آمریکا و خانم فدریکا موگرینی، مسئول ارشد سیاست خارجه اتحادیه اروپا و همتایان فرانسوی، آلمانی و انگلیسی آنها، همه این دولت ها وعده دادند که بانک های اروپایی را به سرمایه گذاری در ایران تشویق خواهند کرد؛ حتی بیانیه مشترکی نیز صادر و در آن اعلام کردند «مانع فعالیت های بیزنسی قانونی با ایران» نخواهند شد؛ اما باز هم بانک های اروپایی به راحتی بر این گزاره ها اتکا نمی کنند. دولت آمریکا نیز در برابر این مشکل، اقدام قاطعی برای تسهیل ورود ایران به نظام مالی بین المللی انجام نداده است. در نتیجه، امروز، روایتی در ایران در حال شکل گیری است که آمریکا را به پایبندنبودن به تعهدات برجامی خود متهم می کند. به تازگی، رهبر معظم ایران هشدار داده اند که «هرکس به آمریکا اعتماد کند، سیلی آن را خواهد خورد» و بسیاری از دیگر مقامات ایران نیز- که آقای موسویان با آنها دیدار کرده - از عملکرد آمریکا در اجرای تعهدات خود خشمگین هستند. اگر این روند تشدید و فراگیر شود و چنانچه بر حس خوش بینی و امیدی که پس از انعقاد توافق هسته ای نزد «جامعه کسب وکار» ایران و افکار عمومی ایجاد شده بود، غلبه کند، یک بار دیگر وارد مسیر غیرسازنده ای خواهیم شد که سال ها، براساس یک بازی باخت-باخت، تبعات منفی و مخرب بسیاری برای دو کشور ایران و آمریکا، منطقه و فراتر از آن به همراه داشته است. به واقع چه بسا دو کشور - در آینده مشهود- دیگر قادر نباشند درباره مسائل جهانی، منطقه ای و دوجانبه گفت وگو کنند. در این صورت، افکار عمومی ایرن نیز، چنانچه دلسرد شود، خود به یکی از موانع جدی بر سر راه هرگونه تلاش برای بهبود روابط دو کشور تبدیل خواهد شد. برای جلوگیری از این وضعیت و برای اجرای کامل توافق هسته ای، بانک های اروپایی و غیرآمریکایی صرفا خواستار یک «تضمین حقوقی» از سوی دولت آمریکا هستند تا بدانند در صورت ورود به ایران تنبیه نخواهند شد. معتقدیم که آقای اوباما باید در اسرع وقت از تمام اختیارات نهاد ریاست جمهوری برای ارائه چنین تضمینی استفاده کند؛ به طور دقیق تر، رئیس جمهوری آمریکا باید به دادستان کل کشور - و به تبع آن به تمام نهاد های مجری قانون که زیرمجموعه آن هستند - فرمان دهد که از تعقیب بانک های غیرآمریکایی در رابطه با ایران خودداری کنند. به عبارت دیگر، آقای اوباما باید - با اعلام یک استمهال عمومی - این پیام واضح را ارسال کند که در عصر پسابرجام، دیگر پیگرد قانونی بانک های غیرآمریکایی در رابطه با ایران یک اصل نیست؛ بلکه یک «استثنا»ی غیرمحتمل شده است. چنین اقدامی از جانب رئیس جمهور به هیچ عنوان اقدامی دور از ذهن نیست. به واقع، این رویکرد - هم در حوزه سیاست خارجه و هم در حوزه تاریخ قانون اساسی آمریکا - مسبوق به سابقه است. یادآوری می کنیم که در قضیه «جواهرات شاهزاد اورنج» در سال 1831، دادستان کل آمریکا، آقای راجر تنی، به رئیس جمهوری وقت، اندرو جکسون، یادآور شد که رئیس جمهوری به عنوان مسئول اجرای قانون و پیشبرد سیاست خارجه خود اختیار دارد از امر تعقیب و پیگرد قانونی در نظام حقوق داخلی ممانعت کند. از آن زمان تابه حال نیز موارد متعدد دیگری رخ داده است که به تدریج این اصل را در نظام آمریکا تثبیت کرده که در ایالت متحده، این رئیس جمهوری است - و نه دادستان ها و دادگاه ها - که سیاست خارجه را تعیین می کند. به عنوان مثال، در سال 1981 (در قضیه موسوم به Dames & Moore v. Reagan)، دیوان عالی آمریکا تایید کرد که رئیس جمهوری وقت (رونالد ریگان) این اختیار را دارد که در راستای اجرای سیاست خارجه، دعاوی خصوصی علیه ایران را از دادگاه های ملی آمریکا حذف کرده و به دادگاه داوری ایران و آمریکا در لاهه منتقل کند.به واقع، اگر به دلایل ویژگی های سیاست ورزی در واشنگتن، آقای اوباما نمی تواند حزب جمهوری خواه را برای تطبیق قوانین داخلی آمریکا با نیازهای سیاست خارجه آن (و با تعهدات خارجی آمریکا مطابق حقوق بین الملل) مجاب و همراه کند، ما بر این باوریم که او می تواند - و موظف است - دست کم، از اختیار خود در حوزه «اجرای قانون» برای حفظ دستاوردهای توافق هسته ای استفاده کند. طبقه حاکم در ایران و همچنین افکار عمومی این کشور، به خوبی از ظرفیت ها و اختیارات قانون اساسی رئیس جمهوری آمریکا برای گشودن گره بانکی آگاه است و طبیعتا انتظار دارد که متناسب با آن اختیارات در این راستا گام بردارد. کشورهای اروپایی نیز انتظار مشابهی از دولت کنونی آمریکا دارند. البته، زمان می گذرد و فرصت کمی از زمامداری دولت اوباما باقی مانده است. نتیجه انتخابات ریاست جمهوری آمریکا نیز پیش بینی ناپذیر است؛ ازاین رو، آقای اوباما باید در اسرع وقت دراین باره اقدام کند. اقدام به موقع و دقیق او در راستای اعتماد بخشی به بانک ها موجب خواهد شد بانک ها و موسسات مالی برای ایجاد روابط کاری و تحکیم آن روابط با ایران فرصت کافی داشته باشند؛ امری که باعث خواهد شد دولت بعدی احیانا نتواند به آسانی دستاوردهای ناشی از تعامل سازنده کنونی را معکوس کند. به عبارت دیگر، ما بر این باوریم که روزهای باقی مانده از زمامداری دولت اوباما باید معطوف به «تحکیم و تثبیت» نظام پسابرجام باشد؛ نظامی که فواید اقتصادی، سیاسی و امنیتی آن به نفع همه جامعه بین المللی است. در همین راستا، در تهران گفته می شود که چنانچه چند سرمایه گذاری جدی و چشمگیر از جانب آمریکا در زمینه های «قانونی» در ایران نیز صورت گیرد، متحدان غربی این کشور پیام مثبتی از آن دریافت خواهند کرد و به تبع آن واهمه آنها از ورود به بازار ایران به نحو چشمگیری کاهش خواهد یافت. 
                