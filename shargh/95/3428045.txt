شنبه ۲۰‌شهریور ۱۳۹۵
-----------------------------------------
سرمقاله
-----------------------------------------
کاسبان افشاگری
-----------------------------------------

                    از این نمد کلاهی برای اصلاح طلبان درنمی آید. حال وهوای سیاسی حکایت از آن دارد که بازگشت «اصلاح طلبان محذوف» به قدرت بعید و دور از انتظار است. درستی این گزاره را می توان از حملات بی امان رسانه های اصولگرا به دولت یازدهم دریافت. دولتی که با رای قاطع مردم روی کار آمده و در آستانه انتخابات دیگر است. اگرچه این دولت خواست صددرصدی مردم و اصلاح طلبان نبوده است اما اصولگرایان حتی این دولت را نیز برنمی تابند. دولتی اعتدالی که «رفرمیست» نیست و انگیزه و برنامه ای برای توسعه سیاسی ندارد. پس چرا با او این گونه به مخالفت برخاسته اند؟ از کنار این پرسش نباید ساده گذشت. اصلاح طلبان به خوبی می دانند، حتی در شرایط عادی نیز نامزدی در قد و قامت حسن روحانی که مقبول نظام باشد ندارند. اصولگرایان نیز تا پیش از این با شخص حسن روحانی مخالفت جدی نداشتند و حتی او را خودی تر از دیگر خودی ها به حساب می آوردند. اگر امروز با او به مجادله و مخالفت برمی خیزند، فقط به دلیل خاستگاهی است که او از آن برخاسته است. خاستگاهی دموکراتیک که مردم همراه با اصلاح طلبان آن را رقم زده اند، با ابزاری ساده و مالوف به نام صندوق رای. آنچه اصولگرایان را آشفته می کند این شیوه برآمدن در سیاست است. با این اوصاف، اصلاح طلبان باید به وضعیت موجود قناعت کنند و به دنبال آرایش نیروهای سیاسی و خلق و تولید سیاست باشند.با این دقت نظر که خلق سیاست از مسیر مواجهه انتقادی با دولت یازدهم نمی گذرد، در ماه های باقی مانده از دولت حسن روحانی، خلق و تولید سیاست از طریق نقد جدی و تئوریک دولت احمدی نژاد و تداوم سیاست های جامانده از دوران او - خاصه در حوزه اقتصاد - ممکن می شود. دولتی که فجایع و خسارت های بی شماری به بار آورده است. نباید اجازه داد نقد مکرر دولت روحانی، دولت احمدی نژاد را از حافظه تاریخی مردم پاک کند.این روزها نقادی های حسین شریعتمداری با هدف از پیش تعیین شده تخریب دولت، و در طرف دیگر انتقادات مشفقانه صادق زیباکلام از دولت برای احیا و دوام فضای نقد کفایت می کند. اگر اصلاح طلبان بتوانند بررسی کارنامه دولت احمدی نژاد را به یک مطالبه عمومی تبدیل کنند دست به کار بزرگی زده اند. اینک یکی از راه های صیانت از دموکراسی در رهانکردن احمدی نژاد معنا می یابد، سماجت در پیگیری و مطالبه منابع و منافع ملی که به دست او به یغما رفته است. هرگونه برخورد کلبی مسلکانه با دولت احمدی نژاد جفا به دموکراسی است. راستی چرا اصولگرایان هرگز از خسارت های دولت احمدی نژاد سخنی به میان نمی آورند؟ ساده اندیشانه است بپنداریم که منافع مالی مشترک، آنان را از این کار بر حذر داشته و اینک که دست شان از این منافع کوتاه شده، بی محابا به افشای فرصت های نابرابر اقتصادی و خطاهای سیاسی دولت روحانی می پردازند و آنها را درشت نمایی می کنند.اصولگرایان می دانند دولت برای آنان فقیرتر از آن است که بشود چشم طمعی به آن داشت. از این رو در پس درشت نمایی این افشاگری ها بیش از آن که منافع مالی خوابیده باشد، مطامع سیاسی نهفته است. اگر بپذیریم دولت روحانی به شکلی دموکراتیک روی کار آمده، رسانه های اصولگرا این وجه دولت روحانی را هدف قرار داده اند.آنان با پروپاگاندای رسانه ای در زمینه افشاگری های مالی و خطاهای سیاسی می خواهند باور مردم را به دولتی که از دل صندوق رای بیرون آمده از بین ببرند، و با نشانه رفتن مفهوم «صندوق رای» پایه های دموکراسی را سست کنند. آنچه دموکراسی را نهادینه می کند باور مردم به نهادهای دموکراتیک است. اگر باور به دموکراسی، مهم ترین گرانیگاه مردم در مواجهه با نظام های سیاسی مستقر باشد، دولت و مجلس که نهاد هایی مبتنی بر رای هستند، ناگزیر باید ماهیت خود را حفظ کنند. دفاع مخالفان دولت روحانی از مردم برای صیانت از حقوق مردم نیست. مخالفت آنان با دولت به نیابت از مردم روی دیگر سکه عوام فریبی است: مردم علیه مردم. اگر رسانه های اصولگرا به حق و حقوق پایمال شده مردم باور دارند چرا در برابر دولت احمدی نژاد سکوت اختیار کرده اند. آنان حتی در برابر واگذاری نامتعارف املاک از سوی شهرداری به برخی مدیران، که ازقضا رقم ریالی آن از ماجرای فیش های حقوقی کلان تر بود، با دوز معین پا پیش گذاشتند و به سرعت آن را درز گرفتند. مگر نه حق مردم همه جا حق مردم است. آنچه عیان است و می پندارند در پس توفانی از واژه ها در رسانه های اصولگرا پنهان مانده، یک اصل اساسی است: خدشه به باور مردم. اینکه آنان از مسیر دولت های دموکراتیک راه به جایی نخواهند برد. دلسردی مردم از دولت هایی که برگزیده اند، به حضور کم رنگ آنها پای صندوق های رای دامن خواهد زد و در غیاب مردم تنها جناح پیروز میدان اصولگرایانی خواهند بود که دل خوشی از مردم ندارند.
                