دو‌شنبه ۱۵ آذر ۱۳۹۵
-----------------------------------------
حرف اول
-----------------------------------------
هدف؛ تحریک ایران به نقض برجام
-----------------------------------------

                    در مذاکرات هسته ای و تصویب تعهدنامه بین المللی برجام، دولت و ملت ایران به پیروزی هایی رسیدند که دشمنان قسم خورده ما در منطقه را آشفته و حیرت زده کرد. برجام، هفت قطع نامه شورای امنیت سازمان ملل علیه ما را ملغی کرد، پازل اتحاد قدرت های جهانی علیه ایران را در هم ریخت، ماهیت نفاق گونه پنهان دولت آمریکا و عهدشکنی سران آن را برای جهانیان برملاکرد و امیدهای رژیم اسرائیل را برای به راه انداختن جنگی تمام عیار- با شرکت قدرت های جهانی- علیه ملت ایران بر باد داد. امروز بدعهدی سران آمریکا، برای ملت آمریکا نیز افشا شده و اکنون که کنگره آمریکا، در این معاهده بین المللی، پیمان شکنی کرده، حیثیت سناتورهای آمریکا هم بر باد رفته است. اینها برای ملت صلح طلب و حق جوی ایران، پیروزی های بزرگی محسوب می شود. امروز به واسطه سال ها مذاکره حرفه ای و کارشناسانه «فرزندان انقلاب» با نمایندگان قدرت های دنیا، اتحاد جهانی برای اجرای تمام مفاد برجام به وجود آمده است. همه اعضا و متعهدان برجام، علیه پیمان شکنی آمریکا بسیج شده اند. حال وظیفه جناح ها و جریان های مختلف در ایران چیست؟ اینکه مراقبت کنیم این اتحاد شکسته نشود. براساس برجام، آمریکا متعهد شده همه تحریم های اقتصادی مرتبط با برنامه هسته ای علیه ایران را ملغی یا از تمدید آن جلوگیری کند.برجام تعهدنامه ای بین المللی است و «ایسا» که به واسطه آن، آمریکا در روابط داخلی بین کشورهای دیگر دنیا با ایران مداخله می کند، با قانون جهانی روابط آزاد بین ملت ها مغایر است. بنابراین طرف مقابل تحریم های اولیه یا همان «داماتو»، تنها ایران نیست، بلکه سایر کشورهای جهان و شرکت های داخلی آمریکا نیز از طریق آن تحریم می شوند. ثانیا با توجه به اینکه هدف اصلی «ایسا»، اخلال در سرمایه گذاری ها در صنعت نفت و گاز ایران بوده و امروز به یمن مدیریت هوشمندانه وزیر باتجربه نفت، ایران توانسته است تمام سهم خود را در اوپک باز ستاند، تمدید این تحریم ها، در عمل به ایران مقتدر، ضربه ای وارد نمی کند. به نظر می رسد، سران متکبر آمریکا با تمدید «ایسا» قصد دارند ایران را به گرفتن تصمیم های نسنجیده و احساساتی تحریک کنند تا بهانه ای به دست رئیس جمهور تازه کار آمریکا دهند یا حداقل اجماع جهانی علیه خود را بشکنند. باید مراقبت کنیم این اتحاد جهانی که علیه سران مستکبر آمریکا به وجود آمده، همچنان پایدار بماند. انتظار از کارشناسان وزارت امور خارجه و استادان شناخته شده روابط و حقوق بین الملل، به خصوص آنان که بارها از زبان رهبر فرزانه انقلاب اسلامی، مدال و لقب «یل مذاکره» و «فرزندان انقلاب» را دریافت کرده اند، این است که با مراجعه به محافل حقوقی و سازمان های رسمی بین المللی، آمریکا را به پذیرش تعهدات برجامی خود وادار کنند. نباید فراموش کنیم، کسب قدرت کافی برای غلبه بر دشمن و رسیدن به پیروزی نهایی «اشداء علی الکفار»، با جریان وحدت و صداقت مهرورزی بین ما «رحماءبینهم»، تحقق خواهد یافت. از نزاع و اختلاف و چنددستگی، جز سستی و بی عملی، نتیجه دیگری به بار نمی آید؛ با این وصف، آیا کسانی که برای اخلال آمریکا در اجرای برجام، به دنبال متهم داخلی می گردند، به این وظیفه ایمانی عمل می کنند؟!توضیح: «محمد رسول ا... والذین معه اشداء علی الکفار رحماء بینهم» (قرآن، س فتح، آ 29).
                