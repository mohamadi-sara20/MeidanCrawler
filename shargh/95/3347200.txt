دو‌شنبه ۶ اردیبهشت ۱۳۹۵
-----------------------------------------
سرمقاله
-----------------------------------------
مرگ ستایش و موضوع نژادپرستی
-----------------------------------------

                    نژادپرستی در همه جوامع و در میان همه کشورها و ملت ها، در دو وجه همواره ظاهر شده است. در میان برخی از ما ایرانیان هم همین گونه بوده است. یک روی سکه نژادپرستی، تمجید، تجلیل، حماسه سرایی و بالابردن بی دلیل خود است، صرفا با انگیزه های نژادپرستانه؛ روی دیگر آن، تحقیر، کوچک شمردن و حتی نشان دادن نفرت نسبت به دیگران است. این دو روی سکه نژادپرستی را در همه جریانات نژادپرستی می توان مشاهده کرد. به عنوان مثال سفیدپوستان نژادپرست آمریکایی از یک سو نژاد سفید یا در حقیقت نژاد خودشان را تجلیل می کردند و از سوی دیگر یا به تعبیر ما روی دیگر سکه، نژاد های دیگر یعنی سیاه پوستان یا سرخ پوستان را خوار و خفیف می شمردند. نژادپرستان سفیدپوست اروپایی تبار در آفریقای جنوبی و زیمبابوه، از یک سو نژاد سفیدپوست اروپایی را متمدن و برتر می دانستند و درمقابل، سیاه پوستان آفریقایی را خوار و عقب مانده و غیرقابل پیشرفت می پنداشتند. نژادپرستان آلمانی در دوران اقتدار نازی ها، نژاد آلمانی را اصیل، آریایی، راست کردار و میهن پرست می دانستند و درمقابل، دیگران به ویژه یهودی ها را نژاد پست، دروغ گو، پول پرست و آماده همکاری با دشمنان ملت بزرگ آلمان برای پول، لقب می دادند. جریانات نژادپرستی فعلی در کشورهای اروپایی، در قالب جریانات سیاسی تندرو، نژاد سفیدپوست آلمانی، فرانسوی، انگلیسی و مابقی اروپایی ها را نژاد برتر و متمدن تر می پندارند و...درمقابل، خارجی ها یا مهاجران را اعم از آفریقایی ها، اعراب، یهودی ها، مسلمانان و... را نژادهای پست می دانند که نباید به کشور «متمدن» آنها راه داده می شدند و حالاهم که آمده اند صرف نظر از آنکه پناهنده شده اند یا به اشکال دیگری در آن کشور حضور دارند، باید اخراج شوند. نژادپرستی در میان برخی از ما ایرانیان هم از این قاعده کلی مستثنا نیست. یک روی آن تجلیل و بالابردن نژاد ایرانی به عنوان نژاد برتر و روی دیگر آن، تحقیر نژادها، اقوام و ملیت های دیگر است. البته در ایران نژادپرستی کمتر به صورت مستقیم و عریان خودش را مطرح می کند بلکه معمولابه صورت بزرگ کردن، مباهات و ارزش گذاری شدید روی یک نژاد بخصوص صورت می گیرد. سفیدپوستان نژادپرست، کمتر به صورت مستقیم می گفتند نژاد آنها برتر است اما تعریف وتمجید ها از نژاد آنها مشخص می کرد آنها سرآمد بشریت هستند. در ایران نیز این گونه است. ادبیات نژادپرستی برخی از ما ایرانی ها مستقیم بیان نمی کند ما ایرانی ها از همه نژادها و مردمان دیگر برتریم بلکه تعریف وتمجید هایی که از ایرانی می شود عملااین نتیجه را به دست می دهد که ما ایرانیان برتر از دیگران هستیم. به عنوان مثال گاهی ادبیاتی که توسط برخی چهره ها و شخصیت های ما استفاده می شود، تاکید و اصرار زیادی روی بزرگ بودن، متمدن بودن و صفات برتر دیگری از این دست برای ایرانیان می کند.روی دیگر سکه نژادپرستی ما ایرانیان، تحقیر نژادها و اقوام دیگر است؛ از جوک هایی که برای اقوام ساکن در ایران می سازیم تا تعابیری که در مورد افغان ها و اعراب به کار می بریم. وقتی فرزندی که از پدری افغان و مادری ایرانی دنیا آمده نمی تواند شناسنامه داشته باشد و به زبان ساده تر نمی تواند ابراز هویت کند واقعا چه عنوانی باید به آن داد؟ جالب است که تحقیر افغان ها یا نفرت از اعراب از جانب برخی از ما ایرانیان متاسفانه همواره هم خیلی راحت و بدون هیچ قیدوبندی ابراز می شود. همدردی با خانواده «ستایش» با همدردی با افغانستانی هایی که از بد حادثه و حضور جریانات خشونت طلب در کشورشان به ما پناه آورده اند، آغاز می شود. چشمان معصوم «ستایش» را نمی توانیم دیگر ببینیم اما شاید برق آن چشمان بی گناه برای بسیاری از ما، این پرسش را به وجود آورد که آیا بسیاری یا دست کم برخی از ما، واقعا نژادپرست نیستیم؟
                