یک‌شنبه ۱۷ مرداد ۱۳۹۵
-----------------------------------------
سرمقاله
-----------------------------------------
در ستایش «خبرنگاری تفهمی»
-----------------------------------------

                    1- در این سال ها، حادثه شهادت محمد صارمی در اسارتگاه جمود و جهل طالبان مناسبتی شده است که «17 مرداد» به نام «روز خبرنگار» ثبت شود و هر سال هرکس در هر جا و هر جایگاهی که هست حداقل یک روز به مدح کسانی بپردازد که مدام در گرمگاه حادثه ایستاده اند.«خبرنگار» نام و حرفه ای خاص است، برای نقش و مسئولیتی عام که دامنه هایش را ساعت کار و طرح طبقه بندی مشاغل و حتی ستون و صفحه ارائه آثار به درستی نشان نمی دهد.خبرنگاری درهم آمیختگی «عقل و عشق» و به تعبیر عارفانه «زبان حال» است که اگر درست فهمیده شود و بجا به کار آید، فراتر از زبان قیل وقال کارآمدی دارد.خبرنگاری از این نظر فقط فن نیست، نوعی فهم است و شاید این وجه دوم، مهم تر از وجه نخست هم باشد.2- این نوع خبرنگاری که شاید بتوان نام «خبرنگاری تفهمی» بر آن نهاد، آموختن و انباشتن مدام دانش، مهارت و تجربه برای ورود به دنیاهایی متفاوت و درهم تنیده است که توقف سریع و ساده در آنها راه به جایی نمی برد.«خبرنگاری تفهمی»، گشودن منظر درست در دیدن و معبر درست در شنیدن است. به این معنا، آن که «خبرنگاری» نمی فهمد و «خبرنگاری» نمی داند، در دیدن، شنیدن، گفتن و نوشتن آنچه در پیرامونش می گذرد، ناتوان است.خبرنگاری تفهمی دنیای دغدغه ها و دردمندی هاست که نهادی ناآرام برای هموارترکردن راه آگاهی می خواهد.3- خبرنگاری هنر گفت وگو نیز هست و سرآغاز این هنر، به گفته سقراط آگاهی از جهل خویش است.ادعای مالکیت مطلق بر حقیقت نه نسبتی با گفت وگو دارد و نه کار خبرنگاری را ممکن می کند آن که راه کسب و نشر خبر را فقط در جست وجو برای تایید پیش فرض ها و تصورهای قالبی خود می داند، فرسنگ ها از مقصد خبرنگاری دور شده است.برای دیدن این واقعیت، نیازی به بحث های طولانی نیست، مشاهدات ملموس، کفایت دارد؛ دنیاهای فروبسته ای که هر روز بر پایه عیارها و معیارهای منازعه سیاسی به وسیله برخی نهادها در رسانه ها خلق می شوند و همه حقایق و وقایع پیرامون ما را در دهلیزها و دالان های تاریک منفعت های جناحی خود پنهان می کنند، چه نسبتی با جهان گشوده گفت وگو دارند؟4- «خبرنگاری تفهمی» البته جدا از اقتضائات اخلاق و مسئولیت حرفه ای نیست. بی لنگر اخلاق نمی توان در دریای ناآرام و بی پایان خبر پیش رفت.زیستن در دنیای بی مرز خبر که حریم خصوصی و عمومی ندارد، تنها با فهم مرزهای اخلاق و حقوق ممکن می شود.باید مبانی و موازین حقوقی و اخلاقی را امروز درباره خبرنگاران و خبرنگاری یا از زاویه کار و حرفه خبرنگاران و خبرنگاری دوباره بازخواند و بازآفرید.
                