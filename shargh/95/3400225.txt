سه‌شنبه ۵ مرداد ۱۳۹۵
-----------------------------------------
type_unknown
-----------------------------------------
رمزگشایی از پرونده بانک دی
-----------------------------------------

                    گروه سیاست: روز گذشته قاضی سراج رئیس سازمان بازرسی کل کشور، در حاشیه مراسم تودیع و معارفه رئیس دیوان محاسبات کشور درباره موضوع پرونده بنیاد شهید، گفت: «ما نیت خوان نیستیم که مطمئن شویم در این موضوع تخلفی شده یا خیر؛ اما درباره پرونده بانک دی گزارش تهیه شده و به مراجع بالاتر ارسال شده است». سراج البته رسیدگی سازمان بازرسی کل کشور به تخلفات بانک دی را به تحقیق وتفحص نمایندگان مرتبط ندانست و افزود: «هنوز بررسی گزارش مربوط به مدیران بانک دی ادامه دارد».تخلفات بانک دی یکی از بخش های مفصل گزارش تحقیق وتفحص مجلس نهم از بنیاد شهید بود. «شرق» پیش از این در گزارشی، برخی از ناگفته های این تحقیق وتفحص مانند: پرداخت تسهیلات 500میلیاردریالی به شرکت «آ.گ»، که پنج برابر بیش از سقف مجاز اعتباری این شرکت بوده و بدون ضمانت لازم پرداخت شده و برنگشته؛ پرداخت اعتبارات 200میلیاردریالی به شرکت آهن و فولاد «ل» باز هم بدون اخذ ضمانت لازم و بدون بازگشت پول، تسهیلات 10میلیاردتومانی شرکت«ر.د.گ»، تسهیلات 20میلیاردتومانی شرکت «گ.الف» که در آن ضمائمی از جعل مهر و امضا نیز وجود دارد؛ تسهیلات 20میلیاردتومانی شرکت سرمایه گذاری «ت.آ.م» که در آن موضوع «تبانی منجر به ضرر و زیان سهام داران و مشتریان بانک» نیز مطرح است؛ تسهیلات 20میلیاردتومانی شرکت بازرگانی «م.م.ک»، تسهیلات 27میلیاردتومانی شرکت «ع.م.گ»، تسهیلات 10میلیاردتومانی شرکت «پ.ز» در زمینه مجتمع های خدماتی و رفاهی، تسهیلات 20میلیاردی شرکت لیزینگ «ش» و تخلفات در افزایش تسهیلات سایپا از 30 میلیارد به 60 میلیارد تومان، را منتشر کرده بود. داستان «دی» از صرافی تا بیمهاما این همه ماجرا نبود و اعضای هیات تحقیق وتفحص مجلس نهم از بنیاد شهید، در فصل مربوط به بانک دی، پرونده هایی از دو زیرمجموعه این بانک یعنی «بیمه دی» و همچنین شرکت فرعی «دستاورد دی» را نیز تشریح کرده بودند. همچنین در بخش دیگری از تخلفات این مجموعه، موضوع صرافی بانک دی مطرح شده که در آن نیز نکات تعجب آوری وجود دارد. ازجمله اینکه به گفته یکی از اعضای تیم تحقیق وتفحص، یکی از بزرگ ترین کلاهبرداری های تاریخ ایران در این مجموعه شکل می گیرد. اما به جز مورد عجیب مربوط به صرافی بانک دی که در آن با چند قرارداد مسئله دار و مشکوک، مبالغ هنگفتی از سرمایه های این موسسه که متعلق به خانواده شهداست، از سوی افراد خاصی به یغما رفته؛ یکی دیگر از موارد دور زدن قانون که در این تحقیق وتفحص به آن اشاره شده است، تهاتر بانک دی با بانک های گردشگری، مسکن و شهر است. تهاترهایی که اعضای هیات تحقیق وتفحص از آن با عنوان دورزدن بانکداری اسلامی یاد می کنند. تخلفات بانک دی البته فقط محدود به همین موارد نیست و علاوه بر آنچه در گزارش قبلی و این گزارش اشاره شده است، هیات تحقیق وتفحص مجلس نهم از بنیاد شهید، تعداد زیادی از موارد تخلف و سوءاستفاده از اختیارات و سوءاستفاده های مالی را در این مجموعه کشف و گزارش کرده است. اما نکته مهم دیگری که وجود دارد، این است که بانک دی و موسسات زیر مجموعه آن، با همه حجم تخلفاتشان فقط بخشی از گزارش تحقیق وتفحص از بنیاد شهید را به خود اختصاص می دهند. اما بخش های دیگر بنیاد شهید مانند «سازمان مجتمع های فرهنگی- سیاحتی کوثر» و همچنین فصل مهم مربوط به «سازمان اقتصادی کوثر»، از بخش های دیگر این گزارش است که همچنان در انتظار قرائت در صحن مجلس و ارجاع به قوه قضائیه مانده است. از شائبه قاچاق حیوانات تا مناقصه های مسئله داردامنه برخی تخلفات و ابهامات فعالیت زیرمجموعه های بنیاد شهید، تنها به موارد اقتصادی، ارزی و بانکی محدود نیست و به عنوان مثال در یکی از مواردی که در بخش تخلفات سازمان مجتمع های فرهنگی و سیاحتی کوثر، به آن اشاره شده است، ردپای شائبه های قاچاق حیوانات نیز به چشم می خورد. به گفته یکی از اعضای هیات تحقیق وتفحص دراین باره در بازدیدی که از مجموعه اقامتی کردان کرج به عمل آمده، مشاهده شده در قسمت حیات وحش این مجموعه، حیوانات نادر و گران قیمتی نگهداری می شود که بعضا آمار آنها در جایی ثبت و ضبط نمی شود و اساسا سیستمی هم برای ممیزی آنها وجود ندارد و بنابه گفته مدیر مرکز کردان، بعضی از این حیوانات هدیه داده شده از سوی افراد خیر و علاقه مند به حیات وحش بوده و از نظر قیمتی بعضی از آنها را نمی توان قیمت گذاری کرد. این عضو هیات تحقیق وتفحص می گوید: «به دلیل وجود شائبه قاچاق و خریدوفروش حیوانات باغ وحش با سازمان محیط زیست استان، راجع به نوع و تعداد حیوانات اهدایی به مجتمع ایثار کرج مکاتبه شد و استعلام به عمل آمد و هم زمان با این کار، آمار حیوانات اهدایی نیز از مجتمع ایثار درخواست شد که با مقایسه انجام شده درباره فهرست های ارسالی از سوی سازمان محیط زیست و مجتمع ایثار کرج، 38 مورد مغایرت آماری آشکار گردید که با توجه به ارزش حیوانات مدنظر و مغایرت های موجود، شائبه قاچاق و فروش آنها را تقویت می سازد». همچنین درباره همین مجموعه (سازمان مجتمع های فرهنگی و سیاحتی کوثر) مواردی از تخلفات در واگذاری ها و معاملات مختلف نیز گزارش شده که در نمونه ای از آنها، واگذاری قسمتی از عملیات ساختمانی احداث پروژه هتل امام رضا(ع) مشهد، به ظاهر از طریق مناقصه عمومی عرضه شده است؛ اما در تحقیقات کمیته تحقیق وتفحص، مشخص شده که پس از دریافت پیشنهادها و بازگشایی پاکت ها، کمسیون معاملات سازمان، به دلایل غیرفنی و غیراصولی مناقصه را باطل اعلام و دستور تجدید مناقصه را صادر کرده و تجدید مناقصه در زمانی کمتر از هشت روز انجام و پس از بازگشایی پاکت های پیشنهادی مرحله دوم، شرکتی که در مناقصه اول، رتبه سوم را به دست آورده بوده، این بار با وجود ارائه رقم بالاتر، در مناقصه اول می شود. نکته درخور تاملی که در این میان وجود دارد که یکی از اعضای هیات تحقیق وتفحص روی آن تاکید دارد، این است که مدیرعامل این شرکت، با معاون اداری-مالی وقت سازمان، نسبت فامیلی سببی داشته است. این عضو هیات تحقیق وتفحص، بار مالی این قسمت از عملیات ساختمانی پروژه مذکور را بیش از 650میلیون تومان، می داند. او همچنین می گوید در نمونه ای دیگر در واگذاری بخشی از کارهای مربوط به تجهیز هتل هویزه، در انجام مناقصه هایی که به ظاهر جداگانه برگزار شده، تنها یک نفر برنده شده و در این مورد هم رد پایی از ارتباط فامیلی فرد برنده مناقصه با معاون اداری-مالی وقت سازمان، دیده می شود. این درحالی است که در گزارش تحقیق وتفحص، برآورد هزینه های بازسازی سه طبقه هتل هویزه بالغ بر 2/5 میلیارد تومان تعیین شده است. گزارش مجلس همچنان در بایگانیبااین وجود سازمان فرهنگی و سیاحتی کوثر که این نوع تخلفات در پرونده آن وجود دارد، یکی از مختصرترین بخش های گزارش تحقیق وتفحص بنیاد شهید را به خود اختصاص داده و همچنان بانک دی به همراه زیرمجموعه هایش، در کنار سازمان اقتصادی کوثر و هلدینگ های زیرمجموعه آن، رکورد دار تخلفات در گزارش تحقیق وتفحص مجلس نهم از بنیاد شهید هستند. تخلفاتی که روز گذشته، رئیس سازمان بازرسی کل کشور اعلام کرده از میان آنها، بخش مربوط به بانک دی، گزارش هایی به صورت جداگانه به مراجع مربوطه ارسال شده است.
                