شنبه ۱۳ آذر ۱۳۹۵
-----------------------------------------
سرمقاله
-----------------------------------------
بوی خوش نفت
-----------------------------------------

                    نفت سیاسی ترین کالای جهان است و در ایران هم نفت بیش از هرجای دیگر سیاسی است. گاه با محمد مصدق بوی استقلال طلبی می دهد، گاه با احمدی نژاد بوی حیف و میل، یا با رضاشاه و پسرش بوی توسعه قهری. بی تردید نفت ازجمله کالاهای اقتصادی است که به هیچ وجه قابل واگذاری به مکانیسم بازار نیست، خاصه در ایران که درصد بالایی از بودجه کشور با احتساب قیمت نفت بسته می شود و این کالارا بیش از پیش حیاتی و سیاسی می کند. از دیرباز این گونه بوده است؛ زمانی که ابوالحسن ابتهاج با حمایت قاطعانه شاه سازمان برنامه وبودجه را بنیان گذاشت، به ساماندهی پول نفت که رسید، حباب بختش ترکید و شاه تصمیم گرفت نفت را در اختیار نخست وزیری وقت، منوچهر اقبال قرار دهد. شاه هرگز تمایلی به داشتن «دولتی در درون دولت» نداشت؛ ازاین رو انتقال اختیارات و مسئولیت های رئیس سازمان برنامه به نخست وزیری بیانگر این نکته بود که شاه می خواهد کنترل برنامه ریزی و توسعه اقتصاد ایران را خود در دست داشته باشد. شاه می دانست ایران کشور ژئوپلیتیک نفتی است. مرز آبی طولانی در جنوب و مرز خاکی وسیع در شمال با همسایگانی که صاحب نفت و گاز فراوان اند، به ایران موقعیت ویژه ای داده است.نفت، ابوالحسن ابتهاج را از عرش به فرش انداخت. او در 25 بهمن 1338 نامه ای به شاه نوشت و بر استعفای خود که پیش تر داده بود تاکید کرد. شاه تصمیم قطعی اش را برای موافقت با استعفای ابتهاج در آخرین دیدارش در 21 بهمن 1338 گرفته بود. دیداری که با وساطت حسین علاء صورت گرفته بود و پس از این دیدار شاه و ابتهاج به مدت 18 سال همدیگر را ملاقات نکردند. ابتهاج در خاطراتش می نویسد: «من مطالبی را که طی سال ها در مورد اینکه حق نداریم درآمدهای نفتی را در مواردی غیر از پروژه هایی که زندگی روزانه مردم را تحت تاثیر قرار می دهد مصرف کنیم به شاه گفته بودم، برایش تکرار کردم. سپس اضافه کردم که اگر ما مجبور باشیم بین مخارج نظامی و توسعه یکی را انتخاب کنیم، مانند گذشته بی درنگ توسعه را انتخاب خواهیم کرد. اگر درآمدهای نفتی را به درستی با ازخودگذشتگی برای تغییر در شرایط زندگی مردم مصرف کنیم و مردم ایران هم دریابند که مردانی وجود داشته اند که مصمم به بهبود شرایط زندگی آنها بوده و با حسن نیت، درستکاری و فداکاری کامل تلاش کرده اند، نه فقط شرایط مادی ایران و نیز روش زندگی میلیون ها نفر از مردم دگرگون خواهد شد، بلکه برای تغییر شرایط نیازی به نیروی نظامی نخواهیم داشت.مردم ایران باید از ما پشتیبانی کنند، نیرویی که از هر نیروی نظامی برای کشور مهم تر است»،1هیچ دولتی حتی دولت های انقلابی چون دولت هاشمی، احمدی نژاد و روحانی نیز از این قاعده مستثنی نیستند، بلکه آنان بیش از هر دولتی به مردم وابسته و مستظهرند. اگر سیاست ایران منهای نفت معنایی ندارد، دولت های انقلابی هم بدون مردم معنا ندارند. اینک که دولت حسن روحانی در ادامه موفقیت های بین المللی پس از برجام به دستاوردهای بزرگی در اوپک نایل آمده، ناگزیر است به انتظارات مردم پاسخی درخور بدهد. اوپک بالاخره پس از هشت سال اقدام به کاهش تولید نفت کرد. این اقدام موجب می شود تا قیمت نفت خام افزایش یابد و چون ایران، لیبی و عراق از این قاعده مستثنی هستند و حتی ایران می تواند نفت خود را 90هزار بشکه در روز افزایش دهد. بی شک درآمد 10 میلیارددلاری سالیانه حاصله از این فروش می تواند تغییری جدی در وضعیت اقتصادی دولت بدهد، پس انتظار گشایشی در وضعیت مردم دور از انتظار نیست. بی دلیل نیست که وزیر نفت ایران با مخالفان داخلی خود با اعتماد به نفس بیشتری حرف می زند: «در چندین ماه گذشته کشور بر این حرف ایستاد که ما باید به شرایط قبل از تحریم بازگردیم و در اوپک نیز ما بر این حرف ایستادیم که باید سهم ایران از بازار پس گرفته شود. برخی هم در داخل به این موضوع انتقاد کردند و حتی کاریکاتور من را با عنوان مفت فروش کشیدند. اما ما موفق شدیم سهم خود را از بازار نفت پس بگیریم».بی تردید این سخنان بیش از آنکه بیانگر موفقیتی اقتصادی باشد که هست، موفقیتی سیاسی را به رخ می کشد؛ اما نباید فراموش کرد که براساس اعلام اوپک طی هشت سال ریاست جمهوری احمدی نژاد ایران از طریق صادرات نفت 578 میلیارد دلار درآمد داشته است؛ یعنی طبق آمارهای منتشرشده، درآمد هشت ساله نفتی دولت احمدی نژاد بیش از دولت های سال 1360 تا 1392 بوده است.شاید بتوان گفت دولت روحانی دوره تازه ای را آغاز کرده است. با اقدام اوپک اعتمادبه نفس به کابینه بازمی گردد؛ اعتمادبه نفسی که بعد از انتخابات ریاست جمهوری آمریکا تا حدودی از دست رفته بود. از سوی دیگر مخالفان نیز درصدند این موفقیت را تخفیف داده یا آن را نادیده انگارند. هرچه باشد، دولت روحانی به اثبات رسانده که در ادامه دیپلماسی هسته ای اینک در زمینه دیپلماسی نفتی نیز موفقیتی دیگر به ارمغان آورده است. اگر کاهش قیمت نفت برای روسیه و عربستان صرفه اقتصادی دارد، برای دولت ایران هم صرفه اقتصادی و هم اهمیت سیاسی دارد. براساس تحلیل کارشناسان نفتی، عربستان چاره ای جز پذیرش کاهش قیمت نفت نداشته و ناگزیر تن به اقتصاد منهای سیاست داده است. روسیه نیز در افزایش 10 دلاری قیمت نفت در هر بشکه به مراتب بیش از افزودن 300 هزار بشکه به تولید آن کشور با قیمت 40 دلار در هر بشکه سود خواهد برد. بر کسی پوشیده نیست که این 300 هزار بشکه در اقتصاد روسیه آب باریکه ای بیش نیست.اما در ایران اوضاع کمی فرق خواهد کرد. مقامات ایرانی پس از این، بیش از آنکه به جنبه اقتصادی این موفقیت اشاره کنند، که خواهند کرد، به این موفقیت سمت وسوی سیاسی می دهند تا منتقدان و مخالفان دولت را هرچه بیشتر وادار به عقب نشینی کنند. خاصه آنکه چیزی به انتخابات دوره دوم ریاست جمهوری باقی نمانده است و این موفقیت در کشاندن مردم پای صندوق رای و تجدیدمیثاق دوباره با دولت روحانی بی تاثیر نخواهد بود.از این پس دولت روحانی در مواجهه با منتقدان دست بالارا خواهد داشت، البته دست بالایی که بسیار شکننده است. چون اعضای اوپک به خصوص غیراوپکی ها همواره ثابت کرده اند که به منافع خودشان بیش از هرچیز دیگر می اندیشند و در موقع لزوم عهدشکنان قابلی هستند. با این اوصاف، چنان که نیویورک تایمز نیز گزارش داده است، این اتفاق رویداد بزرگی است و اگر کوچک به نظر می رسد، به این دلیل است که شاید کشورهای غیراوپک مانند روسیه کاهش تولید نفت را رعایت نکنند، کشورهایی که سابقه خوبی در پیروی از توافقات اوپک ندارند. به هر تقدیر نفت، دست کم در تاریخ ما کالایی سیاسی بوده و هست و امروز نیز با توافق اخیر دوباره به صحنه سیاسی بازگشته است، چه بسا دولت روحانی در آستانه انتخابات پیش رو، این گشودگی مقطعی را در جهت گشودگی سیاسی و اقبال مردمی به کار گیرد.1. «برنامه ریزی و قدرت در ایران»، ابوالحسن ابتهاج و توسعه اقتصادی زیر سلطه شاه، فرانسیس بوستاک و جفری جونز، ترجمه مهدی پازوکی و علی حبیبی، انتشارات کویر
                