دو‌شنبه ۲۷ اردیبهشت ۱۳۹۵
-----------------------------------------
سرمقاله
-----------------------------------------
نقض استقلال بانک مرکزی در مجلس نهم
-----------------------------------------

                    توقف طرح بانکداری بدون ربا که چند روز پیش به درخواست رئیس بانک مرکزی از رئیس مجلس مطالبه شد، حاکی از آن است که دولت و بانک مرکزی به دنبال توقف این طرح و شاید درصدد رونمایی از طرح جدید تهیه شده توسط بانک مرکزی در مجلس آتی (دهم) هستند اما با توجه به اقتصاد سیاسی، پایان دوره های عملیاتی دولت ها و نهادهای تصمیم ساز در اقتصاد با شدت تصمیم گیری و تصمیم سازی روبه رو می شود. در واقع چنین نهادهایی با تغییر دوره، اقداماتی را متناسب با منافع احزابی که به آن وابسته هستند به ورطه اجرا می برند. شدت اقدامات مجلس فعلی که در آخرین روزهای کاری اش بسیار بالاگرفته، در واقع حاکی از همین موضوع است. کمیسیون اقتصادی مجلس به موجب اصل 85 قانون اساسی کشور متولی اجرای طرح بانکداری بدون رباست که طرحی را از سال 93 با این منظور تدوین کرده بود و حال باوجود درخواست توقف این طرح توسط بانک مرکزی، مجلس درصدد تسریع تصویب آن است. شاید حساسیت زاترین تصمیم این طرح درباره بندی باشد که آشکارا استقلال بانک مرکزی را که پیش از این در راستای اصلاح نحوه تعیین رئیس بانک مرکزی شدیدا کاهش یافته بود یک بار دیگر کاهش داده و این بار اختیارات زیادی از این نهاد پولی و قلب پولی کشور را به کمیسیون اقتصادی مجلس و شورایی واگذار می کند که از دل بانک مرکزی برنخواسته است. استقلال بانک مرکزی یکی از مهم ترین موضوعاتی است که در توسعه اقتصادی باید به دنبال آن بود اما با وجود برنامه های توسعه ای کشور درجه استقلال بانک مرکزی روزبه روز کاهش می یابد.در طرح بانکداری بدون ربا مقرر شده شورایی ناظر بر عملیات شورای پول و اعتبار تعیین شود. به موجب این طرح شورای فقهی تشکیل می شود که براساس بند 8 بخش الف ماده 3 در طرح قانون جدید، مصوبات شورای فقهی را برای بانک ها لازم الاجرا تلقی می کند و به این ترتیب، در واقع شورایی که قرار است جایگاه مشورتی داشته باشد، جایگاه ابلاغ تصمیمات لازم الاجرا و جایگاه اجرائی پیدا می کند. به این ترتیب جایگاهی به مراتب بالاتر از جایگاه شورای پول و اعتبار پیدا می کند و امکان تصویب قواعد را که برای همه بانک ها لازم الاجراست، دارد. در وهله اول باید گفت این موضوع در تناقض با قانون پولی و بانکی کشور است؛ چراکه این قانون بیان می کند مصوبات شورای پول واعتبار لازم الاجراست در حالی که در طرح پیشنهادی مجلس، شورای فقهی تصمیمات لازم الاجرا را می گیرد. تشکیل چنین شورایی ضمن اینکه موجب کاهش درجه استقلال بانک مرکزی براساس شاخص های اندازه گیری می شود، در حوزه تصمیم سازی و مدیریت بانک مرکزی نیز باعث مداخله هایی می شود که نهایتا منجر به تضعیف بانک مرکزی که مهم ترین نهاد تصمیم سازی پولی و بانکی کشور است، می شود. چنین شورایی در الگوی بانکداری اسلامی در کشورهایی که بانکداری اسلامی دارند، دیده شده است؛ اما این در حالی است که به جای تزریق مستقیم و بدون اعمال اصلاحات الگوهای کشورهای مشابه، باید با نگاهی به وضعیت موجود کشور و اقتصاد و نظام بانکی فعلی، این طرح تدوین شود. به عبارت دیگر باید این طرح به دنبال اصلاح و تغییر شورای پول و اعتبار یا تغییر ساختار آن باشد تا اینکه ساختاری موازی و مشابه را در کنار شورای پول و اعتبار ایجاد کرده و ضمن اعطای اختیارات این شورا، موجب اختلال در عملکرد آن و تعدد قوانین نشود.علاوه بر این باید گفت درحال حاضر مجموعه قوانین زیادی در کشور در حوزه بانکداری و نظام پولی تصویب شده که لازم الاجرا هستند و تطبیق این قوانین و تداخل آنها می تواند تهدیدی برای نظام بانکی کشور باشد؛ بنابراین اولویت اصلی با اصلاح قوانین و همپوشانی بیشتر آنها با یکدیگر است تا اینکه مجلس بخواهد در چند روز باقی مانده از عمر خود به طور شتاب زده به اصلاحات اساسی و تدوین طرحی با چنین نقاط حساسی، بپردازد. ازجمله تعدد قوانین بانکی، می توان به هفت قانون مرجع که هم اکنون در بازار پول کشور بدون درنظرگرفتن قانون عملیات بانکی بدون ربا وجود دارد، اشاره کرد؛ این قوانین شامل «قانون پولی و بانکی کشور»، «قانون تنظیم بازار غیرمتشکل پولی»، «قانون تسهیل اعطای تسهیلات بانکی و کاهش هزینه های طرح تسریع در اجرای طرح های تولیدی و افزایش منابع مالی و کارایی بانک ها»، «قانون اجازه تاسیس بانک های غیر دولتی»، «قانون منطقی کردن نرخ سود تسهیلات بانکی متناسب با نرخ بازدهی در بخش های مختلف اقتصادی»، «قانون اداره امور بانک ها» و «قانون ممنوعیت خروج بدهکاران بانک ها» می شوند. به نظر می رسد اصلاح قوانین و ساختارهای موجود باید در اولویت قرار بگیرد تا اینکه بخواهیم شتاب زده قانون دیگری را به این مجموعه اضافه کنیم.
                