چهار‌شنبه ۱۳ مرداد ۱۳۹۵
-----------------------------------------
سرمقاله
-----------------------------------------
آمریکای کارتر تا اوباما
-----------------------------------------

                    با تشکیل کنوانسیون حزب دموکرات در شهر فیلادلفیا - اولین پایتخت ایالات متحده- و پذیرش کاندیداتوری حزب دموکرات از سوی هیلاری کلینتون، انتخابات درون حزبی آمریکا به پایان رسید. در صد روز باقی مانده به انتخابات سراسری تعیین رئیس جمهور، دو حزب مهم آمریکا همه توان شان را در رسیدن به کرسی ریاست جمهوری کاندیدای خود صرف خواهند کرد. آنچه کاندیداها تا امروز در فعالیت های تبلیغاتی بیان کرد ه اند، بیشتر مصرف درون حزبی داشته تا رقیب حزبی شان را شکست دهند و آنچه از امروز به بعد کاندیداها بیان خواهند کرد، برای شکست کاندیدای حزب مقابل است و بعد بین المللی آن نیز اهمیت پیدا می کند. واقعه «واترگیت» و استعفای نیکسون، تاثیرگذارترین رئیس جمهور جمهوری خواه آمریکا، به باور بسیاری از تحلیلگران، پایان تفکر حزبی و تعقل جمعی کاندیداهای حزب جمهوری خواه - به ویژه آنهایی که به ریاست جمهوری رسیدند- است. با استعفای نیکسون، جرالد فورد، معاون اول او که اتفاقا در کارزار انتخاباتی معاون اول نیکسون نبود و با رای مردم به معاون اولی نرسیده بود، باقی مانده دوره ریاست جمهوری نیکسون را به عنوان رئیس جمهور به پایان برد. نیکسون و فورد نماینده طیفی از جمهوری خواهان پشتیبان شاه سابق ایران بودند؛ به ظاهر در کارزار انتخاباتی جرالد فورد جمهوری خواه و جیمی کارتر دموکرات، شاه ایران طرف جرالد فورد را گرفت. سایه رسوایی واترگیت آن قدر سنگین بود که جرالد فورد را از رسیدن به کاخ سفید با رای مردم بازداشت. جیمی کارتر دموکرات، اولین رئیس جمهور آمریکا بود که شب سال نو مسیحی را در خارج از کشور و آن هم در ایران گذراند و در نطقی احساسی، شاه را شریکی مهم و حکومت او را جزیره آرامش در دریای توفانی خاورمیانه معرفی کرد. در ژانویه سال بعد بود که بعد از نشست «گوادلوپ»، پرونده شاه با انقلاب مردمی ایران برای همیشه بسته شد؛ این اتفاق در ایام ریاست دموکرات ها رقم خورد. در دوم ژانویه سال بعد؛ یعنی اولین ژانویه استقرار جمهوری اسلامی، 50 نفر از دیپلمات های آمریکایی در تهران، در اختیار دانشجویان تسخیرکننده سفارت بودند. کارتر دموکرات هرچه کرد از سومین ژانویه ریاست خود تا آخرین ژانویه ای که در کاخ سفید ماند، نتوانست شاهد آزادی گروگان ها باشد و همین مسئله باعث موفقیت رقیب جمهوری خواه او رونالد ریگان شد؛ شخصیتی جنجالی که از هنرپیشگی سینما به فرمانداری و سپس به ریاست جمهوری رسید. جدال کمونیسم و سرمایه داری در ایام ریاست جمهوری رونالد ریگان هرچند در جنگی زمینی به نتیجه نرسید، در پرده خیالی جنگ ستارگان ریگان به بار نشست و اتحاد جماهیر شوروی سوسیالیستی بدون شلیک گلوله ای فروپاشید؛ جمهوری خواهان بر مرده فروپاشیده کمونیسم در روسیه و اروپای شرقی، رقص پیروزی برپا کردند؛ اما ایران همچنان صحنه گردان سیاست خارجی آمریکا بود و ماجرای مک فارلین و کنتراگیت، بر سیمای موفق ریگان چنگ انداخت.جنگ ایران و عراق که ماشه آن را دموکرات ها چکانده بودند، در ایام جمهوری خواهان خاموش شد؛ اما دیکتاتور دیوانه عراق با آتش بس ایران، هیزم آماده اشتعال خاورمیانه را با حمله به کویت ناباورانه شعله ور کرد. از سال 1971 که ناوگان نیروی دریایی انگلیس با استقلال امارات متحده عربی خلیج فارس را ترک کرد و شاه را به ژاندارمی منطقه رساند، تا آن روز که دیگر شاهی وجود نداشت، بهانه هایی لازم بود تا ناوگان آمریکایی جانشین ناوگان خارج شده انگلیس از خلیج فارس شود. صدام در دو نوبت؛ اول حمله به ایران و به بهانه جنگ نفت کش ها پای نیروی دریایی آمریکا را به خلیج فارس باز کرد و با اشغال کویت پایگاهی دائمی برای آمریکا مهیا کرد.اما دموکرات ها بعد از دولت یک نوبتی جیمی کارتر، پشت دیوارهای کاخ سفید ماندند تا هجوم جورج بوش پدر به عراق بهانه ای برای پیروزی آنان باشد. این بار جوانی از حزب دموکرات و مخالف جنگ ویتنام، کارزار انتخابات جورج بوش پدر را با همه هیمنه و هیبت جمهوری خواهان جنگ طلب در هم پیچید و بعد از 12 سال، نوبت به دموکرات ها رسید. بیل کلینتون توانست برخلاف جورج بوش پدر در دنیای بدون کمونیسم و تک قطبی، به وضع آمریکاییان سروسامان بدهد و نامی خوش از خود به یادگار بگذارد، وضع اروپای شرقی به ویژه منطقه بالکان را بسامان کند و شاهد ظهور رقیبی جدید به نام چین و موازییک سیاسی تازه ای در اروپا به نام - اتحادیه اروپا- باشد. پایان دومین دوره ریاست جمهوری بیل کلینتون چیزی نمانده بود معاون اول او - ال گور- به ریاست جمهوری برسد؛ اما مافیای جنگ طلب جمهوری خواهان به کار افتاد و در بهت و حیرت جهانی، جورج بوش پسر را از طریق دیوان عالی کشور و نه صندوق های رای وارد کاخ سفید کرد. اتاق بیضی شکل کاخ سفید، مشتری جنگجویی پیدا کرد که جهانی را به آشوب کشاند. جهان قرن 21 که با فروپاشی بختک کمونیسم و ریزش مرزهای متزلزل اروپا و تشکیل اتحادیه ای واحد، دورنمای زیبایی پیش روی مردم گذاشته بود، در پی گردوغبار حادثه 11 سپتامبر و حمله به عراق و افغانستان، مرزهای شکننده - سایکس پیکو - را فروریخته دید و بستری فراهم شد که از درون آتش و دود برافروخته در خاورمیانه، غول خفته خشونت فرقه ای از شیشه دولت جعلی داعش بیرون آید و میلیون ها کشته و ده ها میلیون آواره را در دنیای آشوب زده، روی دست جامعه جهانی بگذارد. پایان دو دوره سکونت جنگ آوران نئوکان را جوانی دورگه که از پدری مسلمان و آفریقایی و تربیت یافته در خانه ناپدری مسلمان از آسیا بود با شعار تغییر، رقم زد. او آمیزه ای از تغییر و نتیجه آرزوی برآورده مارتین لوترکینگ بود. اوباما جایزه صلح نوبل را نه از بابت اقدامات دوره ریاست جمهوری خو،د بلکه از اقدامات بشردوستانه اش در محله های آشوب زده شیکاگو و طرح انسان دوستانه بیمه همگانی اش برای محرومان قبل از رسیدن به کاخ سفید از آن خود کرد. مردی که در نخستین سفر خارجی خود در لباس ریاست جمهوری وارد قاهره شد و سخنانی بر زبان راند که باید بارها و بارها این نطق را خواند؛ نطقی که آرزوهای دور و درازش را در کلمه به کلمه آن می توان حس کرد. مردی که هشت سال در کاخ سفید با همه قدرت و توانی که داشت، آتش جنگی را نیفروخت و مذاکره را بر نشستن در اتاق شش گوش پنتاگون ترجیح داد. مردی که در صد روز باقی م نده به پایان ریاست جمهوری اش جمله ای ماندنی در تاریخ را بر زبان راند؛ او خطاب به دونالد ترامپ از مصایب جوانی جنگجو که فرماندهان او را به جبهه جنگ می فرستند با درد یاد کرد. صد روز دیگر دوران جوان دورگه سیاه پوستی که حالادوره میان سالی را هم رد کرده، به پایان می رسد. باراک اصرار می کرد نام وسط او- حسین- که نامی مقدس در جهان اسلام است، هنگام سوگند ریاست جمهوری حتما ادا شود. دوره او خوب یا بد کمتر از صد روز دیگر پایان می یابد؛ اما میراث دار او چه کسی خواهد بود؟ دونالد ترامپ متزلزل و مذبذب که سودای پاره کردن برجام را در سر می پروراند، می خواهد ورود مسلمانان را به آمریکا ممنوع کند، بعد از فروپاشی دیوار برلین قصد دارد دیواری بین آمریکا و مکزیک بکشد، از پوتین رئیس جمهور روسیه می خواهد برای آمریکا جاسوسی کند و ایمیل های رقیب را کشف و برملاکند، سابقه یک روز کار اجرائی ندارد، موهای زرد رنگ کرده دارد و ثروت خود را از زدوبند در کازینوها و بنگاه هایی به دست آورده که نمونه عینی پول های کثیف است و با قطار زنان جورواجور در کارنامه زندگی خصوصی اش مشهور است. طرف مقابل اولین زنی است که به پایبندی خانوادگی شهره است، با تمامی وجودش، پشت مرد زندگی اش ایستاد، مردی که طاس رسوایی زندگی خصوصی او در همه رسانه ها از شرق تا غرب عالم نقش بست و سابقه مشخص سیاسی و پارلمانی و وزارتی دارد. 18 آبان مردم آمریکا چه کسی را وارد کاخ سفید خواهند کرد؟ مرد مواضع بی پایه یا بانویی که ورق تازه ای بر ترکیب مدیریت آمریکا می افزاید؛ اولین زن رئیس جمهور آمریکا.
                