دو‌شنبه ۲ اسفند ۱۳۹۵
-----------------------------------------
یادداشت. ورزش
-----------------------------------------
نگرش دولت به فوتبال تغییر کند
-----------------------------------------

                    لیگ قهرمانان آسیا در فصل جدید در شرایطی برای نمایندگان ایران شروع می شود که در وهله اول و کلی ماجرا، این بازی ها تقابلی برای نمایندگان فوتبال ایران با نمایندگان عربی و باز هم به طور کلی تر نمایندگان حوزه خلیج فارس است. این اولین تقابل برای فوتبال ما قبل از رسیدن به تیم های شرق آسیاست؛ پس قبل از اینکه اصلابه بحث شانس داشتن یا نداشتن تیم های ایرانی برای رسیدن به فینال و در نهایت قهرمانی صحبت شود، باید بررسی شود که چربشی به تیم های حوزه خلیج فارس داریم یا خیر. برای پرداختن به این مورد کافی است داشته و نداشته هایمان را با رقبا مقایسه کنیم. برتری ما نسبت به کشورهای حوزه خلیج فارس نیروی انسانی، استعداد فوتبالی و تماشاگران است. اگر در تیم های حوزه خلیج فارس، به ویژه در تیم های ملی شان دقیق شویم، مشخص می شود آنها چنان از لحاظ نیروی ورزشی انسانی در تنگنا قرار دارند که پای دیگر ورزشکاران خارجی را به کشورشان باز می کنند و بعدها به این ورزشکاران تابعیت می دهند تا برای تیم ملی کشورشان به میدان بروند. این موضوع فقط درباره فوتبال صدق نمی کند و به بقیه رشته های هم سرایت کرده است؛ نمونه ای که شاید مضحکه بسیاری هم شد، ورود وزنه برداران بلغارستانی به کشورهای حوزه خلیج فارس و تغییر اسامی آنها به نام های عربی و شرکت دادن آنها در مسابقات، زیر پرچم کشورهای عربی است.پس در این مورد برتری کامل با ایران است. بحث تماشاگران هم که نیاز به گفتن ندارد؛ واضح است که پرشورترین هواداران فوتبال در غرب آسیا را ایران دارد و این فاکتور از لحاظ انگیزشی می تواند کمک شایانی به ورزش ما، به ویژه فوتبال در سطح ملی و باشگاهی کند. با این حال وقتی به دیگر مواردی که برای داشتن یک فوتبال خوب و مستحکم نیاز است، نگاه می شود، متوجه می شویم کشورهای حوزه خلیج فارس مدت هاست گوی سبقت را از ایران ربوده اند. آنها پول درخور توجهی را صرف فوتبال می کنند و نتیجه اش می شود زیرساخت های مناسبی که به وجود آورده اند. نتیجه کار آنها برنامه ریزی برای درازمدت و موفقیت در آینده است که به آن هم خواهند رسید.اگر قرار باشد مستدل حرف بزنم، باید اشاره ای به سال 1993 کنم که برای بازی های انتخابی جام جهانی 1994 به همراه تیم ملی به اردویی 10 روزه در قطر رفتیم؛ آن زمان قطری ها 11 ورزشگاه مدرن داشتند که اگرچه گنجایش بیشتر آنها معمولا10 تا 15 هزار نفر بود، ولی از لحاظ زیرساخت و امکانات، فوق العاده مدرن بودند. این موارد فارغ از ورزشگاه ملی شیخ خلیفه بود که از بقیه ورزشگاه های مذکور، مجهزتر و مدرن تر هم بود. این صحبت مربوط به 24 سال قبل است و حالاباید پیشرفت خارق العاده این کشور را در سال های اخیر که منتج به گرفتن میزبانی جام جهانی شده دقیق تر بررسی کرد. این موضوع را گفتم تا صحبتی که در ادامه می آید ملموس تر باشد. قطر 24 سال قبل از این لحاظ از ما جلوتر بود، ولی ما حتی بعد از گذشت این همه سال باز هم از لحاظ داشتن ورزشگاه مناسب و در کل زیرساخت مناسب برای فوتبال کشورمان در مضیقه بوده و اصلاقابل مقایسه با کشورهای حوزه خلیج فارس نیستیم. موردی که می شود برتری را به تیم های حوزه خلیج فارس داد این است که آنها از لحاظ اقتصادی، زیرساخت ها و مدیریت فوتبالی بسیار بهتر عمل کرده اند، ولی حالااگر تیم های ما در ایران هم از این فاکتورها بهره ببرند، باز هم امیدی است که در آسیا به موفقیت برسند؟ در پاسخ به این پرسش باید گفت این موارد مهم هستند، ولی کافی نیستند. به عبارت مشخص تا زمانی که نگاه دولتمردان ایرانی به ورزش و به صورت جزئی تر به فوتبال تغییر نکند، روند روبه رشدی در ورزش نخواهیم داشت. وقتی نگاه دولتی ها به فوتبال تغییر کرد، آن وقت پول حساب ‎ شده و مدیریت قوی و با ثبات هم در پی خواهد داشت. در سال های گذشته تیم های ایرانی توفیق چندانی در آسیا نداشته اند و اگر تیمی مثل سپاهان هم توانسته به بازی فینال برسد، حاصل یک جرقه بوده است؛ جرقه همان طور که از اسمش پیداست زودگذر است و باشگاه های ایرانی را در مسیر پیشرفت پایدار قرار نمی دهد؛ پس می شود گفت تا نگرش دولتی ها ورزشی نشود، حاصل کار ایرانی ها بیشتر شبیه جرقه است. از طرفی وقتی چنین نگرشی تغییر کند، آن وقت پیگیری هم به همراه خواهد داشت. کافی است اشاره ای شود به پرونده های شکایت بازیکنان و مربیان خارجی از تیم های ایرانی در فیفا. فوتبال ما همیشه از بی پولی نالیده است، ولی وقتی یک تیم یک میلیون و 200 هزار دلار بدهی دارد، ذهن آدمی درگیر می شود؛ اگر پولی نیست چطور می شود که این همه بازیکن میلیاردی داریم و اگر هم هست چطور می شود که این همه شکایت میلیاردی به جا مانده است؟ مشکلات فدراسیون فوتبالمان پابرجاست و بینش مدیران فوتبالی مان هم نواقص زیادی دارد. برای موفقیت در آسیا تجربه، نیروی انسانی و تماشاگر کمک کننده است، ولی هرگز تضمین کننده نیست. وضع کنونی فوتبال ما دوگانگی خاصی را تجربه می کند؛ فوتسال، فوتبال ساحلی، تیم های ملی پایه ای و حتی تیم ملی بزرگسالان کشورمان وضع خوبی دارد، ولی چه می شود که فوتبال ما تحت تعقیب و خطر، با محرومیت و کسر امتیاز مواجه می شود؟ اگر اینها حاصل سوءمدیریت، فساد در فوتبال و بی برنامگی در فوتبال نیست پس حاصل چه چیزی است؟ ما در مسیر موفقیت و پیشرفت قرار نداریم؛ آدرس را داریم، ولی نمی دانم چرا به هدف نمی رسیم.
                