سه‌شنبه ۷ دی ۱۳۹۵
-----------------------------------------
یادداشت
-----------------------------------------
ریال، تومان و پول ملی
-----------------------------------------

                    اثرگذاری سیاست های پولی و مالی مشروط به درجه اعتبار مقامات اقتصادی در جامعه به جهت اعلام و اعمال سیاست هاست؛ به عنوان مثال، در صورت اعتبار بالای مقامات پولی و به بیان دیگر در صورت اطمینان و اعتماد مردم و واحدهای اقتصادی به تصمیمات این مقامات می توان انتظار داشت حتی فقط اعلام کاهش احتمالی نرخ بهره در آینده موجب رونق بازار مستغلات، رونق بازار ارز، افزایش مبادلات در بازار سهام و اوراق مالی و افزایش مبادلات کالاو خدمات شود و اعلام افزایش احتمالی نرخ بهره می تواند نتایجی در جهت مخالف دربر داشته باشد، ولی درمقابل، در صورت اعتبارنداشتن مقام پولی، هرگونه سیاست پولی به صورت اعلامی و حتی اعمالی می تواند نتایج مد نظر را نداشته باشد و بعضا مشاهدات در جهت خلاف مورد انتظار باشد. برای اثربخشی سیاست های اقتصادی و به ویژه درباره سیاست های پولی باید اولادقت بالابه جهت رعایت قانونمندی های علمی، صحت، صداقت، سازگاری زمانی، سازگاری درونی و بیرونی اجزا و اعلام و اعمال به موقع آنها مورد توجه باشد. ثانیا در طول زمان، رویه مقامات پولی به جهت دقت تنظیم و اعمال سیاست ها، فارغ از متصدیان آن به گونه ای باشد تا اطمینان و اعتماد مردم را به مقامات پولی و سیاست های آنها افزایش دهد. در غیر این صورت سیاست های پولی اثرگذار نبوده و در نهایت توان بالقوه سیاست های پولی برای اهداف نهایی رشد و اشتغال اقتصاد نمی تواند به کار گرفته شود.متاسفانه تصمیمات مقامات پولی کشور و مسئولان مرتبط با آن به ویژه در دولت احمدی نژاد نه در جهت افزایش اعتبار سیاست گذاران پولی، بلکه در جهت خلاف آن بوده است. البته بخشی از آن را می توان ناشی از شرایط ویژه سیاسی کشور دانست که تنظیم و اعمال سیاست های پولی را دشوارتر می کند. در همین راستا از مقامات دست اندرکار سیاسی نیز انتظار می رود به جهت همراهی با اهداف نهایی کشور ملاحظات لازم را مدنظر قرار دهند.مصداق عینی بحث فوق طرح بی موقع حذف چند صفر از واحد پولی کشور و جایگزینی ریال جدید با صفر های کمتر به جای ریال فعلی است که حتی در دولت گذشته قرار بود به اصطلاح خودشان، یکی از جراحی های بزرگ اقتصادی دولت باشد و در مواردی از آن به عنوان سیاست افزایش ارزش پول ملی یاد می شد! اکنون این موضوع به شکل دیگری در مقیاس کوچک تر در مصوبه اخیر هیئت دولت مطرح شده است. به این ترتیب که می گویند چون در گویش های روزمره تومان، بیش از ریال مصطلح است باید واحد پول کشور از ریال به تومان تغییر یابد. به نظر می رسد حاصل طرح چنین مطالبی بدون فراهم بودن مقدمات اجرائی، می تواند کاهش اعتبار سیاست گذاران پولی باشد.از منظر کارشناسی، در اقتصادهایی که مدت ها تورم بالادارند، در صورت وجود اراده جدی برای اصلاحات پولی و بانکی و حاکم بودن زمینه های ثبات اقتصادی، توصیه می شود برای سهولت مبادلات، تنظیم حساب ها و سهولت مبادلات بانکی، چند صفر از واحد پول رایج حذف شود. موضوع عمدتا یک تصمیم حسابداری مفید است. البته در شرایط عادی آثار منفی محدودی نیز به جهت تصور کاهش ارزش پول و افزایش انتظارات قیمتی می تواند داشته باشد. در صورت اجراشدن طرح، هزینه هایی نیز به لحاظ تغییر مقررات، تطبیق ارقام گذشته با ارقام جدید، فرم ها و برنامه های کامپیوتری سیستم های مالی دربر دارد. حذف صفر ها در بسیاری از کشور ها از جمله آلمان، فرانسه، روسیه، آرژانتین، مکزیک، برزیل، ترکیه و... از نوع موفق یا ناموفق آن یک بار یا چندبار تجربه شده است.در دولت گذشته به جهت طرح نادرست و بی موقع حذف صفرها، هزینه آثار منفی را بدون استفاده از منافع آن پرداخت کردیم. متاسفانه در دولت یازدهم نیز با طرح نادرست اخیر موضوع تومان و ریال هزینه ها را مجددا می پردازیم. نکته مهم برای موفقیت حذف صفرها، ضرورت همراه بودن آن با اصلاحات پولی و بانکی و حتی بودجه ای کشور و اعتبار سیاست گذاران پولی است. چه، در غیر این صورت با تجدید حیات تورم بالا، صفرها دوباره برخواهند گشت. ازاین رو گرچه حذف صفرهای ریال موجود و تعریف ریال جدید شاید با حذف سه صفر توصیه پذیر باشد، اما رعایت نسبی و نه مطلق موارد زیر نیز در قالب چند پرسش ضرورت دارد:اول - چرا فرایند تنظیم و تصویب لوایح قانونی بانکداری و بانک مرکزی ایران این همه سال طول کشیده است؟ تکلیف تعریف واحد پولی و حذف صفرها می توانست در قانون بانک مرکزی پیش بینی شود. آیا این تاخیر معیاری برای درجه اعتبار سیاست گذار پولی نیست؟دوم - اصلاح ساختار موسسات پولی و بانک ها چه زمانی اعمال خواهد شد؟ آیا این امر اولویتی بالاتر از حذف صفرها ندارد؟ و آیا اعتبار سیاست گذار پولی در گرو این اصلاحات ساختاری نیست؟سوم - کسر بودجه کشور براساس معیارهای مختلف بین 10 تا 30 درصد است. این در شرایطی است که حد معمول آن حداکثر باید از چهار درصد بیشتر نباشد. تامین مالی این کسر بودجه مداوم، چه از طریق افزایش بدهی ها و چه انتشار پول باشد، در نهایت لاجرم شکلی پولی گرفته و موجب تغذیه و ادامه حیات تورم و صفرسازی های واحد پول کشور می شود.چهارم - حذف سه صفر از طریق تعریف ریال جدید در مقابل ریال قدیم در شرایط مناسب تصمیم درستی به نظر می رسد، ولی چرا تومان انتخاب شود که فقط معادل حذف یک صفر است؟ به علاوه ریال اولین واحد پول ایرانی در عصر جدید بانکداری است که در سال 1311 ازسوی بانک ملی ایران که می تواند اولین بانک مرکزی کشور نیز به حساب آید به جریان گذاشته شد. تومان هرگز واحد پولی کشور نبوده است. تومان یک عدد مغولی است که معادل 10هزار واحد است. قبل از ریال واحد پول کشور قران بوده است و اسکناس های برحسب تومان نیز یادگار بانک انگلیسی شاهنشاهی است که معادل 10 قران بود. حال این پرسش به ذهن می آید که چرا پس از گذشت 84 سال، تومان برای جانشینی ریال انتخاب شده است؟ آیا هویت بانکداری ایران که با ریال شروع شده است، میراث ملی کم بهایی برای نظام بانکداری کشور و اعتبار سیاست پولی است؟پنجم - طرح حذف صفرها درحالی که به نظر می رسد مقدمات آن فراهم نشده و در آینده نزدیک نیز اجرائی نخواهد شد، آسیب دیگری بر اعتبار سیاست گذاران پولی نیست؟ششم - اگر متهم به تعلیق محال کردن طرح حذف صفرهای ریال نشوم، آیا بجا نخواهد بود موضوع از منظر تغییر شرایط جهانی، سیاسی و مالی در رابطه با ایران نیز مورد توجه باشد؟سخن آخر، به یقین کارشناسان توانمند بانک مرکزی و مسئولان دلسوز و متعهد آن در جایگاهی قرار دارند که با توجه ویژه به جایگاه مقام پولی و ضرورت حفظ اعتبار سیاست گذاران پولی، طرح مناسب اجرائی موضوع حذف صفرها را با جزئیات تهیه و پس از طی حداقل مراحل قانونی به مورد اجرا بگذارند که چنین نیز خواهد بود.
                