پنج‌شنبه ۲۷ آبان ۱۳۹۵
-----------------------------------------
سرمقاله
-----------------------------------------
باروری اندیشه حقوق ارتباطات در عمل مسئولانه
-----------------------------------------

                    دوست عزیز و فاضلم، دکتر هادی خانیکی که از استادان آگاه و متعهد ارتباطات است و نیز دستی قدیم و چیره و آزاده در روزنامه نگاری دارد، به بهانه رونمایی از جلد دوم کتاب حقوق مطبوعات مرحوم معتمدنژاد در نمایشگاه مطبوعات، نقبی نیز به نقد رشته حقوق ارتباطات وارد و از ضعف حقوق ارتباطات در ایران یاد کرده است. او در نقد خود به اشاره می گوید: «به نظر من یکی از حلقه های مفقوده کار آکادمیک و حرفه ای ما، پیداکردن رابطه بین حقوق و ارتباطات است. هنوز وضعیت مطالعات حقوق رسانه ها در حد انتظار نیست و آشنایی با حقوق مطبوعات و رسانه، چه در بین دست اندرکاران رسانه ها و چه در میان مدیران ما وجود ندارد»، و این نقدی تامل برانگیز است. حال می خواهم این نقد را بهانه ای کنم برای نقدی دیگر و در مقام تعلیل، شاید دریچه ای باز شود بر عوامل و ریشه های دور یا نزدیک این نقیصه. نخست باید بگویم که حقوق مطبوعات و رسانه ها، چه از نظر علمی و چه در عمل، در 25 سال گذشته در ایران رشد و توسعه ای فراوان و چشمگیر یافته است. ادبیات حقوقی حوزه ارتباطات در ایران در این سال ها، در شکل انواع مقالات، کتاب ها، یادداشت ها، مصاحبه ها و آرای دادگستری (با وجود انتقاداتی که به برخی از آنها وجود دارد) بسیار منتشر شده است و نشان از بسطی عمیق دارد و نقشی بس موثر در توسعه رسانه ها و ارتباطات و مدافعه از حقوق آنها داشته است. به عنوان کسی که حدود سه دهه نظری و عملی در کار درس و بحث و نوشتن از حقوق مطبوعات و رسانه ها بوده است، قاطعانه می گویم که در این سال ها کمتر حوزه ای در مسائل حقوقی کشور بوده است که تا این اندازه در باب آن مباحث مختلف، بکر، مهم و موثر حقوقی مطرح شده باشد. در این میان مدیران دولتی و مسئولان کمتر علاقه ای به آموختن این آموزه ها دارند و در برنامه ریزی ها و سیاست گذاری ها و تدوین مقررات به آنها اعتنا نمی کنند و دوست تر دارند که که از منظرهای تحدیدی و دیدگاه های قرن گذشته به این مقولات بنگرند. اما در میان اهل حرفه و روزنامه نگاران، نگاه درخور ملاحظه ای به موازین و معیارهای حقوق ارتباطات، شده و به پیش می رود. بیشترین، عمده ترین و موثرترین ذخیره معرفت و نظریه حقوق ارتباطات در این سال ها، اتفاقا در خارج از محیط آکادمیک و در رابطه متقابل نویسندگان و اندیشمندان حقوق ارتباطات با فضای پرحادثه روزنامه نگاری و ارتباطات دو، سه دهه اخیر شکل گرفته است. اما جای پرسش اینجاست که در فرایند تولید دانش و معرفت حقوق ارتباطات و خدمات متقابل آن با حرفه روزنامه نگاری به طورکلی و حقوق مطبوعات به طور خاص، جریان آکادمیک حقوق ارتباطات تا چه اندازه نقش خود را ایفا کرده است؟ این همان حلقه مفقوده ای است که باید به دنبال علل فقدانش گشت. در مقام تعلیل می توان فعلابه دو عامل یا شاخص مهم اشاره کرد و الباقی برای مجالی دیگر. نخست اینکه به طورکلی در اندیشه ورزی حقوقی، کسی می تواند در مقام نظرپردازی حقوقی برآید که به موضوع آن رشته تسلط کامل داشته باشد. مثلاکسی می تواند نظریه پرداز حقوق خانواده باشد که اصلانهاد خانواده را به عنوان یک نهاد اجتماعی با ابعاد پیچیده روان شناختی و تعلیم و تربیت و چیزهای دیگر بشناسد وگرنه فقط قادر به روخوانی و رونویسی حقوق خانواده خواهد بود و محفوظاتی از قوانین را با خود حمل خواهد کرد. بگذریم که این قاعده معرفت شناختی حقوق در آموزش حقوق در ایران فراموش شده است و کمتر کسی را با آن کاری هست. به همین منوال کسی که روزنامه نگاری نداند و روزنامه نگاری نکرده باشد، نمی تواند درکی عمیق و اجتهادی و راهگشا از حقوق مطبوعات و حقوق ارتباطات به دست آورد. ممیزه مهم و ارزشمند کسی مانند دکتر معتمدنژاد در محیط آکادمیک حقوق ارتباطات، که یادش بخیر باد، در این بود که پا در عرصه روزنامه نگاری داشت. روزنامه نگاری کرد. روزنامه نگاری را تجربه کرد. مفهوم تیتر و خبر و گزارش و عکس و سرعت در کار مطبوعاتی و مخاطب و رابطه با مخاطب و هزار پیچ و خم دیگر در این عرصه را عملاتجربه کرد و به صورت نظری هم آموخت. این فرایند، گستره ای در قلمرو اندیشه حقوقی وی ایجاد کرد که توانست مفاهیم حقوقی را به درستی و با درکی واقع بینانه در مفاهیم روزنامه نگاری و ارتباطات بفهمد و به بار آورد و عرضه کند. به جد می گویم با غفلت از فضای عینی تجربی این حوزه و بدون برخورداری از تجربه روزنامه نگاری، بدون شناخت عمیق از دنیای تجربی تودرتوی این حرفه پیچیده، سخن حقوقی علمی زاینده چندانی نمی توان درباره آن ادراک کرد و گفت و آموزش داد. اما دو دیگر اینکه عرصه حقوق ارتباطات و حقوق مطبوعات در اوضاعی که می شناسیم و تجربه اش را داریم، عرصه پرمجادله ای است. نمی توان سبکبارانه کنار ساحل نشست و بدون احساس مسئولیت و واکنش در برابر حوادث از آن سخن گفت. وقتی از حقوق مطبوعات سخن می گوییم، لاجرم، نخستین و مهم ترین حقی که باید از آن بگوییم و تحلیل کنیم «حق آزادی مطبوعات و رسانه ها» است. در حقوق ارتباطات، بحث از حق آزادی بیان، حق آزادی رسانه ها، حق آزادی ارتباطات و حق گردش اطلاعات، مقدمه واجب همه بحث های دیگر است. این اصل مقوم حیات رسانه ها و همه مباحث حقوقی آن است. این بحث عرصه پرچالشی است. این بحث بنیادین و ضروری، عرصه چالشی گریزناپذیر با قدرت است که در آن، باید آماده مجادله ها و حرمان ها نیز بود. نمی شود از حق آزادی مطبوعات گفت و از نظام سخت گیرانه صدور پروانه نگفت. نمی شود از حق امنیت حرفه ای مطبوعات گفت و از نقد و نظر حقوقی و علمی (نه الزاما سیاسی) بر توقیف ها و لغو امتیازها و بازداشت ها گریخت. نمی شود از حق کسب خبر و حق انتشار خبر گفت و از موانع پرشماری که قوانین نادرست و ساخت بوروکراتیک بر این مسیر گذاشته اند، هیچ نگفت و.... کسانی که بیشتر از دو دهه در کار روزنامه نگاری و حقوق مطبوعات سابقه داشته باشند، شاید به خاطر بیاورند که همین جمله ساده بدیهی که «اصل بر آزادی مطبوعات است و محدودیت جنبه استثنا دارد»، چقدر مرارت داشت تا حتی از نظر علمی فهم شود، عملی اش به جای خود. مسئله این است که سخن گفتن علمی از حقوق رسانه ها و حقوق ارتباطات، به آسودگی، فراغت و عافیت حقوق تجارت و حقوق مدنی و بحث تلف مبیع قبل از قبض و خیار فسخ و خیار عیب و شفعه و وصیت این چیزها نیست. پوستی می خواهد کمی زمخت و حداقل قدری ایمان به چیزی به نام آزادی و قبول مسئولیت اجتماعی در عرصه عمومی و احتمالاتبعات آن. حقوق، اگرچه معرفتی نظری است؛ اما در تعامل مستقیم و فعال اجتماعی است که فهم و پرورده می شود. این را نیز ناگزیرم به اشارتی بگویم و بگذرم که برکرسی های آموزش آکادمیک حقوق ارتباطات، چقدر این شاخص وجود دارد؟ اگر کارنامه گفت وگوها، تحرکات، برنامه های مختلف علمی و واکنش های فضاهای آکادمیک در حوزه حقوق ارتباطات و میزان ارتباط آنها با چالش ها و مصائب حقوقی موجود در کار روزنامه نگاری و رسانه در ایران، با کارنامه گروه های آکادمیک دیگر در مباحثی مثل آسیب شناسی، اعتیاد، بی کاری، تورم، سیاست خارجی، حقوق بشر و خیلی موضوعات دیگر، مقایسه شود، می توان به راحتی دانست که محیط آکادمیک حقوق ارتباطات با همه زحمتی که اهل آن می کشند، تا چه اندازه از میدان حرفه ای فعالیت رسانه ای و روزنامه نگاری کشور و موضوعات و مشکلات و مرارت های آن دور است.
                