دو‌شنبه ۱۲ مهر ۱۳۹۵
-----------------------------------------
حرف اول
-----------------------------------------
صداوسیما و داوری های سلیقه ای
-----------------------------------------

                    هیچ رسانه ای نمی تواند در وادی یکسویه نگری راه به جایی ببرد و در دنیای ارتباطاتی امروز، اگر صداوسیما بخواهد چنین کند، فقط بار بزرگی از هزینه بر شانه مردم می گذارد؛ مردمی که در واکنشی خاموش، ناگزیر تن به هر کانال بی کیفیت ماهواره ای خواهند داد. در یک سال اخیر نیز که مخالفت های سلیقه ای با فراورده های کشاورزی بیوتکنولوژی یا محصولات تراریخته راه به مجادلات سلیقه ای برده و در سنگر چند خبرگزاری پناه گرفته، انتظار نقش آفرینی از رسانه فراگیر صداوسیما در جهت منافع ملی بیش از پیش احساس می شد. متاسفانه نشانه ها حاکی از آن است که این ابررسانه به کرات گام های بالقوه بزرگ خود را در چاله های جناحی گذاشته و باز هم در این آزمون، رنگ قرمز یا آبی به خود گرفته است! موارد متعددی از تدارک مصاحبه و گزارش این رسانه و در این موضوع خاص تاکنون دیده شده است که تهیه کنندگان آن نتوانسته اند خود را از رفتار یک جانبه نگری دور بدارند. ای کاش مدیریت جدید رسانه ملی کشورمان و با احترامی که قطعا برای شعور بینندگان خود قائل است، تلاش کند به عنوان بازیگر اصلی در برابر انبوه پرشمار داوران گوناگون خود ایفای نقش کند. اخیرا واحد پژوهش خبری صداوسیما نیز در تداوم مخالفت های تا مرز اتهام به متخصصان بیوتکنولوژی گیاهی، اقدام به تدوین مجموعه ای تحلیلی در این رابطه کرده است.اما این گزارش با تاکید و ادعا بر بی طرفی تحت عنوان «کاربری فناوری زیستی (تراریخته)، فرصت یا تهدید»؟ در خور تامل بسیار است. تهیه کننده چنین گزارشی برخلاف تاکید بر بی طرفی، باز هم پای در دام تمایلات دیدگاه خاصی در این حوزه لغزانده است. از این بابت برای سرنوشت یک فناوری که فقط در جهت منافع ملی باید توسعه یابد یا محدود شود، اما این گونه دستخوش مجادلات سلیقه ای قرار گرفته است باید متاسف بود. در اینجا فقط به بخش نخستین این گزارش ظاهرا بی طرفانه در امر استفتا از دفتر مراجع محترم اشاره می شود:در اولین عبارت مقدمه و به عنوان انگیزه تهیه این گزارش، بلافاصله به ابراز نظر و فتوای برخی مراجع محترم مبنی بر «تحریم کشت تجاری محصولات تراریخته مادام که بی ضرربودن آن اثبات نشود»، اشاره و استناد شده است. پاسخی که در برابر پرسش عجیب معاونت سازمان حفاظت محیط زیست از دفتر آیات عظام داده شده بود. به نظر می رسد این آغاز از گزارش خود نشان از خدشه در بررسی بی طرفانه ادعایی را می دهد. اینکه معاونت سازمان حفاظت محیط زیست ادامه مباحثات فنی و علمی درخصوص محصولات تراریخته را به دفتر مراجع عظام کشانده است هم جای شگفتی و نیز ایراد دارد. مگر سازمان محیط زیست دیگر موضوعات بستر حیات را با این بزرگواران در مشارکت می گذارد؟ البته نکته برجسته تر را می توان در پاسخ هوشمندانه حضرات آیت الله مکارم شیرازی و آیت الله علوی گرگانی دانست که پاسخ داده اند، «در صورت اثبات مضربودن این فراورده ها؛ تولید تجاری آنها جایز نیست». پاسخی که نه تنها درباره محصولات تراریخته بلکه درباره هرگونه مصرف دیگر براساس اصل «لاضرر و لاضرار فی الاسلام» صدق می کند. آنچه یادآوری آن اینجا ضرورت دارد، این است که اگر قرار باشد احتجاجات علمی و تبادل نظرات تخصصی این گونه به دفتر آیات عظام کشیده شود، هم به ساحت علم و دانش و هم به ظرفیت های اجتماعی این بزرگواران جفا کرده ایم. به خاطر داشته باشیم این ظرفیت ها در جامعه ما در آن سطح بود که با یک فتوای میرزا رضا شیرازی در تحریم تنباکو فضای اندرونی کاخ ناصری را نیز تحت تاثیر قرار داد. آیا شایسته است برای دستیابی به اهداف سلیقه ای خود این گونه راه میانبر بزنیم؟ آیا از آن نگران نیستیم که از این پس اختلاف و تضارب آرا در مقوله های علمی از قبیل فیزیک، شیمی، جامعه شناسی و.... به جای موضوع بحث شدن میزگردهای علمی، به دفاتر مراجع محترم تقلید انتقال داده شود؟ پاسخ های هوشمندانه آیات عظام دراین باره بیشتر نشان داد که بررسی های علمی فقط باید در مدارهای تخصصی و علمی پی گرفته شود. البته در گزارش «پژوهش های صداوسیما»، نشانه های بیشتری از جانب داری و یک سویه نگری به چشم می خورد که مجال دیگری را می طلبد. ای کاش این رسانه جامعه شمول بیش از آنکه جایگاه بزرگ خود را تا مرتبت یک جریان محدود کاهش دهد فقط به برگزاری دیالوگ های مخالفان با متخصصان و البته در شرایط برابر همت کند. در صورت تحقق چنین رویکرد سازنده ای، چه بسا جمع پرشمار بییندگانش خود به داوری مبادرت کنند. بدون تردید در صورت تدارک چنین زمینه هایی دیگر لازم نخواهد بود این سازمان خود به بررسی های علمی بی طرفانه! دست بزند. اگر این رسانه قاعدتا ملی بخواهد از این پس و به این شیوه ادامه دهد، ناگزیر باید به استقرار دپارتمان های تخصصی برای تمامی شاخه های مختلف علوم مبادرت کند، اقدامی که البته نه به صلاح و نه در توان این سازمان خواهد بود.
                