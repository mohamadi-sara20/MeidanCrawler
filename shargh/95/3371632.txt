سه‌شنبه ۱۸ خرداد ۱۳۹۵
-----------------------------------------
یادداشت
-----------------------------------------
بیل و بومرنگ احمدی نژاد
-----------------------------------------

                    می گفتند در صندوق عقب پژوی معروفش، بیلی هست برای بازکردن گرفت وگیرهای جوب های پایتخت. می گفتند وقتی نیمه های شب، از «بهشت» به سمت نارمک می رود از خدمت بی منت به خلق خدا احساس خستگی نمی کند؛ چشم می دواند به این سو و آن سوی خیابان. اگر زباله های همیشه روان جوب های تهران جایی را بند آورده باشد، کنار می زند، صندوق عقب را باز می کند و آستین را بالامی دهد تا کار رفتگران زحمتکش شهرداری را کمی سبک کرده باشد؛ کار همان هایی که یک بار لباس شان را در مراسم تقدیری که «عکس یک» کیهان شد بر تن کرد. تصویرش در عکس های سیاه و سفید دادگاه «سلام» در روزنامه ها چاپ شده بود؛ اما در میان سیاسیون کمتر کسی بود که او را بشناسد. آنجا با پیرهن سفید و شلوار پارچه ای نشسته بود. در سال های شهرداری، زمستان و تابستان همان بود به اضافه یک کاپشن کرم رنگ یا سفید. در میان اصلاح طلبان تا زمانی که کار از کار نگذشت، کسی او را جدی نگرفت؛ او و حامیانش اما جدی بودند، کاملاجدی. آن قدر جدی و مصمم که از مدت ها پیش در فرایندی که «کیهان» آن را «پیچیده و چندلایه» توصیف کرد، از استاندار گمنام اردبیل و نامزد ناکام مجلس، «معجزه هزاره سوم» بسازند. یک ماه مانده به دور نخست انتخابات 84، خبرنگاری از یک تحلیلگر ارشد اصلاح طلب که سابقه نمایندگی مجلس را نیز در کارنامه داشت، خواست درمورد شانس هریک از نامزدهای موجود برای پیروزی اظهار نظر کند. سیاست مدار باتجربه درمورد پایگاه رای هرکدام تحلیلی ارائه کرد و وقتی رسید به نام او، گفت: «سطح بحث را پایین نیاورید، لطفا سوال بعدی!» در هفته نفس گیر منتهی به سوم تیر 84 سرودی بیرون آمد با ملودی آشنای «یار دبستانی»، فقط شعرش را به فراخور اوضاع و احوال روز تغییر داده بودند: «موافق علم و سواد محمود احمدی نژاد، دشمن تبعیض و فساد محمود احمدی نژاد...» و بعد می رسید به سر حرف اصلی: «اومده تا که جوونا فرصت خدمت بگیرن، تجربه ها محترمن مجمع و شورا بشینن». اینها همه حالابه خاطره ای دور می ماند. فرقی ندارد برای برخی رویا باشد و برای برخی کابوس. مهم این است که اغلب فکر می کنند «دیگر تمام شد...» می گویند نه نهادهای بالادستی اجازه می دهند، نه خلق الله دیگر مفتون جلوه فروشی هایی از این دست می شوند. شاید حق با آنها باشد. البته فقط شاید. در سیاست تاکنون کسی موفق به تولید واکسن نشده است. تجربه یک پدیده - هرچقدر هم طاقت سوز - برای مردمان هیچ کجای جهان مصونیت در برابر تکرار آن پدیده به ارمغان نیاورده است.و از آن مهم تر؛ شاید احمدی نژاد به تاریخ پیوسته باشد؛ اما احمدی نژادیسم چه؟ برخی پدیده ها به بومرنگ می مانند؛ هرچه با شدت بیشتری به دوردست ها پرتابشان کنی، با شدتی بیشتر به سویت باز می گردند. راه حل جلوگیری از برخورد جسم سخت با سر، تغییر مکان است.... 
                