دو‌شنبه ۱۸ مرداد ۱۳۹۵
-----------------------------------------
سرمقاله
-----------------------------------------
بازی تفکیک- ادغام
-----------------------------------------

                    شورای عالی اداری چند روز پیش، در پی تشکیل مجدد سازمان مدیریت و برنامه، در مصوبه ای بخش مربوط به نیروی انسانی این سازمان را جدا کرده و به این ترتیب سازمان امور اداری و استخدامی مجددا تشکیل شد. هرچند نگارنده این کار را امری لازم می داند و طراحان امر را تحسین می کند، اما لازم می داند یک بار دیگر به موضوع تفکیک- ادغام که در جمهوری اسلامی بنابر نظرات و بینش های مختلف به کار گرفته می شود و براساس استدلال های متفاوت، گاه به تفکیک و گاه به ادغام رای داده می شود، نگاهی شود و ببینیم این ادغام ها و تفکیک ها چه منافع یا مشکلاتی برای کشور دارد.درباره سازمان مدیریت و برنامه به خاطر دارم در دولت اصلاحات رئیس وقت سازمان امور اداری و استخدامی که به نوعی اتاق فکر رئیس جمهور محسوب می شد، با این استدلال که همه امر توسعه کشور وابسته به نیروی انسانی است و اگر ارتقا و اداره نیروی انسانی در دستان سازمان مدیریت و برنامه نباشد کار آن ناتمام مانده و امر توسعه ابتر می ماند، رئیس جمهوری را قانع به ادغام دو سازمان کرد و صد البته استدلال دیگر ایشان کم شدن حجم دولت و مبارزه با بوروکراسی بود و زمان نشان داد هرگز به جز کندی کار و به تعویق افتادن تصمیمات، چیز دیگری نصیب دولت نشد. البته موضوع ادغام مسبوق به سابقه هم بود. قبلاو در دولت قبل، نظر به اینکه وزارت جهادسازندگی و وزارت کشاورزی هم پوشانی پیدا کرده بودند و بخش اعظم نیروهای وزارت جهادسازندگی درگیر مسائل کشاورزی شده بودند به جای شرح وظایف وزارت جهادسازندگی (و اینکه آیا جهاد سازندگی وزارت می خواهد یا نه)؛ کاری کردند که نه سیخ بسوزد نه کباب و وزارت جهادسازندگی را با وزارت کشاورزی ادغام کردند (ظاهرا جهادسازندگی فقط یک معنا داشت و آن هم رسیدگی به کشاورزی بود) و نام آن را «جهاد کشاورزی» گذاشتند که نه جهاد است و نه کشاورزی و هیچ نتیجه ای هم از این ادغام حاصل نشد. نه سیستم کشاورزی کشور اصلاح شد نه مراکز ترویج کشاورزی که برای اصلاح کشاورزی درست شده بوند، احیا شد. افزودن اختیارات شورای عالی اداری و مصوبه مجلس یعنی کم شدن چهار وزارتخانه (توجه کنید به جای رسیدگی کیفی به مسائل، فقط به صورت کمی تعداد وزارتخانه را تعیین کردند!) راه را برای ادغام ها باز کرد؛ هرچند قبل از آن وزارت های معادن و فلزات، صنایع و صنایع سنگین که به دلیل وجود تصدی دولت در شرکت ها شکل گرفته بود با فرض تصدی نداشتن دولت با وجود تداوم تصدی، در هم ادغام و وزارت صنایع و معادن شکل گرفت و وزیر به خاطر مسائل مختلف ازجمله آنچه در برخی واحدها می گذشت، به مجلس فراخوانده می شد و این در حالی بود که با وجود وزرای وزارتخانه های خدماتی صدای تولید در هیات دولت مانند شمعی لرزان در تابش نور خورشید شده بود. حداقل قبلاصدای تولید از سه وزیر شنیده می شد.ادغام های بعدی حسب مصوبه مجلس و اختیار شورای عالی اداری ادامه پیدا کرد وزارت تعاون که اصلامعلوم نبود برای چه تشکیل شده و هیچ ثمری نداشت، در وزارت کار و امور اجتماعی ادغام شد و صد البته که وزارت کار و امور اجتماعی صرفا وزارت روابط کار بود و امور اجتماعی عبارتی بود که همواره و اینک برای تزیین اسم به کار برده می شود. وزارت راه در وزارت مسکن و شهرسازی ادغام شد.یعنی وزیر باید موضوع راه، راه آهن، بنادر، کشتی رانی، هواپیمایی و هواشناسی را که هر کدام دنیای مفصل و جداگانه ای است به همراه موضوع مسکن و شهرسازی معوج و پرحاشیه را در دستور کار قرار دهد. جالب است که این ادغام ها با استدلال «چابکی» صورت گرفته است. وزارت صنایع و معادن و وزارت بازرگانی را در هم ادغام کردند و گفتند مگر ژاپن را نمی بینید که «میتی» دارد و صنایع و بازرگانی یک وزارت است؛ ما هم می خواهیم مثل ژاپن شویم پس اینها را در هم ادغام می کنیم و این در حالی است که شرح وظایف این وزارت در ایران و ژاپن از زمین تا آسمان تفاوت دارد. می خواستند وزارت نفت را در نیرو ادغام کنند که ظاهرا به خیر گذشته است. می خواستند مخابرات را در وزارت راه و مسکن ادغام کنند که این هم ظاهرا به خیر گذشته است و البته همه اینها را به خاطر چابکی و کوچک کردن دولت کرده اند. درحالی که بسیار واضح است اگر یک نفر بر اسب بنشیند، اسب بسیار چابک تر از زمانی خواهد بود که سه نفر بر پشت آن سوار شوند. کشوری که مسائل متعدد دارد باید براساس مسائل خود، تشکیلات خود را سامان دهد. امروز اگر نفت را از گاز تفکیک نکنیم لزوما باید آب را از نیرو تفکیک کنیم. مسئله آب منحصر به انرژی آب سرازیر از سدها که توربین های برق را می چرخاند، نیست. امروز حیات ایران زمین وابسته به آب است و اگر این روند ادامه پیدا کند، خطرات بسیاری کشور را تهدید خواهد کرد. امروز آب از نفت، گاز، هواپیما، راه، مسکن و کارخانه مهم تر است. امروز یک وزارت آب می خواهیم با قدرت و توان کامل و با اختیارات وسیع نه مثل سازمان محیط زیست دست بسته و ناتوان. دست از ادغام و تفکیک برداریم و به تهدیداتی که آینده جمهوری اسلامی را به مخاطره انداخته، پاسخ شایسته بدهیم.
                