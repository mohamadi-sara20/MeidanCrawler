دو‌شنبه ۲۶ مهر ۱۳۹۵
-----------------------------------------
یادداشت
-----------------------------------------
سوخت برجام و موتور اقتصاد
-----------------------------------------

                    برنامه جامع اقدام مشترک (برجام) توافقی بین المللی بر سر برنامه هسته ای ایران است که در تاریخ 14 جولای 2015 میان ایران و کشورهای گروه 1+5 در شهر وین انجام شد. مذاکرات طولانی ایران و شش قدرت جهانی برای دستیابی طرفین به «برجام» هم زمان با «توافق موقت ژنو» در نوامبر 2013 آغاز شد. پس از دستیابی طرفین به برجام، شورای امنیت سازمان ملل با صدور قطع نامه مشهور 2231، رسما از این توافق حمایت کرد و با گنجاندن آن در حقوق بین الملل، عمل به برجام را به صورت قانونی الزام آور کرد. احتمالامهم ترین وعده برجامی، لغو تحریم ها و به طور خاص، موارد مرتبط با سازمان ملل متحد بود. اگرچه روزگاری قدرت قطع نامه ها از سوی تعدادی از مقام های رسمی کشور نادیده انگاشته می شد، به مرور زمان تمرکز بر لغو تحریم های سازمان ملل متحد به عنوان محوری ترین موضوع (و شاید حتی مهم تر از لغو تحریم های نفتی یا بانکی وضع شده از طرف کشورها و نهادهای دیگر) مورد توجه قرار گرفت. لغو تحریم های سازمان ملل متحد، واجد یک جنبه نمادین نیز بود؛ اذعان به اینکه مسئله پرونده هسته ای ایران، دیگر به اندازه گذشته نیازمند توجه جامعه جهانی نبود و یک تهدید اساسی به شمار نمی رفت. به بیانی دیگر، قرارگرفتن پرونده ایران در چارچوب فصل هفتم منشور سازمان ملل متحد، به لغو تحریم ها اهمیتی دوچندان بخشید و در نتیجه شاید بتوان یکی از مهم ترین دستاوردهای برجام را رفع خطراتی دانست که در نتیجه قرارگرفتن ذیل منشور یادشده، کشور را تهدید می کرد. تحریم ها اگرچه بخش هایی مانند بانک و بیمه را هدف گرفت، اما بیشترین اثر خود را در زندگی روزمره مردم نشان داد، جایی که سقوط ارزش پول ملی، تورم کم سابقه و رکود بیش از هر زمان جولان می داد. با این تفاسیر عجیب نیست که اصلی ترین انتظار از برجام، رونق اقتصادی کشور باشد. زمینه های بالقوه تاثیر برجام بر رونق اقتصادی و به طور کلی بهبود وضعیت اقتصادی کشور چندان دور از ذهن نیست. تحریم ها با تاثیر بر فروش نفت و بازگشت پول آن به کشور، بر قدرت های دولت و هزینه های آن به عنوان بازیگر اصلی اقتصاد تاثیر منفی درخور توجهی گذاشت. بیشتر از یک سال از رسیدن به توافق هسته ای و پیامدهای آن برای اقتصاد ایران می گذرد و امروز در جایی قرار گرفته ایم که باید بپذیریم برجام یک رویداد بوده و رشد اقتصادی هنوز اسیر چالش های ساختاری باقی مانده است. برجام دیگر به تنهایی برای ایجاد رشد اقتصادی کافی نیست. اکنون و پس از گذشت 15 ماه از توافق هسته ای، انتظارات فعالان اقتصادی با واقعیت های اقتصادی تطبیق داده شده است. موتور محرک اقتصاد ایران، سوخت ناشی از انتظارات مثبت از برجام را سوزانده و حالامنتظر یک رویداد مثبت است. نباید انتظار می داشتیم تحریم هایی را که سالیان سال آمریکاییان در رویا می پروراندند و در فرصتی استثنایی و با سیاست های دولت احمدی نژاد به آن دست یافتند، با کرشمه ای از طرف ما به طور کلی فراموش شود. در زمینه فنی و اجرائی، غرب بسیاری از محدودیت ها را برداشته است، اما تفکر دولتی ما که فکر می کنیم همه چیز با دستور دولت و خواست او انجام می پذیرد، در آنجا حاکم نیست. شرکت ها و بانک ها مستقلاتصمیم می گیرند و در این تصمیم گیری بیش از هر چیز ملاحظات خود را در نظر می گیرند. شاید طبیعی باشد هرکسی ترجیح دهد برای عبور از میدان مین پاک سازی شده، اولین نفر نباشد! اینجاست که لازم است اعتماد و اطمینان به این شرکت ها بازگردانده شود. بخشی از آن در خارج از کشور است و بخشی از آن در داخل. به راستی آیا نهادها و سیاست های داخلی ما برای جلب اعتماد سرمایه گذاران و فعالان اقتصادی بین المللی آماده شده بودند؟ متاسفانه پاسخ این سوال منفی است؛ درحالی که انتظار تغییر مثبت در نتیجه برجام باعث امیدواری فعالان اقتصادی و کارآفرینان بخش خصوصی شده بود، عواملی که به اختلاس، ارتشا و رانت خواری عادت کرده بودند، از اقتصاد کشور خارج نشدند. برعکس این عوامل عرصه را بر کارآفرینان تنگ تر کردند تا کسی از فرصت های ناشی از برجام بهره برداری نکند. بار سنگین دارایی های منجمد بانکی در این دوره نمود پیدا کرد و همه متوجه شدند نظام بانکی کشور توان و اراده ایجاد اعتبار برای بهره برداری از فرصت ناشی از برجام را ندارد. از سوی دیگر، گسترش فساد مالی در کشور بعد دیگری از فعالیت اقتصادی را عیان کرد و آن احساس نبود امنیت برای فعالان اقتصادی و کارآفرینان بخش خصوصی در کشور است. واقعیت اینجاست که این روزها کارآفرینان و فعالان بخش خصوصی بیشتر نگرانند که اسیر کلاهبرداران و مفسدان اقتصادی شوند و سرمایه گذاران را هم از دست بدهند. این انتقاد وارد است که در سال های اخیر امنیت اقتصادی در جامعه بهبود پیدا نکرده است. واقعیت اینجاست که برای رشد اقتصادی و رسیدن به تعادل جدید که شکوفایی اقتصادی را رقم بزند، لغو تحریم ها به تنهایی کافی نبوده و نیست. اکنون به نظر می رسد همه باور کرده باشند که بدون اصلاحات اقتصادی، امکان رشد وجود ندارد. اصلاحاتی که آسان نیستند و شاید بسیاری دوست داشتند باور کنند بدون انجام آنها هم می توان به رشد پایدار اقتصادی رسید. توافق صورت گرفته سبب شد افق اقتصادی روشن تر از قبل شود؛ ولی تغییری در ماهیت اقتصاد کشور نداد. اکنون فعالان اقتصادی بیشتر از قبل متوجه این واقعیت هستند و دیگر انتظار معجزه از برجام ندارند. فردای لغو تحریم ها اقتصاد ما همان اقتصادی ماند که بود و عادت های ما همان عادت هایی که داشته و داریم. درست است که دسترسی به بازارها بیشتر می شود، حجم سرمایه گذاری ها می تواند افزایش پیدا کند و دادوستد رونق می گیرد؛ ولی احیای پیوندهای تجاری، ورود مجدد بخش خصوصی به تجارت خارجی و برقراری دوباره پیوندها و کانال های بانکی زمانبر خواهد بود. لغو تحریم ها فرصت انحصارطلبی را در اقتصادمان کاهش خواهد داد...ولی به انحصارات موجود پایان نداده و نخواهد داد. گشایش بازارها امکان گسترش صادرات و واردات را فراهم خواهد کرد، ولی رانت خواری را از بین نخواهد برد. آغاز اصلاحات اقتصادی و بهبود شاخص های انضباط مالی و بهره وری گام هایی هستند که مستقل از برجام می توان آنها را برداشت. بدون این اصلاحات در شرایطی که فقط به انتظارات دامن زده می شود، به زودی یک فرصت ازدست رفته دیگر به زیان هایی که تحمل کرده ایم، اضافه می شود. باید بپذیریم برجام دیگر نمی تواند موتور محرک اقتصادمان را روشن کند؛ این موتور به سوخت نیازی ندارد، بلکه نیازمند تعمیرات اساسی و فوری است.
                