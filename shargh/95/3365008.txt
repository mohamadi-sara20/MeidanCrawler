پنج‌شنبه ۶ خرداد ۱۳۹۵
-----------------------------------------
type_unknown
-----------------------------------------
اولین بیانیه خبرگان رهبری با ریاست آیت الله جنتی: باید از برجام 2و 3 پرهیز کرد
-----------------------------------------

                    تسنیم: بیانیه اختتامیه نخستین اجلاس مجلس خبرگان در دوره پنجم، عصر دیروز منتشر و در این مجلس قرائت شد. در بخشی از این بیانیه آمده: «اکنون که مجلس خبرگان رهبری پنجمین دوره فعالیت خویش را مصادف با ایام ولادت حضرت بقیه الله الاعظم (عج) آغاز می کند، ضمن شکرگزاری به پیشگاه خداوند متعال و تشکر از ملت هوشیار و متعهد کشورمان که بار دیگر در صحنه انتخابات هفتم اسفند، خوش درخشیدند و با قدرشناسی از مقام معظم رهبری و حضرات آیات عظام و مراجع معظم تقلید که با ارشادات و رهنمودهای خویش، پیشگامی حوزه و روحانیت بصیر را در حراست از نظام اسلامی، نشان دادند، نکاتی را متذکر می شویم؛ مجلس خبرگان رهبری از دولت و تمامی منتخبان مردم در مجلس شورای اسلامی می خواهد با توکل بر خدای سبحان و سخت کوشی مضاعف، در راستای خدمت رسانی به مردم عمل کنند و با ایجاد فضای اتحاد و هم بستگی و تعاون میان قوای سه گانه نظام و تمسک به آیه شریفه «فاستبقوا الخیرات» در سال «اقتصاد مقاومتی؛ اقدام و عمل» برای به حرکت درآمدن چرخ های اقتصادی، کاهش تورم و رفع رکود، مبارزه با مفاسد اداری، اقتصادی و قاچاق، در راستای حل مشکلات مردم و کشور و توجه ویژه به مناطق محروم و بهبود اوضاع اقتصادی و فرهنگی بکوشند و با جهادی کبیر از تبعیت دشمن در عرصه های اقتصادی، سیاسی، فرهنگی و هنری بپرهیزند».این بیانیه می افزاید: «مجلس خبرگان رهبری، ضمن محکوم کردن اقدامات تفرقه افکنانه دولت سعودی، از مسئولان مربوطه به ویژه وزارت امور خارجه و سازمان حج و زیارت می خواهیم از طرق لازم برای پذیرش کامل عواقب فاجعه منا توسط عربستان و مقابله با تبلیغات مزورانه رژیم آل سعود که با بهانه جویی ها و قراردادن شرایط تحقیرآمیز و برخلاف عزت و کرامت امت اسلامی ایران، «صد عن سبیل الله» کرده را پیگیری کنند».در بخش دیگری از بیانیه آمده: «توافق هسته ای و برجام، با گذشت ماه ها و عمل کردن جمهوری اسلامی به تعهداتش؛ همچنان با بدعهدی طرف های غربی به ویژه آمریکا پیشرفت مطلوبی نداشته است. رفتارهای خصمانه مسئولان آمریکایی در قبال عمل ایران به تعهدات خود در برجام، می تواند به روح توافق که مهم ترین بخش آن رفع تمام تحریم هاست لطمه وارد کند، خواست نمایندگان ملت در مجلس خبرگان رهبری از مسئولان این است که به شکلی عزتمندانه و با درنظرگرفتن شرایط 9گانه رهبری، پاسخی کوبنده به موارد نقض برجام داده و همچنان بااقتدار پیگیر اجرای تعهدات 1+5 باشند و اجازه ندهند طرف های مذاکره کننده غربی، علی الخصوص آمریکا، با نیرنگ و فریب به اهداف شوم خود نائل آیند و از طرح برجام2 و 3 که توانمندی های ملت بزرگ ایران را در خطر طمع بیگانگان قرار می دهد، باید پرهیز کرد».در بخشی از این بیانیه آمده: «جدیت مردم و مسئولان در احیا و گسترش امربه معروف و نهی ازمنکر و مبارزه همه جانبه با تمامی مظاهر فساد و تهاجم فرهنگی را خواهانیم و در آستانه تابستان و تعطیلی مدارس و مراکز آموزشی از مسئولان به ویژه دست اندرکاران امور فرهنگی کشور به خصوص وزارت ارتباطات، وزارت ارشاد و رسانه ملی می خواهیم تا ضمن سامان دادن و مدیریت مناسب فضای مجازی، با برنامه ریزی مناسب کمی و کیفی به ویژه در ایام پرخیروبرکت ماه مبارک رمضان، ایام فراغت دانش آموزان و دانشجویان را با برنامه های مناسب فرهنگی، اجتماعی و دینی جذاب، همراه با تعمیق هویت ایرانی- اسلامی و ارزش های انقلابی غنی نمایند و زمینه های سوءاستفاده دشمنان و معاندان را سد کنند». بیانیه خبرگان پنجم ادامه می دهد: «با توجه به درپیش بودن ایام ارتحال حضرت امام (ره) و سالگرد قیام 15 خرداد 42 یاد و خاطره بنیان گذار کبیر انقلاب اسلامی و شهدای راه حق را گرامی داشته، ضمن اذعان به پاسداشت مقام این عزیزان، بر پیروی از مکتب امام و خط رهبری و تبعیت از ولایت فقیه تاکید می نماییم و از همگان به ویژه مسئولان دولتی می خواهیم ضمن پرهیز از بیان مطالبی که دوصدایی را در جامعه القا می کند و موجب تشویش اذهان و سوءاستفاده دشمن باشد، با حرکت در مسیر ولایت و آرمان های بلند امام امت و شهدای گران قدر انقلاب اسلامی، از این دستاورد عظیم و نعمت منحصربه فرد الهی محافظت نمایند».این بیانیه در پایان آورده: «در پایان اولین اجلاسیه دوره پنجم مجلس خبرگان رهبری، ضمن بیعت با رهبر معظم انقلاب و تاکید بر اجرای منویات معظم له که در پیام به این مجلس آمده بود و تجدید پیمان با آرمان های حضرت امام خمینی (قدس سره الشریف)، با تاکید بر ضرورت انقلابی ماندن، انقلابی فکرکردن و انقلابی عمل کردن مجلس خبرگان، از زحمات اعضای سابق این مجلس به ویژه روسای فقید آن قدردانی نموده و از خداوند متعال برای مقام معظم رهبری و ملت شریف ایران اسلامی، سلامتی و توفیق روزافزون مسئلت داریم».
                