دو‌شنبه ۳ خرداد ۱۳۹۵
-----------------------------------------
یادداشت
-----------------------------------------
سلوک رهروان آگاه امام منتظر
-----------------------------------------

                    فکر رهایی انسان ها چه زیباست! فکر اینکه بشر بتواند سرآمدن حکومت های جور و ستم را در سراسر گیتی شاهد شود. این تصور قشنگ از دیرباز دغدغه مکتب ها و گرایش های گوناگون در شرق و غرب عالم بوده؛ از تمدن و باورهای مردم نواحی بین النهرین و فلسطین تا این سو در هندوستان قدیم. جالب تر از آن اینکه دعاها و نویدها برای آمدن کسی است که در آخرالزمان پرچم دار بزرگ این حرکت عدالت خواهانه می شود. نحله های تاریخی هرکدام به اسم یک ناجی بزرگ اشاره کرده اند؛ اما گذشته از نام های مختلف که در کتب باستان از آنها یاد شده، ختم شدن به یک هدف مشترک است که همه آن مذاهب را در یک مسیر روشن و رهایی بخش جای داده است. به عبارت دقیق تر فریادی واحد از همه این صداها در تاریخ شنیده می شود و آن این است که جهان پس از آنکه رو به ستم و فساد رفت، منجی ای خواهد آمد تا جهان تشنه نور را از وضعیت تاریک خود برهاند و گیتی را از بدی ها و نابرابری ها به سوی سعادت و عدالت رهنمون شود؛ بی تردید این ندای حق طلبانه در طول تاریخ بارها فریاد شده و در اوراق ملت ها و مذهب ها نوشته و ثبت شده است. در دین مبین اسلام، مژده پایان رنج ها و استضعاف ملت ها در آیات امیدبخش الهی آمده و به روشنی و جامعیت در نص صریح کتاب مسلمین، قرآن کریم و روایات و اخبار متواتر رهبران دینی طرح شده است. در این نوشتار سعی می شود با تاکید بر سه نکته کلیدی، به منتظران حقیقی آن منجی غایب بپردازیم و تکلیف آنها را در زمان غیبت مولایشان بررسی کنیم؛ نکته نخست تقریبا همان بود که در مقدمه مطلب بیان شد یعنی آنکه منجی عالم را تنها متعلق به خود، یعنی در محدوده تشیع و حتی اسلام، ندانیم. او دادگستر تمام اقطار جهان و به فکر آزادی تمام ملت های جهان است؛ پس نباید این حرکت بزرگ را محلی و بومی قلمداد کنیم و ناجی را تنها متعلق به خویش بدانیم؛ شاید نامش در آیین های زمینی و آسمانی متعدد باشد اما چهره و اراده برحق او برای ساکنان سراسر زمین آشنا و محبوب است. نکته دوم آنکه اگر ما در انتظار آن ظهور بزرگ به سر می بریم نباید فراموش کنیم که همه بودن ها و شدن ها در عالم هستی تنها به اذن باکفایت حضرت حق تعالی به تحقق می رسد و هیچ گاه نباید از این حقیقت عظیم، غفلت کنیم. چون بنا به فرمان کتاب آسمانی که بی هیچ کم وکاستی در دستان ماست، وظیفه اولین و آخرین ما بندگی خالصانه حضرت رب العالمین است و بس؛ تمامی نیات و اعمال ما باید توحیدی ترسیم شود؛ به معنای دقیق کلمه، فقط برای تحقق امر خدا باشد و به خصوص در مسیر یاوری منجی عالم بشری، این مهم، می بایست اصل و جوهره حرکت ما قلمداد شود؛ به طور مثال در آموخته های ما از آموزگار مذهب جعفری، امام صادق، درود خدا بر او باد، آمده که اگر کسی گناهی مرتکب شد خداوند هفت ساعت از شبانه روز به او مهلت دهد پس اگر از خدا (دست کم) سه بار آمرزش بطلبد و در پیشگاه پروردگارش بگوید استغفرالله الذی لااله الاهو الحی القیوم چیزی بر او نوشته نشود؛ 1- یعنی نباید بگذارد که زمان زیادی از لحظه ارتکاب گناه بگذرد و اولین سفارشی که به این بنده خاطی شده آن است که با خلوص نیت ذکر وحدانی بر زبان جاری کند تا آن معصیت در کارنامه او ثبت نشود؛ زیرا نظر به اینکه بنده گناهکار به سوی خالقش بازمی گردد لطف پروردگار به خواست ربوبی شامل او می شود و از این عمل در کتاب اعمالش اغماض می شود. غرض از بیان این حدیث جعفری، برای نزدیکی ذهن مان به این حقیقت است که وقتی برای خطای بندگان این همه سفارش به یادآوری ذکر نام خدا شده پس دیگر خودتان حساب کنید در زمانی که بخواهیم حرکتی و جنبشی دور از گناه و معصیت انجام دهیم چقدر سفارش به توحید الهی باید شده باشد! چه آنکه مواجهه ما بندگان با خالق هستی در همه حال می بایست پیوسته باشد و اساس قدرت عالم را از او بدانیم و در همین راستاست که یک انسان دین دار، خداوند را در همه امور توانای مطلق می شناسد؛ جالب توجه اینکه در توصیه های نبوی و امامان ما وارد شده که در ماه شعبان 70 مرتبه به ذکر استغفار در هر روز از این ماه اهتمام شود...گویا فلسفه ای توحیدی در این سفارش نهفته است؛ ماهی که یادآور میلاد باسعادت منجی عالم بشری است، راهبری که درپی بازگرداندن قدرت حاکمه به ستمدیدگان و ضعیفان عالم است. قطعا انسانی که می خواهد ولی زمان خویش را پیروی کند لازم است تمام افکارش مخلصانه و توحیدی باشد تا کار او مورد رضایت ولی زمان قرار گیرد. مسلما آن حضرت از یارانی استقبال خواهد کرد که خداوند را بالاترین قدرت گیتی قلمداد کنند و منجی عالم را در حقیقت به جای پادشاهی دنیا، فرمانبر محض خداوند در این حرکت مبارک محسوب کنند. در سخنی که به حضرت حجت علیه السلام منتسب است فرموده اند ما در رعایت حال شما کوتاهی نمی کنیم و یاد شما را از خاطر نبرده ایم که اگر جز این بود گرفتاری ها به شما روی می آورد و دشمنان، شمارا ریشه کن می کردند، پس تقوای الهی پیشه خود کنید و ما را پشتیبان باشید.2- که این نتیجه گیری حضرت، با آوردن واژه «پس» تداعی گر این حقیقت است که رعایت حال پیروان منوط به یادآوری حق متعال است، این نکته توحیدی می تواند چراغ راه ما در کشف معیارهای آن امام همام تلقی شود. نکته سوم و پایانی که به نوعی با دو نکته قبلی در ریشه مطلب پیوند دارد اشاره ای است به یک خصلت نامناسب که در میان هواداران سرسپرده و ناآگاه به شکل خزنده ای سرایت می کند و پیشوایان دینی ما درباره آن اعلام خطر کرده اند؛ ابتدا از نهج البلاغه مولاعلی علیه السلام شروع می کنیم که در فرازی از آن فرمودند؛ دو کس به خاطر من نابود می شوند؛ یکی آن کسی که مرا بیش از آنچه هستم ستایش کرد و در حق من زیاده رفت و غلو نمود و دوم آن کس که با من دشمنی کرد و کینه توز شد. 3- در این گفتار، روی بحث ما به آن دسته است که در حق امام با مدح زیاده از حد، جفا کردند، این گرایش افراطی متاسفانه پس از سپری شدن دوران امامت مولاعلی علیه السلام ادامه یافت تا جایی که امامان بعدی نیز از این زیاده روی ابراز نارضایتی کردند تا آنکه می رسیم به زمان غیبت صغرای حضرت ولی عصر که درود حق تعالی بر او باد. در کتاب معتبر «الاحتجاج» شیخ طبرسی، ایشان به دو دسته از مسلمانان که در برابر هم ایستادند، اشاره کرده است؛ گروهی که به اهل تفویض و غلات شیعه مشهور شدند. معتقد بودند تمام امر عالم را خداوند به امام واگذار کرده و به قدرت مطلق ایشان عقیده داشتند، در توقیعات شریفی که به امام منتظر منتسب است، نایب آن حضرت، جناب محمدبن عثمان، از امامش درباره درستی اعتقاد این گروه کسب تکلیف می کند. جای تاسف است که این توقیع حضرت کمتر در محافل و مجالس مطرح شده، ایشان همچون جد بزرگوارشان حضرت علی علیه السلام، درباره انحرافات ذهنی این افراد غالی و ستایشگران افراطی اعلام خطر کرده اند.-4 در توقیع دیگری در پاسخ به دوستی به نام محمد بن علی بن هلال کرخی، تعبیرات تند «جهلاء الشیعه و حمقائهم» (پیروان نادان) را به کار برده اند و فرموده اند که وزن و ارزش دیانت اینان از وزن بال یک پشه کمتر است! و در پایان نامه این دسته را لعن کرده اند. -5 این موضع گیری توحیدی تنها به امام اول و آخر ما ختم نمی شود، بلکه درباره پیشوایان دیگر ما همچون امام حسین و امام رضا علیهم السلام نیز صدق می کند که گاهی در جامعه امروزی ما حرکاتی غلوآمیز در ستودن آن حضرات مشاهده می شود. با الگوبرداری از خود پیشوایان دینی، نگاه درست باید این باشد که در جاده اعتدال گام برداریم و حدود آن بزرگان را در مجالس مدح رعایت کنیم تا خدای ناکرده در کسوت ستایش غلوآمیزشان مورد لعن امامان بزرگ تشیع قرار نگیریم و سرانجام آنکه امید به این داشته باشیم که از رهروان آگاه آن امام منتظر به شمار آییم.
                