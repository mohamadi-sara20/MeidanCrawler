دو‌شنبه ۱ آذر ۱۳۹۵
-----------------------------------------
type_unknown
-----------------------------------------
مطهری در بن بست مشهد
-----------------------------------------

                     واکنش دفتر امام جمعه مشهد به نامه علی مطهریپایگاه اطلاع رسانی حجت الاسلام «سیداحمد علم الهدی»، امام جمعه مشهد، درباره لغو سخنرانی «علی مطهری» در مشهد اطلاعیه ای منتشر کرد. به گزارش «فارس» در این اطلاعیه آمده است: «با کمال تاسف امروز شخصی که در جایگاه هیات رئیسه مجلس قانون گذاری این نظام قرار دارد، از قدرتی که به واسطه برقراری مردم سالاری دینی در این کشور از مردم به امانت گرفته و جزء یکی از قدرت مداران این نظام است، استفاده کرده و رئیس جمهور را تهدید می کند که اگر پیگیری برای کشف علل انحلال سخنرانی من در مشهد را نکنید، مجلس فلان و بیسار می کند! و با تکیه بر قدرت خود به هر که می خواهد تهمت و افترا می زند که «امیدوارم این نامه از آقای علم الهدی امام جمعه مشهد نباشد... لطفا برای ما روشن فرمایید که حاکم در استان خراسان رضوی استاندار است یا دادستان و امام جمعه؟» و گویا می خواهد با این جملات این طور القا کند که آیت الله علم الهدی جلوی سخنرانی وی را گرفته است. بدین وسیله اعلام می دارد آیت الله علم الهدی اصلابه چنین سخنرانی و مراسمی توجهی نداشته است و این حق را دارد که علیه شخص مفتری اقدام قضائی کند و در صورت عدم جبران تشویش اذهان عمومی توسط این شخص، اقدام خواهد شد».شرق: مشهد، اربعین 1395، سخنرانی علی مطهری نایب رئیس مجلس به دستور دادستان مشهد لغو شد. خراسان رضوی، سبزوار؛ 15 مردادماه 1395، کنسرت سالار عقیلی به دستور دادستانی مشهد لغو شد. 22 مردادماه 1395، آیت الله علم الهدی، امام جمعه مشهد: کنسرت می خواهی برو بیرون. این روایت این روزهای خراسان رضوی با مرکزیت مشهد و دادستانی غلامعلی صادقی است. از قضا موضوع مذهبی بوده و قرار بوده است علی مطهری به دعوت تشکل اصلاح طلب مجمع مشورتی اصلاح طلبان خراسان رضوی، در روز اربعین درباره تحلیل قیام عاشورا سخنرانی کند. دادستان مشهد، حالایک بار دیگر نامه داده است. کنسرتی هم قرار نبوده برگزار شود. اما سخنرانی با نامه دادستان مشهد لغو شده و نایب رئیس مجلس را بر آن داشته تا در نامه ای به رئیس جمهوری، مشخص کند که حاکم در استان خراسان رضوی چه کسی است. او به روحانی گفته چنانچه وارد عمل نشود، مجلس از اختیارات قانونی خود استفاده خواهد کرد. این اختیارات قانونی را دیگر اعضای فراکسیون امید و سایر نمایندگان مجلس هریک به طور جداگانه در فضای مجازی به روحانی گوشزد کرده و تاکید کردند که بهترین واکنش، استیضاح رحمانی فضلی، وزیر کشور است. علت را هم تعلل وزارت کشور و استانداری ها عنوان کرده اند.علی مطهری در نامه خود خطاب به حسن روحانی آورده است: «همان طورکه مستحضر هستید برنامه سخنرانی این جانب در مشهد در روز اربعین تحت عنوان «تحلیل واقعه کربلا» به دستور دادستان مشهد و به قول خودش براساس نامه ای که به او رسیده است لغو شد. امیدوارم این نامه از آقای علم الهدی امام جمعه مشهد نباشد. ارتباط این موضوع با دادستان و احیانا امام جمعه برای من روشن نیست. آن که در این موارد مسئولیت دارد استاندار و شورای تامین است که ظاهرا مسلوب الاختیارند. لطفا برای ما روشن فرمایید که حاکم در استان خراسان رضوی، استاندار است یا دادستان و امام جمعه؟ نیروی انتظامی تحت فرمان استاندار است یا دادستان؟ و اساسا ورود دادستان در این گونه موارد بر چه اساسی است؟ آیا اینها با خود اندیشیده اند که این قانون شکنی چه تاثیری بر جوانانی که از راه دور برای شرکت در این جلسه آمده بودند خواهد داشت؟ تردید دارم که این قبیل اقدامات... عالما عامدا علیه انقلاب اسلامی انجام می شود یا از روی سهو و نادانی؟ مستدعی است تمهیدی برای نجات استان خراسان رضوی بیندیشید؛ همان طور که بعد از حادثه شیراز اقدامات جناب عالی باعث نجات استان شد. اخیرا در استان خوزستان نیز شبیه این ماجرا برای فرد دیگری پیش آمد. این وضعیت زیبنده دولت جناب عالی نیست؛ گرچه قبول دارم که تلاش برای محدودسازی آزادی بیان از سوی برخی معمولادر زمان دولت هایی که گرایش اصلاح طلبی دارند بیشتر است. چنانچه اقدام موثری در این خصوص مبذول نفرمایید مجلس چاره ای جز استفاده از اختیارات قانونی خود نخواهد داشت». خراسان هم جزئی از ایران استجلیل رحیمی جهان آبادی، دبیر مجمع نمایندگان استان خراسان رضوی هم در گفت وگو با ایسنا، با اشاره به آنچه برای مطهری رخ داده، خطاب به روحانی تاکید کرد: «امیدوارم ماجرای لغو سخنرانی دکتر مطهری، باعث شود دولت جناب روحانی یادش بیاید که خراسان هم جزئی از ایران است و باید دولت تدبیر و امید پس از سه سال ونیم از رای مردم، اعتدال را در آنجا حاکم کند».این عضو فراکسیون امید مجلس افزود: «در خراسان وقتی به فرزند شهید مطهری، معلم انقلاب و نایب رئیس مجلس اجازه صحبت نمی دهند ببینید مردم چه می کشند که پدرشان هم مانند خودشان از مردم عادی است و شهروند معمولی این کشورند. نمایندگان مردم باید از وزارت کشور و دادستانی خراسان توضیح بخواهند و چنانچه توضیحات قانع کننده نبود وزاری کشور و دادگستری را به مجلس بیاورند. این امر به احترام مردم و بر پایه رعایت قانون اساسی و در دفاع از حقوق ملت لازم است». شورای فرهنگ عمومی خراسان رضویغلامعلی صادقی، مردی است که دست کم در امور فرهنگی خود را تابع تصمیمات شورای فرهنگ عمومی استان می داند. آیت الله علم الهدی، نماینده ولی فقیه که به تازگی به این سمت منصوب شده، رئیس شورای فرهنگ عمومی استان است. علیرضا رشیدیان، استاندار خراسان رضوی، نایب رئیس این شوراست و حجت الاسلام پژمان فر به عنوان نماینده منتخب مجمع نمایندگان استان در این شورا حضور دارد. پژمان فر، رئیس جبهه پایداری استان خراسان رضوی است.نخستین جلسه شورای فرهنگ عمومی استان در پی فوت آیت الله واعظ طبسی و هفت ماه بعد از آنکه علم الهدی، به عنوان نماینده ولی فقیه حکم گرفت، تشکیل شد؛ به تاریخ مهرماه 95. در ماجرای لغو کنسرت عقیلی در سبزوار، صادقی در توضیحی که در اختیار خبرگزاری ایلنا قرار گرفت، گفت: «درحال حاضر منتظر تشکیل شورای فرهنگ عمومی برای بررسی این موضوع هستیم. هر تصمیمی که شورای فرهنگ عمومی استان خراسان رضوی گرفت، علی القاعده اجرا خواهد شد ولی تا قبل از آن به خاطر اجراهای توام با مشکلات اخلاقی بنا بر این است که کنسرتی اجرا نشود». ماجرای لغو سخنرانی مطهری چه بودآن طور که بتول گندمی، دبیر مجمع شورای مشورتی اصلاح طلبان خراسان رضوی گفته، این تشکل بنا داشت در روز اربعین مراسمی را با سخنرانی علی مطهری درباره تحلیل واقعه کربلابرگزار کند. در ابتدا قرار بود این مراسم در سالن رازی مشهد و زیرمجموعه دانشگاه علوم پزشکی برگزار شود، اما با دستور استانداری محل آن تغییر کرده و قرار می شود تا در سالن ساپکو برگزار شود. گندمی در توضیحات بیشتر به ایلنا گفت: «از 10 روز قبل مکاتبات خود را با مسئولان مربوطه آغاز و با مدیرکل امنیتی استانداری و معاون سیاسی- اجتماعی استانداری صحبت کردیم و حتی امکانات لازم برای اسکان نایب رئیس مجلس هم بررسی شد، اما روز گذشته (پنجشنبه) از طریق حراست دانشگاه بهداشت مشهد مطلع شدیم که مراسم سخنرانی آقای مطهری لغو شده است. برای همین بعدازظهر دیروز (پنجشنبه) به استانداری مراجعه کردیم و علت لغو برنامه را جویا شدیم. مسئولان استانداری به ما گفتند که دادستان مشهد خطاب به فرمانده نیروی انتظامی این شهر دستور لغو سخنرانی آقای مطهری را صادر کرده است. منتها استنباط مسئولان استانداری این بود که مشکل در مورد محل برگزاری مراسم است. برای همین بار دیگر به مسئولان استانداری نامه نوشتیم که این مراسم در سالن ساپکو برگزار شود. درهمین راستا موافقت فرمانداری را دریافت کردیم و مشغول آماده سازی مقدمات مراسم شدیم، اما امروز (جمعه) پیش از آغاز برنامه برخی از مسئولان نیروی انتظامی مشهد در محل برگزاری برنامه حاضر شدند و گفتند برنامه لغو شده است. متاسفانه باوجود درخواست ما برای ارائه نامه کتبی دراین باره، هیچ یک از مستندات مربوط به لغو سخنرانی آقای مطهری از سوی ماموران نیروی انتظامی به ما ارائه نشد».گندمی افزود: «شنیدیم که به این مسئله متهم شده ایم که قرار بوده در این مراسم درخصوص مسائلی از جمله محصوران صحبت شود، درحالی که بنده ضمن تکذیب این خبر تاکید می کنم از ابتدا نیز قرار بود درباره عاشورا و قیام امام حسین(ع) در این مراسم صحبت شود. حتی دیروز (پنجشنبه) وقتی با خبر مخالفت مواجه شدیم، با حجت الاسلام عجم برای جایگزینی سخنرانی هماهنگ کردیم تا اگر آقای مطهری قادر به صحبت نشد، آقای عجم سخنرانی کند». پلمب دفتر مجمع مشورتیگندمی همچنین توضیح داد که میهمانان زیادی برای حضور در این سخنرانی آمده بودند و به دلیل سرمای هوا، آنها را به دفتر مجمع مشورتی انتقال دادیم تا بتوانیم ناهار تدارک دیده را هم در همان جا سرو کنیم، اما نیروی انتظامی در پی این امر به محل دفتر وارد شده و میهمانان و اعضا را از محل خارج کرده و در اصلی ساختمان را پلمب کرد. سیدمسعود محولاتی، مدیرکل سیاسی استانداری خراسان رضوی، در همین رابطه به نقش دادستانی مشهد اشاره کرد. او در گفت وگو با ایسنا تاکید کرد برنامه برای برگزاری از نظر استانداری بلامشکل بوده «اما مقام قضائی شب گذشته (پنجشنبه) ابلاغ می کنند تا این مراسم انجام نشود، نیروی انتظامی نیز به فرماندار و رئیس شورای تامین استان اعلام می کنند که دستور رسیده این برنامه برگزار نشود». محولاتی ادامه داده: «با دادستان مشهد در رابطه با اینکه سخنران قرار نیست در این برنامه مطلب خاصی بگوید، هم مکاتبه شده و هم مذاکره، اما در نهایت با برگزاری این مراسم موافقت نشد، پیگیری های لازم از سوی استانداری انجام شد تا دادستان از نظرشان برگردند، اما بنا به دلایلی که خودشان می دانند موافقت نشد». تماس های بی پاسخ مسئولان استان با دادستانسامانی، سخنگوی وزارت کشور، هم در گفت وگو با پایگاه اطلاع رسانی این وزارتخانه، درباره نقش دادستان مشهد در این رابطه گفته است: «... در این رابطه از روز گذشته (جمعه) پیگیری و رایزنی های مستمری از سوی وزیر کشور و استاندار خراسان رضوی با رئیس قوه قضائیه، ریاست مجلس شورای اسلامی و دادستان کل کشور انجام می شود، متاسفانه باوجود مکاتبات متعدد با دادستانی و اعلام نظر نیروی انتظامی و دستگاه های امنیتی مبنی بر نبود هرگونه چالش و تاکید بر رعایت چارچوب های قانونی در برگزاری مراسم فوق و پیگیری های مکرر، دادستانی مشهد به این مکاتبات پاسخی نداده و در عمل بی اعتنا بوده است. با عنایت به تدابیر اتخاذشده از سوی استانداری خراسان رضوی در این رابطه... اقدام یک جانبه دادستانی مشهد و پاسخ گونبودن به مکاتبات و تماس های مکرر مسئولان استان به هیچ وجه قابل قبول نیست». سامانی گفت: «باتوجه به حساسیت مسئله و سوابق قبلی مشابه در این استان، اقدام دادستان مشهد ناسازگار با مبانی حقوقی و قانونی مربوط به اداره امور استان بالاخص تداخل در مسئولیت و ماموریت شورای تامین و نماینده عالی دولت است و وزارت کشور به منظور روشن شدن تمامی زوایا و پایان دادن به برخوردهای سلیقه ای با این گونه امور، اقدامات قانونی خود را از طریق سران قوای سه گانه و در صورت نیاز ارائه لایحه به مجلس شورای اسلامی برای شفاف سازی صلاحیت نهادها در نحوه اداره امور کشور و برخورد با این گونه امور به عمل می آورد». دادستان مشهد در ماجرای کنسرت هاعلم الهدی تقریبا یک هفته بعد از آن که کنسرت سالار عقیلی که در شهر سبز وار لغو شد، در خطبه های نماز جمعه خود این عبارات را بر زبان راند: «... تو کنسرت می خواهی؟ خب برو جای دیگر زندگی کن... مگر شهر واتیکان ایتالیا، دارای یک شرایط، حدود و دارای مقیاس های فرهنگی نیست؟... این شهر هم شهر زیارت است و قداست دارد». این در حالی است که واتیکان با آنکه در شهر رم ایتالیا واقع شده، اما به عنوان یک کشور مستقل در سازمان ملل به ثبت رسیده است. دادستان مشهد؛ یعنی غلامعلی صادقی اما پیش از این خطبه ها، همان روز لغو مراسم در توضیحی درباره ماجرای لغو کنسرت تاکید کرده بود: «پس از اعلام گلایه های اقشار مختلف مردم، حوزه علمیه و علما درباره کنسرت ها، دادگستری استان خراسان رضوی تصمیم گرفت تا برای پیشگیری از آسیب های موجود، فعلاکنسرت ها اجرا نشوند تا زمانی که در شورای فرهنگ عمومی استان خراسان رضوی موضوع مطرح و چارچوبی برای برگزاری کنسرت مشخص شود». بعد از این ماجرا سخنگوی وقت ارشاد اعلام کرد در مشهد کنسرتی برگزار نخواهد شد؛ درحالی که 11 سال است در شهر مشهد کنسرتی برگزار نشده است. احتمال استیضاح وزیر کشوردرحالی که رحمانی فضلی از آنچه رخ داده ابراز تاسف کرده و گفته است: «به معاون سیاسی دستور داده ام بلافاصله با تشکیل تیم تحقیقاتی این موضوع را بررسی کند و گزارش آن را ارائه دهد و در صورت تخلف و اهمال مدیران اجرایی با آنها برخورد قاطع شود و چنانچه اقدامات خارج از اختیارات دولت و وزارت کشور است، در قالب گزارشی به استحضار مقامات ذی صلاح برسد»؛ اما علی مطهری و دیگر اعضای فراکسیون امید اصرار می کنند تا از ابزار قانونی خود یعنی استیضاح وزیر کشور استفاده کنند، موضوعی که محمود صادقی دیگر نماینده مجلس هم در توییتر خود به آن اشاره کرده و نوشته است: «باتوجه به تعلل استانداری خراسان در لغو سخنرانی نایب رئیس مجلس و انفعال وزارت کشور در موارد مشابه، استیضاح وزیرکشور مناسب ترین واکنش مجلس است». او در توضیح بیشتر به اصلاحات نیوز هم دراین باره گفت: «وزارت کشور در مسائل متفاوتی مانند صدور اعتبارنامه مینو خالقی یا در بحث مرتبط با شهرداری تهران یا بحث پدیده قصوراتی داشته که مناسبت ترین واکنش به این مسائل استیضاح است». او تاکید کرد دراین باره در فراکسیون امید بحث خواهند کرد. عبدالکریم حسین زاده، دیگر عضو فراکسیون امید هم در صفحه توییتر خود نوشت: «آیا سخنرانی نایب رئیس مجلس هم حکم کنسرت دارد که در مشهد لغو شد؟ قطعا رئیس دولت باید پاسخ گوی شرایطی باشند که در مشهد پیش آمده است. نمی توان قبول کرد در بخشی از کشور قانونی خاص حاکم باشد». واکنش عارفمحمدرضا عارف، رئیس فراکسیون امید، در کانال تلگرامی خود در واکنش به آنچه رخ داده، نوشت: «ضمن تسلیت اربعین اباعبدالله الحسین و آرزوی سلامتی برای همه زائران کربلای معلی؛ از آنجا که یکی از اهداف حرکت امام حسین اصلاح کج روی ها و حاکمیت قانون بود، جایز نیست در اربعین سالار شهیدان، در پایتخت معنوی جهان اسلام شاهد ممانعت از حقوق مصرحه در قانون اساسی باشیم. تبعیض بین مسئولان برای ایراد سخنرانی، در اماکن عمومی پذیرفته نیست». محکومیت حاکمیت دوگانهمحمدرضا تابش، نایب رئیس فراکسیون امید هم در گفت وگو با جماران تاکید کرد: «دادستان باید داد مردم را از ظالمان، متجاوزان و... بستاند؛ اما آنچه امروز اتفاق افتاد، موجب برهم زدن آرامش مردم و کاهش اعتماد ملی به حاکمیت قانون می شود. به عنوان نماینده مردم و طبق وظیفه قانونی و ذاتی نمایندگی تاکید می کنم هر رفتاری که نشانه هرج ومرج در کشور و تداعی کننده حاکمیت دوگانه باشد، موجب بی ثباتی امنیت و برهم زدن آرامش مردم و کاهش اعتماد ملی به حاکمیت قانون می شود و محکوم است». از سوی دیگر، رحمت الله حافظی، عضو اصولگرای شورای شهر تهران هم دراین باره در حساب توییترش نوشته است: «عده ای فکر می کنند با لغو سخنرانی مطهری در مشهد، به نظام خدمت می کنند. واکنش مردم به این رفتارهای ضد اجتماعی، در انتخابات آتی نمایان خواهد شد». خراسان رضوی و در راس آن مشهد، به لحاظ جغرافیای سیاسی در اختیار نیروهای تندروی اصولگرا قرار گرفته است؛ حتی در جریان رقابت های مجلس دهم نیز اصلاح طلبان در این منطقه جغرافیایی شکست خوردند. سیدصولت مرتضوی، معاون سیاسی وزارت کشور دولت دوم احمدی نژاد، اکنون شهردار مشهد است. اعضای جبهه پایداری توانستند از این حوزه انتخابیه وارد مجلس دهم بشوند و شهر در اختیار تندروها قرار گرفته است. آخرین خبر در مورد مشهد حاکی از این است که فرماندار این شهر، شب گذشته تغییر کرد و «محمدرحیم نوروزیان» جایگزین «رضا منصوری» شده؛ البته مقامات استانداری خراسان رضوی ارتباط این تغییر با اتفاقات دیروز را رد می کنند و می گویند پیش از این قرار به تغییر بوده است.
                