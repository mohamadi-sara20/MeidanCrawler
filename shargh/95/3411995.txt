دو‌شنبه ۲۵ مرداد ۱۳۹۵
-----------------------------------------
type_unknown
-----------------------------------------
تغییر سیاسی در صداوسیما
-----------------------------------------

                    شرق: رئیس سازمان صداوسیما در حکمی، مجید آخوندی را به سمت معاون سیاسی این سازمان منصوب کرد. آخوندی تا 15 دی ماه 93 معاونت سیاسی صداوسیما بود، اما محمد سرافزار رئیس سابق صداوسیما، پیمان جبلی را جایگزین او کرد و معاونت سیاسی را به معاونت خبر تغییر داد. عبدالعلی علی عسکری در این حکم از آخوندی رصد و پایش دقیق و بهنگام تحولات و رویدادهای خبری در عرصه ملی، منطقه ای و بین المللی و انعکاس صحیح و به موقع آنها به صورتی نوآورانه، رقابتی، جذاب و تاثیرگذار، ارتقای اعتماد به رسانه ملی از طریق افزایش سرعت، دقت، صحت و کیفیت در تولید و انعکاس اخبار و ارتقای ضریب نفوذ رسانه ملی را خواسته است. مجید آخوندی که در دوران ریاست ضرغامی 9 سال معاونت او را بر عهده داشت، علاوه بر معاونت سیاسی در اردیبهشت سال 92 به ریاست هدفمند سازی یارانه ها در سازمان صداوسیما نیز منصوب شده بود. ضرغامی همچنین در آذرماه سال 91 آخوندی را به سمت رئیس ستاد انتخابات رسانه ملی دوره یازدهم ریاست جمهوری و چهارمین دوره شورا ها منصوب کرده و به او ماموریت داده بود با ایجاد هماهنگی بین معاونت ها و تمام بخش های خبری، تولیدی و پژوهشی سازمان صداوسیما و نیز استفاده از تمام ظرفیت ها، اقدامات زمان بندی شده تا برگزاری کامل انتخابات را انجام دهد و بر حسن اجرای سیاست های نهایی نظارت کند. حالاآخوندی با احیای مجدد معاونت سیاسی دوباره به جای جایگزین خود آمده است. پیمان جبلی، معاون سابق خبر هم با حکم عبدالعلی علی عسکری به معاونت برون مرزی صداوسیما منصوب شده است. جبلی پیش از این مدیر العالم صداوسیما و در زمان سعید جلیلی مدیر رسانه ای دبیرخانه شورای امنیت ملی بود. او فارغ التحصیل دانشگاه امام صادق (ع) است و در تونس هم سفیر بوده است. جبلی موسس گفت وگوی ویژه خبری شبکه 2 در سال 79 نیز هست. این گونه به نظر می رسد که با استعفای سرافراز در اردیبهشت امسال از صداوسیما، علی عسکری، رئیس فعلی رسانه ملی، در حال بازگرداندن مدیران دوران عزت الله ضرغامی به این سازمان است. این را با برگشتن شبکه های تلویزیونی که در دوران ضرغامی ایجاد شده بود نیز می توان فهمید؛ بازگشت شبکه تهران به جای شبکه اقتصاد یکی از این تغییرات است.
                