دو‌شنبه ۴ بهمن ۱۳۹۵
-----------------------------------------
سرمقاله
-----------------------------------------
تنش آفرینی ترامپ در خلیج فارس
-----------------------------------------

                    با روی کارآمدن دونالد ترامپ بسیاری از کشورها در حال «سنجش ریسک» و بازنگری سیاست های امنیتی خود در قبال ایالات متحده هستند. در این فرایند سنجش و بازنگری، مولفه ها و عوامل متعددی وجود دارد که تحلیلگران و متخصصان امور راهبردی، امنیتی و نظامی به آن اشراف کامل دارند. اما در کنار این عوامل و مولفه ها، برخی فاکتورها نیز وجود دارد که در این گونه ارزیابی ها معمولاکمتر لحاظ می شوند اما نادیده گرفتن آنها در مورد خاص «ایران - آمریکا» قطعا به مصلحت کشور نیست. با توجه به اینکه نیروهای دریایی ایران و آمریکا در خلیج فارس در مجاورت تنگاتنگی با یکدیگر به سر می برند، نادیده گرفتن هر فاکتوری که مستعد برهم زدن تعادل و همزیستی ظریف میان این نیروها باشد، قطعا به صلاح نیست. یکی از مهم ترین فاکتورها، دامنه اختیارات، نقش و اهمیت شخص و شخصیت رئیس جمهور آمریکا در درگیرکردن نیروهای مسلح خود با نیروهای خارجی است. با توجه به رفتار و کردار منحصر به فرد دونالد ترامپ، تشریح و کالبدشکافی این فاکتور امری ضروری به نظر می رسد. در این راستا، در این مطلب موازین و سازوکارهای مربوط به «توسل به زور» در ایالات متحده را به صورت اجمالی مرور می کنیم. در بدو تاسیس، بنیان گذاران ایالات متحده آمریکا، «قانون اساسی» و سیستم سیاسی این کشور را بر ضرورت «مهار قدرت» بنا کردند. «دولت سازی» بنیان گذاران این کشور به شدت متاثر از تجربه استبداد سلطنتی انگلستان بود.آنان قصد داشتند با ایجاد یک نظام سیاسی جدید، آن تجربیات تلخ را پشت سر بگذارند - تلاش کردند روابط قوای سه گانه و تخصیص اختیارات را به نحوی سامان دهند که «قدرت» در هیچ یک از نهادهای ایالات متحده به صورت انحصاری متمرکز نشود. اسم این سیستم را نیز - که در سال های متعاقب، در برخی حوزه ها از موفقیت درخورملاحظه ای برخوردار بوده - نظام «بازرسی و توازن/ Checks and Balances» گذاشتند. اما تاریخ نشان داد اگر این ساختار «بازرسی و توازن» فقط در یک مورد کارآمد و موثر واقع نشده باشد، آن مورد حوزه «توسل به زور» یا اختیار استفاده از قوای نظامی از سوی رئیس جمهور است. کنگره آمریکا اختیار «اعلام جنگ» و تخصیص منابع مالی برای قوای نظامی را دارد و رئیس جمهور - به عنوان فرمانده کل قوا - اختیار کنترل و «هدایت» ارتش و نیرو های مسلح را دارد. ضمن اینکه رئیس جمهور می تواند به تشخیص خود قطع نامه «اعلام جنگ» کنگره را نیز «وتو» کند. در دو مورد مهم و بدعت ساز دوران «جنگ سرد» - یعنی در جنگ ویتنام و جنگ کره - روسای جمهور بدون «اعلام جنگ» از جانب کنگره و بدون احساس نیاز به رجوع به این نهاد به منظور اخذ مجوز، علنا مبادرت به آغاز جنگ کردند. در مورد کره، رئیس جمهور ترومن ضرورت به کارگیری قوای نظامی - به جای استناد به قانون – را به یک «عملیات پلیسی» تشبیه کرد که می توانست بدون عبور از محذوریت های قانون اساسی به آن متوسل شود و در مورد جنگ ویتنام، رئیس جمهور جانسون ماجرای «خلیج تانکین» - یعنی ماجرای ادعای حمله قایق های ویتنام شمالی به ناو آمریکایی - را دلیل کافی و «قانونی» برای مداخله وسیع نظامی کشورش دانست. از آن پس نیز تلاش کنگره برای محدودسازی روسای جمهور بعدی و تعدیل اختیارات قوه مجریه از طریق تصویب «قانون اختیارات جنگی/War Powers Resolution» در سال 1973 کفایت نکرد. قانون مذکور سه محدودیت مهم برای رئیس جمهور به وجود می آورد؛ اول اینکه این قانون مقرر کرد اختیار «هدایت» قوای نظامی از جانب رئیس جمهور (فرمانده کل قوا) تنها از زمانی قابل اجرا خواهد بود که کنگره «اعلام جنگ» کرده باشد، به صورت ویژه برای یک مورد خاص «مجوز توسل به زور» صادر کرده باشد یا اینکه منافع ایالات متحده - در یک وضعیت اضطراری - مورد حمله قرار گرفته و رئیس جمهور به «دفاع مشروع» پرداخته باشد. دوم اینکه این قانون رئیس جمهور را موظف کرد پیش از ارسال نیرو - یا حتی در زمان حضور نیروهای آمریکایی در عملیات نظامی - با کنگره «مشورت مستمر» داشته باشد. سوم رئیس جمهور موظف شد در صورت اجبار به درگیرکردن نیروهای مسلح آمریکا، در 48 ساعت حادثه را به کنگره گزارش کند و آن گاه - از لحظه ثبت گزارش - حداکثر در 60 روز نیروهای نظامی را بازگرداند. چنانچه از نظر عملی بازگرداندن قوا میسر نبود، قانون مقرر می کند رئیس جمهور حداکثر تا 30 روز بعد به بازگشت آنها مبادرت کند. اما همین محدودیت ها نیز که با وجود تلاش ریچارد نیکسون در وتوی قانون مربوطه به تصویب کنگره رسید، با تمرد و بی اعتنایی روسای جمهور بعدی آمریکا مواجه شد. در سال 1975، یعنی تنها دو سال پس از تصویب «قانون اختیارات جنگی»، رئیس جمهور جرالد فورد بدون اجرای موازین آن، به پیشبرد عملیات نظامی «مایاگز» در کامبوج پرداخت. در سال 1980، جیمی کارتر بدون اجرا و رعایت این قانون، عملیات نظامی «آزادسازی گروگان های سفارت آمریکا» در ایران را در دشت طبس کلید زد. در سال های 1983 و 1986 رونالد ریگان به ترتیب به لبنان و لیبی (به بهانه بمب گذاری در یک دیسکوتک در برلین) و همچنین به سکوهای نفتی ایران در خیلج فارس حمله نظامی کرد و توجیه حقوقی آن را ماده 51 منشور سازمان ملل متحد - و نه قانون مذکور - عنوان کرد. پس از آن، جورج هربرت بوش به عراق (در جنگ اول خلیج)، بیل کلینتون به هائیتی و یوگسلاوی سابق و جورج بوش دوم - در تناقض کامل یا با اجرای ناقص این قانون - به عراق حمله کردند. از حادثه 11 سپتامبر به بعد نیز با طرح مقوله «جنگ با تروریسم» همین محدودیت های صوری در توسل به زور نیز در عمل بلاموضوع شد؛ به نحوی که مطابق آخرین گزارش ها از سال 2015 تا امروز، بیش از 26 هزار مورد استفاده از بمب در هفت کشور - عمدتا به واسطه پهپادهای نامحسوس - در کارنامه باراک اوباما به ثبت رسیده است که غالبا کنگره یا سایر نهادها در تایید یا نظارت بر آن نقش چندانی نداشته اند. درحال حاضر نیز تحلیلگران و تصمیم گیران حوزه امنیتی و نظامی ایران، این حقیقت را مقابل خود می بینند که احتمال برخورد فیزیکی و نظامی - به ویژه میان قوای نظامی آمریکا و نیروهای دریایی سپاه پاسداران در خلیج فارس - بیش از آنکه تابع قانون یا پیرو برآوردهای راهبردی یک نظام خردمند، محاسبه گر، متعادل و قانون مدار باشد، تابع روحیات و تصمیمات شخصی رئیس جمهور آمریکا و فضایی که او در صفوف نظامیان آن کشور حاکم می کند، خواهد بود. شخصیت بی پروا و پیش بینی ناپذیر دونالد ترامپ، تمایل او به قدرت نمایی و نمایش اقتدار خود و آمریکا، روحیه تهاجمی و همچنین وعده های انتخاباتی او مبنی بر ایجاد درگیری با ایران در صورت بروز تنش میان قایق های تندرو ایران و ناوهای آمریکایی در خلیج فارس، عواملی است که نمی توان آنها را به آسانی دست کم گرفت. ضمن اینکه ترکیب تیم سیاست خارجه و امنیتی او - به ویژه در شورای امنیت ملی - و سوابق ایران ستیزی افراد منصوب شده در پست های کلیدی- همگی از احتمال افزایش بهانه سازی طرف مقابل حکایت دارد.
                