چهار‌شنبه ۱۷ آذر ۱۳۹۵
-----------------------------------------
type_unknown
-----------------------------------------
زیاده گویی های بی خاصیت
-----------------------------------------

                    در فضای زیست اجتماعی، سیاسی و اقتصادی ما، آن قدر گرفتاری های ریزودرشت به وجود آمده که بدون تعارف به سختی می توان ذره ای بر ارزش افزوده هرگونه فعالیت مولد یا حتی غیرمولد افزود. در کنار این مسئله آنچه روند تسهیل و تجهیز توسعه ایرانی را با اختلال همراه کرده است، دگرگونه بودن نه خردمندانه که تا به میزان زیادی غیرعقلانی است که به باور نگارنده اصلاح امور عملیاتی و پیشرفت را تا حد زیادی با اختلال همراه کرده است. به بیان ساده می توان گفت در کشور عزیز، پهناور و کهن ما در کنار همه گره های موجود، زیاده گویی یا بیهوده گویی نیز مزید بر علت شده است و سهم بسزایی در دورکردن منحنی صعود و پیشرفت از نقطه های ایده آل و مطلوب دارد. به عبارتی ما عادت کرده ایم درباره هر پدیده ای آن قدر سخنوری کنیم که در نهایتش آن قدر شور شود که به هیچ دردی نخورد. شاید عده ای گمان کنند این مولفه تنها می تواند مشخصه ای برای جریان کارشناسی کشور باشد و ارتباطی به گروه ها و بخش های اجرائی کشور ندارند؛ اما نگارنده بر این باور است که متاسفانه در روزگار ما، هم سطوح کارشناسی لبریز از بیهوده گویی شده است و هم بخش های اجرائی و عملیاتی کشور به این آفت دچارند.درواقع ما به بحرانی رسیده ایم که می توان از آن با عنوان فقدان راهبردهای عقلانی یا نداشتن عقلانیت ابزاری برای تسهیل مسائل و معضلات موجود یاد کرد.شک نکنید برای اثبات این ایده می شود مثال های فراوانی زد. چه بسیار گره های کوچک و بزرگی که تجربه های همسان جهانی نشان می دهد به سادگی یا حتی با مشقت می توان آنها را حل کرد، اما در ایران نه به سادگی و نه به سختی، تمایلی برای حل آن وجود ندارد. درواقع ما عادت کرده ایم به زیاده گویی، بدون آنکه بدانیم گاهی اوقات لازم است و ضرورت دارد این سخنوری های متعدد را به کلامی راهبردی با ترازنامه مشخصی از قابلیت اجرائی تبدیل کنیم. شاید دم دست ترین مثال این روزهای ما نحوه برخورد کارشناسان و صاحب نظران با پدیده ترامپ در آمریکا باشد. ما در واقع در روزهای گذشته به مراتب تحلیل های متفاوتی از حضور ترامپ در صدر دولت ایالات متحده ارائه داده ایم، اما به جرئت می توان گفت سخنی از کارشناس یا حتی یک مقام اجرائی وجود ندارد که نتیجه ای راهبردی را ارائه داده باشد. درحالی که وقتی به رئوس برخورد با ترامپ در سایر کشورهای جهان نگاه شود، از برخورد و رویارویی کلمات و تحلیل های مختلف رسانه ای به وضوح مشخص است آن کشورها راهبردهایی منظم برای مواجهه با این رویداد دارند. برخی از کشورهای برنامه های بودجه ای خود را تغییر داده اند، برخی دیگر از کشورها فهرست های تازه ای از خریدهای جهانی را به وجود آورده اند یا حتی برخی از کشورها از تغییر مکانیسم های اقتصادی شان سخن می گویند. اما در ایران به نظر می رسد نه هنوز دولت می داند چگونه باید راهبردی اجرائی برای سیاست های کلی در مقابل جریان حامی ترامپ و شعارهای او طراحی کند، نه هنوز تکلیف بازار مشخص شده است که در روزهای آینده چه ویترینی از تعاملات جهانی را مشاهده خواهد کرد. این مسئله دقیقا مصداق بارز بی عملی در برابر نوسان های جهانی و داخلی است که به نوبه خود می تواند مانعی برای توسعه و پیشرفت در ایران باشد. باید این پرسش را بدون تعارف مطرح کرد که آیا در چنین آشفته بازاری اصلامی توان یا تمایلی وجود دارد که توسعه اندیشی ملاکی برای ایجاد عقلانیت ابزاری باشد؟
                