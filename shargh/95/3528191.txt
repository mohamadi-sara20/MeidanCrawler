سه‌شنبه ۱۷ اسفند ۱۳۹۵
-----------------------------------------
یادداشت
-----------------------------------------
اینجا رسم است
-----------------------------------------

                    حتما باید تصویرش در شب تب وتاب اسکار روی پرده کداک تیاتر در لابه لای چهره متوفیان بین المللی سینما به تهران مخابره می شد تا دوباره عده ای یادشان بیفتد، آنکه در ترک مزرعه لواسان خوابیده، فقط اولین کارگردان جهانی سینمای ایران نیست، بلکه پرونده مفتوحی است که دیگر برخی حتی حال خواندنش را هم ندارند. انگار توافق صنفی- اداری سینمای ایران با نهادهای مسئول توانست درگذشت عباس کیارستمی را از یک قربانی آشکار خطای پزشکی به عکس هایی برای بعضی پوستر ها و نامی برای برخی حسرت ها تبدیل کند و تصور کنند می توانند با قدرت بی پایان مرور زمان، خاک سرد فراموشی روی همه چیز بپاشند و ادامه پرونده و دادخواهی را به نوعی لجبازی و دوری از مرام کارگردان فقید موصوف کنند و این کار را آن قدر زیرپوستی انجام دهند که کسی نپرسد چرا در کمتر از یک سال به جای عباس، عکس علی حاتمی را در پوستر جشنواره قاب گرفته اند و هیچ کس یک کلمه دهانش باز نشود تا دوتابعیتی های دهه 90 و توابان دهه 60 را کنار بزند و در میان خیل هم صنفان و همکاران و سیمرغ به دستان و حسرت به دلان صحنه جشن سینمای ایران، سینه صاف کند و بگوید:خانم ها، آقایان، حضار محترمکسی که برای میزبانی هر میهمان عالی رتبه ای از سینمای جهان، خبرش می کردیم و کسی که نماد همه چیز های خوب سینمای ایران در جهان بود، چند ماه پیش بر اثر ناکارآمدی نظام پزشکی درگذشت و حالاچند ماه است که خانواده و دوستان آن همکار فقید دنبال پاسخی قانع کننده برای علت درگذشت کسی هستند که نامش باد موافق بود برای اهتزاز پرچم ایران و اکنون ما باید حق همکاری و هم صنفی را نه فقط در تشییع و تدفین و ترحیم و چهلم و سالگرد که روی همین صحنه ها و در همین لحظه ها ادا کنیم و بگوییم: سینمای ایران در حق عباس کیارستمی وقتی جفا کرد که فقط نقش سوگوار ساکت را برعهده گرفت، نه نقش پرچالش پرسشگر هوشیار را.خانم ها، آقایان، حضار محترماین طلب عباس کیارستمی روی دوش سینمای ایران خواهد ماند. مرگ عباس کیارستمی فیلمی بود با پایان باز که در ذهن همه مردم ایران به نمایش در آمد. در دورانی که بازار پایان های باز رونق دارد، همین که این زخم رویش باز و این سوال بی پاسخ بماند بهتر است. این فیلم و این پرسش همیشه ادامه خواهد داشت و با نمایش هر فیلمی از کیارستمی؛ از «نان و کوچه» تا «مثل یک عاشق»، طعم تلخ پرسیدن و جواب خواستن را زنده خواهد کرد. هنر همین است؛ تربیت آدم هایی که به حرف کلی و کم و مبهم قانع نباشند. سال گذشته در روز های آخر زمستان عباس کیارستمی به بیمارستان جم رفت و دیگر سالم برنگشت. پرونده کیارستمی انگار برای مسئولانی که از پاسخ گویی فقط عکس گرفتن در کنار بیماران و متوفیان مطرح را یاد گرفته اند، خواننده و پرسنده ای ندارد. اینجا رسم است تنها خواندنی برای درگذشتگان فاتحه باشد و بس.
                