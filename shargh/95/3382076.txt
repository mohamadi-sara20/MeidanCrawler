پنج‌شنبه ۳ تیر ۱۳۹۵
-----------------------------------------
type_unknown
-----------------------------------------
فرجام دوگانه هاشمی و احمدی نژاد
-----------------------------------------

                    11سال پیش درست در این روزها، نتیجه یک انتخابات رقم خورد. از دوگانه هاشمی- احمدی نژاد، آنکه توانسته بود خود را نماد عدالت جا بزند، سرنوشت هشت ساله این کشور را در دست گرفت. به همین بهانه مروری داشته ایم بر چرایی برآمدن احمدی نژاد از دل یک دوگانه سازی و چرایی آن.در انتخابات ریاست جمهوری سال 84 شورای هماهنگی نیروهای انقلاب از معرفی یک نامزد ناکام ماند. اصولگرایان با قالیباف، هاشمی رفسنجانی، لاریجانی، رضایی و احمدی نژاد وارد عرصه انتخابات شدند. برخی از آنها تغییرچهره دادند و با نامی نو وارد گود انتخابات شدند. آنها به تقلید از مشی جمعیت آبادگران که با نام و هویتی نو، شورای شهر را گرفتند و احمدی نژاد را به ریاست بلدیه رساندند، «اصولگرایان تحول خواه» را راه انداختند و به سراغ قالیباف رفتند. اعضای اصلی آن افرادی چون توکلی، نادران، فدایی و خوش چهره در آستانه انتخابات با برگزاری گردهمایی بزرگ «حرف آخر» در سالن حجاب، قالیباف را به عنوان نامزد انتخاباتی خویش برگزیدند. تحلیلگران این اقدام را در جهت روشن شدن مواضع متفاوت این گروه با «آبادگران شورای شهر» ارزیابی کردند، درحالی که اعضای آبادگران شورای شهر از احمدی نژاد حمایت می کردند. گروهی گرد لاریجانی جمع شدند، درحالی که رضایی و هاشمی هم حضور داشتند. در این شرایط کسی تصورش را هم نمی کرد که از خیل لشکر نامزدهای راست و چپ، اصلاح طلب و اصولگرا، هاشمی و احمدی نژاد باقی بمانند تا دوگانه عدالت و اشرافی گری ساخته شود. در آن شرایط طبیعی بود که نماد ظاهری عدالت پیروز شود.محتمل یا غیرمحتملرای آوردن احمدی نژاد محتمل نبود. این را نه نظرسنجی ها نشان می داد و نه تحلیل سیاسیون. اگرچه محمدرضا باهنر معتقد بود که از قبل اعلام کرده بوده که یک سونامی در راه است: «رای هایی که پشت سر احمدی نژاد رفت، رای های سونامی بود». نظرسنجی ها اما هاشمی را بالاتر از احمدی نژاد نشان می دادند. تصور مردم هم همین بود که هاشمی می آید و رای می آورد. تصور می کردند که قدرت پشت هاشمی است نه احمدی نژاد. یک نظرسنجی پیش از دور نخست انتخابات نشان می داد که هاشمی رفسنجانی با 27 درصد آرا در رتبه نخست، مصطفی معین با 26 درصد آرا در رتبه دوم، محمود احمدی نژاد با 24 درصد آرا در رتبه سوم، محمدباقر قالیباف با 9 درصد آرا در رتبه چهارم، علی لاریجانی با شش درصد آرا در رتبه پنجم، مهدی کروبی با چهار درصد آرا در رتبه ششم و محسن مهرعلیزاده با چهار درصد آرا، در رتبه هفتم قرار دارند.در میان شرکت کنندگان خارج از کشور نیز معین با 40 درصد در رتبه اول و هاشمی رفسنجانی با 35 درصد در رتبه دوم و احمدی نژاد با 10 درصد در رتبه سوم قرار داشتند. حتی گفته شد هاشمی 40 درصد و معین بین 20 تا 25 درصد آرا را به خود اختصاص خواهند داد.آمار دیگری می گفت که هاشمی رفسنجانی 29،9 درصد، علی لاریجانی. 17.34 درصد، قالیباف17.13 درصد، احمدی نژاد 15.31 درصد، معین 7.45 درصد، کروبی 6.55 درصد، مهرعلیزاده 2.62 درصد و محسن رضایی 2.05 درصد آرا را از آن خود کرده اند. 24 خرداد یعنی چندروز باقی مانده به انتخابات دور نخست، نظرسنجی ها همچنان نشان می داد که هاشمی با 26 درصد آرا در رتبه اول اقبال عمومی قرار دارد. این نظرسنجی که در جامعه ای آماری با بیش از 50 هزار نفر در تمام مراکز استانی کشور انجام شده بود، وضعیت سایر کاندیداها را به شرح زیر توضیح می داد: قالیباف 15.8، معین 10، لاریجانی 7.6، احمدی نژاد 6.7، کروبی 5.3، مهرعلیزاده 2.3 و محسن رضایی 1.8. حتی پیش بینی می شد که اگر انتخابات به دور دوم کشیده شود، هاشمی و معین باید مجددا به رقابت بپردازند. اگرچه همان زمان گفته می شد که در مناطق شمالی تهران، مصطفی معین موفق به کسب آرای بیشتری شده است.هاشمی رفسنجانی نیز در مناطق شرقی و غربی تهران موفق به کسب بیشترین آرا شده است. درهمین حال محمود احمدی نژاد نیز در مناطق جنوبی شهر موفق شده است تا آرای مردم را به سمت خود جلب کند. سایه احمدی نژاد موازی هاشمی حرکت می کرد. درحالی که خبری از دیگران نبود.تحلیل ها حاکی از این بود که رقابت اصلی را باید میان آیت الله هاشمی و دکتر مصطفی معین پیگیری کرد چراکه احمدی نژاد باوجود کسب آرای بالنسبه مطلوب در تهران به علت ناشناخته بودن در سایر نقاط کشور از توان رقابت با این دو برخوردار نیست. گفته می شد که قالیباف باوجود انبوه تبلیغات خود هنوز در تهران موفق به کسب آرای قابل توجهی نشده است هرچند در برخی استان ها انتظار می رود با توجه به وضعیت و آرایش آرا، وضعیت بهتری پیدا کند.برخلاف اصولگرایانی که بعد از مرحله نخست، در برابر گزینه هاشمی- احمدی نژاد به سمت دومی رفتند؛ بعضی اصولگرایان بودند که از همان ابتدا از احمدی نژاد حمایت کردند. آیت الله مصباح یزدی و شاگردانش از همان ابتدا و پیش از مرحله نخست بیانیه ای حمایتی دادند که امضاکنندگان آن به «علماء مصباحی» مشهور شدند. در آن بیانیه آمده بود: امضاکنندگان بر این باورند که مقبولیت احمدی نژاد نزد نیروهای بدنه جبهه اصولگرایان و عامه مردم کوچه و بازار از دیگر نامزدهای اصولگرا رشد بالاتری داشته است. در این بیانیه با اشاره به فرازهایی از رهنمودهای امام خمینی(ره) مبنی بر ضرورت تحقیق برای رای دادن، نوشته شده: «اگر در صلاحیت شخصی یا اشخاصی، تمامی افراد و گروه ها نظر موافق داشتند، ولی رای دهنده تشخیصش برخلاف همه آنها بود، تبعیت از آنها صحیح نیست و نزد خداوند مسئولیت دارد و اگر گروه یا اشخاصی، صلاحیت فرد یا افرادی را تشخیص دادند و از این تایید، برای رای دهنده اطمینان حاصل شد، می تواند به آنها رای دهد». 31 خرداد و بعد از مشخص شدن نتیجه انتخابات مرحله نخست بود که معلوم شد هاشمی باید با احمدی نژاد رقابت کند، دوگانه از همان زمان ساخته شد؛ اما زمینه هایش از پیش تعیین شده بود. هاشمی رفسنجانی به نظر نماد وضع موجود بود، به حکم آنکه هشت سال رئیس جمهوری بوده و احمدی نژادی که دو سال سابقه شهرداری تهران و در گذشته استانداری استان اردبیل را داشت به واسطه شعارهای عدالت محورانه اش، نماد تغییر وضع بود. این تصویری بود که برای مردم ساخته شد؛ اما نخبگان و گروه های مرجع تصویر دیگری داشتند، تصویری که هشت سال بعد به مردم هم رسید.حمیدرضا جلایی پور گفته بود: «ما باید بدانیم کدام یک از این دو نفر (هاشمی و احمدی نژاد) می توانند فضای نرم تری برای حکومت و تنفس جامعه مدنی و علاقه مندان به دموکراسی ایجاد کنند که من شک ندارم هاشمی می تواند. اگر هاشمی پیروز نشود، خطر دولت پنهان و اقتدارگرایی، آن هم از نوع افراطی به مشام می رسد».هاشم هدایتی، عضو شورای مرکزی سازمان مجاهدین انقلاب اسلامی هم گفت: «با رای به هاشمی از بروز فاجعه  ای بزرگ در کشور جلوگیری کنیم، نطفه حضور نیروهایی با سازماندهی خاص در انتخابات دور دوم شورای اسلامی شهر بسته شد و در فرصت کم با بسیج نیروهایشان توانستند شوراها را به دست بگیرند، پس از آن نیز با توجه به شرایط ناامیدی که در میان مردم ایجاد کردند، با اتکا به حداقل آرا، اهداف خود را پیش ببرند. با وجود تمام انتقادهایی که از هاشمی می شود، در این مقطع مردم باید با انتخاب او از فاجعه عظیمی که ممکن است اتفاق بیفتد، جلوگیری کنند». مهدی چمران، از حامیان احمدی نژاد، می گفت: «متاسفانه بسیاری سعی در تخریب ما دارند. تعجب می کنم از اینکه تراکت هایی تبلیغاتی می بینیم که روی آنها نوشته شده طالبان در راه است. احمدی نژاد یک مهندس است و نمی تواند یک اطلاعاتی باشد».یکه تازی احمدی نژاد فقط به اعتماد توانایی شخصی خودش نبود، به ظاهر احمدی نژاد در اولویت اول اصولگرایان نبود؛ اما برخی خبرها هم حاکی از این بود که قرار بوده از احمدی نژاد در سایه حمایت شود. سایت آفتاب نیوز، 29 خرداد از جلسه ای خبر داده بود که به نماینده قالیباف گفته شده بود که ترجیح اصولگرایان از امروز احمدی نژاد است نه قالیباف و بعد از آن هم قالیباف با قهر سیاسی از آنان، تصمیم گرفت مستقل پا به عرصه رقابت بگذارد.آفتاب نیوز نوشته بود پس از این معامله سیاسی، به همه ستادها دستور داده شد در سراسر کشور ضمن برقراری ارتباط با سرحلقه های «ستادها» و مجموعه های تحت امر، آرای سیستماتیک به نفع احمدی نژاد داده شود.در ظاهر هم اگرچه شورای هماهنگی نیروهای انقلاب به علت تعدد نامزد، آتش به اختیاری اعلام کرده بود؛ اما صداوسیما خط خود را می رفت و از یک نفر حمایت می کرد. تبلیغات گسترده برای احمدی نژاد، از او تصویری در شمایل یاران رجایی ارائه می کرد و وجهه عدالتخواه او را در نظر مردم با پخش تصاویری از دیدار مردمی احمدی نژاد و مصاحبه و خبر، با اغراق در آن قوت می بخشید. رگ خواب توده ها دست رسانه ملی بود. یکی از مطالبات اصلی توده مردم طبقات متوسط و پایین شهری، عدالت خواهی از مدیران فعلی و آینده بود و از مسئول اجرائی بعدی کشور توقع داشتند اوضاع معیشتی مسکن و اشتغال جوانان را سامان ببخشد. این درحالی بود که تا پیش از پایان دور نخست انتخابات، اصلاح طلبان، تمام نیروی خود را روی محتمل ترین گزینه رای آور اصولگرا یعنی، قالیباف و لاریجانی متمرکز کرده بودند.خشت خام و آیینهترس از آینده باعث شد حامیان معین در مرحله اول انتخابات، در یک هفته بعدی، شهر به شهر، کوچه به کوچه، خیابان به خیابان و میدان به میدان رفتند و جمع شدند و درباره چرایی و لزوم رای به هاشمی برای مردم صحبت کردند. همان هایی که تا هفته قبل از معین در برابر هاشمی و دیگر گزینه های اصولگرا حمایت می کردند.خیلی ها معتقد بودند وضعیت ایران شبیه فرانسه شده است و از مدل فرانسه نام می بردند و تکرار می کردند، سناریوی فرانسه در ایران: «فرانسوی ها برای اجتناب از ریاست جمهوری فردی تند رو، در نهایت به شیراک محافظه کار رای دادند». تکرار سناریوی فرانسه در ایران، نه در سال 84 بلکه هشت سال بعد در سال 92 از سوی مردم درک شد. یک اصلاح طلب و عضو مجلس ششم پیش بینی کرده بود با آمدن احمدی نژاد، ایران در صحنه بین المللی موقعیت بدی پیدا می کند. او گفته بود با روی کارآمدن احمدی نژاد اعتبار ایران از این هم پایین تر می رود. یک روزنامه خارجی هم با اشاره به دیدگاه های شهردار تهران درباره مسائل هسته ای ایران، پیش بینی کرده بود آمدن احمدی نژاد مسبب ایجاد بحران در آینده سیاست خارجی ایران خواهد شد.همه اینها دلیلی بود تا گروه های مرجع اصلاح طلب برای جلب توجه توده مردم و بدنه حامیان خود به لزوم رای دادن به هاشمی تلاش زیادی کنند؛ اما فاصله اقناعی بین گروه های خواص و بدنه زیاد بود؛ لزوما آنچه آنها در خشت می دیدند، عوام در آیینه نمی دیدند. مسائل دیگری هم بود، از جمله اینکه نه هاشمی، هاشمی امروز بود و نه تجربه هشت سال عملکرد احمدی نژاد پیش چشم مردم و همین کار را سخت می کرد.این فقط اصلاح طلبان نبودند که پشت هاشمی آمدند، اختلاف میان حامیان قالیباف و احمدی نژاد در دور نخست هم باعث شده بود بخشی از حامیان قالیباف پشت هاشمی رفسنجانی قرار گیرند. در بخشی از بیانیه آنها آمده بود: «در دور دوم انتخابات نهمین دوره ریاست جمهوری به دلایل ذیل با شعار «نه بزرگ به تزویر و ریاکاری»، «نه بزرگ به سوءاستفاده ابزاری از دین و دیانت»، «نه بزرگ به سوءاستفاده از چهره های ماندگار انقلاب همچون شهید رجایی» به پای صندوق  های رای خواهیم رفت و رای خود را با شعار «نه به احمدی نژاد»، به آقای هاشمی  رفسنجانی خواهیم داد». حامیان قالیباف معتقد بودند شیوه احمدی نژاد «هدف وسیله را توجیه می کند» است، اینکه او از گذشته خود برای امروز خرج می کند؛ برای همین در ادامه بیانیه خود آورده بودند: «شاید برای کسب رای رای دهندگان به «احمدی نژاد» چاره ای برایمان جز این نمی  ماند که مانند احمدی نژاد با قشر ارزشی جامعه به گفت  وگو می  نشستیم و از روش و سیره احمدی نژاد استفاده می  کردیم که البته بسیار خلاف سیره ماست؛ چراکه ما معتقد نیستیم هدف، وسیله را توجیه می کند ولو اینکه این وسیله استفاده ابزاری از اخلاق، سنن و الگوهای بشری مانند شهید رجایی و... باشد...چه کسی می  تواند مدعی شود که دکتر قالیباف نسبتش با امام و امامت، «جنگ و شهادت»، انقلاب و اسلامیت قابل مقایسه با مدعیان به ویژه جناب آقای احمدی نژاد نبوده و نیست.آیا ما باید مجبور به ریا و تزویر شویم و از گذشته روشن و شفاف خود سوءاستفاده ابزاری می  کردیم؛ «حقا که چنین نیست چراکه دلیل حضور ما در صحنه انتخابات به دلیل جلوگیری از همین رویکردهای اشتباه و استفاده های ابزاری از دین و دیانت توسط مدعیان دین داری و دیانت بود». الجزیره در خبری نوشته بود که محمدباقر قالیباف به طور ضمنی از مردم خواست به محمود احمدی نژاد، نامزد محافظه کار تندرو، رای ندهند و در مقابل حمایت خود را از هاشمی رفسنجانی محافظه کار واقع گرا اعلام کرد؛ اما حتی حمایت حامیان قالیباف از هاشمی هم سودی نداشت بلکه شاید نتیجه عکس هم داشت. تصویر دوگانه هاشمی- احمدی نژادی که در ذهن توده ساخته شده بود به راحتی ترک نمی خورد. باوجود همه اینها اما احمدی نژاد به یمن تبلیغاتی که در دوران ریاستش بر بلدیه به نفعش در رسانه های اصولگرا شده بود و حمایت شش دانگ اصولگرایان، کاملااز موقعیت و استرات‍ژی خود مطمئن بود. از حامیان پیدا و پنهانش نیز همچنین؛ چراکه 31 خرداد و درحالی که شورای هماهنگی نیروهای انقلاب در مواجهه هاشمی و احمدی نژاد، در آستانه دور دوم انتخابات ظاهرا اعلام بی طرفی و آتش به اختیاری کرده بود؛ اما احمدی نژاد با قدرت اخطار می داد که تمام تشکل های ریز و درشت شورای هماهنگی و جبهه پیروان خط امام و رهبری باید از آن مجموعه ها خارج شده و به جریان آباد گران که خود وی در راس آن است بپیوندند والانباید هیچ گونه انتظاری از دولت او داشته باشند. این تهدید دو واکنش در پی داشت. برخی سراسیمه به همکاری با احمدی نژاد پرداختند و برخی دیگر با عصبانیت از این رفتار یک جانبه احمدی نژاد خواستار مهار این وضعیت و حمایت از هاشمی شدند. دوگانه سازی اما کار خود را کرده بود و احمدی نژاد آمد.
                