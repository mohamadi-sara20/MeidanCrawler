شنبه ۱۹ تیر ۱۳۹۵
-----------------------------------------
سرمقاله
-----------------------------------------
پوپولیسم ایرانی
-----------------------------------------

                    مخالفان دولت روحانی، بیش از آنکه تصمیم داشته باشند ماشین دولت را از کار بیندازند و ناکارآمدی آن را به رخ بکشند، تلاش شان بر این است تا چهره شخص رئیس جمهور را نزد افکار عمومی مخدوش کنند. اگر خصیصه رئیس دولت اصلاحات، صداقتی توامان با صمیمیت بود و همین مشخصه محبوبش می کرد، روحانی به واسطه حضور در نهادهای رسمی قدرت از جمله شورای عالی امنیت ملی، مجمع تشخیص مصلحت نظام و خبرگان رهبری از شخصیتی مهم و موثر در افکار عمومی برخوردار است و در عین حال در ساختار نظام مهم است و موثر. مهم بودن حسن روحانی از سابقه اش نشات گرفته است و موثربودنش به دلیل موفقیت در مذاکرات هسته ای است. همین موفقیت هم از او فردی ساخته که گویا می تواند مسائل لاینحل را با صبر و حوصله و رایزنی با نهادهای قدرت حل وفصل کند. از دل مذاکرات هسته ای دو چهره سیاسی بارز؛ محمدجواد ظریف و حسن روحانی متولد شدند که با خاطره جمعی مردم پیوند خوردند. این سنخ شخصیت های سیاسی که از دل حوادث ملی قامت مند می شوند، به راحتی قامت شان نمی شکند. اما از سوی دیگر مخالفان شان را متحد و مصمم می کنند. اینک جریان اصلاحات در کنار چهره های شاخص غیررسمی دو چهره موثر دیگر نیز دارد که در انتخابات های سرنوشت ساز با سرمایه اعتماد مردمی می توانند کارساز باشند.بدیهی است که مخالفان اصلاحات بر آن شوند تا این اعتماد را مخدوش کنند یا از بین ببرند.از این رو انتظار می رود آنها با شیوه قلمروگذاری و قلمروزدایی به مقابله با دولت برخیزند. مخالفان، نخست قلمروهایی را تخریب و بعد قلمروزدایی می کنند و به دنبالش قلمرو تازه ای می سازند اما عمده کارشان کدگذاری این شیوه های تخریب است. آنها با کد «فیش های نجومی» آغازیدند و در قلمرو دیگر با در کنار هم قرار دادن نام اسفندیار رحیم مشایی و حسین فریدون قدم تازه ای برای کدگذاری برداشتند. با علم به اینکه هر دو این قلمروها، قلمروهای آلوده دولت سابق اند که مورد حمایت صددرصدی آنها بوده است، اما «پوپولیسم ایرانی» بیش از آنکه به معنای واقعی «پوپولیسم» باشد و درصدد آن باشد تا از مطالبات مردم و استیفای حقوق آنها حمایت کند، بیشتر هدفش سرمایه گذاری بر فراموشی مردم درگیر با مسائل روزمره و سوءاستفاده سیاسی از نسیان آنهاست. از این رو پوپولیسم ایرانی بیش از آنکه به شیوه معهود و مالوفش در پی احقاق حق باشد، به هیات تئوری برای عوام فریبی درمی آید. هیچ پوپولیسمی بدون دشمن فرضی شکل نمی گیرد و هیچ جریان پوپولیستی بدون هم ارزسازی مطالبات مردم به راه نمی افتد. این تئوری در دستگاه پوپولیسم ایرانی قلب ماهیت پیدا می کند و به جای احقاق حق، در سودای بهره گیری از تئوری اش برای رسیدن به قدرت است. آینه تمام نمای این ترفند کارگرافتاده، محمود احمدی نژاد بود. اینک پوپولیسم ایرانی از جایگاه اصلی اش، رسانه های اصولگرا سر درآورده است. آنها با ایجاد هم ارزی کاذب میان مطالبات مردم و مقاصد مقطعی خود، درصددند خواسته های معوق مانده از دولت قبل را هم ارز کرده و از دل آن پوپولیسم تقلبی راه اندازی کنند، پس می کوشند به افکار عمومی چنین القا کنند که روحانی با احمدی نژاد فرق چندانی ندارد و تنها این حامیان احمدی نژادند که دچار تحول شده اند. جای شگفتی نیست رسانه های اصولگرایی که تا سه سال پیش از اشتباهات فاحش دولت چشم پوشی می کردند و خود را به ندیدن می زدند، اینک چنین تیزبین شده باشند. و بی دلیل نیست که این روزها رسانه های اصولگرا نگران معیشت مردم، مسکن، بیمه و سلامت آنها باشند. اصولگرایان با هم ارز قراردادن مطالبات مردمی و منافع سیاسی، به جای آنکه پاسخ گوی اشتباهات گذشته شان باشند، در قامت پرسشگر و منجی ظاهر می شوند. پوپولیسم ایرانی حتی در دسته بندی مطالبات برای عوام فریبی نیز ناکارآمد است، زیرا در این مطالبات هرگز سخنی از کارنامه نهادهای خارج از قوه مجریه و شهرداری ها که مردم بیش از هر چیز دیگر آماده شنیدن عملکرد آنها هستند به میان نمی آید. پوپولیسم ایرانی حتی در قامت عوام فریبی هم نمی تواند کاری از پیش ببرد، زیرا ناگزیر است در برابر بسیاری از مطالبات سکوت اختیار کند و از برپایی بینشی پوپولیستی به معنای واقعی کلمه ناتوان است و در این عقیم بودگی است که عامدا به سوی قلمروگذاری و قلمروزدایی تخریب روی می آورد و از اهداف برانگیزاننده واقعی دور می شود. پوپولیسم ایرانی، دستگاه تخریبی است برای تخریب ماشین دولت و چهره های متنفذ سیاسی که خطری جدی برای اصولگرایان هستند. بازتولید این تئوری و گفتمان آن به عملکردی دامن می زند که چون مسبوق به سابقه است نمی تواند اعتماد مردم را جلب کند و چه بسا به خلق سیاستی ارتجاعی بینجامد. با نگاهی گذرا به تاریخ مخالفان دولت اصلاحات به وضوح این نکته پدیدار می شود که پوپولیسم ایرانی برای ضربه زدن مقطعی و به قصد عوام فریبی پا گرفته و در گذر زمان اثرش را از دست داده و فراتر از این به عکس خود بدل شده است. نمونه بارز آن قیاس جایگاه کنونی احمدی نژاد با هاشمی رفسنجانی است که احمدی نژاد در تمام دوره ریاست جمهوری خود پیوسته به چهره او خنج می کشید.
                