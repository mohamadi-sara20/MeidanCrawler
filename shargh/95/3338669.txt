یک‌شنبه ۲۲ فروردین ۱۳۹۵
-----------------------------------------
سرمقاله
-----------------------------------------
نعل وارونه
-----------------------------------------

                    ما که خودمان در حال تحریم بودیم، چه اصراری است که به آن شرایط بازگردیم؟ ارتباطات بین المللی ما در مقطعی هشت ساله به حداقل کاهش یافته بود؛ با آنکه جمع صادرات نفت در آن دوره به 800 میلیون دلار نافرجام هم رسید، تحریم تشدید شد و سپس چین و هند تنها مشتریان نفت ما شدند که با اجازه ویژه «بزرگ ترها»، مقادیری نفت می بردند و به جای پولش نیز وعده سر خرمن بعد از تحریم یا قبول کالای خودشان را می دادند. برای دورزدن تحریم یا درواقع دورزدن پول نفت، میلیاردها دلار و یورو به افرادی سپرده شد که تا پای اعدام هم «نم» پس نمی دهند. به نماینده رسمی کشور ایران که رئیس دولت بود، در دانشگاه کلمبیا ناسزا گفتند و در برزیل رئیس کلانتری فرودگاه یا کسی در آن حد را به استقبالش فرستادند. حتی روس ها و چینی ها هم در شورای امنیت کمکی نکردند و جلوی صدور آن «کاغذپاره» های ویرانگر را نگرفتند. تازه قرار بود، ایران را مانند لیبی مشمول تحریم هوایی و دریایی هم بکنند. عربستان از آمریکا خواستار «کوبیدن سر مار» شده بود اما مدیران دولت ما، درهای کشور را روی کالاهای مصرفی گشوده بودند و حتی انگور، شلیل، پورشه و مرسدس «شب عید» برخی ها هم از خارج وارد می شد و صنایع کشور که تولیدات بسیاری از آنها مازاد بر مصرف داخلی و برای صادرکردن بود به دلیل تحریم تعطیل شد. سرانجام و در پایان آن دوران هشت ساله مهرورزی اصولگرایانه، از میان چندین نامزد ریاست جمهوری، یکی کلید رهایی را نشان داد و ملت به او رای دادند. اگر تحریم در نظر ملت خوب بود که وعده برداشتنش چنان آرایی نمی آورد! اما از همان لحظه برخی بنای مخالفت گذاشتند تازه بعد از امضا، با شعار وامصیبتا تلاش کردند مانع تصویب آن در مجلس شوند پس از آن دوباره به سنگ اندازی در مسیر اجرای برجام روی آوردند. در شرایطی که کشتار حاجیان و اعدام غیرانسانی یک مخالف غیرمسلح، عربستان را نزد جهانیان در بن بست حیثیتی قرار داده بود، برخی بی تدبیری ها در داخل، آن کشور تجاوزگر را در مقابل جهانیان در مقام مظلوم و بستانکار قرار داد و کشورهای منتفع از «صدقات» سعودی را به موضع گیری جمعی علیه ایران و حتی قطع رابطه واداشت و تازه برای تجاوزگری در جنگ ناعادلانه خود علیه مردم فقیر یمن نیز بهانه به دست آنان داد. ما کشوری قربانی موشک هستیم، پس حق ماست که خود را چنان مجهز کنیم که در برابر تکرار آن ماجراجویی ها بازدارنده باشیم. اما حتما بهانه جویی های برخی طرف های خارجی هم باید در محاسبات ما لحاظ شود. یادمان نرفته در موضوع انرژی هسته ای ما در برابر آژانس بین المللی انرژی اتمی متعهد به رعایت ضوابطی بودیم که ایرادهایی وارد و رفع ورجوع شده بود، تا آنکه دولت پیشین بهانه هایی به دست داد تا با شکایت همان آژانس، امری که قابل پیشگیری بود به شورای امنیت کشیده شده و به صدور آن قطع نامه ها منجر شد. در شرایطی که دیوانه ای جنگ طلب و مدافع سرسخت رژیم اسرائیل در مبارزات مقدماتی ریاست جمهوری آمریکا در حال اوج گیری است، تحریکاتی که موجب برآوردن آرزوی اسرائیلی ها و تعویق همکاری بانکی و مبادلات دلاری و ایجاد تزلزل در شرکت های دیگر کشورها در معاملات با ایران شود، چه سودی برای مردم ایران دارد؟ ما چه نیازی به دوستی یا دشمنی با کشوری در روابط بین الملل داریم که هیچ گاه در عالم همسایگی هم رعایت ما را نکرده است؟ اگر نگران روابط با کشوری دیگر هم هستیم می توانیم ارتباطات خود را جز در موارد رفع نیازهای بازرگانی و صنعتی اضطراری به حداقل برسانیم.در شرایطی که چندین هیات اقتصادی و سیاسی اروپایی و آسیایی که مایل به بهره مندی از تجارت با ایران هستند راهی ایران شدند و افق های امیدبخشی پدید آمد- خصوصا در شرایط امنیتی که در منطقه ناامن ما وجود دارد- چه نیازی به تضعیف دولت خودمان داریم که از قضا تلاش کرده شرایط ایران را بسامان کند؟آقایان عزیز! رفع تحریم ها فقط شامل مسائل هسته ای و ترمیم بحران هایی بود که دولت پیشین آفریده بود. زیروبم های همیشگی روابط بین الملل ادامه دارد. نباید هرروز، نعل وارونه بزنیم و به جای پذیرفتن حرف خودی ها، به سخنان این رسانه بی اعتبار یا آن شخصیت مسئله دار استناد کنیم؛ فقط برای زدن دولتی که به دنبال توسعه کشورمان است.
                