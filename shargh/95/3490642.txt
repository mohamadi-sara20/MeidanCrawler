یک‌شنبه ۱۲ دی ۱۳۹۵
-----------------------------------------
حرف اول
-----------------------------------------
دولت الکترونیک فراموش شده
-----------------------------------------

                    طبق ماده 37 قانون مدیریت خدمات کشوری، دستگاه های اجرائی موظف شده اند (بهتر است بگوییم 10 سال قبل مکلف شده بودند) به منظور بهبود کیفیت و کمیت امور، ارائه خدمات به   شهروندان را به صورت الکترونیکی انجام دهند و لزوم مراجعه حضوری مردم به دستگاه های اجرائی را حذف کنند.  سقف زمانی تعیین شده 24 مهر 89 بوده است. با توجه به اتمام فرصت تعیین شده(فقط 75 ماه تاخیر تاکنون!) و اینکه این قانون الزاما مسیر تکمیل، رفع نقایص و در نهایت اجرائی شدن را به وسیله سازمان امور اداری و استخدامی آن چنان که در اهداف مطرح و دیده شده، طی خواهد کرد، نکاتی را یادآور می شوم. توجه به این مهم هرچند در مواردی به دفاتر پیشخوان دولت واگذار شده اما تعلل بسیار همه دست اندرکاران را - آن هم با دردسترس بودن نیروی انسانی تحصیل کرده، متخصص، آگاه، ارزان و وسایل مدرن لازم در حد انبوه در درون کشور-نمی توان توجیه کرد. تصویب به کارگیری ICT این ساده ترین و بدیهی ترین وسیله که کارآمدی خود را از هر لحاظ در سال های گذشته در بسیاری زمینه ها در درون کشور نشان داده است و همگان آن را لازم و شدنی می دانند، به تنهایی به معنای پایان کار استفاده از خدمات آن نیست؛ حتی در موارد کلانی مانند انتخابات، هنوز درباره الکترونیکی شدن یا نشدن آن اختلاف نظرهایی وجود دارد. شورای نگهبان کماکان با مکانیزه شدن سیستم رای گیری و شمارش آرا مخالف است و وزارت کشور دولت روحانی که پاسخ گوی برگزاری انتخابات با روش مدرن، مناسب زمان و حسب ضرورت است، موضوع را نیازمند گذشت زمان بیشتر می داند. هر بار گفته می شود تعدادی از حوزه های انتخاباتی و در این مورد خاص، شورای شهر و روستا الکترونیکی برگزار می شود اما کماکان شک و تردیدهایی درباره آن وجود دارد. این در حالی است که پس از الکترونیکی شدن گزینش دانشجو در کنکورهای مقاطع مختلف، بهترین، سالم ترین، سریع ترین و مطمئن ترین شکل گزینش در حال انجام است؛ شاهدی گویا بر توانمندی و از سویی ابهام زا درباره دلایل تعلل عملی شدن این امر. اما اهداف دولت الکترونیک چیست؟ استفاده از   - Information & Communications Technology  ) فناوری اطلاعات و ارتباطات) در دولت و ایجاد زیربنای دولت الکترونیک به فراهم شدن یک محیط تجاری شکوفا و مدرن کمک می کند و شرایطی را به وجود می آورد که باعث جذب سرمایه گذاران می شود. جواب گویی دولت از طریق بهره وری  ICT  در مدیریت و عملکردها، شانس مشارکت و فعال تر شهروندان در فرایندهای اجتماعی، فرهنگی و سیاسی و تصمیمات دولت را به صورت موثری بهبود می بخشد و ارائه خدمات را ساده خواهد کرد. از سویی بر سودمندی سازمان های اداری خواهد افزود و باعث صرفه جویی در هزینه ها می شود. کارایی کارمندان را افزایش می دهد و با توجه به کاسته شدن از کاغذبازی های موجود و کاهش مراجعه مستقیم به ادارات و سازمان های دولتی، کارمندان می توانند به طور موثرتری به وظیفه خود در مسیر کمک به حل مشکلات جامعه با تحقیق و نوآوری بپردازند.   همچنین درآمد از طریق ارائه خدمات افزایش می یابد و علت این افزایش، ساده ترشدن فرایندهای مربوط به ارائه خدمات است که باعث جذب کسانی می شود که قبلاکمتر از این خدمات استفاده می کردند. ضمنا باعث کاهش هزینه ها خواهد شد و  عملکردهای دولت را ساده و موثر خواهد کرد. دولت از طریق  ICT  مراحل زاید را حذف و فرایندها را ساده خواهد کرد و به رشد شرکت ها و تعاونی ها کمک  و ارتباط دولت با گروه ها و تعاونی های کم اهمیت را امکان پذیر می کند و به رشد آنها کمک خواهد کرد.درنهایت هدف دولت الکترونیک افزودن فعل و انفعال بین سه بازیگر عمده در جامعه یعنی: دولت، شهروندان و شرکت های تجاری به منظور تسریع در رشد فرایندهای سیاسی، اجتماعی و اقتصادی کشور است؛ از همه مهم تر بخشی از حقوق شهروندان را تامین می کند و در دسترس قرار می دهد که خواسته منشور حقوق شهروندی و قانون اساسی نیز هست.مشکلات دولت الکترونیک  چیست؟ نوع خدماتی که دولت می خواهد ارائه دهد، هرچه پیچیده تر باشد، هزینه ها بیشتر خواهد بود. پروژه های دولت الکترونیک باید از لحاظ مالی تحمل شدنی باشند. وب سایت ها یکی از آسان ترین و ارزان ترین راه های دستیابی به دولت الکترونیک به صورت موثر با کمترین سرمایه گذاری هستند.  دولت الکترونیک در هر شرایطی باید مشی شهروندمحوری را هدف خود قرار دهد. این به آن معنی است که دولت الکترونیک باید یک سرویس برخاسته از نیاز و تقاضای کاربر باشد. می توان مراحل ایجاد دولت الکترونیک را به سه فاز تقسیم کرد؛ این فازها به همدیگر وابسته نیستند و نیازی به کامل شدن یک فاز برای شروع فاز دیگر نیست. فاز یک: انتشار استفاده از  ICT  برای بسط دسترسی به اطلاعات دولت: اینترنت و دیگر تکنولوژی های پیشرفته ارتباطی می توانند این اطلاعات را بسیار سریع و مستقیم به شهروندان برسانند. کشورهای درحال توسعه عموما می توانند فرایند دولت الکترونیک را انتشار اطلاعات دولتی به صورت آنلاین، مثلااز قوانین و قواعد اسناد و فرم ها شروع کنند. دسترسی به اطلاعات دولتی بدون مراجعه به سازمان های دولتی و انتظار در صف های طولانی یا پرداخت رشوه! می تواند پیشرفتی عظیم برای جوامعی مانند ایران ما باشد که کاغذبازی های اداری آنان را با مشکل روبه رو کرده است. سایت های انتشار به عنوان پیشتاز دولت الکترونیک عمل می کنند.    فاز دو: اثر متقابل توسعه مشارکت مردمی در دولت: دولت الکترونیک نیاز به ارتباطی دوطرفه دارد که می تواند آن را از طریق ابزارهایی مانند پست الکترونیک برای کاربران فراهم کند. این فاز از دولت الکترونیک همچنین ممکن است شامل ایجاد  فروم های شهروند- دولت باشد. چنین  فروم هایی می تواند باعث ایجاد انجمن های آنلاین شود که مردم بتوانند عقاید خود را در آن مبادله کنند، آگاهی عمومی را افزایش دهد و شانسی جدید را برای ازسرگیری فعالیت هایی که به وسیله فاصله محدود شده اند، فراهم کند.  فاز سه: دادوستد دسترس پذیرکردن خدمات دولت به صورت آنلاین: دولت ها می توانند با ایجاد وب سایت هایی که به کاربران اجازه دادوستد به صورت آنلاین را می دهد، جلوتر بروند.  یک وب سایت «دادوستد» یک پیوند مستقیم به خدمات دولت که در هر زمانی دردسترس هستند، ایجاد می کند.
                