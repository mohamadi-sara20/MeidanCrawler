یک‌شنبه ۲۲ فروردین ۱۳۹۵
-----------------------------------------
type_unknown
-----------------------------------------
دفاع منصوب احمدی نژاد از روش زنجانی
-----------------------------------------

                    شرق: بیش از 27 ماه از بازداشت بابک زنجانی می گذرد. دادگاه رسیدگی به اتهامات او و دو متهم دیگر برگزار شد و هر سه متهم به اعدام محکوم شده اند. اما در این مدت، نه ریالی از مبلغ بدهی او به خزانه بازگشت و نه حتی مقداری از ابهام ماجرا کاسته شد. پس از بازداشت زنجانی، بیژن زنگنه، وزیر نفت گفته بود او به هر ایرانی حدود 110 هزار تومان بدهکار است. از سوی دیگر، بعد از ماه ها یا شاید سال ها یکی از افرادی که نامش در جریان دادگاه فساد نفتی بارها به میان آمد، روز گذشته از روش های دورزدن تحریم در زمان خود گفت و از آن دفاع کرد. محمود بهمنی رئیس وقت بانک مرکزی یکی از مسئولانی است که مصوبه تایید زنجانی را امضا کرده است. بهمنی در گفت وگو با تسنیم با اشاره به آن دوران گفته است: «نمی شود همه چیز را به مردم گفت. در دوران تحریم همه چیز محرمانه و سری است. ما اگر بگوییم چگونه اقدام کردیم همه آنها هم گرفتار می شوند. در آن مسائلی که محرمانه بود، توانستیم خودمان را در بحران ها حفظ کنیم؛ اینکه چه میزان توانستیم طلابیاوریم و ذخایرمان را حفظ کنیم به این برمی گردد که شما چقدر با مسائل و بحران های اقتصادی برخورد کرده و تجربه داشته باشید». مشخص نیست بهمنی از چه محرمانه هایی سخن می گوید، اما آنچه تا به امروز از دورزدن تحریم و واردات طلاو... مشخص شده تنها به پرونده فساد نفتی و بابک زنجانی گره می خورد. در دومین جلسه دادگاه فساد نفتی، نماینده دادستان در قرائت کیفرخواست متهم فساد نفتی گفت: «پس از آنکه زنجانی به «س.ج.س» متصل می شود، این فرد موضوع را با وزیر نفت وقت در میان می گذارد و او بابک را تایید می کند. مصوبه هفتم تیر 91 با امضای حسینی، وزیر اقتصاد، غضنفری، وزیر صنعت، معدن و تجارت، رستم قاسمی، وزیر نفت و محمود بهمنی، رئیس کل بانک مرکزی در دولت دهم و واریز 14،5درصد منابع ارزی حاصل از فروش نفت به حساب بانک «FIIB» سکوی پرتاب زنجانی شد». همچنین در جلسه پانزدهم دادگاه، رسول کوهپایه زاده، وکیل زنجانی می گوید: «آنچه به عنوان استفاده از رانت و دست های پشت پرده از آن یاد می شود، مربوط به مصوبه ای با امضای سه وزیر و رئیس وقت بانک مرکزی است». شاید به همین دلیل است که بهمنی از دور زدن تحریم ها در زمان خود دفاع می کند و حتی به آن می بالد و در بخش هایی از گفت وگوی خود از مسئولان دولت یازدهم گله می کند. او گفته است ما ریسک کردیم و در شرایطی مانند شرایط تحریم چاره ای غیر از ریسک نداریم. چند روز پیش بعیدی نژاد، عضو تیم مذاکره کننده هسته ای، در یادداشتی که در کانال تلگرامی خود منتشر کرده، نوشت: «در زمان تحریم ها تمامی ارتباطات بانکی ایران با بانک های اروپا و آسیا به تدریج یکی پس از دیگری قطع شدند و فقط چند بانک خیلی محدود که چون هیچ گونه مراوده خارجی نداشتند، حاضر بودند هرگونه ریسکی را در کار با ایران بپذیرند. این بانک ها که واقعا بانک هایی بودند که به اصطلاح همکاران بانکی، بانک های زیرپله ای محسوب می شدند، در اثر کار با ایران البته به ثروت های میلیاردی رسیدند، ولی خب اثر آن ایجاد فساد اداری در ایران هم بود که ازجمله به ظهور میلیاردرهای جوان انجامید». یکی از مهم ترین این فسادها، پرونده بابک زنجانی در ایران و شریکش، رضا ضراب، در ترکیه بود که به بهانه دورزدن تحریم ها و فروش نفت ایران، میلیاردها دلار به وزارت نفت بدهکار است و سیستم قضائی بعد از چندین ماه کش وقوس قضائی برای او حکم اعدام صادر کرده است. اگرچه هنوز از بازگرداندن پول کشور به بیت المال خبری نیست. خواهر زنجانی: برادرم تحریم ها را دور زدبابک زنجانی که به میلیاردر نفتی شهره بود و در این مدت بهترین دفاع را در حمله دید و ضمن معرفی خود به عنوان قهرمان زمان تحریم ها، اتهاماتی را متوجه برخی مقامات دولت یازدهم کرد. ظاهرا تاکتیک زنجانی در قهرمان سازی از خود را اعضای خانواده اش هم در دستور کار قرار داده اند. نوبهار زنجانی یکی از سه خواهر اوست. در روزهای برگزاری دادگاه، نوبهار و یکی دیگر از خواهرانش در شعبه 15 دادگاه انقلاب حاضر می شدند. ظاهرا خواهر دیگر زنجانی (بهارک) که چند بار هم در جریان دادگاه نامش به میان آمد، خارج از ایران به سر می برد. خبرنگاران حاضر در دادگاه تلاش می کردند به هر طریقی شده با خواهران متهم ردیف اول پرونده فساد نفتی به گفت وگو بپردازند، اما به هر میزان که تلاش می شد به همان مقدار خواهران بابک از گفت وگو و حتی برقراری کوچک ترین دیالوگی ابا داشتند. در آن روزها زن دیگری هم در کنار خواهران زنجانی حضور داشت که در سالن محل برگزاری دادگاه حاضر نمی شد، اما به ظاهر آنان را مشایعت می کرد و شاید ماموریت داشت تا آنان با کسی به گفت وگو نپردازند، اما اکنون و پس از صدور حکم اعدام برای زنجانی، نوبهار زبان به سخن گشوده است. «ایسنا» متنی را منتشر کرده و در آغاز آن نوشته است این گفت وگو در اختیار این خبرگزاری قرار گرفته است. نوبهار در رابطه با روزهای پیش از بازداشت برادرش می گوید: «بابک خیلی اهل توضیح دادن نبود و مسائل کاری خود را اصلابازگو نمی کرد. کلا آدم توداری بود و اصلااهل اینکه دوستان و همکارهایش را ببینیم نبود. به خاطر همین سر از کارهایش درنمی آوردیم و ما هم دخالت نمی کردیم. تا زمانی که نامش در فهرست تحریم ها قرار گرفت و از تلویزیون اسمش را شنیدیم، نمی دانستیم مشغول دورزدن تحریم هاست؛ چون به کارهایش مسلط بود و به او اعتماد داشتیم، ولی خودمان از طریق صحبت های دوستان و آشنایان خیلی نگران بودیم». او در پایان به کلیدواژه این روزهای حامیان زنجانی اشاره کرده و گفت: «از همه مردم می خواهیم کمک مان کنند؛ زیرا حق بابک اعدام نیست. بابک در زمان تحریم ها خیلی زحمت کشید و میلیاردها پول وارد ایران کرد حالاچگونه می گویند قصد ضربه زدن به نظام را داشته است. تمام دشمنان ایران در خارج برای او پرونده سازی کردند زیرا مهره کلیدی در دورزدن تحریم ها بود. علاوه براین، انعکاس این حکم قطعا روی اموال خارجی بابک تاثیرگذار است و نمی دانم تکلیف آنها چه می شود. نمی دانم باید چه کرد. این اموال نه از بدهی کم می شود و نه دست ما به آنها می رسد». اخبار ضدونقیض از یک وکالت بلاعزلروز جمعه خبری به نقل از وکیل زنجانی منتشر شد مبنی بر اینکه او در جلسه ای در محل دادستانی و با حضور مسئولان وزارت نفت اموال خارجی خود را معرفی کرده و به مسئولان وزارت نفت وکالت بلاعزل داده تا آنها را به جای مطالبات خود بازپس بگیرند؛ خبری که البته با توضیحات مسئول وصول مطالبات وزارت نفت و در پی آن توضیحات مجدد وکیل زنجانی همراه شد. سیدعلی اصغر هندی درباره دراختیارقراردادن وکالت بلاعزل به وزارت نفت برای بازپس گیری اموال خارج از کشور این متهم نفتی گفت: «وکالت نامه تنها مربوط به یکی از اموالی است که پیش از این از سوی دادستانی در اختیار وزارت نفت قرار داده شده است». او در گفت وگو با «ایلنا» افزود: «به وزارت نفت ماموریت داده شده است تا این مورد را پیگیری و آن را به بیت المال برگرداند». هندی با اشاره به اینکه وزارت نفت برای تسویه بدهی متهم نفتی همکاری لازم را با او داشته، درخصوص اینکه آیا بابک زنجانی غیر از اموالی که اعلام شده اموال دیگری هم دارد، تصریح کرده بود: «اموالی که قبل از حکم اعلام شده، تغییری نکرده است، مگر آنکه درباره برخی از اموال چیزی نگفته یا مورد شناسایی دادستانی و شرکت ملی نفت ایران قرار نگرفته باشد». او در این باره که چقدر به پرداخت بدهی از سوی این متهم نفتی امیدوار هستید، افزوده بود: «بستگی به آنها دارد؛ وزارت نفت هرگونه همکاری با آنها را جهت پرداخت بدهی شان انجام داده است». مسئول کمیته مطالبات وزارت نفت با اشاره به اینکه در روزهای پایانی سال گذشته آگهی مزایده برخی اموال بابک زنجانی از جمله هواپیمایی، هتل ها، مجتمع های مسکونی و مجتمع های تجاری داده شده و در دست اقدام است، یادآور شده بود: «آگهی مزایده باقیمانده اموال بابک زنجانی نیز به زودی منتشر می شود». اما این پایان کار نبود، رسول کوهپایه زاده در واکنش به سخنان مسئول کمیته وصول مطالبات وزارت نفت مبنی بر اینکه ارائه فهرست اموال خارجی زنجانی به همراه وکالت بلاعزل به شرکت نفت صحت ندارد، گفت: «دفترخانه شماره 518 با هماهنگی وارد زندان شد و موکلم وکالت اموال داخل ترکیه را به شرکت نفت داد». وکیل زنجانی در گفت وگو با «تسنیم» در پاسخ به این سوال که اصغر هندی، مشاور وزیر نفت و مسئول کمیته وصول مطالبات این وزارتخانه، ارائه فهرست اموال خارجی زنجانی به شرکت نفت به همراه وکالت بلاعزل برای پیگیری این اموال را تکذیب کرده است، گفت: «16 فروردین امسال جلسه ای با حضور مسئولان دادستانی و شرکت نفت از جمله آقای هندی برگزار شد که موکل در آن جلسه راهکارهایی را برای استیفای اموال خارج از کشور خود ارائه می کند». کوهپایه زاده توضیح داد: «اینکه موکلم بابت بخشی از اموال یا کل آن وکالت رسمی داده یا خیر، بحث دیگری است و آنچه اهمیت دارد این است که اگر موضوع برای مسئولان شرکت نفت مهم نبود، چنین وکالتی اخذ نمی کردند. ضمن اینکه زنجانی در شرایط فعلی که در زندان به سر می برد، بیشتر از این نمی تواند انجام دهد و این هم تلاش موکلم در راستای تخفیف آثار جرم و جبران بخشی از خسارات وارده است و چنین اتفاقی قابل انکار نیست».
                