پنج‌شنبه ۱۹ فروردین ۱۳۹۵
-----------------------------------------
حرف اول
-----------------------------------------
تخت جمشید، اسطوره فرهنگ ایرانی
-----------------------------------------

                    طبق آخرین اخبار تخت جمشید این اثر جهانی، امسال در ایام نوروز بیشترین بازدید کننده را به خود اختصاص داده و رکورد جهانی را در بازدید به ثبت رسانده است. آنچه از پیش تر درباره تخت جمشید یا پارسه که به آن پرسپولیس هم می گویند می دانیم این است که از آن به عنوان پایتخت باشکوه و تشریفاتی امپراتوری هخامنشیان نام برده اند که 200 سال آباد بوده و سرانجام در 330 پیش از میلاد توسط اسکندر مقدونی به آتش کشیده شده و کتب و بخش عظیمی از فرهنگ و هنر ایرانی از این طریق به تاراج می رود. در روند تخریب آن پادشاهان ساسانی نیز بر آن کتیبه های گوناگونی نگاشتند و همچنین با ورود اعراب و اسلام با احترام به این مکان، از آن به عنوان هزارستون یا چهل منار نیز یادکرده اند. این مکان در سال 1979 از آثار جهانی ثبت شده در یونسکو است. این دورنمایی است از گذشته دور این مکان که در ادوار گوناگون تاریخ ایران، گاه با احترام از آن یاد کرده اند و گاه با بی اعتنایی، از معرفی عظمت آن به جهانیان سر باز زده اند.و اما چرا احترام و بازدید؟! ایرانی همواره به دنبال شناخت و احیای عناصر فرهنگی خویش است که معمولابه دلایلی در ادوار تاریخی گذشته ناشناخته مانده و بر قلم آگاهی نچرخیده که تولید دانش کند و از فواید آن جامعه ایرانی به روشنفکری اجتماعی نائل آید و چه بسا از کنار این روشنگری به کشف حقایق تاریخی خود و سپس به تاریخ جهانیان برسد و دلیل عمده آن نیز در گوشه نگه داشتن جامعه ای بوده که می توانست ارتباط عمیق فرهنگ ها و بهره برداری از آنها را سرلوحه خود قرار دهد و به ملتی پیشرو و آگاه مبدل شود که در پاره ای از موارد نشد!ازهمین رو افراد جامعه ایرانی امروز به جد می خواهند بدانند: نام جمشیدی که پادشاه اسطوره ای ایران بوده و از شاهنامه فردوسی خلق شده است، بر همین تخت پادشاهی جانشین سلیمان شد؛ بدانند در همین تخت جمشید در روز اول سال نو بسیاری از ساتراپ نشین ها به آنجا گسیل شده و هدایای فراوانی پیشکش پادشاهان می کردند؛ بدانند اروپاییان با احترام از این مکان به «پرسپولیس» به معنای «سرزمین تمدن پارس» یاد می کنند.بدانند بنای آن از برترین بناهای تاریخی ایران است که در حدود دو هزارو 500 سال پیش بنا نهاده شده است. بدانند در آن زمان دستمزد و حقوق همراه با بیمه حتی برای زنان هم رواج داشته است. بدانند کدام معماران و هنرمندان با توانایی منحصربه فرد خود چنین بنای عظیمی را ساخته اند که تاکنون نظیر آن یافت نشده است. بدانند دوران هخامنشی یکی از دوره های تاریخی درخشان ایران و جهان است و بنیان گذار آن یکی از افراد بادرایت و بی ریا، اهل راستی بوده که در سده ششم پیش از میلاد توانسته با هم پیمان کردن اقوام گوناگون آریایی تبار پارسی و ماد، بزرگ ترین امپراتوری بزرگ آن زمان را در جهان پایه گذاری کند. بدانند وی پاسارگاد را به عنوان پایتخت برگزید و آنجا را به عنوان باغ شهری بزرگ درآورده که از آن به «پردیس» معروف شد و «فردوس» عرب و «پردیس» انگلیسی از آن گرفته شد. بدانند اولین منشور حقوق بشردر آن زمان توسط کوروش، بنیان گذار هخامنشی، مطرح شد. بدانند هخامنشیان با چهار پایتخت حکمرانی می کردند؛ بابل در قلب بین النهرین، شوش در مرکز اصلی عیلام، هگمتانه در مرکز تمدن ماد و تخت جمشید در قلب فرمانروایی هخامنشیان که بزرگ ترین مرکز گردهمایی جهان آن روز برای مراسم گوناگون بوده است. بدانند هنر و معماری ظریف و یگانه در مجموعه تخت جمشید از تجمع هنر اقوامی نظیر لیبی، اتیوپی، مصر و هندوستان به نمایش درآمده که از این منظر به دولتی با «وحدت جهانی و صلح پایدار» شهره بوده است و روحیه اغماض و ازخودگذشتگی و همچنین راستی و تلاش صادقانه همراه با کمترین توقع، چاشنی هنر های به کار گرفته شده در این مجموعه بوده است. این همه کافی است تا جامعه بیدار امروز ایرانی برای احیای عظمت روح فرهنگ ایرانی به بازدید از بزرگ ترین مرکز فرهنگی تاریخی ایران روی آورده تا در هرگونه تصمیم گیری های اجتماعی و سیاسی، به کنه فرهنگ خود رجوع کرده و از عناصر آن در تجدید عناصر تازه و روبه رشد، بهره کافی و وافی را ببرد.
                