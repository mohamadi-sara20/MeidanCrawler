چهار‌شنبه ۲۰ مرداد ۱۳۹۵
-----------------------------------------
type_unknown
-----------------------------------------
با شکایت از وکیل تامین اجتماعی مرتضوی باز هم شاکی شد
-----------------------------------------

                    شرق: برای وکیل سازمان تامین اجتماعی التزام به «قید شرف» به میزان 15میلیون تومان صادر شد. بعد از وکلای جمعی از کارگران و بیمه گذاران تامین اجتماعی، حالانوبت به «مجتبی نظری» وکیل سازمان تامین اجتماعی، قاضی و دادستان سابق رسیده است.سعید مرتضوی با پرونده ای 18جلدی در شعبه 1057 دادگاه کارکنان دولت تاکنون از تعدادی از شاکیانش شکایت کرده است. از «مصطفی ترک همدانی» وکیل دادگستری پیش از این شکایت کرده بود و حالاسراغ وکیل سازمان تامین اجتماعی رفته است. پرونده ای که نظری وکالتش را برعهده دارد، شکایت سازمان تامین اجتماعی از سعید مرتضوی، مدیرعامل وقت سازمان بر مبنای گزارش تحقیق وتفحص دو سال گذشته مجلس نهم است. نظری دیروز به «شرق» گفت: «سال گذشته شعبه بازپرسی دیگری من را بابت شکایت سعید مرتضوی به اتهام نشر اکاذیب احضار کرد اما بعد از اعلام عدم صلاحیت، پرونده به شعبه 15 دادسرای وی‍ژه کارکنان دولت یعنی همان شعبه ای که پرونده شکایت از سعید مرتضوی در حال رسیدگی بود، ارسال شد». نظری با اشاره به اینکه سعید مرتضوی وکیل گرفته و شکایتی علیه من تنظیم کرده است، افزود: «بازپرس شعبه 15، بنده را احضار و اتهام من را به استناد مصاحبه هایی که با رسانه ها در ارتباط با پرونده تامین اجتماعی داشتم، نشر اکاذیب ذکر و تقاضای تعقیب قضائی من را مطرح کرد». وکیل سازمان تامین اجتماعی افزود: «من همان جا پنج صفحه لایحه دفاعیه نوشتم با این مضمون که من وکیل سازمان تامین اجتماعی هستم و با آقای مرتضوی هم دشمنی خاصی ندارم، تمامی صحبت های من با رسانه ها هم از زبان موکلم بیان شده است. ضمن اینکه موکل من هم شروع کننده شکایت نبوده و شکایت اولیه از سوی مجلس نهم و بر مبنای گزارش تحقیق وتفحص از سازمان تامین اجتماعی تشکیل شده بود». «نظری» افزود: «ادعای بازپرس این بود که چون برای بخشی از پرونده مرتضوی قرار منع تعقیب صادر شده است، شما نباید درباره آن صحبت کنید که من پاسخ دادم این من نیستم که سراغ رسانه ها رفته ام. اصولابعد از پایان دادگاه رسانه ها هستند که سراغ شاکی و متشاکی می روند و همان طور که آقای مرتضوی بعد از پایان دادگاه با خبرنگاران صحبت می کند، من هم به سوالات رسانه ها و عمدتا به همان ادعاهای مطرح شده از سوی آقای مرتضوی با خبرنگاران پاسخ داده ام که اصولاایشان معتقد به هیچ نوع اتهام و جرم مندرج در کیفرخواست نبوده و نیستند. ما در کشوری آزاد زندگی می کنیم که دانستن حق مردم است و درباره پرونده مهمی مانند تامین اجتماعی نباید این حق را از مردم و 30 میلیون کارگر ذی نفع تامین اجتماعی دریغ کرد». «نظری» با بیان اینکه من در گفت وگو با بازپرس به یک جمله حقوقی قدیمی اشاره کردم افزود: «گفته می شود که اذن به شیء اذن به لوازم حقوقی آن هم هست. یعنی وقتی حقی دارید می توانید از سایر ملزومات آن حق هم استفاده کنید. آن طرف دعوا حرف می زند، پس در این طرف هم مدیرعامل یا وکیل او حق دارد که صحبت کند». او افزود: «در نهایت در این مرحله از بازپرسی برای من التزام به قید شرف صادر شد».پیش از این هم مرتضوی دو بار از مصطفی ترک همدانی یکی از وکلای شاکی در ماجرای پرونده تامین اجتماعی شکایت کرده بود. شکایت اول در شعبه 13 بازپرسی ناحیه 4 دادسرای تهران در منطقه تهرانپارس برگزار شده بود. پیمان حاج محمودعطار یکی از وکلای شاکی در پرونده تامین اجتماعی گفته بود که مرتضوی به دلیل مصاحبه های مصطفی ترک همدانی (وکیل همکارش) درباره پرونده سازمان تامین اجتماعی به اتهام افترا و نشر اکاذیب شکایت کرده است. او گفته بود: «اتهامات وارده به سعید مرتضوی از سوی ترک همدانی مستند به گزارش کمیته تحقیق وتفحص مجلس شورای اسلامی از سازمان تامین اجتماعی، نظر دیوان محاسبات کشور، وزارت اطلاعات و سازمان بازرسی کل کشور بوده است». مصطفی ترک همدانی بعدا گفت که این شکایت برای رسیدگی به شعبه 1080 دادگاه کیفری دو ارسال شده است. سعید مرتضوی اما یک بار دیگر هم از این وکیل دادگستری شکایت کرد و مجددا احضاریه ای از دادسرای ناحیه 12 تهران برای همدانی به اتهام تهمت و افترا ارسال شد. آخرین وضعیت پرونده مرتضویبراساس آخرین اخبار از پرونده سعید مرتضوی در ماجرای تامین اجتماعی، این پرونده برای رفع نقص به دادسرا عودت داده شده بود. دو هفته پیش اعلام شد که با رفع نقص، پرونده به دادگاه بازگشته و اعلام شد که جلسه بعدی دادگاه 14 شهریور برگزار می شود. اما دو روز قبل، سازمان تامین اجتماعی که شاکی پرونده سعید مرتضوی محسوب می شود، به نظریه 55صفحه ای کارشناس این پرونده اعتراض کرد. مجتبی نظری به تسنیم گفته بود اعتراض سازمان تامین اجتماعی به این نظریه به طور مفصل به دادگاه تقدیم شده است. تسنیم نوشته بود شعبه 1057 دادگاه کیفری استان، در حالی پس از وصول نظریه کارشناسی از دادسرا، 14 شهریور را برای رسیدگی تعیین کرده که با اعتراض تامین اجتماعی به نظریه کارشناس، موضوع به هیات سه نفره کارشناسان ارجاع می شود تا نظریه نهایی خود را درباره مسائل مختلف این پرونده اعلام کنند.پرونده سعید مرتضوی بر مبنای گزارش تحقیق وتفحص 80صفحه ای مجلس از سازمان تامین اجتماعی تهیه شده و بازپرس بر مبنای آن و تحقیقاتی دوباره قرار مجرمیت برای مرتضوی صادر کرده بود. دادستان هم با آن قرار موافقت کرده و براساس آن برای سعید مرتضوی کیفرخواست صادر شد، ولی پرونده در دادسرا دو بخش شد؛ بخش اول مربوط به تصدی غیرقانونی مرتضوی بر سازمان تامین اجتماعی در پرونده ای جداگانه به دادگاه آمد و منجر به صدور رای شد، اما بخش اصلی و مهم تر آن، که به پرداخت های غیرمتعارف و از آن مهم تر مفاهمه شبهه آمیز فروش شرکت های زیرمجموعه سازمان به بابک زنجانی بود، در پرونده ای جداگانه به دادگاه آمد. همین پرونده بود که مشمول ایراد شد و در اواسط دادگاه اعلام شد برای رفع نقص به شعبه 15 بازپرسی دادسرای کارکنان دولت محول شده تا دوباره نظر کارشناسی بگیرد. آن طور که گفته شد، کارشناس باید درباره ادعاهای مرتضوی در جلسه دادگاه و اینکه آیا این ادعاها صحت دارد یا خیر، نظر می داد. زیان ده بودن یا نبودن شرکت های واگذار شده به بابک زنجانی و اینکه افرادی که از مرتضوی پول دریافت کرده اند، ذی نفع تامین اجتماعی بوده اند یا خیر، از جمله موضوعاتی بود که کارشناس رسمی دادگستری باید درباره آن اظهارنظر می کرد. «نظری»، وکیل سازمان تامین اجتماعی، اسفندماه به خبرگزاری تسنیم گفته بود: «جالب اینکه هزینه کارشناسی را باید سازمان تامین اجتماعی پرداخت کند».او گفته بود، به بازپرس گفتم ما تقاضای کارشناسی نکردیم که بخواهیم هزینه آن را پرداخت کنیم؛ اما بازپرس می گوید طبق قانون جدید آیین دادرسی کیفری، هزینه کارشناسی برعهده متهم نیست. برای گرفتن همین نظر کارشناسی، از سازمان تامین اجتماعی مبلغ 20 میلیون تومان دریافت شد، اما از متشاکی نه. تصرف غیرقانونی در اموال دولتاتهام «مرتضوی» در ماجرای تامین اجتماعی به استناد کیفرخواست، تصرف غیرقانونی در اموال دولت (ماده 598 قانون مجازات اسلامی) و موضوع آن رسیدگی به ماجراهای پرداخت های غیرقانونی او در قالب سکه و کارت هدیه به نمایندگان مجلس، محمدرضا رحیمی، معاون اول دولت احمدی نژاد و دیگر شخصیت های حقیقی و حقوقی و مهم تر از همه، ماجرای تفاهم نامه فروش شرکت های زیرمجموعه تامین اجتماعی به بابک زنجانی است. آن طور که از اخبار برمی آید، نقص در پرونده صرفا بسنده به این اتهامات است، نه موارد دیگر؛ چراکه پرونده های این قاضی سابق تجمیع شده و او در شعبه 1057 شاکیان دیگری هم دارد؛ پرونده ای که به نوشته خبرگزاری ها، مشتمل بر 18 جلد است. عباس پالیزدار و جمعی دیگر از وکلابه استناد موارد اتهامی (نسبت دادن امر غیرواقع به دیگری، ماده 697 قانون مجازات اسلامی ذیل فصل 27، یعنی افترا و توهین و هتک حرمت) و فاطمه آجرلو، نماینده سابق مجلس و همسرش که قاضی دادگستری است، به استناد ماده 580 (ورود غیرقانونی به منزل کسی بدون اجازه و...) از دیگر شاکیان مرتضوی اند؛ با این حال مشخص نیست که وضعیت رسیدگی به شکایات آنها در چه مرحله ای است. آن طور که از اخبار برمی آید، فاطمه آجرلو و همسرش و حتی وکیلی به نیابت از آنها در هیچ یک از این سه جلسه دادگاه شرکت نکرده اند. تمایلی به صحبت یا اظهارنظر درباره شکایت خود ندارند. نهم شهریور، دادگاه کهریزکپرونده تامین اجتماعی دارای دو بخش است که بخش نخست آن به همراه شکایت روح الامینی، اولیای دم یکی از فوت شدگان حادثه بازداشتگاه کهریزک، در شعبه نهم دادگاه کیفری یک به ریاست قاضی کشکولی مورد رسیدگی قرار گرفت و در نهایت پس از برگزاری هفت جلسه، رسیدگی قاضی کشکولی به این پرونده پایان یافت. شعبه نهم دادگاه کیفری یک استان تهران، متهم را در ارتباط با شکایت اولیای دم مرحوم روح الامینی به اتهام معاونت در قتل عمدی و آن بخش از حکم پرونده قضات کهریزک که نقض شده بود، تبرئه کرد. دادگاه در ارتباط با پرونده تامین اجتماعی نیز، متهم را به رد مال به مبلغ 46میلیون تومان و یک سال حبس که شش ماه آن تعلیقی است، محکوم کرد. هردو شاکیان، یعنی هم سازمان تامین اجتماعی و هم اولیای دم مرحوم روح الامینی، به حکم شعبه نهم دادگاه کیفری یک استان تهران اعتراض کردند و پرونده به شعبه 38 دیوان عالی رفت، اما در آنجا به استناد قانون جدید آیین دادرسی اعلام شد که رسیدگی به پرونده در صلاحیت دادگاه تجدیدنظر استان است برای همین پرونده به شعبه 22 تجدیدنظر استان ارجاع شد. به دنبال درخواست خانواده روح الامینی مبنی بر تعیین وقت جداگانه ای برای رسیدگی به پرونده آنها (مجزا از پرونده تامین اجتماعی)، میرمجید طاهری، وکیل این خانواده، دیروز به «شرق» گفت که برای نهم شهریور تعیین وقت رسیدگی داده شده است.
                