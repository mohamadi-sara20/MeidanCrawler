چهار‌شنبه ۲۶ خرداد ۱۳۹۵
-----------------------------------------
حرف اول
-----------------------------------------
کاهش ضایعات کشاورزی مهم تر از تولید
-----------------------------------------

                    آنها که از گذشته های دورتر، خاطراتی را مرور می کنند، چه بسا بزرگ ترهایی را به یاد بیاورند که در گذر از کوی و برزن ها اگر با تکه نانی در مسیرشان روبه رو می شدند به مثابه نمادی از کرامت آفریدگار، آن را می بوسیدند و بر پیشانی می نهادند. کودکان نیز در نظاره هر روزه در این مدرسه عشق و شکرگزاری، درس قناعت می آموختند. به یاد می آوریم چه بسیار برای تاکید بر صداقت در گفتار و میثاق ها، به همان تکه نان ها مانند کتاب آسمانی سوگند می خوردند. امواج تند درآمد نفت از دهه 50 به بعد به پیدایش ضد ارزش «الگوی مصرف بیشتر» در جامعه انجامید و به تدریج از اصالت آن فرهنگ زیبا، جز خاکستری از حرمان به جای نگذاشت. فراگیرشدن چنین ضد ارزش هایی موجب شد کشورمان هم اکنون در ضایعات تولیدات کشاورزی، از رتبه های نخست جهان به شمار بیاید. کشوری که مردمانش نیز همچنان و با زیاده روی در مصرف (روغن، شکر، مرغ، نان و... و از آن طرف سوخت های فسیلی) بر آخرین رمق شاخه های حیات خود تیشه می زنند. خبرگزاری ها در 11 خرداد 95 از ضایعات نگران کننده سالانه 35 میلیون تن محصولات کشاورزی در کشور خبر دادند. برآوردهای فائو نشان می دهد هر سال 1،3 میلیارد تن غذا در جهان هدر می رود که 35 میلیون تن از این رقم معادل 2.7 درصد در ایران دور ریخته می شود.البته خبرهایی از این جنس و به شکل های مختلف و در منابع متعدد از مرز نگرانی ها فراتر رفته و با عمق یک فاجعه بروز پیدا کرده است. در یک برآورد کلی اگر که فقط یک و نیم میلیون هکتار به چنین تولیدی اختصاص یابد، معادل مصرف 15 میلیارد متر مکعب آب (یک پنجم آب در اختیار بخش کشاورزی کشور) در این فرایند تخریب و در هر سال از دست می رود. بدون تردید چنین سطحی از اراضی آبی کشاورزی و منابع آب آن، به تنهایی می تواند دو برابر نیاز مصرف متعادل روغن (سرانه 12 کیلوگرم در سال) کشور را تامین کند. در صورتی هم که این میزان آب برای ترمیم منابع آب زیرزمینی به کار گرفته شود، به طور قطع در 15 سال تراز منفی نگران کننده این منابع در حال زوال جبران خواهد شد. به خاطر داشته باشیم اگر هر کیلوگرم از این انبوه ضایعات فقط یک دلار ارزش داشته باشد، از گذر این خسران، سالانه 35 میلیارد دلار از جیب کشور و جامعه ما از دست می رود. البته اگر که بنا بر آن باشد که پیامدهای زیست محیطی چنین ضایعات کمرشکنی نیز ارزیابی و تحلیل شود، با ارقامی از جابه جایی ها در چرخه حمل زباله و بازیافت، مصرف افراطی پلاستیک و کیسه ها و مواد پلی اتیلن روبه رو می شویم که جز بر غلظت شرم این نسل نسبت به آیندگانش نمی افزاید. بدون تردید ابعاد زیست محیطی این ضایعات را می توان به عنوان اصلی ترین چالش مدیریت بستر حیات کشور به شمار آورد. با توجه به آغاز کار مجلس دهم و پنجره های گشوده ترشده ای از امید در ترکیب متفاوتی از نمایندگان در مقایسه با دوره قبل، انتظار می رود این مهم در راس فوریت های آن قرار بگیرد. مرکز پژوهش های مجلس باید بررسی برای کاهش حداکثری این ضایعات را در تعامل سازنده با مدیریت اجرائی و نیز مشارکت تمامی صاحب نظران کشور به عهده بگیرد. با این میزان ضایعات و نیز ظرفیت محدود توسعه در بخش کشاورزی که سقف محدودی دارد، نباید بر مطالباتی رویایی از این بخش تاکید کرد. از آن سو نیز امیدواریم وزارت جهاد کشاورزی نهاد ترویجی خود را برای سامان دهی کاهش ضایعات در کشور به سامان بیشتری برساند؛ سامانی که باید از تمامی شاخه های اجرائی تاثیرگذار از جمله وزارت آموزش وپرورش، سازمان صداوسیما، حوزه های دینی، بخش های اقتصادی و... برای مدیریت مصرف و فرهنگ سازی بهره بگیرد.
                