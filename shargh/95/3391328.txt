سه‌شنبه ۲۲ تیر ۱۳۹۵
-----------------------------------------
type_unknown
-----------------------------------------
همکاران آیت الله جنتی
-----------------------------------------

                    شرق: فقط چهار روز به روز 26 تیرماه، یعنی سالگرد آغاز به کار شورای نگهبان باقی است و درحالی که در این روز باید تکلیف سه فقیه و سه حقوق دان این شورا مشخص شود، امروز نمایندگان مجلس درباره سه چهره ای که در جایگاه حقوق دان شورای نگهبان قرار خواهند گرفت، تصمیم گیری می کنند. هرچند دوره فعالیت شورای نگهبان شش ساله است اما نیمی از شش حقوق دان و نیمی از شش فقیه این شورا، در سال سوم هر دوره تغییر می کنند. بر همین اساس بود که تابستان سال 92، مقام معظم رهبری در حکمی آیت الله مومن، آیت الله هاشمی شاهرودی و آیت الله یزدی را برای یک دوره شش ساله دیگر در جایگاه خود ابقا کردند. همچنین با توجه به اینکه یکی از فقهای شورای نگهبان یعنی آیت الله رضوانی از دنیا رفته بود، رهبری در همان تیرماه سال 92، آیت الله شب زنده دار را نیز به جای او منصوب کردند. برهمین اساس حالانوبت آیت الله جنتی و آیت الله مدرسی یزدی است که با توجه به پایان دوره شش ساله حضورشان در این دوره از شورای نگهبان، رهبری درباره ابقا یا جایگزینی آنها تصمیم گیری کنند. همچنین آیت الله شب زنده دار که سال 92 جایگزین آیت الله رضوانی شده بود نیز امسال باید با توجه به پایان یافتن دوره مرحوم رضوانی، یا مجددا ابقا شود یا با نظر رهبری جای خود را به فقیهی دیگر بدهد. سخنگوی محبوب آیت الله جنتی بازمی گردد؟اما درباره شش حقوق دان شورای نگهبان اوضاع به گونه ای دیگر است. براساس قانون، اختیار معرفی حقوق دانان شورای نگهبان به تعداد بیش از افراد مورد نیاز، به عهده رئیس قوه قضائیه است و مجلس شورای اسلامی موظف است فقط از میان افراد معرفی شده، تعداد لازم را انتخاب کند. تیرماه سال 92 و درحالی که دوره شش ساله عباسعلی کدخدایی و حسینعلی امیری و محسن اسماعیلی به پایان رسیده بود، قوه قضائیه امیری را دوباره به مجلس معرفی نکرد و محسن اسماعیلی در کنار کدخدایی به همراه سام سوادکوهی و نجات الله ابراهیمیان به مجلس معرفی شدند. نمایندگان مجلس نهم در روزهای بعد از انتخابات سال 92، «محسن اسماعیلی، سام سوادکوهی فر و نجات الله ابراهیمیان» را به عنوان حقوق دانان جدید شورای نگهبان برگزیدند و عباسعلی کدخدایی مجبور شد با رای نمایندگان از کرسی شورای نگهبان خداحافظی کند. پس از آن آیت الله جنتی او را به عنوان مشاور خود در شورای نگهبان منصوب کرد و در ماه های اخیر و پس از انتخاب آیت الله جنتی به عنوان رئیس مجلس خبرگان، کدخدایی از سوی جنتی به عنوان رئیس حوزه ریاست مجلس خبرگان نیز منصوب شد.حالاو در پایان دوره شش ساله سه حقوق دان دیگر شورای نگهبان، بار دیگر این حقوق دان محبوب آیت الله جنتی از سوی ریاست قوه قضائیه به مجلس معرفی شده تا درصورت جلب آرای نمایندگان به شورای نگهبان بازگردد. او در آخرین دوره حضور خود در شورای نگهبان و پس از رفتن غلامحسین الهام از این شورا، مسئولیت سخنگویی شورای نگهبان را بر عهده گرفت. مسئولیتی که پس از او به نجات الله ابراهیمیان رسید و تفاوت های ابراهیمیان با کدخدایی آن قدر زیاد بود که در سه سال گذشته، خبرنگاران و اهالی سیاست به شدت از سخنگویی ابراهیمیان استقبال می کردند. به همان نسبتی که بین او و اهالی سیاست رسانه، رابطه خوبی برقرار بود، رابطه او با دبیر شورای نگهبان، کاملابرخلاف رابطه سخنگوی پیشین با دبیر بود. به گونه ای که کار به جایی رسید که در اوج بررسی صلاحیت ها در انتخابات مجلس دهم در زمستان 94، ابراهیمیان اعلام کرد از سخنگویی شورا استعفا داده است. پس از او سیامک ره پیک بدون اینکه رسما به عنوان سخنگوی شورا معرفی شود، وظایف سخنگویی را ایفا کرد؛ اما حالاو در پایان دوره شش ساله ره پیک و علیزاده و سلیمی، تنها علیزاده دوباره به مجلس معرفی شده و اثری از نام ره پیک و سلیمی در بین نامزدهای معرفی شده وجود ندارد. چهار روز دیگر دوره عضویت «محمدرضا علیزاده، سیامک ره پیک و محمد سلیمی» در شورای نگهبان به پایان می رسد و امروز باید نمایندگان مجلس یازدهم از بین عباسعلی کدخدایی، محمدرضا علیزاده، محمدهادی صادقی، سیدفضل الله موسوی و احمد بیگی حبیب آبادی، سه نفر را به عنوان حقوق دانان شورای نگهبان برای یک دوره شش ساله دیگر انتخاب کنند.5 گزینه معرفی شده چه کسانی هستنددرباره رزومه و سوابق پنج گزینه ای که برای تصدی منصب حقوق دانی شورای نگهبان معرفی شده اند، روز گذشته خبرگزاری تسنیم گزارشی منتشر کرد که براساس آن عباسعلی کدخدایی مدرک کارشناسی حقوق خود را از دانشگاه تهران دریافت کرده و پس از اخذ مدرک کارشناسی در وزارت سپاه سابق مشغول و پس از پایان جنگ تحمیلی برای ادامه تحصیل به خارج از کشور بورسیه شده است. به گزارش تسنیم کدخدایی مدرک کارشناسی ارشد خود را در رشته حقوق اساسی تطبیقی و مدرک دکترای خود را از دانشگاه «هال» انگلستان در رشته حقوق بین الملل دریافت کرده و هم اکنون عضو هیات علمی دانشکده حقوق و علوم سیاسی دانشگاه تهران است. براساس گزارش تسنیم، کدخدایی بعد از شورای نگهبان، با حکم مقام معظم رهبری به عضویت هیات حل اختلاف قوا و تنظیم قوای سه گانه درآمده و این خبرگزاری، یکی از ویژگی های مهم کدخدایی را حضور او در شورای نگهبان در مقطع انتخابات سال 88 بیان کرده است. به نوشته تسنیم «او در این دوره برخلاف برخی خواص، عملکرد بسیار روشنی در حمایت از نظام اسلامی داشت و به واسطه مسئولیتش از آرای مردم که همان حق الناس است، صیانت کرد».تسنیم درباره محمدرضا علیزاده، عضو فعلی حقوق دانان شورای نگهبان که بار دیگر برای تصدی این عنوان به مجلس معرفی شده هم نوشته که او دارای مدرک کارشناسی ارشد حقوق است و از دوره دوم تا ششم در شورای نگهبان حضور داشته و باسابقه ترین عضو حقوق دان شورای نگهبان به حساب می آید. ازجمله سوابق او نیز معاون رئیس قوه قضائیه و رئیس سازمان ثبت اسناد و املاک کشور، معاون بازرسی کل کشور، دادستان انقلاب اسلامی قائمشهر، مدیرکل ارزشیابی قضات و قائم مقام دبیر شورای نگهبان بوده است.محمد هادی صادقی، دیگر گزینه معرفی شده از سوی شورای نگهبان هم دارای دکترای حقوق جزا و دانشیار دانشگاه شیراز است. از سوابق شغلی او می توان به ریاست دانشگاه، رئیس دانشکده حقوق و علوم سیاسی، عضو هیات علمی و رئیس بخش حقوق جزا و جرم شناسی دانشگاه شیراز اشاره کرد. در کارنامه صادقی مسئولیت و فعالیت در ستاد انتخاباتی علی لاریجانی در دوره انتخابات ریاست جمهوری دوره نهم دیده می شود.سیدفضل الله موسوی، دیگر گزینه ای است که به مجلس معرفی شده و دارای مدرک دکترای حقوق بین الملل از دانشگاه تهران است. او نماینده مردم تهران در مجلس هفتم و رئیس سابق دانشکده حقوق و علوم سیاسی دانشگاه تهران و همچنین عضو هیات علمی دانشکده حقوق و علوم سیاسی دانشگاه تهران بوده و در سال 90 به عنوان استاد نمونه در سطح کشور انتخاب شده است.آخرین گزینه معرفی شده به مجلس هم احمد بیگی حبیب آبادی از قضات باسابقه دادگستری است. او که در دوره ای مشاورت آیت الله صادق آملی لاریجانی را عهده دار بوده است، در سال 89 از سوی رئیس دستگاه قضا برای حضور در شورای نگهبان به مجلس شورای اسلامی معرفی شد که موفق به جلب نظر نمایندگان برای عضویت در این شورا نشد.
                