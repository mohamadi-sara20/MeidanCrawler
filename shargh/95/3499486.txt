دو‌شنبه ۲۷ دی ۱۳۹۵
-----------------------------------------
حرف اول
-----------------------------------------
پدر سازندگی اقتصاد ایران
-----------------------------------------

                    خلق بسیاری از ساختارهای اقتصاد ایران به ویژه در شرایطی که کشور، انقلاب اسلامی و جنگ تحمیلی را به عنوان دو شوکی که هر اقتصادی را به زانو در می آورد، پشت سر گذاشت یکی از مهم ترین دستاوردهای اقتصادی کشور است که مانند همه لحظات تاریخ ساز کشور، مرد بزرگ اقتصادی که زبان سیاست دنیای اسلام و جهان را به خوبی می شناخت هدایت گر خروج از این بحران ها و تنگناهای اقتصادی و سیاسی بود. نگارنده در هشت سال ریاست جمهوری و سال های ریاست مجلس شورای اسلامی و ریاست مجمع تشخیص مصلحت نظام، فرصت همکاری اقتصادی و سیاسی با ایشان را داشتم. همواره در گلوگاه های تاریخی کشور، نقشی تعیین کننده و کلیدی را ایفا می کردند و درسال های پس از جنگ، دولت ایشان توانست رشد اقتصادی بالایی برای کشور رقم بزند. در دوره اول ریاست جمهوری آیت الله هاشمی رفسنجانی (رضوان الله تعالی علیه)، هم زمان با افزایش درآمدهای نفتی و دریافت وام های خارجی او توانست بهترین و مناسب ترین استراتژی سیاسی و اقتصادی را به کار بگیرد و بر مبنای مزیت های اقتصادی، سیاست درهای باز اقتصادی را به اجرا درآورد. با اجرای این برنامه، حجم واردات به سرعت افزایش یافت و از 5،16 میلیارد دلار در سال 1368 به بیش از 30 میلیارد دلار در سال 1370 رسید و در عوض با تقویت بودجه عمرانی و تقویت شدید بخش عرضه اقتصاد رونق بزرگی برای کشور به همراه آورد که اقتصاد ایران توانست به رشد اقتصادی بیش از شش درصد دست یابد. سازندگی و بازسازی ساختار و اقتصاد ایران پس از جنگ، موضوع مهمی بود که در سایه بزرگانی مانند ایشان میسر شد. درآمدهای نفتی در دولت سازندگی با رشد خوبی روبه رو شد و زمینه ساز رونق اقتصادی بود؛ این در حالی است که در دولت های نهم و دهم که رشد درآمدهای نفتی و میزان آن به مراتب بسیار بالاتر از دولت های اعتدال، سازندگی و تدبیر و امید بود رشد اقتصادی کشور به منفی شش درصد رسید. با رصدکردن شاخص های مهم اقتصاد کلان به وضوح مشخص است که بدترین عملکرد اقتصادی نیز به همین دولت مرتبط بوده است. متاسفانه یکی از مهم ترین شاخص هایی که به طور دقیق محاسبه نمی شود میزان شفافیت اقتصادی است.این شاخص در دولت نهم و دهم به اسم تحریم های اقتصادی و ایجاد مسیرهای ارزی غیرمتداول در کشور به حداقل خود رسید که به فسادهای اقتصادی گسترده ای منتهی شد. ارقام اختلاس های اقتصادی به طرز لوگاریتمی افزایش یافت. اگر بسیار ساده و از ابتدایی ترین تعریف اندازه دولت یعنی تقسیم مخارج دولت به درآمد ناخالص ملی استفاده کنیم، می بینیم که اندازه دولت به طور متوسط حول وحوش 20 درصد در نوسان بوده است (نمودار شماره 1). نوسانات اندازه دولت به طور عمده ناشی از عواملی از قبیل درآمدهای نفتی، جنگ و بازسازی پس از آن و تحریم هاست اما می بینیم که دولت سازندگی توانست اندازه دولت را با سیاست های اقتصاد باز و سیاست های تحریک عرضه حفظ کرده و رونق اقتصادی بالایی را برای کشور رقم بزند. آیت الله هاشمی رفسنجانی در کنار نقش ماندگار و تاریخ ساز خود در انقلاب و یاری و همرامی امام(ره) در سال های قبل از انقلاب، در سال های پس از انقلاب نیز از فرماندهی دفاع مقدس تا مدیریت سازندگی کشور و از شورای انقلاب تا ریاست مجلس، همواره نقش بی بدیلی ایفا کردند، قامت برجسته ای در جهان اسلام و ایران داشتند و همان طور که حضرت امام فرموده بودند: «هاشمی زنده است چون نهضت زنده است». آیت الله هاشمی رفسنجانی در لحظات تاریخ ساز اقتصاد و سیاست ایران که به فرموده امام(ره) رقم می خورد، نقشی ماندگار و بنیادین داشت که این لحظات در تمامی ادوار زندگی ایشان مشهود و متجلی است. از خداوند برای ملت بزرگ ایران به ویژه خانواده مکرم ایشان طلب صبر کرده و برای ایشان حشر با اولیای الهی، امام و شهیدان را مسئلت دارم.
                