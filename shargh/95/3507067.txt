یک‌شنبه ۱۰ بهمن ۱۳۹۵
-----------------------------------------
یادداشت
-----------------------------------------
سده و سنت های ایرانی
-----------------------------------------

                    در روز دهم بهمن، جشن سده برپا می شود که احترام ایرانیان باستان را به آتش- این عنصر حیاتی- نشان می دهد. با درود به روان پاک آتش نشانان فداکار و ازجان گذشته و برای یادآوری تاریخی، به چگونگی این سنت دیرین وطنمان اشاره می شود. تاریخ پرفرازونشیب کشور ما پیوسته شاهد مبارزاتی پیگیر برای دفاع سرسختانه از اصالت ملی در همه زمینه های سیاسی، اجتماعی، فرهنگی، مذهبی و... بوده و در این راه، پدران ما به طور دائم با اشغال نظامی، فرهنگی، عقیدتی و... مبارزه کرده اند و موجودیت خود را که با هویت، آیین، زبان، سنت ها و فرهنگ خاص آنان درآمیخته بود، به شدت پاس می داشتند. تبار ایرانی، گذشته پرافتخارش را به فراموشی نسپرد و آن را در تمام جلوه گاه های ادب، هنر، شعر، موسیقی، فولکلور، رسوم روزمره خود و بالاخره حفظ سنت ها و از آن جمله جشن های نوروز، یلدا، مهرگان، سده، سپندارمذگان و... همواره زنده نگاه داشته است.به روال آیین باستان، در پسین روز دهم بهمن هر ساله در نقاطی از ایران مانند کرمان، اصفهان، یزد، تهران و... جشن سده باشکوه تمام برگزار می شود و زرتشتیان و ایرانیانی که تابع سنن و آداب خود مانده اند، در این شادی حضوری فعال دارند. در کرمان از چند روز قبل، مردم در باغی به نام بداغ آباد که در نزدیکی شهر قرار دارد، جمع شده و در اتاق های آن سکنی می گزینند تا برای چند روزی زندگی مشارکتی را به رسم اجداد خود تجربه کنند و در روز دهم بهمن هم زمان با غروب خورشید، موبدان در لباس مخصوص و سر تا پا سفید و مشعل به دست درحالی که نوای دف و دایره نواخته می شود و آنان را همراهی می کند، برای روشن کردن آتش حرکت می کنند و پس از برافروختن کوهی از خارهای روشن شده، دور این آتش انبوه جمع و خداوند صاحب آتش را نیایش کرده و هرکس در دل خود آرزویی برای به زیستی مردم و جامعه، رفع شر و دروغ و بدی می کند و آتش با اسپند و کندری که به آرزو رسیده ها در آن می ریزند، همه جا را خوشبو می کند و از فردای آن روز مردمان برای استقبال از نوروز آماده می شوند.در یزد این جشن در یک محوطه بدون درخت برگزار می شود و با توجه به اینکه در گذشته وسایل ارتباط جمعی نبود، مردم به روال قدیم فرصت دیدار یکدیگر را در این روز همراه با سنت آتش افروزی و دعا و نیایش غنیمت می شمرند که از لحاظ اجتماعی بسیار حائز اهمیت است.در اصفهان، در دو جانب زاینده رود که از پشته های هیزم و خار پر شده، نوازندگان گرد می آیند و همه شهر، گنبدها و مناره ها با شمع و مشعل آراسته می شود و به پای پرندگان، گردوهای توخالی پرشده به نفت و قیر که مشتعل شده اند، بسته و آنان را رها می کنند. می گویند سلاطین وقت این گونه مراسمی را کافی ندانسته و باشکوه تر از آنچه که به خلاصه گفتیم انتظار داشتند؛ به طوری که در کتاب تاریخ بیهقی شرح جشنی رفته است که در آن آتش چندان بزرگ بود که فروغ آن از 10 فرسنگی از هر سو دیده می شد. فردوسی دراین باره می گوید:بهشتم بباید ز آتشکدهچون نزدیک شد روزگار سدهبیرونی در کتاب التفهیم علت نام سده را به عدد صد ارتباط داده و می گوید: از او تا نوروز 50 روز است و 50 شب و در آثارالباقیه آورده است که این جشن درست صد روز پس از آغاز زمستان که پنج ماه بود و از اولین روز آبان آغاز می شد، گرفته می شود؛ زیراکه ایرانیان باستان سال را به دو بخش می کردند؛ تابستان هفت ماهه و زمستان پنج ماهه. این وجهه تسمیه و هنگام اصلی جشن، به عهد ساسانیان می رسد. وجه دیگر سده، آن است که می گویند چون اولاد آدم به صد رسید و مصادف با دهم بهمن بود، آن را سده نام نهادند و در آن شب آتش بازی کردند و کوه های آتش از هیمه و چوب برافروختند.ز هوشنگ ماند این سده یادگاربسی باد چون او دگر شهریار (فردوسی)بعضی جشن سده را به فریدون نسبت داده اند:سده جشن ملوک نامدار استز افریدون و از جم یادگار است (عنصری)منوچهری می گوید:آمد ای سید احرار شب جشن سدهشب جشن سده را حرمت بسیار بوددر این روز پارسیان جشن مفصلی برپا می کردند و آتش بسیار برمی افروختند و ملوک و سلاطین وقت مرغان و جانوران صحرایی را گرفته، دسته های گیاه خشک بر پای آنان بسته و شعله ور می ساختند و رهایشان می کردند تا آتش در همه کوه و صحرا افتد و سده هر چه باشکوه تر و وسیع تر برقرار شود.اینک بیامده است به پنجاه روز پیش / جشن سده طلایه دار نوروز و نوبهار (منوچهری)«صد» به «صاد» معرف «سد» به «سین» است، چون در کلام فرس قدیم «صاد» نیامده و در قدیم «صد» را به «سین» می نوشتند.این سنت فرخنده و شادی افزا را پاس می داریم و به یاد اجدادمان برگزاری باشکوه آن را در رسالت خویش می بینیم و نسل جوان میلیونی، میهن دوست و برومند را به حفظ این سنت ها که سبب شادی و تاثیر بر سلامت روانی جامعه و گردهمایی های دوستانه و فامیلی می شود، دعوت کنیم.
                