پنج‌شنبه ۲۷ آبان ۱۳۹۵
-----------------------------------------
حرف اول
-----------------------------------------
مقاله نویسان میدان انقلاب
-----------------------------------------

                    در سه دهه گذشته، سیاست گذاران به تجربه دریافته اند اگر می خواهند به کاهش آسیب اجتماعی ای به نام «سوءاستفاده از مواد مخدر و محرک» که تهدیدی برای سلامت جامعه به ویژه جوانان است، بپردازند باید به راه حل های مناسب تری به جز ازمیان برداشتن عرضه کنندگان مواد بیندیشند. آنچه مشخص است، مبارزه با عرضه کنندگان مواد لزوما به موفقیت نینجامیده و آثار و پیامدهای این آسیب روزبه روز گسترش یافته است. بنابراین بر پایه یافته های پژوهشی، به استراتژی و سیاست های مناسب تری دست یافتند. جامعه جهانی به این نتیجه رسید که باید به جنبه تقاضای مصرف مواد، پیش تر و بیشتر از جنبه عرضه توجه کند. به عبارت دیگر این نتیجه به دست آمد که عرضه برای پاسخ گویی به تقاضایی موثر شکل می گیرد. اگر تقاضایی وجود نداشته باشد، بازار عرضه کنندگان رونقی نخواهد داشت. با این رویکرد متفاوت به معضل مصرف مواد، پرسش کلیدی چرایی پیدایش این تقاضا، جست وجو برای دستیابی به راه های مناسب برای کاهش این تقاضا و آسیب های ناشی از مصرف مواد برای جامعه و فرد مصرف کننده بوده است. اگر بپذیریم- که به نظر می رسد پذیرفته ایم - یکی از آسیب های اجتماعی نوظهور در جامعه ما، پدیده ای به نام «تقلب» در اشکال گوناگون و درواقع رواج رفتارهای غیراخلاقی در آموزش عالی کشور است...پدیده نوظهور از نوشتن پایان نامه برای دوره های کارشناسی ارشد تا نوشتن تز برای دانشجویان دوره دکترا و مقاله نویسی برای مجلات علمی - پژوهشی داخلی و بین المللی پیش از دفاع از تز دوره دکترا؛ یا تغییر وضعیت استخدامی اعضای هیات علمی از آزمایشی به وضعیت قطعی گسترش یافته است. پدیده ای که به واقع حیثیت جامعه علمی کشور را در دنیا به خطر انداخته است. در چنین وضعیتی، ازبین بردن عرضه کنندگان این کالاهای علمی! که در میدان انقلاب مکانی نزدیک به تقاضاکنندگان مستقر شده اند، مشکلی را حل نخواهد کرد مگر اینکه به دلایل پیدایش این آسیب اجتماعی بیندیشیم و با یادگیری تجربیات مبارزه کنندگان با سوءمصرف موادمخدر به جنبه تقاضا بپردازیم. وقتی برای به تاخیرانداختن ورود نیروی جوان به بازار کار، درهای آموزش عالی را باز کردیم و سپس در ادامه، درها را به دروازه های بزرگی تبدیل کردیم و همه به امید روزی که «یک مدرک دکترا» داشته باشند از این دروازه ها به آسانی عبور کردند- بدون اینکه واقعا ظرفیت و توان ادامه این راه را داشته باشند- باید می دانستیم روزگاری نه چندان دور با جماعت بزرگی مواجه خواهیم بود که برای دریافت مدرک دکترا باید پایان نامه بنویسند و حداقل دو مقاله چاپ شده داشته باشند. این در حالی است که نه توان علمی این کار را دارند و نه فرصت آن را. نتیجه، رشد گروهی از تقاضاکنندگان شده است که نیاز خود را با خرید پایان نامه ای یا مقاله هایی برای چاپ در مجلات خارجی با پرداخت هزینه گاهی کم و بیش حدود 500 دلار تامین می کنند. در نتیجه چرا مدیران آموزش عالی شگفت زده شده اند که مقاله نویسان میدان انقلاب چه کسانی هستند و از کجا آمده اند؟ درواقع آنها پاسخ گویان به تقاضاهایی هستند که همین سیستم با بازکردن دروازه های دوره دکترا و تعداد کثیر دانشجویان ایجاد کرده است. وقتی دانشگاهی که حتی مدرسان کافی برای برگزاری دوره های کارشناسی ندارد، چند ده نفر دانشجوی دکترا را با پول شخصی یا بورسیه های دولتی ثبت نام می کند که تعدادی از آنها حتی نمی توانند یک کتاب را به زبان انگلیسی در یک ترم بخوانند، چگونه انتظار داریم که چندین مقاله ISI بنویسند؟ این آسیب اجتماعی نوظهور که پیامد های آن در یک دهه آینده بارزتر خواهد شد، نتیجه سیاست گذاری های سیستم آموزش عالی است، بنابراین از ماست که بر ماست.
                