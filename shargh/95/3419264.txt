شنبه ۶‌شهریور ۱۳۹۵
-----------------------------------------
گزارش اجتماعی
-----------------------------------------
زمزمه های حذف «عدالت جنسیتی» از برنامه ششم
-----------------------------------------

                    گروه جامعه: ماده 31 لایحه برنامه ششم توسعه کشور با تاکید بر عدالت جنسیتی در دستگاه ها، به حوزه زنان و خانواده اختصاص یافته بود و حالابه دلیل موضع گیری شاید ضعیف نمایندگان زن کمیسیون فرهنگی و دفاع نکردن مناسب از واژه و طرحی که مدت ها بر سر آن چالش بود و زحمات زیادی برای اجرای آن کشیده شده بود، نمایندگان زن کمیسیون فرهنگی شاید برای آنکه از انگ ها فرار و راه بی حاشیه تری را انتخاب کنند، خودشان پیشنهاد حذف دو واژه «تناسب جنسیتی» و «عدالت جنسیتی» از ماده 31 لایحه برنامه ششم توسعه را داده اند. در جلسه روز سه شنبه هفته گذشته کمیسیون فرهنگی مجلس، درباره ماده 31 لایحه برنامه ششم توسعه بحث و بررسی هایی صورت گرفت؛ چراکه دولت در ماده 31 لایحه برنامه ششم توسعه ذکر کرده بود با رویکرد «عدالت جنسیتی» به مسائل زنان پرداخته شود. به گفته طیبه سیاوشی، عضو کمیسیون فرهنگی مجلس شورای اسلامی در این جلسه از این رو کلمه «عدالت» در جلسه مورد بحث و بررسی قرار گرفت و بحث بر سر به کاربردن واژه «عدالت جنسیتی» یا «تناسب جنسیتی» بود. مرکز تحقیقات اسلامی مجلس پیشنهاد داد که تناسبات جنسیتی، روحی و روانی زنان در نظر گرفته شود اما نمایندگان در کمیسیون به این اجماع نرسیدند. این در حالی است که در اجلاس پکن (1995) بود که آیت الله تسخیری که به همراه هیات ایرانی در آن حضور داشت، موضوع عدالت جنسیتی را به عنوان پیشنهاد این هیات مطرح و برای اولین بار اعلام کرد که مفهوم عدالت را به جای برابری به کار خواهد گرفت. این مفهوم از عدالت جنسیتی بر رفع تبعیض ها تاکید دارد و وام دار اندیشه و تفکر اسلامی است که تساوی حقوق زن و مرد را پذیراست اما تشابه آن را مردود می داند. در واقع در همان تعاریف اولیه، عدالت جنسیتی در ذیل عدالت اجتماعی تعریف شد که اگر بخواهیم به طور دقیق تر به تعریفش بپردازیم، می توانیم بگوییم عدالت به معنای دادگری، گذاشتن پایه احقاق حق بر مساوات در مقابل قانون و احترام به حقوق افراد مطرح شده و عمل عادلانه عملی است که هرکس را در هر مرتبه ای که شایسته اوست، حفظ کند. مفهوم جنسیت نیز به نقش های اجتماعی برای زنان و مردان دلالت دارد. با جمع دو عبارت عدالت و جنسیت می توان نتیجه گرفت که معنای «عدالت جنسیتی» یعنی دادگری و انصاف برقرارکردن درباره تمام ابعاد نقش های اجتماعی ای که در طول زمان به زنان و مردان داده می شود.اما رئیس فراکسیون زنان مجلس با تاکید بر اینکه واژه تناسب جنسیتی کلمه ای ابداعی است، به «شرق» گفت: «ما نمی دانیم اگر مفهوم تناسب جنسیتی که دوستان مطرح کرده اند جایگزین عدالت جنسیتی شود، از چه مفهومی برخوردار است. بحث ما روی واژه ها نیست بلکه تلاش ما این است که وضعیت زنان به نقطه مطلوبی برسد و هدف ما ارتقای ماده 31 لایحه احکام برنامه در راستای ارتقای توجه به زنان و خانواده در برنامه ششم توسعه است». سلحشوری گفت: «به نظر می رسد واژه تناسب بیشتر از آنکه برایند یک مطالعه باشد، از دل یک گفت وگو بیرون آمده و این واژه برای من به عنوان نماینده مجلس، این باید به لحاظ مفهومی باز شود؛ آیا این تناسب یعنی هر کسی به تناسب جنسیتش وظیفه و کار خود را انجام دهد؟ آیا تناسب یعنی زن در خانه باشد و مرد بیرون خانه کار کند؟» وی با تاکید بر اینکه باید به بهسازی برای مفاهیم بپردازیم، گفت: «برای اینکه بتوانیم در راستای سیاست های کلان نظام به ارتقای جایگاه و شان زنان و خانواده توجه کنیم، باید به مفهوم سازی درست بپردازیم و باید مصداق ها، عینی و ملموس باشند و تلاش ما نیز بر این است».در سال های اخیر تلاش قابل توجهی در جهت طرح و تبیین مفهوم «عدالت جنسیتی» به عنوان جایگزین برابری جنسیتی صورت گرفته. هیات ایرانی در اجلاس پکن (1995) نیز برای اولین بار اعلام کرد که مفهوم عدالت را به جای برابری به کار خواهد گرفت. این مفهوم از عدالت جنسیتی بر رفع تبعیض ها تاکید دارد و وام دار اندیشه و تفکر اسلامی است که تساوی حقوق زن و مرد را پذیراست اما تشابه آن را مردود می داند. محمدعلی وکیلی سخنگوی هیات رئیسه مجلس شورای اسلامی، در گفت وگو با «شرق» در پاسخ به اینکه چرا تاکنون گفتمان «عدالت جنسیتی» در کشور تحقق نیافته، اظهار کرد: «متاسفانه ما گرفتار نوعی افراط و تفریط در تعاریف هستیم و همچنین صفر و صدی با مفاهیم انسانی برخورد می کنیم. در مفهوم عدالت جنسیتی هنوز اجماع نظر نداریم؛ در صورتی که عدالت جنسیتی جامع ترین مفهوم و رساترین واژه ای است که می تواند عامل تناسب باشد. ما تحت تاثیر گرایش فمینیستی، یا شعارهای نامتناسب با فضای فرهنگی ایران سر دادیم یا گرفتار نوعی جمود و تحجر در نقطه مقابل شدیم تا پرهیز داده شویم از اینکه گفتمان ادبیات عدالت جنسیتی تبدیل به گفتمان ملی شود. عدالت جنسیتی هنوز در کشور تبدیل به گفتمان ملی نشده و هنوز در حد ادبیات محفلی است».او پیشنهاد داد: «برای اینکه عدالت جنسیتی به گفتمان ملی تبدیل شود، باید همه احزاب درباره به کارگیری این واژه اجماع نظر داشته باشند. متاسفانه برخی با حساسیت های کاذب از واژه رسای عدالت جنسیتی فرار می کنند و حاضر هستند واژه های بدلی جایگزین را بپذیرند اما از واژه جامع عدالت جنسیتی پرهیز دارند؛ اگر بنا باشد عدالت جنسیتی تبدیل به گفتمان شود، پیش مقدم آن اجماع نظر صاحبان نظر است. عدالت جنسیتی جامع ترین مفهوم و رساترین واژه ای است که می تواند عامل «تناسب» باشد».پروانه مافی، نماینده مجلس شورای اسلامی در گفت وگو با «شرق» با اظهار تاسف از حذف واژه عدالت جنسیتی بیان کرد: «افتخار ما در اسلام این است که می خواهیم عدالت را در همه زمینه ها اجرا کنیم. این یک ایده آل است و همه تلاش می کنیم به این ایده آل برسیم؛ در کلیه زمینه ها اعم از اقتصادی، سیاسی، اجتماعی و فرهنگی، نهایت و نقطه کمال مسلمین اجرای عدالت است. کلمه عدالت بسیار واژه خوب و مناسبی است. وقتی می گوییم عدالت جنسیتی یعنی بین زن و مرد، آن چیزی که خدا گفته است باید قرار بگیرد تا عدالت اجرا شود و به وجود بیاید. نه برتری مرد بر زن باشد و نه برتری زن بر مرد. اجرای عدالت به خوبی می تواند این مشکل را حل کند، عدالت جنسیتی هم یعنی همین؛ یعنی شرایط و بحث هایی که در برنامه سوم مطرح کردیم به گونه ای پیش رود که بخش های مختلف برنامه دیده شود که این عدالت حاصل شود. این حرف هم ضد اسلام نیست، بلکه پررنگ ترین نقطه آرمانی اجراشدن اندیشه های اسلامی است». نایب رئیس کمیسیون شوراها تصریح کرد: «من متاسفم برای کسانی که گاهی با بازی با کلمات، اصول و مفاهیم درست را هم خدشه دار می کنند. این واژه نه فمینیستی است و نه ربطی به مفاهیم جنسیتی دارد؛ عدالت یعنی قرارگرفتن هرچیز در جای خودش. درنتیجه در ارتباط با زنان و مردان هم می خواهیم این مسئله اجرا شود، نه برتری بر زن باشد و نه برتری بر مرد مدنظر ماست؛ آنچه اسلام که بالاترین است و خواسته اجرا شود. من نمی دانم این کجایش اشکال دارد که برداشت های بی ربط از آن می شود».مافی در پاسخ به این سوال که آیا اعتراض خود را به نمایندگان مجلس اعلام کرده، افزود: «امروز اتفاقا صحبت ما در گروهمان با نمایندگان خانم، همین بود. اینکه پاک کردن صورت مسئله است و چرا پیشنهاد حل مسئله ارائه نشده. ایشان گفتند ما اصرار کردیم، حتی خانم مولاوردی، معاون زنان و خانواده ریاست جمهوری هم اصرار کردند ولی فایده نداشت. البته من در جلسه نبودم و پیشنهادشان این بود که در جلسات بعدی از آقایان و خانم هایی که در این زمینه صاحب نظر هستند، دعوت و قبل از آن موضوع کاملاتبیین شود و این مبحث که شاید مبحثی متعالی است و می خواهد دیدگاه های اسلام را متجلی کند، این گونه مورد تاخت و تاز افرادی که روی مفاهیم دقت و توجه ندارند، نشود». وی در پاسخ به این سوال که آیا فراکسیون زنان در این مسئله ضعیف عمل کرده است، افزود:«همین طور است، البته هم فراکسیون و هم خانم هایی که در کمیسیون شرکت می کنند، درباره این مسئله دفاع مناسبی نداشته اند. ظاهرا چند نفر از اعضای کمیسیون از دفاع مولاوردی قانع نشده اند اما من نظرم این است که باید همکاران ما در کمیسیون بیشتر توجیه شوند و زوایای موضوع کاملاباز شود. قطعا وقتی دفاع خوبی باشد، افراد مخالف هم نرم می شوند». وی افزود: «هنوز همه چیز تمام نشده و تا رای گیری مانده و تصمیم بر این است که در جلسه آینده حتما حضور داشته باشم».اما این همه ماجرا نیست و استفاده از واژه تناسب مخالفان خود را نیز دارد؛ مسئول مرکز تحقیقات زنان و خانواده حوزه علمیه قم با بیان اینکه برای برنامه ریزی های مشترک باید بحث اصولگرایی و اصلاح طلبی را کنار بگذاریم، اظهار کرد: قطعا آنچه تصویب می کنیم باید برایند سه دیدگاه مجلس، دولت و شورای نگهبان باشد، اما در این مورد لازم است واژه عدالت جنسیتی را به دلیل دوپهلوبودن آن برداشت و واژه دیگری به جای آن گذاشت؛ اگر دنبال برابری جنسیتی می گردیم، باید از واژه برابری استفاده کنیم که گویا باشد. حجت الاسلام والمسلمین محمدرضا زیبایی نژاد، اشکال وارده به عدالت جنسیتی را دوپهلوبودن این اصطلاح عنوان کرد و گفت: زمانی که از واژگان دوپهلو مخصوصا در ادبیات بین الملل و در فضای داخلی کشور با نهادهایی که متاثر از ادبیات بین المللی و فمینیستی هستند، استفاده می کنیم، تعبیر بین المللی فمینیستی به ذهن می رسد تا تعبیر بومی کشورمان. او ادامه داد: اما زمانی که به فضای خارج از این گفتمان اسلامی می رویم، در ادبیات فمینیستی و بین الملل واژه عدالت جنسیتی ذیل واژه برابری و رفع تبعیض معنا می شود؛ یعنی اینکه هدف غایی ما برداشتن تمایزات جنسیتی بین زن و مرد است. او پیشنهاد کرد: باید واژه عدالت جنسیتی را برداشت و واژه ای را که دوپهلو نباشد، به جای آن بگذاریم. شما به دنبال برابری جنسیتی می گردید یا دنبال تناسب جنسیتی؟! اگر دنبال برابری جنسیتی می گردید از واژه برابری استفاده کنید که گویا باشد.مسئله ای که در این اتفاقات به نظر می رسد، ماجرای کوتاه آمدن از مسیری است که برای پیمودن آن نزدیک به چهار سال تلاش شد، مسیری که امید بر آن بود که با روی کار آمدن مجلس جدید هموارتر از گذشته باشد. اما حالاآنها برای اینکه منسوب به گروه های مختلف فکری نشوند، به جای حل مسئله به فکر پاک کردن صورت مسئله افتادند. در شرایطی که به نظر می رسد حالامعاونت زنان ریاست جمهوری برای حرکت کردن از هیچ تلاشی فروگذار نمی کند، همراهی مجلس با طرحی که می توانست برنامه ششم توسعه را برای زنان عدالت محور کند، تقریبا بی نتیجه ماند، هرچند موضوع در کمیسیون اجتماعی و نهایتا در کمیسیون تلفیق هم بررسی شود. آذر منصوری، فعال سیاسی در یادداشتی که به مناسبت این اتفاق منتشر کرد، موضوعات مهمی را مدنظر قرار داد؛ وی در بخشی از این یادداشت بیان می کند: یکی از الزامات اصلی حکمروایی خوب، عدالت محور و حق مدار و نیز بسترساز توسعه و پیشرفت همه جانبه، متوازن و پایدار کشور، ایجاد فرصت های برابر برای آحاد جامعه است که 50 درصد آن را زنان تشکیل می دهند. بنابراین هر دولتی که در پی تحقق حکمروایی خوب و عادلانه و توسعه و پیشرفت کشور است، علی القاعده از همه ظرفیت های موجود در ساختار حقیقی و حقوقی خود برای جریان سازی عدالت واقعی که یکی از زیرمجموعه های آن عدالت جنسیتی است و در امتداد آن ایجاد فرصت های برابر برای زنان و مردان است؛ استفاده می کند و در سیاست گذاری ها و برنامه ریزی های کلان و بالادستی از این راهبرد (راهبرد عدالت جنسیتی) برای رفع تبعیض ها و برقراری عدالت اجتماعی که یکی از اهداف غایی حکومت اسلامی است، بهره می گیرد.
                