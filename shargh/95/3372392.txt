چهار‌شنبه ۱۹ خرداد ۱۳۹۵
-----------------------------------------
سرمقاله
-----------------------------------------
ترامپ و فرصت ازدست رفته اوباما
-----------------------------------------

                    چند ماهی بیشتر به پایان سال 2016 و تمام شدن دوره ریاست جمهوری اوباما باقی نمانده است. در این چند ماه است که می شود کمی دیوار بی اعتمادی بین ایران و آمریکا را کوتاه تر کرد. انتخابات پیش روی آمریکا مانند گره کوری است که معلوم نیست برنده آن کیست و از بد حادثه وضع داخلی آمریکا هم به تناسب انتخابات های دیگر، دگرگون شده است. باورکردنی نیست در اردوگاه حزب جمهوری خواه فردی مانند دونالد ترامپ با آن افکار متشتت، مانند بولدوزر همه رقبا را در انتخابات درون حزبی کنار بزند و یکه تاز عرصه انتخابات باشد؛ مردی با تفکرات به هم ریخته؛ از مخالفت با مسلمانان گرفته تا برخورد قهرآمیز با لاتین تبارها، خصوصا مکزیکی ها و نگاه به مالیات و شیوه اخذ مالیات. حزب جمهوری خواه از زمان به قدرت رسیدن بوش پدر و پسر به طرف رادیکالیسم پیش رفت و حاصل آن حمله اول به عراق در زمان بوش پدر و حمله دوم به عراق و افغانستان در زمان بوش پسر است. رادیکالیسم درون کشوری اما با حضور تندروهایی مانند دیک چنی در مقام معاوت ریاست جمهوری کلید خورد و به ظهور «تی پارتی» ها منتهی شد. تفکر تی پارتیسم درون حزبی، خردگرایی را از این حزب دور کرد تاجایی که اکثر هواداران این حزب به فردی مانند دونالد ترامپ متمایل شدند؛ فردی بی برنامه و هتاک با تفکری مالیخولیایی، قصه پرغصه به قدرت رسیدن هیتلر در آلمان بعد از جنگ اول جهانی را به ذهن متبادر می کند. کافی است نگاهی به نطق های انتخاباتی دونالد ترامپ داشته باشیم. همان مفاهیم کلی و کلیدی هیتلردر کتاب «نبرد من» را از تک تک سخنان و گفته های وی می توان استخراج کرد. هیتلر با افکار فاشیستی اما متمرکز، پله های قدرت را پیمود؛ اما ترامپ با پراکنده گویی همان مفاهیم را برای مردم آمریکا و جهان تکرار می کند. یهودستیزی هیتلری، جای خود را به مسلمان ستیزی در تفکر ترامپ داده است. روزنامه تایمز اسرائیل نوشته است که پسر دونالد ترامپ در گفت وگو با یکی از شبکه های رادیویی نیویورک گفته است: «صادقانه بگویم از نظر من توافق هسته ای با ایران یکی از عواملی بود که باعث شد پدرم وارد کارزار انتخاباتی سال 2016 شود و این عامل معادله را به نوعی تغییر داد». نزدیک به 40 سال از آغاز حرکت انقلاب اسلامی در ایران در سال های 78 -1979 می گذرد. در این سال ها مردم آمریکا همیشه نام ایران را در صدر اخبار خود شنیده اند و با تاسف این تصویر از ایران به وسیله رسانه های تحت سیطره صهیونیسم نشان داده می شود. نگارنده به تبع حرفه کشاورزی و اینکه بتوانم صنعت پسته ایران را از بن بستی که به آن گرفتار آمده در حد خودم نجات بدهم چندین سال است با قبول مصائب اخذ ویزا به آمریکا سفر می کنم. متاسفانه نگاه مردم عادی آمریکا به ایرانیان نگاه خوبی نیست.دراین باره مجبور به ذکر خاطره ای هستم؛ به کمک یکی از دوستان ایرانی به قصد بازدید از نهالستانی در شمال کالیفرنیا با وقت قبلی به آنجا رفتیم. دوست ایرانی من از یکی از استادان دانشگاه -که آمریکایی بود- کمک گرفته و واسطه بازدید ما شده بود. مدیر نهالستان که نمی دانست ملیت من و دوستم چیست در ابتدا با محبت و مهربانی ما را پذیرفت و داخل گلخانه شدیم و مشغول توضیح مراحل کاشت بذر و تولید نهال شد. فضای چندصدمتری داخل گلخانه را هر دو ساکت به توضیحات مدیر نهالستان گوش می دادیم؛ تلفن مدیر نهالستان زنگ خورد و مشغول صحبت شد. من و دوست راهنمایم هم به زبان فارسی مشغول صحبت شدیم. متوجه نگاه و تغییر چهره مدیر گلخانه شدم وقتی تلفن او تمام شد.ط با تغیر پرسید مگر شما ایرانی هستید؟ چون تعداد زیادی از ایرانیان در صنعت پسته کالیفرنیا فعال هستند. ایشان که با زبان فارسی و واژه های آن آشنا بود به سرعت به بازدید خاتمه داد و در واقع عذر ما را خواست. در کمال ناباوری مجبور به ترک گلخانه شدیم. دو، سه روز بعد که به ملاقات استاد دانشگاهی که معرف ما بود رفتیم با عذرخواهی از نوع برخورد مدیر نهالستان یاد کرد و جمله ای گفت که باید به آن، به دقت فکر کرد: «شما ایرانی ها همانند کمونیست ها همیشه در اخبار ما جا دارید و از سال 1978 همیشه به عنوان دشمن به شما نگاه کرده ایم؛ یک روز گروگان گیری، یک روز مسائل نفت، یک روز جنگ و امروز هم تروریسم و مسئله اتمی. کمونیست ها را سرجایشان نشاندیم؛ مانده اید شما!» با تعجب گفتم عینک بدبینی شما خیلی تیره و تار است. بازخورد عملکرد دولت های گذشته آمریکا در تاریخ معاصر ایران همیشه به ضرر ملت من تمام شده و واکنش طبیعی جوانان ایرانی در آغاز انقلاب بعد از برملاشدن ردپای دولت شما در حوادث ماه های اولیه انقلاب منجر به گروگان گیری شد. موضوع جنگ را دولت های غربی خصوصا شما به صدام توصیه و به ایران تحمیل کردید و ما زخمی جنگی هستیم که در به وجودآمدن و شروع آن نقشی نداشتیم که هیچ؛ بلکه مورد تجاوز هم قرار گرفتیم. درباره تروریسم، کدام تیر از سلاح ایرانی و ایرانیان در قصه پرغصه تروریسم -که اتفاقا ایران بیشترین آسیب از آن را دیده - خارج شده است؟ حرمت اسلام را القاعده و داعش برده اند و به حکایت کتاب زندگی وزیر امور خارجه کشورتان، هیلاری کلینتون، این آمریکاست که در به وجودآوردن اینها دست داشته است. در موضوع اتمی (آن زمان هنوز به «برجام» نرسیده بودیم) گفتم شما ساختار سیاست و مذهب در ایران را نمی شناسید و جایگاه ولی فقیه و مجتهد دنیای تشیع را نمی فهمید. وقتی رهبر ایران از حرمت تولید و نگهداری بمب اتم یاد می کنند، این فتوا و تکلیف شرعی است که لازم الاجرا و واجب شرعی است. بعد از این دیالوگ، ایشان به فکر فرو رفت و گفت اما قصه و حکایت ایران در نگاه مردم آمریکا جور دیگری ترسیم شده است. فرزندان ما در مدرسه از آغازین سال های تحصیل چهره خشنی از ایران را در رادیو و تلویزیون و دیگر رسانه ها می بینند و مهم تر اینکه باور دارند مردم ایران دشمن آمریکایی ها هستند.... به امروز بازمی گردیم. در انتخابات پیش رو دونالد ترامپ با موج سواری توانسته تا اینجا کار خود را پیش ببرد تاجایی که در حزب جمهوری خواه شکاف انداخته است. او می خواهد با موج اندازی سونامی دل خواسته ای علیه ایران به راه اندازد. نگاه اوباما رئیس جمهور فعلی آمریکا که ماه های پایانی ریاست خود را می گذراند با دیگر دولتمردان آن کشور نسبت به ایران فرق دارد؛ هرچند هیات حاکمه آمریکا متشکل از مجموعه ای است که جملگی نگاه همان مدیر نهالستان پسته را در کالیفرنیا نسبت به ایرانیان دارند و ایران را در راس دولت های حامی تروریسم می دانند و این در حالی است که جز حرف کوچک ترین دلیلی علیه ایران ندارند. در انتخابات پیش روی آمریکا اگر دونالد ترامپ پیروز شود که جهانی پر از آشوب را پیش رو خواهیم داشت و نگاه علاقه مندان به تاریخ همانند نگارنده به دهه 30 در قرن بیستم است که هیتلر با سلام و درود در آلمان پیروز شد و حتی موج هیتلردوستی در بیشتر کشورها رواج پیدا کرد. فراموشمان نمی شود که نسل گذشته بسیاری از آنان چهره خود را با سبیل هیتلری آرایش می دادند. دونالد ترامپ در همان حال وهوا سیر می کند اما پیروزی هیلاری کلینتون حداقل این نفع را دارد که برنامه های دولت اوباما را پیش می برد. مردم آمریکا و تا انداره ای ایران فرصت طلایی حضور اوباما در کاخ سفید برای حل و فصل مسائل جهانی خصوصا مسئله ایران را از دست دادند. این فرصت با حضور احتمالی دونالد ترامپ از دست خواهد رفت. باید امیدوار بود در کارزار انتخابات آمریکا، برنده نهایی هیلاری کلینتون باشد هرچند وی در مقایسه با اوباما، نگاهی متفاوت به ایران دارد.
                