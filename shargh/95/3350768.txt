یک‌شنبه ۱۲ اردیبهشت ۱۳۹۵
-----------------------------------------
یادداشت
-----------------------------------------
نقش زیبای معلم بر تابلوی تاریخ
-----------------------------------------

                    پیش از انقلاب صحبت از معلم و دلسوزی و وظیفه شناسی که می شد، یاد صمد بهرنگی می افتادیم که به قول آن گزارش خواندنی معلم مدرسه مروی، جلال آل احمد افتاد توی ارس. صمدی که نگران بچه های مدرسه و بیرون مدرسه و کودکان کار و پای دارقالی و بچه های کوچه و خیابان و بچه های دیگر بود و داستان هایی هم که می نوشت بیشتر درباره زندگی همین کودکان بود. در میان معلمان از ابوالحسن خانعلی هم باید یاد کرد که بیشتر پشتیبان حقوق معلمان بود و دوازدهم اردیبهشت سال 1340، در میدان بهارستان در جمع فرهنگیان معترض، به دست رئیس کلانتری به ضرب گلوله کشته و در ابن بابویه به خاک سپرده شد. از بین نام های ماندگار در حوزه معلمی باید از رشدیه، باغچه بان، پروین دولت آبادی، محیط طباطبایی و نیرزاده یاد کرد که اولی آموزش نوین الفبا و مدارس جدید را بنیان نهاد. نخستین مدرسه رشدیه در تهران در بازارچه کربلایی علی (خیابان البرز بین خیابان حافظ و خیابان امیریه) کار خود را آغاز کرد. دومی هم روشی نو در آموزش کودکان به ویژه کودکان کرولال ارائه کرد. آموزشگاه ویژه کرولال ها در میدان اصلی محله یوسف آباد از یادگارهای اوست. دفتر باغچه بان در این آموزشگاه امروزه محل نگهداری وسایل شخصی اوست و موزه ای کوچک به حساب می آید. بعد از مرگش، او را در مقبره خاندان اشتری در جنوب چشمه علی به خاک سپردند. معلم سوم هم که ساکن محله عودلاجان بود، شعر را وارد زندگی کودکان کرد. چهارمی نیز تا پایان عمر معلم باقی ماند و هیچ گاه کسوت استادی دانشگاه را قبول نکرد و در روشنگری های تاریخی و فرهنگی برای عامه مردم از طریق سخنرانی و مقاله نویسی کوشش بسیار کرد و مزار او در کنار برج طغرل در شهرری واقع است. نفر پنجم هم که مانند پروین دولت آبادی از اهالی محله عودلاجان بود، شیوه جدیدی در آموزش الفبا از طریق بازی و نمایش ابداع کرد و روی سنگ مزارش در حضرت عبدالعظیم نوشته است: بچه ها خانه استاد اینجاست. البته بنیان گذار نخستین مدرسه شناخته شده تهران، در 400 سال پیش از این دختر شاه اسماعیل و خواهر شاه طهماسب اول، سلطانم بیگم خانم بود که پس از دیوارکشی در اطراف تهران مدرسه ای درون حصار، در محدوده جنوب امام زاده یحیی در خیابان بوذرجمهری ساخت که به مدرسه خانوم شهرت دارد. امیرکبیر هم با بنیان مدرسه دارالفنون، پای علوم جدید را به کشور باز کرد. دکتر پولاک نمساوی، معلم طب و جراحی و چشم پزشکی جدید، در کنار معلمان دیگر از جمله موسیو کرشیش نمسه ای، معلم توپخانه که سومین نقشه از حصار طهماسبی تهران را به کمک شاگردانش ترسیم کرد، از اولین معلمان این مدرسه تاثیرگذار در تاریخ ایران بودند. حیف است که در اینجا از عبدالغفار نجم الملک که در سال های بعد معلم ریاضیات این مدرسه بود، نام نبریم. او در حدود 150 سال پیش به کمک شاگردانش اقدام به آمارگیری نفوس در تهران کرد که به لحاظ روش بسیار نوین و کارآمد بود. همچنین 20 سال بعد دوباره با کمک شاگردانش برای اولین بار نقشه ای از حصار ناصری تهران کشید و از خود به یادگار گذاشت. در بین معلمان موفق و تاثیرگذار دوران ما، باید از پرویز شهریاری که سعی کرد ریاضیات را به فهم عمومی نزدیک کند، یاد کرد و از دکتر مجتهدی که بنیان گذار مهم ترین مراکز علمی-آموزشی جدید مانند مدرسه البرز، دانشکده پلی تکنیک و دانشگاه صنعتی شریف است، نام برد. نام ساموئل مارتین جردن نیز در جرگه معلمانی است که نام و یاد او در بین ایرانیان ماندگار شده و کسانی چون ملک الشعرای بهار درباره مقام او شعرهایی سروده اند و همسر او در دانشسرای عالی واقع در خیابان صفی علیشاه با مرحوم پروین اعتصامی آشنایی داشته است. محمد خزائلی هم نخستین نابینای فارغ التحصیل رشته حقوق در مقطع دکترا در ایران است که اولین رساله دکترا در زمینه علوم قرآنی را نوشت. او هم برای نخستین بار، مدرسه ای ویژه و روزآمد برای نابینایان بزرگ سال در خیابان ظهیرالاسلام پایه گذاری کرد و بانی انجمن هدایت و حمایت نابینایان ایران بود. کتاب های ارزشمندی چون احکام قرآن نیز از تالیفات اوست.شیخ عباس علی اسلامی هم از معلمانی است که مدارس شبکه ای را با کمک جمعی از خیرین و بازرگانان در سال های پس از سقوط پهلوی اول پایه گذاری کرد و نام آن مجموعه را جامعه تعلیمات اسلامی نهاد. از معلمان نوگرا، نام های علامه و رضا روزبه اهمیت بسزایی دارد که دانش آموزان مستعد را انتخاب و تشویق می کردند و پایه های جدیدی در آموزش و تربیت گروهی از جوانان نهادند که آنها نیز به بسط این روال و روند و گسترش راهی که استادانشان پایه گذاری کرده بودند، پرداختند. انقلاب که شد ترورها آغاز شد؛ مطهری را در نزدیکی همان جایی که در همان روز، سال ها پیش خانعلی را هدف قرار داده بودند و مفتح را در آستانه ورود به همان محل درس و بحثش در برابر دانشکده الهیات دانشگاه تهران، به شهادت رساندند. بعد بهشتی و رجایی و باهنر را ترور کردند که کار اصلی آنها هم معلمی بود. جنگ که شد خیلی از معلم ها درس آخرشان را نه با گچ و تخته، که با تن وجانشان دادند. محمد ابراهیم همت، نه تنها به شاگردان کلاسش که به تمام شاگردان و معلمان و اصلابه تمام ایرانیان درس شجاعت و شهادت داد. جانش را کف دستش گرفت تا دشمنان، جان هموطنانش را نگیرند. در همین بهشت زهرای تهران، علاوه بر او، نام و مشخصات 312 معلم شهید دیگر را می توان یافت. طایفه معلم ها بعد از جنگ هم همان طایفه کم توقع و پرکاری بودند که فداکاری برایشان مانند نفس کشیدن عادی بود و از دل وجان برای بچه های این مرزوبوم کار می کردند. حسن امیدزاده، معلم گیلانی، در سال 76 برای نجات جان شاگردانش از آتش بخاری کلاس، به آتش زد و بچه ها را نجات داد و خودش در آتش گیر کرد و سروصورت و گلویش به شدت سوخت و بعد از 15 سال تحمل رنج و درد بالاخره بر اثر عوارض همین سوختگی ها از دنیا رفت. در سال 89، خانم معلم فداکار مشهدی، حمیده دانش، جانش را برای نجات جان دخترک دانش آموزی که در آب افتاده بود و نزدیک بود غرق شود، فدا کرد. در سال 94 خانم معلم نهاوندی، فاطمه مولوی، به همین شکل بی آنکه شنا بداند، برای نجات جان دانش آموزش به آب زد، اما هم دانش آموز را نجات داد و هم خود جان سالم به در برد. در همان سال، ریحانه بهشتی، معلم مشهدی که بر اثر سکته مغزی از دنیا رفت، با تهیه کارت اهدای اعضا، پیش از مرگش، به چند بیمار جان و توانی دوباره بخشید. در همان سالی که حسن امیدزاده به آتش زد تا با مایه گذاشتن از جان خود، دانش آموزانش را نجات بدهد، ادهم مظفری، معلم کرد نیز در کامیاران برای نجات دانش آموزش از غرق شدن در رودخانه جان داد. معلم کرد دیگری به نام محمدعلی احمدیان در سال 92 تابلویی زیبا از همدلی با دانش آموزش آفرید. او که متوجه شد یکی از دانش آموزانش به علت بیماری نقص سیستم ایمنی دچار ریزش مو شده است برای همدلی با او سرش را تراشید و با سر تراشیده به کلاس درس رفت و همه دانش آموزان از معلم خود تاسی کردند. در همین سال 95، حمیدرضا گنگوزهی، معلم فداکاری از استان سیستان وبلوچستان، برای نجات جان دانش آموزانش از ریزش دیوار فرسوده، خود زیر آوار ماند و جانش را از دست داد. یاد علی رضا هادی نژاد، آن معلم روستاهای یزد می افتم که هرروز دانش آموز معلول خود را با وسیله ای شخصی از خانه به مدرسه می برد و او را پشت میز مدرسه می نشاند و برای حل مسئله دوباره او را در آغوش می گرفت و در پای تخته با آرامش تمام، چندان نگاه می داشت تا او مسئله ریاضی را حل کند.زیاد در انشاها و سخنرانی ها نوشته و شنیده ایم که معلم چون شمع می سوزد و روشنی می بخشد. آن قدر زیاد که دیگر نمی بینیم و نمی شنویم که این جمله چقدر واقعی است. شاید به همین خاطر است که در دولت پیشین حتی نام دانشکده تربیت معلم را برنتابیدند و در اقدامی نابجا، نام قدیمی ترین مرکز آموزش عالی کشور را که 15 سال پیش از دانشگاه تهران تاسیس شده بود و یکی، دو سال دیگر صدمین سال آن را لابد جشن می گیرند، از تربیت و معلم تهی کردند. به هرحال، درست زمانی که خودستایی ها و تفاخرهای بیجای قومی و نژادی و شیوه های «نامحسوس» برای به اصطلاح تربیت جامعه را در خود و اطرافیانمان می بینیم، زنان و مردان آذری، گیلانی، تهرانی، یزدی، مشهدی، اصفهانی، نهاوندی، خوزستانی، کرد، سیستانی و بلوچ، همه جان بر سر کار شرافتمندانه تعلیم و تربیت فرزندان این مرزوبوم می گذارند و با هم یک سرود را می خوانند؛ سرود فداکاری برای انسان و کرامت انسانی.
                