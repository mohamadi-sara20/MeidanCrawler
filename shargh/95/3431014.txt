پنج‌شنبه ۲۵‌شهریور ۱۳۹۵
-----------------------------------------
یادداشت
-----------------------------------------
به مرتضوی گفتم روزی وکالتت را برعهده می گیرم
-----------------------------------------

                    برابر ماده 1295 قانون مدنی، اقرار، اخبار به حقی است برای غیر و به ضرر خود. اقرار واقع می شود به هر لفظی که دلالت بر آن کند. حال باید دید نامه اخیر سعید مرتضوی به دادگاه تجدیدنظر و عذرخواهی از خانواده جان باختگان کهریزک، چه جایگاه حقوقی و قانونی و چه تاثیری بر روند رسیدگی به پرونده اتهامی آقای مرتضوی دارد. قبل از ورود به مبحث اصلی، به ذکر واقعه ای درباره عملکرد آقای مرتضوی در دادگاه 1410 مطبوعات می پردازم: آخر سال 81 پدرم به رحمت خدا رفت. نوروز آن سال در کرمان بودم. بعد از برگشت به تهران به دستور آقای مرتضوی جلب شدم. دعوت نامه ای به من نرسیده بود. ظاهرا ابلاغ قانونی کرده بودند و دستور جلب از سوی ریاست شعبه 1410 صادر شده بود. شاکی خودساخته ای برایم جفت وجور کردند و با اینکه کارمند دولت نبودم، شکایت نزد آقای مرتضوی در مجتمع کارکنان دولت طرح شده بود. به این مسئله اعتراض کردم و ادعا شد صلاحیت دادگاه عام است. قرار وثیقه ای برایم صادر شد و با تاسف، قرار را نپذیرفتند و او من را روانه زندان کرد. بگذریم که بازداشتم چه حواشی ای داشت. زمان اعزام به زندان خطاب به آقای مرتضوی گفتم «من غیرحق»، شکایتی علیه من ترتیب دادید و حالاهم با وجود اینکه وثیقه ام آماده است، حاضر به قبول آن نیستید و من را روانه زندان می کنید. اما آن قدر مردانگی دارم وقتی تو را محاکمه می کنند، مجانی وکالتت را برعهده بگیرم. با زهرخندی گفت، چه کسی من را محاکمه خواهد کرد؟ حالاآن روز است. دو، سه سالی است مرد خبرساز دهه 70 و 80 که خبرساز پرونده های قضائی بود، خود به خبر اول رسانه ها تبدیل شده است. هرچند بعد از تحت تعقیب قرارگرفتن، من را به عنوان وکیل انتخاب نکرد. آقای مرتضوی در دو دهه فعال مایشاء بود. مجتمعی تحت نام کارکنان دولت ایجاد شد که به اتهامات کارکنان دولت و نیز دعاوی مطبوعاتی رسیدگی می کرد. با حذف دادسرا، همه اختیارات این مرجع به قاضی دادگاه عام سپرده و آقای مرتضوی به ریاست شعبه 1410 کارکنان دولت منصوب شد. هرچند دو، سه شعبه دیگر هم در مجتمع کارکنان دولت بودند اما وزنه او سنگین تر از همه بود. کمتر فعال سیاسی و بعضا اقتصادی است که در ایام حاکمیت قانون دادگاه های عام، از سوی شعبه 1410 همانند روزنامه نگاران و مدیران مطبوعاتی پای میز محاکمه کشیده نشده باشد. با حضور آیت الله هاشمی شاهرودی در راس قوه قضائیه، قصه تلخ دادگاه های عام به سرانجامی رسید که قانون دادگاه های عام اصلاح و مجددا دادسرا اعاده و ناگهان سعید مرتضوی به دادستانی تهران منصوب شد. دادستان تهران قدرتمندترین قاضی دستگاه قضائی است با صلاحیتی فراگیر و گسترده که همه خاک ایران و بسیاری از ایرانیان مقیم خارج را تحت صلاحیت خود دارد. برابر ماده 3 اصلاحی قانون تشکیل دادگاه های عمومی و انقلاب به اتهام افراد حقیقی و حقوقی زیادی فقط در دادسرای عمومی و انقلاب تهران رسیدگی می شود. اتهامات اعضای شورای نگهبان، مجمع تشخیص مصلحت نظام، وزرا، وکلای مجلس، سفرا، قضات، مدیران کل، استانداران و افراد حقیقی و حقوقی دیگر که در این مجال از ذکر نام آنان خودداری می شود، پستی با این اختیارات و صلاحیت ها هم زمان با اعاده دادسرا در اختیار آقای مرتضوی قرار گرفت. در حداقل دو دهه فعالیت او، پرونده های مهمی یا در شعبه 1410 یا در دادسرای تازه اعاده شده تهران به ریاست قاضی مرتضوی بررسی شد. شیوه رسیدگی و انعکاس آن در زمان خود باعث طرح موضوع در شورای امنیت سازمان ملل شد و با تاسف بهانه به دست سازمان ملل داد تا «گزارشگر ویژه» علیه ایران تعیین کنند؛ از پرونده زهرا کاظمی گرفته تا پرونده مدیران مسئول مطبوعاتی؛ از برخورد با هیات منصفه مطبوعات و انحلال هیات منصفه تا توقیف تعدادی از نشریات؛ از برخورد با فعالان اقتصادی مانند مدیران کارخانه ارج تا پرونده های دیگر؛ در همه این پرونده ها رد پایی از آقای مرتضوی می توان دید. نمونه اعلای آن واقعه یکشنبه سیاه مجلس در زمان ریاست مرتضوی بر صندوق تامین اجتماعی است که برای تحکیم ریاست مرتضوی بر این صندوق و جلوگیری از اجرای حکم دیوان عدالت اداری، صندوق تامین اجتماعی به سازمان تامین اجتماعی تبدیل شد. سپس با اصلاح اساسنامه سازمان برای مقابله با درخواست استیضاح وزیر رفاه به عنوان امضا کننده حکم ریاست آقای مرتضوی، این اختیار از وزیر رفاه گرفته و به معاون اول ریاست جمهوری داده شد زیرا معاونان رئیس جمهور تحت تذکر و بازخواست نمایندگان مجلس قرار نمی گیرند! به هر صورت سابقه آقای مرتضوی آکنده است از گزارش های خلاف وی. در همین پرونده معروف به کهریزک- که امروز جان باختگان آن حادثه تلخ را به صفت «شهید» مفتخر کرد- کافی است اندکی واکاوی شود و ادله کافی برای تعقیب ایشان پیش رو داشته باشیم.1) ایشان مدعی شده بودند در زمانه اعزام جان باختگان به سوله کهریزک، در مرخصی دفاع از پایان نامه دکترای خود بوده است اما امروز از پیشگاه امت مسلمان و شهیدان و مقام معظم رهبری عذرخواهی می کند؛ یعنی در آن تاریخ نه تنها در مرخصی نبوده، بلکه مسئولیت پرونده را بر عهده داشته است.2) در گزارش تلخ فوت جان باختگان حادثه کهریزک، پزشک قانونی را وادار می کند که اعلام کنند جان باختگان حادثه به مرض مننژیت درگذشته اند و امروز آنان را به جایگاه رفیع شهید ارتقا داده و از آنان به عنوان شهید یاد می کند، نه بیماران مننژیتی که بر اثر بیماری درگذشته اند.3) نقش و جایگاه خود را در آن حادثه تا تنظیم این نامه یا به اصطلاح حقوقی «اقرارنامه» کتمان می کند و بر بی گناهی خود اصرار می ورزد.حال پرسش این است؛ ارزش حقوقی اقرار آقای مرتضوی چیست؟گفتیم که اقرار، اخبار به حقی است برای غیر و به ضرر خود و به هر لفظ واقع می شود، آقای مرتضوی اقرار به آمریت خود در اعزام بازداشت شدگان به سوله کهریزک می کند. آقای مرتضوی با این نامه، اقرار می کند افرادی که به سوله کهریزک اعزام شده اند، مظلوم بوده و شهید شده اند.در مقابل مظلوم حتما ظالمی وجود دارد و هر شهید، آمر و مباشری در امر شهادت دارد. با توجه به این اقرارنامه ای که از نظر فقهی و قانونی، «اقرار العقلاعلی انفسهم» به شمار می رود، رسیدگی به وضعیت آمران و عاملان پرونده کهریزک باید در مسیر دیگری قرار گیرد: الف- نسبت به افرادی که با انکار سعید مرتضوی پرونده آنان مختومه شده است: با این اقرارنامه، موضوع از مصادیق اعاده دادرسی است و با توجه به حاکمیت - اعتبار امر محکوم بها- با وجود دلیل جدید یعنی «اقرار» که مهم ترین سند در ادله اثبات دعواست، باید نسبت به کسانی که اگر پرونده آنان اعتبار امر محکوم بها را پیدا کرده است، رسیدگی مجدد شود. ب- نسبت به افرادی که به هر علت بر اثر اعتراضات کماکان پرونده آنان در جریان است: مثل همین پرونده مطروحه در شعبه 22 دادگاه تجدید نظر، دیگر انکار و اصرار بر انکار جناب مرتضوی موضوعیت نداشته و با وجود اقرار فعلی نیازی به ادله دیگر نیست و هم اکنون آقای مرتضوی باید با اتهام آمریت در قتل عمد که نسبت به سه مظلومی که شخص ایشان به صفت شهید آنان را نام برده است، تحت تعقیب قرار گیرد. دیدی که خون ناحق پروانه شمع را/ چندان امان نداد که شب را سحر کند.
                