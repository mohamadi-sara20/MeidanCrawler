سه‌شنبه ۲۸ اردیبهشت ۱۳۹۵
-----------------------------------------
سرمقاله
-----------------------------------------
پیامد تاخیر در تایید یا رد «ترمیم کابینه»
-----------------------------------------

                    اخباری که در رسانه های مخالف یا موافق دولت در قبال تغییرات احتمالی برخی وزرای کابینه دکتر روحانی منتشر می شود، موضوعی است که به طبیعت دموکراسی و تعدد رسانه ها بازمی گردد. به طور معمول در این گونه موارد، رسانه های مخالف تلاش می کنند با برجسته سازی این اخبار، ذهن دولت و وزرا را درگیر کرده و به آن لطمه بزنند. در پاره ای موارد رسانه های حامی دولت نیز از باب وارددانستن نقد به عملکرد برخی وزرا یا وجود مسائل دیگر، چنین اخبار و گزارش هایی را نشر می دهند. نمی توان جلو این نوع مباحث را گرفت اما آنچه مهم است، نوع عملکرد دولت و رئیس جمهور در قبال آن است. اگر چنین مسئله ای صحت دارد، تاخیر در اجرای آن جایز نیست چراکه به هر دلیلی، رئیس جمهور به این جمع بندی رسیده که برای پویایی بیشتر کابینه خود، دست به تغییراتی بزند و دیر و زودکردن آن به ضرر حرکت دولت و شرایط کشور و مردم است. اینکه این نوع اخبار به طور رسمی از سوی مقامات ارشد دولت تکذیب نشده و به تواتر نقل شده، نشان از بحث پیرامون آن در سطح دولت دارد. اما واقعیت این است که گمانه زنی و بردن نام وزرا سبب می شود ماجرا به بدنه وزارتخانه و دستگاه های تابعه و افراد و پیمانکاران مرتبط با یک دستگاه دولتی کشیده شود و در فعالیت های معمول آن خلل وارد کند چراکه گمان می کنند وزیر مربوطه شاید از فردا در سمت خود نباشد. این نوع اخبار روی فعالیت های معمول و اجرای برنامه های وزیر هم تاثیر می گذارد؛ چون فضای بلاتکلیفی را حاکم می کند. اگر رئیس جمهور احساس می کند وزیر یا معاونی باید تغییر کند، سریع تر این کار را به انجام برساند تا مانع بی ثباتی شود و اگر ماجرا در حد گمانه زنی های رسانه ای است، با قدرت آن را تکذیب کند. گاهی اوقات هم اصل تغییر پذیرفته می شود اما گزینه مناسب برای جایگزینی وزیر فعلی یافت نمی شود و مسئولان ارشد دولت تلاش می کنند تا رسمیت نیافتن موضوع، از تایید یا تکذیب آن خودداری کنند. اما اگر اصل خبر به صورت کذب توسط یک رسانه با نیتی به جز اطلاع رسانی به مخاطبان بیان شده باشد آن گاه دولت می تواند با ارائه تکذیبیه به روشنگری افکار عمومی بپردازد. درعین حال تجربه گذشته نشان داده که در بیشتر موارد، این اخبار عاری از واقعیت است و نباید چندان آنها را جدی گرفت. به باور نگارنده آنچه بیش از نقش افراد، در عملکرد یک دولت اثرگذار است، جهت گیری های کلان در موضوعات مختلف است. موافقت یا مخالفت با وزرا، معمولاتابع برخی سلایق سیاسی است چراکه شناخت یک فرد از وزیر با شناخت نفر دیگر متفاوت است. یک کارشناس یا مقام مسئول در دولت، عملکرد یک وزیر را کاملاتایید می کند و کارشناس و مشاوری دیگر، آن را ضعیف و قابل نقد می داند. سیاست های کلی و ملزومات اجرای برنامه های کلان در یک مجموعه مانند دولت، اهمیت به مراتب بیشتری نسبت به عملکرد وزرا دارد. گاهی اوقات یک وزیر یا معاون رئیس جمهور، شیوه و روش دیگری را به صلاح کشور می داند اما با وجود خواست قبلی خود به روش رئیس جمهور و حرکت کلان دولت احترام می گذارد؛ برای نمونه وزرای درگیر در امر پرداخت یارانه نقدی، با ادامه این روش موافق نیستند اما فعلابنای دولت بر ادامه این روش و انتظار برای مصوبه مجلس است. این گونه مسائل طبیعت فعالیت های دولتی است و درزکردن آن به مطبوعات یا گمانه زنی رسانه ای نیز از قواعد کار سیاسی است و صرفا باید به همین اندازه برای آن وزن قائل شد.
                