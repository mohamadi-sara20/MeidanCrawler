شنبه ۲۷‌شهریور ۱۳۹۵
-----------------------------------------
یادداشت
-----------------------------------------
احترام ایرانی به قاسم سلیمانی
-----------------------------------------

                    خاطرات تلخ خانواده هایی را که فرزندانشان در سوریه به شهادت می رسند می خواندم؛ زخم زبان ها و بی مهری ها. شهدای بی ادعایی مثل سردار احمد غلامی و شایعه کشاندن سردار قاسم سلیمانی به حوزه های سیاسی، همه باعث شد به ضرورت نگاه ایرانی به مسئله قاسم سلیمانی و حضور سربازان و نیروهای نظامی ایران در سوریه توجه جدیدی شود.درباره مسئله حضور نظامی ایران در سوریه از نظرگاه های مختلف بحث می شود. گاهی به عنوان مدافعان حرم از آن یاد می شود که یک نگاه عقیدتی است. برخی به این نگاه نقدهایی دارند؛ یکی اینکه آیا دفاع از حرم های مقدسه در کشورهای دیگر باید برعهده ایران باشد؟ دفاع از بقیع که قبور چهار امام معصوم در آن قرار دارد و مورد هتک درازمدت حکام سعودی و وهابیون است، با این نگاه اولویت ندارد؟ و اینکه جنگ فعلی با داعشیان در حلب چه ربطی به دفاع از حرم دارد؟ البته شکی نیست که انگیزه دینی بعضی از نیروهای ایرانی در جنگیدن در سوریه دفاع از حرم های آن دیار است.اما یک دلیل بسیار فراگیر تر در مسئله حضور ایران در سوریه هست که می تواند همه ایران را پشتیبان آن کند و آن اینکه حضور نظامی ایران در سوریه، دفاع از امنیت و تمامیت ارضی ایران است. شاید نتوان این نکته را به دلیل ملاحظه جهانی و سوری بیان کرد. اما واقعیت این است که حضور نظامی ایران در سوریه یک استراتژی بازدارنده برای حفاظت از ایران است. داعش و گروه های مسلح خطرناکی که تا قلب اروپا و آمریکا رفته اند؛ منطقه اطراف ما را در تسخیر خود دارند.انفجارها و حملات تروریستی در همه کشورهای همسایه ما اوج گرفته است. طبعا برای آنان ایران اولویت بیشتری دارد؛ زیرا ایران هم پیمان حزب الله و سوریه است و این هم پیمانان عمیق ترین زخم ها را بر پیکر داعش وارد کرده اند و جدی ترین مبارزه با آنان را در این سال ها داشته اند. همچنان که ایران در مبارزه با طالبان که عناصر وحشی و جنایتکار ماقبل داعش بودند نیز در صف مقدم بود. علاوه بر اینها مسئله عقیدتی در بین است. ایران کشوری شیعی است. حتی سنی های آن هم تمایل به قرائت خشونت بار وهابی ندارند. رهبری حکومت آن با مرجع تقلید شیعی است و بیشترین فاصله و رویارویی عقیدتی بین قرائت شیعی و قرائت وهابی در آن وجود دارد. همه چیز برای اینکه ایران هدف ناامنی و خشونت و رفتار تروریستی داعشی ها و همه جریانات تندرو باشد، وجود دارد. در این میان، استراتژی دورکردن مرزهای ایران به هزاران کیلومتر آن طرف تر و مبارزه کردن با تروریست ها در دورترها نوعی از استراتژی است که می توان از آن دفاع کرد.در داخل کسانی هستند که با اعزام نیرو برای دفاع از دولت سوریه مخالف اند. اما ایرانی نمی تواند در برابر دفاع از سرزمینش و امنیتش بی تفاوت باشد. نمونه اش هشت سال دفاع مقدس بود. وقتی لشکر صدام وارد سرزمین ما شد، هیچ کس پشت رزمندگان دفاع مقدس را خالی نکرد. هرکس ایرانی بود، حتی اگر به جبهه نمی رفت اما برای رزمندگانی که از وطن دفاع می کردند کلاه از سر برمی داشت. در شرایط فعلی قبل از اینکه دشمنان ایران و ایرانی ها وارد سرزمین ما شوند و ناامنی ایجاد کنند، اقدام پیش دستانه کرده و در هزاران کیلومتر دور تر آنان را متوقف کرده اند.خالی کردن پشت آنها از نظر اصول ایرانی و میهن پرستی، در فرهنگ ما نبوده است. در ایام جنگ ایران و عراق هم برخی اختلافات در داخل کشور وجود داشت. اما همه در دفاع از رزمندگان اتفاق نظر داشتند. اکنون هم برخی دلخوری ها و اختلاف نظرهای داخلی وجود دارد. منتقدان زیادی نمی توانند نقد های خود را آزادانه بگویند و پاره ای مشکلات دیگر هست. اما دلخوری های داخلی نباید باعث شود پشت کسانی را که از امنیت کل ایران پاسداری می کنند، خالی کنیم. به همین دلیل است که در ادبیات همه گروه ها که برای ایران اهمیت قائل هستند، اجماع کم نظیری در دفاع از سردار سلیمانی وجود دارد. برای سردار سلیمانی ای احترام قائل اند که نیروهایش هزاران کیلومتر دور تر از مرزهای رسمی ایران از مرزهایمان دفاع می کنند. این نگاه من نیست. نگاه اکثریت اصلاح طلبانی است که می شناسم و در سختی ها بار اصلاحات را بر دوش کشیده اند. گاهی هم گفته می شود که به این مدافعان امنیت ایران پول داده می شود. حلال ترین پولی که می شود از سرمایه های ملی پرداخت کرد، پرداخت به کسانی است که ایران و مرزهای آن را امن نگه می دارند. وظیفه ایرانی است که به مدافعان ایران در هر جا که باشند، ادای احترام کند. البته غیرایرانیان و به خصوص عرب ها، حتی مردمان عرب، از این رفتار ناراحت هستند. آنها می گویند چرا سرزمین های ما مرز ایران باشد. این ناراحتی از آنها درک شدنی است ولی به همان میزان ایرانی ها حتی اگر نتوانند بگویند، باید از این نیروها دفاع کنند.
                