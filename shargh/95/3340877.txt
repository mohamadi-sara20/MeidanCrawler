چهار‌شنبه ۲۵ فروردین ۱۳۹۵
-----------------------------------------
سرمقاله
-----------------------------------------
برجام 2 در دیپلماسی منطقه ای
-----------------------------------------

                    براساس گزارش موسسه بین المللی مطالعات صلح استکهلم (SIPRI) در میان 15 کشور برخوردار از بالاترین بودجه نظامی، عربستان سعودی با صرف هزینه ای بالغ بر 87 میلیارد دلار در سال 2015 پس از آمریکا و چین در مقام سوم قرار دارد. روسیه، هند، فرانسه، ژاپن و آلمان به ترتیب در رده های بعد از عربستان قرار گرفته اند و امارات عربی متحده- دیگر همسایه جنوبی کشورمان- با حدود 23 میلیارد دلار بودجه دفاعی در مقام چهاردهم و بالاتر از رژیم صهیونیستی با 16 میلیارد دلار قرار دارد. در این گزارش ایالات متحده آمریکا با 596 میلیارد دلار بودجه دفاعی که 36 درصد از کل هزینه های نظامی جهان (هزارو 676 میلیارد دلار) را شامل می شود، مقام اول را به خود اختصاص داده است. این موسسه بین المللی در گزارشی دیگر تاکید کرده، بودجه دفاعی ایران در فاصله سال های 2006 تا 2015 به دلیل تحریم های اقتصادی و مالی به میزان 30 درصد کاهش یافته است. ارقام یادشده تصویری کوچک از شرایط منطقه ای است که ما در آن زندگی می کنیم. با توجه به اینکه هزینه های دفاعی کشورها بر مبنای مولفه هایی مانند تهدیدات و مسئولیت های بین المللی تنظیم می شود، این سوال مطرح است که تهدیداتی که دو کشور همسایه جنوبی ما را به صرف چنین هزینه هایی کشانده، از کجاست و هدف آنان از تبدیل کشور خود به انبار بزرگ ترین ذخایر تسلیحات چیست و چگونه می توان برای این مسابقه خطرناک، پایانی متصور شد؟ از منظر استراتژیک برای عربستان برنامه ای که متضمن رویارویی با رژیم صهیونیستی به عنوان اصلی ترین منبع تهدید منطقه وجود ندارد و حتی تصور صرف چنین هزینه هنگفتی برای پاسخ گویی به تهدیدات اسرائیل، بی پایه است و پذیرفتنی نیست. اگر چنین فرضیه ای درست باشد، پس باید قبول کرد منطق عربستان برای هزینه های نظامی سنگین در دو هدف رقابت با ایران و گسترش نفوذ در منطقه از طریق راهبردهای نظامیگری و امنیتی است. این موضوعی است خطرناک و تامل برانگیز.ایران در 250 سال گذشته هرگز شروع کننده جنگی نبوده و هیچ یک از همسایگان خود را در معرض تعرض نظامی قرار نداده است. این نکته ای است که دنیا به آن معترف است و بارها از زبان مسئولان کشورمان بر آن تاکید شده و بعید است عربستان و دیگر کشورهای همسایه از این نکته آگاه نباشند. از زمان رژیم گذشته، ایران، عراق و عربستان سه کشور محوری در منطقه حوزه خلیج فارس بودند. به دلیل قرارگرفتن ایران و عربستان در اردوگاه غرب، موازنه قدرت در دهه 70 میلادی به نفع آمریکا و سازمان ناتو بود. اتحاد جماهیر شوروی تنها عراق را به عنوان تکیه گاه در دوران جنگ سرد - آن هم با تردیدهایی- در کنار خود داشت. با پیروزی انقلاب اسلامی این موازنه به ضرر غرب به هم خورد و تحولات بعدی و سرنگونی رژیم صدام وضعیت منطقه را به طور کامل با تغییراتی استراتژیک روبه رو کرد. آنچه امروز در قالب بحران های منطقه ای و شکل گیری و گسترش گروه های افراطی شاهد هستیم، پس لرزه های به هم خوردن توازن قدرت قبلی است. عربستان در چنین شرایطی برای ترسیم حوزه نفوذ خود در منطقه به نظامیگری و سیاست تشکیل، سازماندهی و کمک مالی و تسلیحاتی به گروه هایی که به نیابت از او در منطقه می جنگند، روی آورده است. این رویکرد، جایگاه استراتژیک عربستان را در جهان به شدت کاهش داده است.در کنار این رویداد بنیادین، مقابله ایران با گروه های تروریستی در افغانستان، عراق و سوریه و همچنین تغییر رویکرد ایران با ورود به مذاکرات و حل وفصل دیپلماتیک مسئله هسته ای به عنوان عمده ترین مشکل غرب، کشورمان را به بازیافتن جایگاه خود در جهان به عنوان مهم ترین قدرت مسئول برای حفظ امنیت و ثبات منطقه نزدیک کرده است. مخالفت های علنی و سرسختانه رژیم صهیونیستی و عربستان سعودی با حل وفصل بحران هسته ای در همین نکته ظریف، یعنی جلوگیری از بازگشت قدرتمندانه و تاثیرگذار ایران به عرصه بین المللی و منطقه، نهفته است. این کشورها به خوبی می دانستند روندی که ایران پس از روی کارآمدن دولت روحانی در پیش گرفته، به کجا منتهی خواهد شد و چگونه پروژه «ایران هراسی» آنان با شکست روبه رو خواهد شد.شایسته و زیبنده کشوری با این ویژگی ها و کمترین بودجه دفاعی (در مقایسه با عربستان، امارات، پاکستان، ترکیه و دیگر کشورهای منطقه) که پرچمدار مبارزه با گروه های تکفیری و تروریستی و حامی ندای «جهان عاری از خشونت و افراطی گری» است، نیست که در عرصه جهان و افکار عمومی جهان به عنوان کشور تهدیدکننده صلح و ثبات مطرح شود. دغدغه امروز دلبستگان به ایرانی آباد و تاثیرگذار در عرصه های بین المللی این است که چگونه باید از بازگشت کشور به شرایطی که ایران را به عنوان خطر در جهان مطرح می کرد، جلوگیری کرد؟ یکی از بزرگ ترین دستاوردهای برجام، خنثی کردن و شکست پروژه «ایران هراسی» بود که در چند سال گذشته به ادبیاتی تاثیرگذار در جهان تبدیل شده بود. ایران در پرتو مذاکره با قدرت های جهان و توافق برجام نشان داد که تفاوتی ماهوی با تصویری که در پرتو سیاست های ماجراجویانه دولت نهم به دنیا عرضه شد، دارد. این رویکردها در کنار حضور مردم در انتخابات خرداد 92، جهان را به این عقلانیت رساند که ایران کشوری است که ملت آن با وجود همه مشکلات، پایبند به دموکراسی و علاقه مند به برقراری صلح در جهان است. به نظر می رسد تکمیل این روند و جلوگیری از بازگشت پروژه ایران هراسی نیازمند الزاماتی است که دولت روحانی ناچار باید در اولویت کاری خود قرار دهد. اولین گام در این عرصه کلیدخوردن «برجام 2» در منطقه و حل وفصل مشکلات و ترمیم زخم ها با همسایگان تاثیرگذار است. آلترناتیو چنین رویکردی، استمرار رقابت های تسلیحاتی و جنگ های نیابتی است که حتی در صورت برخورداری از توان مالی، چنین شرایطی نتیجه روشنی نخواهد داشت.گام دیگر این روند پرهیز از بازی در زمین کشورهای فروشنده تسلیحات و خواهان رقابت های نظامی در منطقه است. آمادگی دفاعی و روزآمدکردن قدرت بازدارندگی در منطقه ای که دو کشور همسایه به اندازه چندین برابر بودجه کشورمان را به هزینه های نظامی گری اختصاص داده و در درگیری احتمالی مستظهر به حمایت همه جانبه متحدان غربی خود هستند، توسط هر عقل سلیمی تایید می شود؛ اما حل مسئله، در گرو تشنج زدایی و ایجاد فضایی است که کشورهای دیگر را وادار به کاهش خرید های نظامی و هزینه کردن آن در برنامه های توسعه ای کند. نکته آخر این است که انتخابات آمریکا و رئیس جمهور آینده نقش مهمی در تشدید درگیری ها یا تلاش برای حل وفصل اختلافات از طریقی که اکنون اوباما آن را اجرا می کند، خواهد داشت. عقل حکم می کند ما در این رقابت ها در کنار کسی باشیم که پیگیر سیاست هایی باشد که در دوران هشت ساله رئیس جمهور کنونی آمریکا آغاز شده و نتایج خوبی دست کم در مسئله هسته ای و حتی حل وفصل مسئله سوریه داشته است.
                