یک‌شنبه ۲۵ مهر ۱۳۹۵
-----------------------------------------
سرمقاله
-----------------------------------------
نشستی برای آشتی روسیه و آمریکا
-----------------------------------------

                    نشست بین المللی سوریه در لوزان سوئیس در شرایطی با حضور محمدجواد ظریف، وزیر امور خارجه ایران، برگزار می شود که تنش میان ایالات متحده و روسیه در روزهای گذشته گسترش یافته است. پیش از این ایران از تصمیماتی که آمریکا و روسیه درباره برقراری آتش بس و حل سیاسی مسئله سوریه گرفته اند حمایت کرده است. مسئله سوریه از نظر ابعاد، پیچیدگی و تعدد طرف های بیرونی ذی نفع یا ذی مدخل در آن، موردی منحصربه فرد است. گروه هایی که مخالف دولت اسد بوده اند، اما از سوی ایالات متحده و برخی کشور ها، «میانه رو» نامیده می شوند، مورد حمایت مالی و تسلیحاتی عربستان، قطر، ترکیه و حتی ایالات متحده قرار دارند و تقویت آنان به عنوان یک هدف راهبردی به طور علنی اعلام می شود. از آن سو ایران و روسیه خواهان توجه به نقش دولت اسد و رفتارهای تروریستی برخی گروه های فعال در سوریه هستند و آن را تهدیدی منطقه ای و جهانی می دانند. ورود گسترده روسیه به خاورمیانه و مسئله سوریه فرصت مناسبی برای جبران انزوای سیاسی این کشور و مدیریت تنش با غرب بر سر مسئله اوکراین فراهم کرد تا کرملین به عنوان محور تعاملات در این مسئله مهم -که به دلیل مباحث سیاسی و موضوع پناه جویان و تروریسم داعش به یک مسئله جهانی بااهمیت تبدیل شده است- بسیار زیرکانه به تقویت خود بپردازد، اما با وجود نظرات موافق و مخالف سایر کشورها، درحال حاضر این آمریکا و روسیه هستند که به عنوان محور حل مسئله سوریه شناخته شده اند و تاکنون مخالفت جدی نیز با تفاهمات این دو ابرقدرت ابراز نشده است؛ اگر هم اشاره و انتقادی مطرح شده، بیشتر جنبه حاشیه ای داشته و به «متن» مسئله، کمتر خدشه وارد شده است. نماینده دبیرکل سازمان ملل که مسئولیت مذاکرات را برعهده داشته، در مقاطع گذشته نیز بر اهمیت حضور ایران در کنار سایر طرف های درگیر در مناقشه سوریه تاکید داشته و استقبال ایالات متحده از این اتفاق با وجود مخالفت ترکیه و عربستان، تا اینجای کار باعث به نتیجه نرسیدن اقدامات آنان شده است. حلب به عنوان شهری که دراختیارگرفتن آن ازسوی هر یک از دو طرف درگیر، به معنای گامی استراتژیک و تضمین کننده اقتدار در مذاکرات بعدی به شمار می رود، فعلاباعث متوقف شدن تفاهمات شده است. به همین دلیل به باور نگارنده، هدف اصلی نشست لوزان، بازگرداندن فضای همکاری آمریکا و روسیه به قبل از تنش ها بر سر حلب است. از سوی دیگر روسیه، سوریه و جمهوری اسلامی ایران تاکید دارند اگر بنا بر پایداری آتش بس در سوریه است، طرف های دیگر باید از مسلح کردن مخالفان اسد خودداری کنند چون اگر آنان به این نتیجه برسند که امکان پیروزی نسبی در عملیات میدانی وجود دارد، خواهان ادامه درگیری ها خواهند شد و این به معنای طولانی ترشدن مناقشه، پیچیدگی بیشتر و خسارات دوچندان از نظر کشته ها، ویرانی روستاها و شهرها و... در سوریه است. این احتمال وجود دارد که کشورهای حاضر در لوزان، درباره جدی ترشدن کمک های غذایی و بهداشتی به حلب به توافق برسند اما پایان بمباران این شهر ازسوی سوریه و روسیه، امری بعید به نظر می رسد. ایران نیز، حمایت سیاسی همه جانبه و کمک های مستشاری به دولت اسد را در دستور کار داشته و هزینه هایی در این مسئله پرداخته است، اما مذاکرات فعلابر محور آمریکا و روسیه در جریان است و این به مسئله ای گریزناپذیر تبدیل شده است. این دیدگاه وجود دارد که ممکن است روسیه براساس منافع و روش های خاص خود، حتی از عبور از بشار اسد نیز ابایی نداشته باشد، اما با توجه به اینکه ساختار نظام هایی شبیه سوریه به شدت قائم به شخص است، ماندن اسد در مرحله انتقالی امری ناگزیر برای حفظ ساختار حزب بعث و حاکمیت سوریه به شمار می رود و روسیه و اروپا به ناچار آن را پذیرفته اند. درعین حال استراتژی ترکیه، عربستان و قطر در سوریه به فرجام نرسید و نوعی استیصال در عملکرد آنان دیده می شود. مشارکت دادن این سه کشور بیشتر برای نوعی دلجویی و ایجاد پرستیژ ظاهری منطقه ای است. درعین حال حضور مصر و عراق به عنوان کشورهایی که مواضع نزدیک تری به ایران و روسیه دارند، امتیازی مثبت برای این جناح به شمار می رود. به هرحال بازگرداندن ایالات متحده و روسیه به تعاملات پیشین، نقطه محوری نشست لوزان به شمار می رود.
                