پنج‌شنبه ۱۱‌شهریور ۱۳۹۵
-----------------------------------------
type_unknown
-----------------------------------------
سخنگوی جامعه روحانیت مبارز: محاکمه محصوران به نفع آنها و نظام نیست
-----------------------------------------

                    گروه سیاست: سخنگوی جامعه روحانیت با بیان اینکه «انتخابات 88 واقعا خوب و یک حماسه سیاسی بود، نتیجه هم این شد، 25 میلیون رای احمدی نژاد و 13 میلیون مهندس موسوی»، گفت: «اگر موسوی تن می داد، شک نداشتم رئیس جمهور بعدی بود». به گزارش خبرگزاری ها، غلامرضا مصباحی مقدم افزود: «اگر دروغ تقلب را دنبال نمی کرد، جامعه با مشکل مواجه نمی شد. اعتراض بی معنای آقایان موسوی و کروبی باعث هزینه سنگین به جمهوری اسلامی در منطقه و داخل شد و ظلم بزرگی بود چراکه تاریخ نشان داده کسی سفارشی از صندوق رای بیرون نمی آید».مصباحی مقدم افزود: «بعدها برخی متوجه اشتباه آقایان موسوی و کروبی شدند و حمایت نکردند، کسانی که به خیابان ها آمدند و در انتخابات ها شرکت نمی کردند و به موسوی و کروبی هم علاقه نداشتند، خواستند زیر چتر این اعتراض، مطالبات خود را دنبال کنند و وقتی شعار «نه غزه نه لبنان» دادند و روی جمهوری اسلامی و ولایت فقیه خط کشیدند، حکایت از این داشت که پایبند به ارزش های دینی هم نیستند، برای همین مردم 9 دی به میدان آمدند و ای کاش متنبه می شدند؛ اگر می شد دیگر استخوان لای زخم نمی شد. آن اتفاق باعث شد یک سال در منطقه تاثیرگذاری مان از دست برود» نماینده سه دوره مجلس شورای اسلامی با اشاره به موضوع حصر و محاکمه محصوران که سوال یکی از خبرنگاران بود، گفت: «گفته شده به اتهامات آقایان موسوی و کروبی رسیدگی قضائی شود؛ شفاف ترین پاسخ را در این مورد رهبری دادند. به نظر می رسد محاکمه به نفع آنها و نظام نیست؛ محاکمه بدون پشیمانی آنها محکومیت شان را سنگین می کند. از طرفی اجرای این محکومیت هم به صلاح نیست. بازتاب داخلی وزارت خارجی آن به نفع نظام نیست، لذا اگر تجدیدنظری از سوی خود آنها صورت گیرد، شاید بشود به صورتی مسئله را حل کرد اما آنها طوری رفتار داشتند که گویی بر حق اند پس بهتر است محاکمه را کنار بگذاریم». مصباحی مقدم افزود: «معتقدم سال 88 و در مناظرات انتخاباتی، تقصیراتی متوجه آقای احمدی نژاد بوده، اما وزنی را که آقای مطهری به این مسئله می دهد قبول ندارم». «غلامرضا مصباحی مقدم» همچنین درباره احتمال حضور روحانی در جمع کاندیداهای جامعه روحانیت گفت: «آنچه قبلامصاحبه کردم، به عنوان دیدگاه شخصی بود، الان به عنوان سخنگوی جامعه روحانیت صحبت می کنم و نمی توانم نفیا و اثباتا در مورد روحانی صحبت کنیم؛ هنوز وارد مصادیق نشدیم، الان عبور از روحانی معنی ندارد چون هنوز بحثی مطرح نشده است». نماینده پیشین مجلس شورای اسلامی در پاسخ به سوالی مبنی بر احتمال ردصلاحیت رئیس جمهور کنونی تاکید کرد: «نشانه جدی وجود ندارد که صلاحیت آقای روحانی را برای انتخابات سال بعد زیر سوال ببرد». درخواست رسیدگی به اتهامات احمدی نژاداو درباره احتمال حمایت از احمدی نژاد گفت: «دوره احمدی نژاد و دوره تاثیرگذاری سیاسی شان تمام شد، این دیدگاه با مذاق جامعه هم تطبیق دارد جامعه روحانیت نه اقبال به شخص احمدی نژاد دارد، نه اقبال به افرادی که وی معرفی کند». سخنگوی جامعه روحانیت در مورد محاکمه احمدی نژاد گفت: «به عنوان نماینده سه دوره مجلس گلایه از قوه قضائیه دارم که باید در هنگام خود به اتهامات دولتمردان قبل می پرداخت. مجلس، چند بار تخلفات رئیس جمهور را به رای گذاشت و به قوه داد. می گویند پرونده در جریان است، آیا نباید به عموم گزارش شود؟ ما نمی گوییم ضربتی انجام شود، اما مردم باید مطلع باشند. تکلیف انتخابات دوره بعد را این رسیدگی ها مشخص می کند». او افزود: «در مورد کاندیداتوری احمدی نژاد، نه در 84 و نه در 88 جامعه روحانیت رسما حمایت نکرد و مکرر اظهار کرد با حمایت احزاب اصولگرا برای ریاست جمهوری به تفاهم نرسیدیم، پس ضرورت ندارد روی او حساب خاصی باز کنیم». سخنگوی جامعه روحانیت مبارز در پاسخ به سوالی مبنی بر اینکه چرا اصولگرایان مسئولیت هشت سال دولت محمود احمدی نژاد را برعهده نمی گیرند، گفت: «اگر در کشور ما احزاب قدر وجود داشتند، قطعا مسئولیت کاندیداتوری افراد را می پذیرفتند. بنابراین چون احزاب قدر نداریم و افراد مستقلابه میدان می آیند وضعیت به این گونه است و آقای احمدی نژاد هم با همین فرایند انتخاب شد. هر کسی که دفاع تمام عیار از احمدی نژاد کرده است باید هزینه هشت سال عملکرد وی را بپردازد». بنای مشورت با مصباح نداریماو درباره حمایت از احمدی نژاد هم گفت: «این حمایت مربوط به احزاب نبود، حداقل جامعه روحانیت این حمایت را نداشت، اگرچه مرحوم مهدوی کنی شخصا از او حمایت کرد و گفت در شرایطی تصمیم می گیریم که انتخاب بین بد و بدتر می کنیم. جامعه روحانیت یک جریان مستقل و معتدل است و تاریخ فعالیتش نشان می دهد تندروی را برنمی تابد، اگر تندروی ها تعدیل شوند، با آنها همکاری می کنیم، اگر نه، همکاری نمی کنیم». این فعال سیاسی اصولگرا در مورد دعوت از روحانی، هاشمی، ناطق و امامی کاشانی این گونه توضیح داد: «این بزرگان جلسه قبل قرار بود دعوت بشوند و این کار صورت گرفت، امیدواریم آقایان هم مرحمت کنند بیایند. آنها عضو بنیان گذار هستند، لذا ما امید و انتظار خود را برای تشریف فرمایی آنها اعلام می کنیم، راهی هم جز این نداریم». او درباره همکاری جامعه روحانیت و جامعه مدرسین هم گفت: «بنای جامعه روحانیت ورود به انتخابات است؛ در صورتی که جامعه مدرسین هم قبول کند، مشترکا همکاری می کنیم؛ بیشتر از این دنبال چیزی نیستیم. خودم هم کاندیدا نیستم و هنوز وارد مصادیق نشدیم». او درباره شرط آیت الله مصباح یزدی برای جامعتین مبنی بر حمایت از جلیلی یا لنکرانی برای انتخابات گفت: «آنچه گفتید در مورد شرط آیت الله مصباح یزدی، مربوط به دوره گذشته است. در دوره جدید نه چنین چیزی داریم، نه اینکه از جامعه روحانیت بنای مشورت با ایشان را داریم، دوره قبل هم ایشان به میدان نیامد». او درباره پیوستن مصباح یزدی و جبهه پایداری به ائتلاف انتخاباتی آینده هم گفت: «آقای مصباح به میدان نیامدند، بعید هم می دانم به میدان بیایند. در مورد پایداری، از آنها دعوت می کنیم برای پیوستن به حرکت ما، تا در یک کار جمعی به نتیجه برسیم».
                