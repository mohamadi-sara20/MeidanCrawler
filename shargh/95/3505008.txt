چهار‌شنبه ۶ بهمن ۱۳۹۵
-----------------------------------------
گزارش
-----------------------------------------
آوار جان ها
-----------------------------------------

                    گروه جامعه: شش روز گذشته است، اما دودی که از آتش روز پنجشنبه، 30 دی ماه پلاسکو بلند شد، هنوز سر ایستادن ندارد. رد این دود را از چهار راه استانبول و محل ریختن آن برج بلند تا هر جایی که کامیون های حامل آوارش می روند، می شود گرفت. کامیون هایی با باری از دود و درد، از محل حادثه آوار را بار می زنند و می روندد سمت جنوب شهر؛ جایی پایین تر از میدان اعدام تا در زمینی هفت هکتاری آنها را خالی کنند. برای یافتن این محل لازم نیست حتما کامیون ها را تعقیب کنی، از بوی سوختگی و رد دود از همه کوچه و خیابان های اطراف می شود آنجا را پیدا کرد. زمینی که برای دپوی آوار پلاسکو در نظر گرفته شده، جزء زمین های ذخیره شهری بوده و مدتی قبل به بانک شهر فروخته شد. شش روز است که 200 کامیون، 24 ساعته و بدون توقف، به این زمین می آیند، بارشان را خالی می کنند و بلافاصله برمی گردند به محل آوار. ساکنان می گویند این زمین یکی از گودهای فقر و محرومیت و آسیب قبل از انقلاب بوده که در این سال ها، نه تنها سامان نیافته، بلکه همیشه برای ضایعات از آن استفاده شده است. اما این بار ضایعات بسیار ارزشمندی را آورده اند و به غیر از درهای ورودی، همه چهار طرف آن را بسته اند. نگهبان ها کسی را راه نمی دهند. کامیون ها که می رسند، مقابل در توقف می کنند تا کد و شماره و ساعت ورود و خروجشان را ثبت کنند؛ ساعت 10:14 صبح سه شنبه را نشان می دهد و یک کامیون سفیدرنگ همین لحظه رسیده و برای ورود منتظر است، پشت سرش هم چند کامیون دیگر از راه می رسند، قرمز، نارنجی و سبز. از گوشه پشت کامیون اول یک شلنگ قرمز آتش نشانی که بیشترش جویده جویده و پاره است دیده می شود. کامیون ها زمان زیادی ندارند و سریع وارد شده و بعد خالی بیرون می زنند. کامیون بعدی که نزدیک تر می آید، پاچه گلی یک شلوار قهوه ای رنگ از گوشه محل بارش بیرون افتاده و در هوای سرد زمستانی تهران بخاری از آن بلند می شود. مامور تذکر می دهد جلوی در نایستم و با تندی برمی گردد؛ نمی توان بیشتر ماند. از آنجا به پشت بام یکی از خانه های مشرف به محل دپوی آوار پلاسکو می روم، از پشت دیوارها معلوم نبود آن تو چه صحنه ای دارد و تنها چیزی که از ورای دیوارها به چشم می آمد همان دود سفیدرنگ آشنای این روزها بود. به پشت بام که می رسم جلوی چشمم آنچه ظاهر می شود، بی شباهت به تصویر منطقه ای جنگ زده نیست، جایی که انگار خانه هایش زیر بمباران یا با زلزله ای مخوف ویران شده است. شش روز از سوختن و ریختن پلاسکو می گذرد، در این مدت 800 کامیون 15 هزار تن محموله از بقایای آن برج بلند ویران شده را با خود به این محل آورده اند، اما لهیب آتشی که به جان پلاسکو افتاد و همه را حیران کرد، هنوز سر باز ایستادن ندارد. آنچه اینجا دیده می شود، بی شباهت به همان محل حادثه نیست؛ آتش نشانانی غمگین که میان آوار می گردند، بیل های مکانیکی که بی وقفه مشغول جا به جایی آوار هستند، کمی آن سوتر یک ماشین آتش نشانی قرمز رنگ، کنارش یک کامیون تانکردار سبزرنگ و یک آمبولانس سفید و دودی که مثل همیشه نقش ثابت همه صحنه های مرتبط با پلاسکو است. آوار هم که همان آوار است؛ تیرآهن و ستون های فلزی پیچ و تاب خورده در هم، خشت و آجر به جا مانده از برج ویران شده و تکه های رنگارنگ، اما خاک و گل گرفته پارچه هایی که قرار بود لباس شب عید خیلی ها باشند، اما نشد. آوار پلاسکو اما فقط شامل فلز و خشت و آجر و پارچه نیست، این را از چهره غم گرفته آتش نشانانی که با دقت میان آوار می گردند هم می شود حدس زد؛ می گردند شاید میان این 15 هزار تن آوار بتوانند ردی از یک دوست، یک همکار یا یک شهروند را پیدا کنند. ردی از آنهایی که جنگل جانشان را آتش پلاسکو، هفت روز پیش سوزاند و خاکستر کرد. از همان روز اول که پلاسکو بر سر جمعی از آتش نشانان و کسبه و شهروندان فروریخت، هیچ مرجع رسمی تاکنون آمار دقیقی از تعداد افرادی که زیر آوار بودند و هستند نداده است. از همان ابتدا تاکید و اصرار بر جمع آوری و جابه جایی آوار از محل فعلی وجود داشت و دارد. مسئولانی که درباره آواربرداری مکرر صحبت می کردند، روز پنجم حادثه و درحالی که تنها شش پیکر از زیر آوارماندگان پیدا شده بود، از انجام 50 درصد آواربرداری پلاسکو خبر می دادند.پس از تشکیل ستاد مدیریت بحران، تصمیم گرفته شد آوار پلاسکو به محلی منتقل شود که دسترسی به آن آسان باشد و بتوان به صورتی دقیق تر برای یافتن باقی مانده پیکرهای زیر آوارماندگان و اموال کسبه بررسی های میدانی انجام داد؛ این را مسئولان اصلی مرتبط با موضوع اعلام کردند. به این ترتیب بود که کامیون ها برای آوار برداری آمدند. 150 کامیون که با نظارت نیروی انتظامی و همراهی ماموران انضباط شهری شهرداری تهران، به محل دپوی آوار پلاسکو می روند و برمی گردند. مسئولان شهری که برنامه ریزی کرده اند یک ‍ هفته ای پرونده پلاسکو را جمع کنند، با افزایش بیل های مکانیکی و افزایش تعداد کامیون ها در تلاش اند آوار را تا فردا پنجشنبه که تنها پیکرهای شهدای آتش نشان یافت شده، تشییع می شوند، ببندند. مجتبی یزدانی، معاون خدمات شهری شهرداری تهران روز دوشنبه اعلام کرد 200 کمپرسی و هشت بیل مکانیکی در حال آواربرداری هستند و با حضور قاضی دادگستری و نیروی انتظامی در محل، تخلیه آوار انجام می شود و در مرحله بعد این آوار واکاوی و بازبینی می شود تا اموال مردم شناسایی شود. عابد ملکی، شهردار منطقه 12 شهرداری تهران که محل دپوی آوار در محدوده مدیریت اوست، در این رابطه در گفت وگویی با «شرق» می گوید: «تا ساعت 7:45 روز سه شنبه (پنجم بهمن) بیش از 794 کامیون سرویس آوار داشته اند که شامل 242 مورد کامیون های آهن آلات و 552 سرویس نخاله بوده است. این آوار حاوی بسیاری از لوازم کسبه است و درعین حال، احتمال وجود بقایای پیکرهای زیر آوارمانده ها هم در آنها وجود دارد؛ به همین دلیل در زمان مشخص و با اعلام دستور از مقام قضائی، تیم های جست وجو روی این آوار کار خواهند کرد». او گفت: «به زودی سگ هایی که قابلیت تشخیص پیکرهای باقی مانده را دارند، روی دپوی آوار به کار گرفته می شوند». مشاهدات خبرنگار «شرق» حاکی از آن بود که آوار به شکلی تفکیکی در حال دپو در این محل است. آن طور که به نظر می رسد، آوارهایی که از پلاسکو می آید، براساس محل آواربرداری در نقطه ای مشخص از این محوطه تخلیه می شود. آوار قسمت شرقی یک جا و آوار قسمت جنوبی یک جا و.... این کار با هدف جست وجو و بررسی دقیق تر و آسان تر بقایای آوار انجام می شود. تعداد پیکرهای پیداشده در آوار پلاسکو، حتی با آماری که شهردار تهران تاکنون ارائه داده، مطابقت ندارد و آن طور که از شنیده های مختلف برمی آید، احتمال حضور تعداد بیشتری از کسبه، شهروندان و آتش نشانان در هنگام فروریختن پلاسکو وجود دارد؛ به همین دلیل احتمال می رود در میان این آوارها، بتوان بقایایی را از پیکر برخی از آنها پیدا کرد. پیکرهایی که یا به دلیل شدت جراحات متلاشی شده یا سوخته اند یا هر دو. اگر به شکلی تقریبی میزان آوار در هر کامیون را با تعداد کامیون هایی که آوار پلاسکو را به محل دپو منتقل کرده اند و میزان آوار موجود تخمین بزنیم، تاکنون بیش از 60 درصد آواربرداری انجام شده و حدود 40 درصد از آوار در محل حادثه باقی مانده است که در ادامه منتقل می شود. این عدد باید رقمی در حدود 14 تا 15 هزار تن آوار باشد؛ آواری که در خود تکه های جان شهروندان این شهر را به همراه دارد. در روزهای اخیر، مسئولانی درباره این حادثه صحبت کرده اند و با تشریح شرایط فشاری که آوار و آتش سوزی بر پیکرها وارد کرده، گفته اند ممکن است پیکرها به دلیل حرارت چندصددرجه ای ناشی از سوختن پلاسکو، کاملااز بین رفته باشند؛ اما هرچه هست، این آوار، آوار جان های شریف تعداد زیادی از شهروندان است؛ جان هایی که با رفتنشان داغی بزرگ بر دل یک شهر و یک کشور نشست.
                