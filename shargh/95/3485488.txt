شنبه ۴ دی ۱۳۹۵
-----------------------------------------
type_unknown
-----------------------------------------
ارتقای 6رتبه ای برند ملی ایران در دولت روحانی
-----------------------------------------

                    خواهی بشوی یکتا، هم رنگ جماعت نشو. این تعریضی است به همان ضرب المثل ایرانی که اگر هر کجا صادق باشد ولی در حوزه برندسازی به هیچ وجه صادق نیست زیرا برند یعنی یک رنگ نبودن. حال با این مقدمه به ایرانمان فکر کنیم. رنگ ایران امروز چیست؟ آیا حسن روحانی همان رنگی را برای ایران حفظ کرده است که محمود احمدی نژاد ساخته بود؟!همه کشورها در دنیای امروز به دنبال ایجاد مزیت و هویت رقابتی برای خود و شهروندانشان هستند تا ظرفیتی برای عرضه در مجامع بین المللی و منطقه ای برای خود فراهم کنند و پشتوانه ای مقتدر و باثبات در عرصه های گوناگون داشته باشند. اقتصاد، فرهنگ، جامعه مدنی، صنعت، صادرات، گردشگری، سیاست های توسعه ای و جامعه جوان همگی شاخص هایی هستند که اضلاع مزایای رقابتی کشورها در ساخت برند هر کشور و ملتی را شامل می شوند. پویایی و توانمندی دولت ها در تبیین سیاست های کاربردی در حوزه های یادشده و همچنین توانمندی برقراری تعاملی سازنده بین دولت ها و ملت ها در پیشبرد این برنامه ها از عوامل مهم در سنجش شاخص برند ملی هر کشوری به شمار می رود.آنچه امروز در جهان بین کشورهایی مانند ژاپن، سنگاپور، مالزی، کره جنوبی، کانادا، چین، اسپانیا و آلمان مشاهده می شود، نتیجه تبیین برنامه های مرتبط با شاخص های رشد برند ملی در این کشورهاست که با هم گرایی دولت ها و ملت ها به عرصه عمل آمده و انگاره ای مثبت از این کشورها را در عرصه های ملی، منطقه ای و بین المللی شکل داده است.ایران با شروع موج جدیدی از برنامه ها و چشم اندازهای توسعه محور با آغاز دولت تدبیر و امید در سال 92 و همچنین با برخورداری از هم گرایی حداکثری فضای اجتماعی و جامعه جوان، گوی سبقت را در این حوزه از رقبای خود ربود تا جایی که در تحقیقات مراکز پایش و سنجش برندینگ ملی مانند financial tribune و brand finance در سال 2015 ایران با ارتقای شش رتبه ای برند ملی به عنوان اولین کشور پیشرو در توسعه و بهبود برند ملی معرفی شد.افزایش امید و آینده باوری در بین جوانان، تعامل سازنده بخش های مختلف اجتماعی، اقتصادی و فرهنگی در بازآفرینی هویت و قدرت رقابتی ایران، تعامل با جهان و معرفی ایران به جامعه جهانی به عنوان کشور و ملتی منطقی و مقتدر همراه با ارزش های جهان شمول، نمونه هایی از شاخص هایی هستند که به بهبود برند ملی ایران را در سه سال گذشته سرعت بخشیده اند. ارتقای شاخص برند ملی هر کشوری نشانگر نگاه سرمایه گذاران داخلی و خارجی در آن کشور است و این نیز محصول تلاش های همه جانبه ای است که دولت یازدهم در بهبود و توسعه امور دنبال کرده است.از منظر کارشناسان و متخصصان توسعه ملی و برندینگ ملی، دولت حسن روحانی با اجرای برنامه هایی مبتنی بر چشم اندازهای کلان و سیاست های توسعه ای، راهبردی استراتژیک را در سال های اخیر به اجرا درآورد تا مزایا و امکانات کشور را در قالب ظرفیت های رقابتی و سرمایه های ملموس ایران به رقبای خود در منطقه و جامعه بین المللی منعکس کند. با این رویکرد قدرت و ماهیت استراتژیک کشور در عرصه های مختلف بیش از پیش به جهانیان معرفی شد و ایران به عنوان مرکز ثقل منطقه سرخط تحلیل ها و پایش های مختلف قرار گرفت.آنچه امروز در عرصه بین المللی از برند کشور و ملت ایران شناخته می شود، انگاره ای است که هر روز زوایای مهم تر و موثرتری از آن برای جهانیان مشهود می شود و این انگاره منشوری از توانمندی ها و ظرفیت های کشور را دربر می گیرد که توان رقابتی کشور را بیش از پیش توسعه بخشیده است. قدرت و اثربخشی منشور برند ملی ایران در گرو هم گرایی دولت و ملت در سال های اخیر است که منجر به بازتولید امید در بخش های مختلف جامعه و حرکت رو به رشد کشور شده است.پیش تر نمونه هم گرایی ملت و دولت در سال 92 اتفاق افتاد و چنان کدی به دنیا منتقل شد که بسیاری از کشورها فهمیدند با رنگی جدید از ایران روبه رو هستند، ایرانی که با افتخار اعلام می کند اهل گفت وگو و حل مسالمت آمیز هر نوع اختلافی است. این «پارادایم شیفت» در وجهه یا همان برند ایران، آورده هایی دارد که آرام آرام در حال ظهور است، به طوری که حتی با تغییر رئیس جمهور کشور ابرقدرتی مانند آمریکا همه کشورها به دفاع از برجام روی آوردند. این یعنی حسن روحانی توانسته است رنگ ایران را در اذهان جهان تغییر دهد؛ همان جهانی که روزگاری برای تصویب هر نوع قطع نامه ای علیه ایران دست خود را بلند می کرد.و حال در آستانه پایان دولت اول و با تحلیل فضای موجود در آغاز راه دولت دوم حسن روحانی هستیم. که اگر نام دولت اول روحانی را «کاشت» بگذاریم، نام دولت دوم او فصل «برداشت» است، برداشت از برند جدید ایران. بدیهی است که یک باغبان زمانی که دانه خود را در دل زمین قرار می دهد، انتظار ندارد از همان جوانه، اندکی بعد ثمره بگیرد. ثمره زمانی رویت می شود که دانه، نهال و نهال، درخت شود.تیم رسانه ای دولت نباید اسیر بازی مخالفان خود شوند که اذهان را منحرف می کنند تا دولت مجبور شود در جواب این بحران ها فقط از ثمره ها بگوید، زیرا میوه های اصلی هنوز در راه اند. دولت باید از دانه هایی که کاشته حرف بزند و تبیین کند باغی که همین مخالفان امروز او روزگاری تا توانستند سوزاندند، باید از ابتدا دانه بگیرد، نهال ببیند و در نهایت میوه دهد. 
                