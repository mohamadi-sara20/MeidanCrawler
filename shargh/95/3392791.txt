پنج‌شنبه ۲۴ تیر ۱۳۹۵
-----------------------------------------
حرف اول
-----------------------------------------
فیش های حقوقی مدیران
-----------------------------------------

                    چند هفته ای است که فضای رسانه ای و فضای مدیریت کشور از موضوع افشای حقوق نامتعارف برخی از مدیران متاثر شده است. گرچه ابتدا انگیزه های سیاسی منشا انتشار این پدیده بود اما با گذشت زمان، ابعاد آن فراگیر شد و باتوجه به پیشینه اتفاقاتی از قبیل اختلاس های میلیاردی در گذشته و آشکارشدن ابعاد فساد در بخشی از مدیریت کشور، افکار عمومی و به دنبال آن مجموعه نظام روی آن به عنوان یک دغدغه ملی متمرکز شدند و دولت دراین میان ابتدا متهم و سپس در مقام مسئول نسبت به مدیریت آن همت والایی از خود نشان داد و ضمن پذیرش مسئولیت، اقداماتی انجام داده یا در حال انجام است. اینک مهم ترین پرسش این است که آیا این پدیده زشت و ناهنجار اجتماعی در کارنامه دولت به عنوان یک نقطه ضعف محسوب می شود یا می توان آن را یک فرصت برای دولت با هدف استمرار مبارزه موثر با فساد در نظام مدیریت کشور دانست. ذکر نکاتی در این باره می تواند پاسخ این پرسش را بیان کند:1- ابتدا باید از رسانه های جمعی صمیمانه تقدیر کرد که با نظارت و هوشمندی در جایگاه حقیقی خود به عنوان رکن چهارم نظام مردم سالاری نقش ممتازی را ایفا کردند و این امر نشان دهنده آن است که یکی از راه های مبارزه موثر با فساد، تقویت نقش مطبوعات و رسانه ها در جامعه است.2- بررسی ابعاد زشت ویژه خواری برخی از مدیران نشان دهنده آن است که منشا بسیاری از دریافت های غیرمتعارف ناشی از وجود قوانین ضعیف و فقدان نظارت بر حسن اجرای آن است که اساس آن لایحه نظام خدمات مدیریت کشور مصوب دولت و مجلس قبل و استثنائات مرتبط با آن بوده است گرچه مواردی در دولت های گذشته نیز مشاهده شده اما مشروعیت بخشیدن به این دریافت های نامتعارف نارسایی قانون مذکور است همچنین مسجل شد برخورداری از این امتیاز ویژه منحصر به شرکت ها و نهادهای وابسته به دولت نیست بلکه سایر دستگاه ها را هم شامل می شده است. 3- آنچه مهم تر از کشف و شناسایی این پدیده قابل تامل است، نحوه برخورد دولت و حتی مجموعه ارکان نظام با این ویژه خواری است. در نظام مدیریت همیشه اتفاقات و چالش هایی پیش روی مدیران قرار می گیرد، آنچه مهم تر است، نحوه برخورد مدیران با چالش های پیش آمده خواهد بود. در صورتی که مدیر یک مجموعه با آن چالش برخوردی به موقع، مسئولانه و همه جانبه کند می تواند یک فرصت برای بهبودی و در نتیجه یک امتیاز برای وی محسوب شود اما چنانچه برخورد با آن پدیده، منفعلانه، غیرپاسخ گو و فرافکنانه باشد می تواند به عنوان یک تهدید و یک نقطه ضعف در کارنامه مدیریت وی ثبت شود. 4- به نظر می رسد دولت جناب آقای روحانی؛ از شخص ایشان تا معاون اول و وزیران و معاونان مسئول در دولت برخوردی شایسته با این پدیده زشت داشته اند. برخوردی مسئولانه، واقع گرایانه و به دور از احساس و حب وبغض سیاسی و کاملاملی، رویکرد دولت در برخورد با این ویژه خواری همه جانبه و متناسب با خواست افکار عمومی بوده است و دولت در این مسیر از اقدامات کوتاه مدت همچون عذرخواهی و پوزش متواضعانه از ملت تا عزل و برکناری و استعفای مدیران و میان مدت ازجمله صدور دستورالعملی مبتنی بر لغو یا توقف برخی از ضوابط و رویه های غلط گذشته یا نگاه بلندمدت مبنی بر تلاش برای اصلاح قوانین و مقررات ازجمله قانون خدمات مدیریت کشور با همکاری مجلس به مقتضای موضوعات اهتمام داشته است و همچنان با اولویت و جدیت و نگاه همه جانبه و با حساسیت موضوع را مدیریت می کند و براین اساس باید به رئیس جمهور روحانی و همکارانش دست مریزاد گفت که این از نشانه های یک دولت باتدبیر است که امید به بهبود را در جامعه تقویت می کند. 5- عملکرد دولت در موضوع ویژه خواری برخی از مدیران که رقبای سیاسی تلاش کردند آن را به عنوان سوژه ای برای ناکارآمدی دولت به افکار عمومی تبدیل کنند، اینک تبدیل به فرصتی برای دولت برای مقابله با فساد سازمان یافته در نظام مدیریتی کشور شده است و اتفاقا دولت در چنین شرایطی است که می تواند برگ افتخاری دیگر در کارنامه عملکرد خود ثبت کند و لازمه آن تداوم اقدامات همه جانبه، اطلاع رسانی مستمر به مردم و روشنفکری افکار عمومی به ویژه از طریق صداوسیما و با حضور شخص رئیس جمهور است. 6- چنانچه دولت موفقیت خود را در این مبحث به سرانجام برساند، فرصت مناسب تری پیش رو خواهد داشت که یک گام بلندتر برای افشای فسادهای اداری سازمان یافته از دولت قبل را با تدبیر و نه با هوچی گری اقدامات قانونی و مهم تر همراه با افکار عمومی بردارد. چنانچه در این امر اساسی یعنی مبارزه همه جانبه با فساد در نظام مدیریت کشور، دولت پیشگام شود، نه فقط خدمتی بزرگ به نظام جمهوری اسلامی کرده بلکه موفقیت خود را برای انتخابات سال 96 تضمین کرده است.
                