شنبه ۱ خرداد ۱۳۹۵
-----------------------------------------
type_unknown
-----------------------------------------
نسخه اقتصادی فرستاده لاگارد برای روحانی
-----------------------------------------

                    گروه اقتصاد: «صدور دو بیانیه از سوی معاول اول مدیرعامل صندوق بین المللی پول و کشورهای آمریکا، فرانسه، آلمان و انگلستان درباره روابط تجاری با ایران، نمی تواند به عنوان اذن آمریکا برای همکاری کشورهای غربی در حوزه اقتصادی با ایران تلقی شود؛ زیرا آمریکا برای صدور چنین بیانیه ای به صورت مستقیم و بدون واسطه هیچ مانعی ندارد». این جمله تحلیل حسین راغفر، اقتصاددان در رابطه با احتمال چراغ سبز آمریکا با حضور در پشت پرده دو بیانیه اخیر بین المللی درباره ایران است. او با اشاره به سابقه تاریخی آمریکا به «شرق» می گوید: «آمریکا در قرن گذشته نشان داده هر جایی را که پیش تر، تحت کنترلش بود هرگز رها نخواهد کرد و همواره این کشورها را تحت فشار گذاشته تا دوباره به زیر کنترل این کشور برگردند یا اینکه هزینه های گزافی در مقابل مقاومت در برابر خواسته آمریکا بپردازند و به نظر نمی رسد تحریم ها، هزینه کافی مورد تایید آمریکا باشد».بیانیه اخیر معاون اول مدیرعامل صندوق بین المللی پول و همچنین صدور بیانیه کشورهای آمریکا، فرانسه، آلمان و انگلستان درباره همکاری های تجاری شرکت های اروپایی و آمریکایی با ایران که نشانه ای از نرم شدن مواضع آمریکا در پس آن وجود دارد، از دیدگاه برخی کارشناسان رخصت آمریکا به غربی ها برای همکاری اقتصادی با ایران است؛ امری که راغفر آن را رد می کند و برای آن شواهدی نیز برمی شمرد: «به عقیده من درباره ایران کماکان کارشکنی های آمریکا ادامه خواهد داشت. در برکناری رئیس جمهور برزیل، رد پای آمریکا کاملامشهود است. در جریاناتی که پیش تر در آمریکای لاتین (آرژانتین) اتفاق افتاد هم ردپای آمریکا کاملاپیدا بود. همچنین تلاش های آمریکا برای بی ثبات کردن ونزوئلاهم کاملاواضح است». وقتی از او درباره علت صدور چنین بیانیه هایی می پرسم، می گوید: «پس از دو سال مذاکره قدرت های جهانی با ایران، افکار عمومی اروپا و شرکت های اروپایی علاقه مند هستند که از ظرفیت های اقتصادی ایران به نفع خود بهره بگیرند. به ویژه در شرایطی که اقتصاد کشورهای غرب شدیدا با بحران اقتصادی روبه روست. این کشورها از هر فرصتی برای اینکه شرایط اقتصادی کشورهای خود را بهبود بخشند، فروگذار نخواهند کرد. معنای این دو بیانیه آن است که پس از دو سال مذاکره، افکار عمومی غربی ها نسبت به این موضع گیری آمریکا منفی است؛ بنابراین آمریکا برای اینکه خود را از زیر فشار افکار عمومی در غرب خلاص کند، دست به چنین اقداماتی خواهد زد. حتی اگر این بیانیه، چراغ سبزی برای همکاری شرکت های اروپایی با ایران تلقی شود هم، آمریکا انتخابی در مقابل کشورهای اروپایی خواهد گذاشت. انتخاب بین بازار آمریکا و بازار ایران. این حداقل کاری است که آمریکا در مقابل ایران خواهد کرد». او اشاره ای هم به نوع نگاه غربی ها به برجام می کند: «نگاه غربی ها رو به آینده است و نه به زمان حال. آنها به دنبال کشوری قدرتمند در منطقه هستند تا بتواند حامی منافع غرب در بلندمدت باشد. هیچ یک از کشورهای منطقه توان ایفای چنین نقشی را برای غرب ندارند. انتظاری که غرب از ایران در جریان مذاکرات هسته ای داشت، این بود که تا جایی که می تواند از ایران امتیاز بگیرد تا فرصت های بیشتری برای فشار به ایران به دست آورد تا ایران را با سیاست های غرب در منطقه همسو کند؛ اما این خواسته غربی ها در این مذاکرات محقق نشد. در چنین شرایطی به نظر می رسد آنها کماکان به تلاش های خود ادامه می دهند. اوباما چندبار در ماه های اخیر خود علائمی را در این رابطه به ایران می داد». راغفر معتقد است اوباما در سخنرانی های خود برای ایران چندین بار پیامی با این مضمون فرستاده است و برای آن مثالی می آورد: «در یکی از سخنرانی های اوباما که خطاب به عربستان بود، اما در باطن ایران را مخاطب قرار داده بود، اوباما گفت کشورهای عربی نباید ما را وارد جنگ با ایران کنند. او چندین بار به این نکته اشاره کرده بود که عربستان باید قدرت ایران را در منطقه بپذیرد و وارد مصالحه با ایران شود. این صحبت ها بیش از آنکه پیامی برای عربستان داشته باشد، پیامی را برای ایران به همراه داشت که اگر با ما همکاری کنید می توانیم این نقش را به شما هم بسپاریم؛ بنابراین مسئله، مسئله آینده غرب است».این اقتصاددان یادآور می شود: «این تحلیل ها، از ارزش تلاش های دولت در حل بحران هسته ای نمی کاهد؛ زیرا این مذاکرات ارزش سیاسی بالایی برای ایران به همراه داشته است و حتی کاهش برخی فشارهای سیاسی، از فشارهای اقتصادی نیز کاسته؛ اما به عقیده من آمریکا اهداف بلندمدتی را در نظر دارد و هدفش، کنترل منطقه است اما این بار توسط خود کشورهای منطقه علاقه مند به انجام چنین کاری است». او به دستاوردهای مذاکرات هسته ای ایران اشاره ای می کند: «با دستیابی به توافق برجام، فشاری که به خاطر تحریم ها بر ایران وارد شده و حتی خطر جنگ را برای ایران به صورت بالقوه نگه داشته بود، تا حدودی مرتفع شد که دستاورد بزرگی بود. ضمن اینکه افکار عمومی جهانیان به ویژه غربی ها را نسبت به ایران تا حدود زیادی تغییر داد. همین طور نفس کنفرانس لندن بیش از آنکه حاکی از نتایج اقتصادی باشد، بیشتر جنبه سیاسی دارد. در برگزاری چنین کنفرانسی در لندن، موضع گیری افرادی که در آنجا حضور یافته بودند به صورت مستقیم یا غیرمستقیم نشان می داد آنها هم عمدتا مانع اصلی توسعه همکاری با ایران را مانع تراشی های آمریکا می دانند. اینها همه دستاوردهای سیاسی برای ایران خواهد بود اما باز هم می گویم به سبب سابقه آمریکا در جهان، به عقیده من، نتایج این مذاکرات و بیانیه ها از دستاورد سیاسی فراتر نخواهد رفت؛ بنابراین ایران باید کماکان برنامه های اقتصادی خود را روی برنامه ای تنظیم کند که فشارهای سیاسی آمریکا کماکان در آن در نظر گرفته شده باشد».به گفته او، آمریکا حتی نهادهای مالی جهانی مانند صندوق بین المللی پول و بانک جهانی را برای دستیابی به اهداف خود تحت فشار می گذارد. در واقع نفوذ سیاسی آمریکا در این دو نهاد بین المللی اقتصادی کاملابرجسته است.در همین زمینه، گزارش «شرق» را در رابطه با این دو بیانیه در صفحه 5 بخوانید.
                