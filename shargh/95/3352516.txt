سه‌شنبه ۱۴ اردیبهشت ۱۳۹۵
-----------------------------------------
یادداشت
-----------------------------------------
زمین پاک و آسمان آبی
-----------------------------------------

                    خانم یا آقای بسیار خوش پوش و به اصطلاح اطوکشیده، شیشه اتومبیل چندصد میلیون تومانی را پایین می کشد و ته سیگار، کاغذ تنقلات، پوست میوه، کیسه نایلون و... را به بیرون پرتاب می کند. بعضی اوقات هم سنگ تمام می گذارد و ظرف آشغال اتومبیل را در خیابان یا در جوی کنار خیابان، یا به تعبیری دیگر در شبکه فاضلاب روباز شهر خالی می کند. البته مشکل ناشی از ماشین گرانبها و شیک پوشی راننده نیست. سرنشینان ماشین های معمولی و پیاده های غیرخوش پوش هم بنا به مورد، این سنت حسنه را دقیقا رعایت می کنند. صاحب مغازه چند میلیارد تومانی هم با لباس های بسیار شیک و تمیز و آخرین مد خود پس از آنکه شیشه های قدی بیرونی و درونی تمام قد دکان یا بوتیک خود را برق انداخت و سنگ ها یا سرامیک های زیبای کف آن را مثل آیینه تمیز کرد، کاغذ ها و پسماند های نظافت را به همراه سایر زباله ها تحویل جوی مقابل مغازه یا کنار خیابان می دهد. در پاساژها، مراکز خرید و هایپرهای خداتومانی هم دریغ از یک ظرف زباله. اهل پاساژ و مشتریان جلوی در ورودی، کنار خیابان یا داخل جوی آب، خود را از شر ته سیگار و خرده آشغال و آشغال های کلان رها می کنند. مغازه های خواربافروشی، میوه، ماهی، گوشت، تنقلات و شیرینی، بعضا ظرف زباله ای دارند، اما به اقتضای موقعیت و ضرورت، سرریز زباله ها و بعضا کل ضایعات و زباله ها را تحویل جوی آب یا کنار خیابان می دهند. ساکنان آپارتمان ها و خانه های کوچک هم بنا بر ضرورت یا سهوا از تحویل نخاله، آشغال و زباله به جوی خیابان، کنار خیابان و زیر درخت همسایه دریغ ندارند. جالب آنکه سازمان فضای سبز شهرداری هم، پس از کاشتن گل ها، گلدان های خالی و نخاله های آنها را همان جا کنار باغچه رها می کند که طبیعتا در دوران توقف چندروزه، هفتگی و بعضا ماهانه، بخشی از آنها میهمان کنار خیابان یا جوی آب هستند. کوددهی درختان خیابان ها توسط شهرداری در بهار و سپس آبیاری آن با روش غرقابی، کودها را پس از یک یا دو نوبت آبیاری به جوی آب و کنار خیابان منتقل می کند. بخشی از نخاله های فعالیت های عمرانی شهرداری هم در دوره توقف طولانی در محل به جوی آب هدایت می شود. ادامه قسمت اول سریال می تواند مصداق مثنوی هفتاد من باشد. در قسمت دوم سریال، در نهایت رفتگر شهرداری در کوچه و خیابان درپی انجام وظیفه خود و فرار از سرزنش نایب به دلیل ناپاکی خیابان، همه آشغال ها را به داخل جوی و اگر کلان باشد به کنار خیابان هدایت می کند. قطعا کمی پایین تر به منظور آب گرفتگی یا دستور نایب و ماموران رده بالاتر، آشغال ها از جوی آب به کنار خیابان منتقل می شود که توسط ماشین های حمل زباله جمع آوری یا مجددا به داخل جوی ریخته شود تا روزی، روزگاری زمان گردش دورانی زباله ها در شهر به سر آید. آیا واقعا راه حل یا گزینه دیگری وجود ندارد؟ آسمان آبی، زمین پاک، شعار شهرداری تهران است. بنا بر آمارهای سازمان مدیریت پسماند شهرداری تهران، سالانه حدود 480 میلیارد تومان هزینه رفت وروب، جمع آوری و انتقال پسماندهای مناطق 22گانه شهرداری است. این رقم حدود 10 درصد درآمد های مستمر شهرداری است. برای انجام خدمات موردنیاز از سه هزار خودروی ویژه استفاده می شود. هزینه های ضمنی غیربازاری پسماند ها به جهت آلودگی زیست محیطی به ویژه در زمینه بهداشت عمومی قطعا بسیار سنگین تر از این ارقام است که باید به آن اضافه شود. سرانه رقم شهرداری، روزانه حدود 150 تومان می شود. اما باوجود این هزینه سنگین، همگان، مردم و شهرداری، از کثیفی شهر نالان هستند. با وجود مبانی مذهبی، اعتقادی و فرهنگی بسیار قوی مردم درباره نظافت و پاکیزگی، این پرسش مطرح می شود: چرا ما مردم در عمل خارج از ملک شخصی خود، کمترین رعایت ها را در شهر که خانه دوم ما است، نمی کنیم و درنهایت محیطی آلوده برای همگان فراهم می کنیم. جدای از ریشه ها و تحلیل های فرهنگی و پاسخ ها مرتبط، شاید پاسخ اقتصادی این باشد که همه به دنبال سواری مجانی هستیم اما در عمل هزینه بسیار سنگینی را پرداخت می کنیم. ازاین رو در کنار راه حل های فرهنگی و رسانه ای که الزامی است، راه حل پایه ای، جلوگیری از سواری مجانی و پرداخت هزینه آلودگی توسط افراد و واحدهایی است که باعث آلودگی می شوند. آیا ماموران فضای سبز و مرمت معابر و جوی ها نباید موظف به حمل ضایعات و نخاله های خود هم زمان یا در اسرع وقت باشند؟ آیا پاساژها و مجموعه های بزرگ تجاری را نمی توان مکلف کرد ظرف های زباله کوچک در قسمت های مختلف مجموعه تعبیه کنند تا اهل مجموعه و مشتریان، پسماند ها و ته سیگار های خود را آنجا بریزند؟ آیا نباید ظرف های کوچک زباله در معابر مقابل پاساژ نیز قرار دهند و مکلف به نظافت محوطه و معبر مقابل پاساژ باشند؟آیا واحد های تجاری و اداری کوچک، مانند خواربارفروشی ها، شیرینی فروشی ها، رستوران ها، میوه فروشی ها و... که بنا به ماهیت فعالیت خود پسماند زیادی دارند، نباید مکلف به نگهداری زباله های کلان در محل کسب خود تا ساعت حمل زباله و تعبیه ظروف زباله کوچک در مقابل واحد خود باشند؟ آیا مدیران مجموعه های مسکونی مثلابیش از 10 واحد نباید مکلف به پیش بینی محل مناسب برای نگهداری زباله در درون مجموعه تا ساعت حمل زباله باشند و واحد های بزرگ تر مکلف به تحویل مستقیم آن به ماشین های حمل زباله باشند؟ به همین ترتیب مدیران نباید مکلف به حفظ نظافت معبر مقابل مجموعه باشند؟ سنگاپور زمانی یکی از آلوده ترین شهر های دنیا بود. فقط در چند سال با اعمال مجموعه ای از مقررات یکی از پاک ترین شهر های دنیا شد. آیا نباید روزی ظروف زباله بزرگ و آشغال های کنار خیابان ها که معابر را به صورت یک زباله دان بزرگ درآورده است، با ظروف کوچک و برای موارد اضطراری جایگزین شود؟ آیا نباید روزی طرح تفکیک زباله از مبدا به شکل واقعی به اجرا گذاشته شود؟ آیا نباید روزی وظیفه جمع آوری پسماند شهر به آب گرانبهای چشمه سارها و قنات های شهر متوقف شود؟ آیا نمی شود روزی را دید که مسیل سوسن آب تهران هماهنگ با نام آن، رودبار زلال شهر تهران شود؟ سئول پایتخت کره جنوبی نمونه خوبی در این زمینه است. چرا ما نتوانیم؟ شاید طرح چنین نکاتی در فضای سیاسی و اقتصادی بسیار پیچیده کشور در کنار تهدیدات امنیتی، فقر، فساد، بیکاری، تورم و... در نگاه اول در رده های پایینی قرار گیرد. اما اول آنکه به یقین بهبود فضای تنفسی و محیط زیست کلان شهرهای کشور در حل وفصل مشکلات فوق نیز اثر تعیین کننده ای دارد و دوم به قول خراسانی های سیوا او سیوا! (این جدا و آن جدا)
                