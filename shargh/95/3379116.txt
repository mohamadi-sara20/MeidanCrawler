یک‌شنبه ۳۰ خرداد ۱۳۹۵
-----------------------------------------
حرف اول
-----------------------------------------
زنگ خطر برای تامین اجتماعی ایرانیان
-----------------------------------------

                    یکی از هدف های اساسی نظام جمهوری اسلامی، رفع فقر و محرومیت از جامعه بوده است. نظام رفاه و تامین اجتماعی در کشور ما دربرگیرنده برنامه ها و سازمان های متعددی است که هرکدام در یک یا چند حوزه از این قلمرو فعالیت می کنند. بیمه و بازنشستگی (تامین اجتماعی، بازنشستگی کشوری و...)، یارانه مستقیم، مسکن مهر، سهام عدالت، خدمات کمیته امداد و سازمان بهزیستی، بیمه سلامت و سبد کالاتنها تعدادی از این سازمان ها هستند. هر یک از اینها بخشی از جامعه را در مقابل خطرات طبیعی، اجتماعی یا اقتصادی پوشش داده اند که در مجموع، تقریبا همه شهروندان به نحوی زیر پوشش چتر رفاهی قرار دارند. بررسی ها نشان می دهد دو مسئله اصلی این حوزه عبارت اند از:1. هزینه های اقتصادی فزاینده بخش رفاه در اقتصاد ایران؛2. اثربخشی و پوشش کم برنامه های رفاهی در افزایش سطح زندگی.هزینه های فزاینده این برنامه های اقتصادی، بحران های مالی برای دولت و صندوق های بیمه و بازنشستگی ایجاد کرده است. بااین حال با توجه به اهمیت گسترش رفاه عمومی و فقرزدایی در آرمان های انقلاب اسلامی، برنامه های رفاهی و تامین اجتماعی در ایران گسترش یافته است. متاسفانه، این گسترش بیش از ظرفیت منابع حقیقی صندوق های تامین اجتماعی و دولت بوده است؛ برای مثال، پرداخت مستقیم یارانه ها (سالانه 420 هزار میلیارد ریال)، سهام عدالت (300 هزار میلیارد ریال)، بیمه سلامت (سالانه بیش از صد هزار میلیارد ریال)، مسکن مهر (تخمین سه هزار میلیارد ریال)، صندوق های تامین اجتماعی (816 هزار میلیارد ریال در سال 1393)، سبد کالا(شش هزار میلیارد ریال در سال 1393) و سازمان بهزیستی و کمیته امداد (جمعا 57 هزار میلیارد ریال در سال 1393)، در مجموع بیش از چهارهزارو 600 هزار میلیارد ریال به صورت ناگهانی بر منابع دولت و صندوق ها تحمیل کرد. پیش بینی می شود این میزان، با گسترش و تعدد برنامه های رفاهی افزایش یابد و مثلا، در سال 1393، صندوق ها 392 هزار میلیارد ریال کسری داشته اند که در سال 1396 این کسری به 612 هزار میلیارد ریال خواهد رسید. در شرایطی که دولت با محدودیت شدید منابع مواجه است، به دلیل تصویب قوانین حمایتی و معافیت های بیمه ای در سال های اخیر، بدهی های معوقه دولت به صندوق های بیمه اجتماعی به طور تصاعدی در حال افزایش بوده و پیش بینی می شود که در سال های آینده به سطحی «وصول ناشدنی» برسد. مگر آنکه در اولین فرصت، قوانین تعهدآور اصلاح شوند و جلوی رشد این بدهی ها گرفته شود. واقعیت این است که با وجود برنامه های رفاهی متعدد، هنوز بسیاری از مردم ما برای تامین حداقل نیازهای ضروری خود با مشکل روبه رو هستند. تحلیل های بودجه خانوار نشان می دهد قدرت خرید بخش درخور توجهی از شهروندان همچنان کم است. در ایران، دهک پایین درآمدی تقریبا 800 هزار ریال به ازای هر نفر دارند. از سویی، پوشش نظام تامین اجتماعی نیز کامل نشده است؛ برای مثال، حدود 600 هزار نفر از کارکنان مزد و حقوق بگیر در سال 1393 زیر پوشش تامین اجتماعی نبوده اند. در همین سال، بیش از 5،5میلیون نفر نیز از کارکنان غیرمزد و حقوق بگیر از پوشش تامین اجتماعی محروم بوده اند. به عبارت دیگر حدود شش میلیون نفر از شاغلان خارج از پوشش بیمه های بازنشستگی هستند. مهم ترین نارسایی وضع موجود در پوشش جمعیت بیمه های اجتماعی، نبود سیستم بیمه ای مناسب و استمرارنداشتن پوشش بیمه ای برای شاغلان غیرمزد و حقوق بگیر است. هزینه های فراوان برنامه های حمایتی، تنها حدود 0/2 از شاخص نابرابری جینی کاسته اند. نبود نگاهی جامع و حرفه ای به مجموعه برنامه های رفاهی در ایران، موجب کاستی های کارایی و پوشش، در عین افزایش هزینه های اقتصادی آنها شده است که در ادامه به شواهدی از آنها اشاره خواهد شد. میزان و ریسک های منابع و مصارف بخش رفاه مدیریت نشده اند؛ برای مثال، منابع صندوق های فولاد، بازنشستگی کشوری، بانک ها و نیروهای مسلح در سال 1393 کسری منابع داشته اند. قسمت مهمی از منابع صندوق ها از محل پرداخت حق بیمه کارکنان مزد و حقوق بگیر است که با کاهش نرخ رشد جمعیت ایران به شدت محدود شده است. علاوه بر صندوق های مذکور، صندوق بازنشستگی نفت نیز با توجه به نسبت پشتیبانی کم (نسبت بیمه پردازان به بازنشستگان) با مشکلات مشابهی در کسری بیشتر منابع مواجه خواهد شد. از برنامه های رفاهی، بیش از حد برای منافع سیاسی استفاده می شود. با توجه به نقش رای مردم در اقتصاد سیاسی نظام جمهوری اسلامی ایران، دولت ها و مجالس از ابزارهای گسترش رفاه و توزیع منابع استفاده می کنند. این روند در دو دهه گذشته رو به رشد بوده است. در سال 1393، حتی بدون احتساب هزینه های سهام عدالت و مسکن مهر، دولت دکتر روحانی تقریبا 40 درصد از بودجه عمومی خود را صرف برنامه های حمایت اجتماعی کرده است. می دانیم یکی از دلایل کارایی پایین و هزینه های بالای نظام رفاه در ایران، شناسایی نشدن گروه های هدف برای شمول در طرح های حمایتی بوده است. به همین سبب، افراد نیازمند از پوشش کامل بازمانده اند؛ درحالی که افراد غیرنیازمند از این خدمات استفاده کرده اند. خوشبختانه اخیرا با تحولات انجام شده در معاونت رفاه وزارت تعاون، کار و رفاه اجتماعی، کارگروه شناسایی می تواند با استفاده از دانش آزمون تقریب وسع و آزمون وسع، طبقه بندی بهینه ای برای مخاطبان ارائه دهد و هزینه های حقیقی برنامه ها را بکاهد. بااین حال برنامه های مختلف رفاهی (یارانه، سهام عدالت، بیمه سلامت، تامین اجتماعی، کمیته امداد و بهزیستی) آن طور که باید و شاید مرتبط نیستند. برنامه های مختلف حمایتی و اجتماعی در ایران از بنیان فکری جامعی پیروی نمی کنند؛ برای مثال، بدون ایجاد پیوندی معنادار میان این برنامه های حمایتی، فرمولی جامع برای تخصیص این منابع به خانوار موجود نیست. در نبود این پیوند، دولت برای ایجاد حمایت از بخش های آسیب پذیر (مانند قالیبافان، کارگران ساختمان و...) به ابزار تامین اجتماعی متوسل شده است. نظام ارزیابی اثربخشی برنامه ها نهادینه نشده است. هدف اصلی نظام رفاهی کشور، اثربخشی در ارتقای سطح زندگی افراد است. با وجود 1280 هزار میلیارد ریال هزینه سالانه برنامه های رفاهی و اجتماعی در ایران، این برنامه ها تنها پنج درصد از شاخص نابرابری جینی ایران (به صورت موقت) کاسته اند. برای اصلاح این وضعیت، شایسته است با نهادینه کردن سامانه های نظارت و ارزیابی (Monitoring and Evaluation) و ارزیابی اثربخشی (Impact Evaluation) در برنامه های اجتماعی، اثربخشی آنها را حداکثر کنند. حال با توجه با چالش های اساسی برشمرده، سوال اساسی این است که چه باید کرد؟ ساماندهی منابع مالی، پوشش فراگیر جمعیت هدف و برنامه ها ضمن توجه به اثربخشی و ارتباط آن بین لایه های مختلف و برنامه های رفاهی در تجربیات جهانی تحت عنوان «نظام چندلایه تامین اجتماعی» نام برده می شود. به عبارت دیگر برای هماهنگی، اثربخشی، پوشش فراگیر جمعیت، مدیریت منابع مالی با استفاده حداکثری از مشارکت افراد و پایداری منابع مالی و... طراحی و استقرار نظام چندلایه تامین اجتماعی ضروری است. این الگو، رویکردی نو و تجربه شده در جهان امروز است. هرچند الگوهای مختلفی از این نوع نظام ها در جهان وجود دارد و وجه مشترک همه آنها وجود سه لایه حمایتی، بیمه ای و تکمیلی است، اما سطح بندی این سه لایه برحسب شرایط و نیازهای هر کشور تفاوت دارد. نکته مهم آن است که هیچ یک از سه لایه بحث شده، بدون وجود دیگری نمی تواند موفق عمل کند. همان طورکه در کشور ما نیز به وضوح تجربه شده است، در نبود لایه حمایتی قوی و عمیق، انتظارات حمایتی جامعه به سمت لایه بیمه های اجتماعی هدایت می شود و هزینه های ناخواسته آن را باید بیمه شدگان بپردازند. لایه تکمیلی در نظام تامین اجتماعی چندلایه، علاوه بر تامین نیازهای رفاهی و انتخابی بخشی از جامعه، نقش جذب و هدایت بخشی از پرداخت های رفاهی مردم را نیز ایفا می کند. در نبود لایه تکمیلی، این پرداخت ها می تواند برای بیمه های پایه نقش مخرب یا حداقل مزاحم داشته باشد. چنین وضعیتی در کشور ما درباره بیمه های سلامت کاملامحسوس است. به بیان دیگر به دلیل نبود لایه تکمیلی مناسب و قانونمند، فعالیت بی ضابطه بیمه های تجاری در عرصه بیمه های پایه درمان موجب نابسامانی بازار سلامت و گرانی بیش ازحد خدمات پزشکی می شود که آثار نامطلوب آن را مردم و سازمان های بیمه گر باید تحمل کنند؛ بنابراین نظام تامین اجتماعی چند لایه، ساختاری تکامل یافته از نظام های تامین اجتماعی است که هریک از راهبردهای بیمه ای و حمایتی را در جایگاه خود قرار داده و با توجه به شرایط خاص اقشار مختلف جامعه آنان را پوشش می دهد. شایان ذکر است با عنایت به اهمیت این موضوع، در سیاست های کلی برنامه ششم توسعه ابلاغی مقام معظم رهبری بر استقرار این نظام تاکید شده و ذیل حوزه امور اجتماعی در بند 40 تا 43 آمده است. در دو سال گذشته شاهد بودیم وزارت تعاون، کار و رفاه اجتماعی به دنبال آن است تا با بررسی شرایط موجود در کشور، تجربیات کشورهای پیشرو در این بخش، تجربیات جهانی، دیدگاه های صاحب نظران برای محورهای طرح شده در قانون ساختار نظام جامع رفاه و تامین اجتماعی و قانون برنامه کشور، راهبرد استقرار نظام جامع چند لایه تامین اجتماعی را به گونه ای تعریف کند که ضمن توجه به زیرساخت های موجود در کشور، چالش های عمده موجود در پوشش های حمایتی - بیمه ای و خواست های برنامه های بلندمدت کشور و منابع، پاسخ گوی نیازها و مسائل مبتلابه جامعه هدف نیز باشد و در سال «اقتصاد مقاومتی، اقدام و عمل» مهم ترین هدف اقتصادی این مجموعه به شمار می رود.
                