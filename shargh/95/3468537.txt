دو‌شنبه ۱ آذر ۱۳۹۵
-----------------------------------------
سرمقاله
-----------------------------------------
راهیان کربلااز ایلام می گذرند؟
-----------------------------------------

                    مناطق و شهرهای مرزی، نقطه اتصال سیاست داخلی و خارجی هستند. مرزها باید فرصت های توسعه ای تلقی شوند و به واقع دروازه صدور خدمات و کالای تولیدی کشور باشند و نه نقاط ضعف-آن گونه که قبلابوده است- تا بتوانند بیشترین منافع امنیتی کشور را تامین کنند. این روزها اخبار شهر مرزی مهران که در طول جنگ تحمیلی بارها بین ایران و عراق دست به دست شد و این خود نشان از حساسیت این شهر دارد، در رسانه ها منعکس شده است. مرز مهران کوتاه ترین فاصله را با شهرهای مذهبی عراق نظیر کربلاو نجف دارد و به همین دلیل و نامساعدبودن وضعیت برخی نقاط مرزی در شمال غرب کشور بیشتر علاقه مندان به زیارت عتبات عالیات از این مرز رفت وآمد می کنند.عکس های منتشرشده از موج زوار نشان دهنده جمعیت مردمی موجود در این منطقه بوده و بیانگر استقبال بیشتر مردم تا دوبرابر نسبت به سال گذشته است. در ارادت شیعیان به طور عام و مردم ایران به طور خاص به اباعبدالله الحسین(ع)، سرور آزادگان، شک و تردیدی نبوده و نیاز به اثبات نیست، اما اینکه آثار پررنگ کردن برگزاری مراسم اربعین و گسیل شدن شیعیان از اقصا نقاط جهان به سوی کربلاچیست و چه تاثیراتی بر اوضاع منطقه و سیاست خارجی ما و همچنین کشورهای عربی دارد، مبحث این یادداشت نیست و به تحلیلی همه جانبه نیاز دارد، اما اگر ما به دنبال حداکثرسازی آثار مثبت چنین اقدامی هستیم، اجرای چنین راهبردی ملزومات اجرائی و برنامه ریزی خاص خود را نیاز دارد تا هم زائران با طیب خاطر سفر کنند و هم بتوان از اثرات معنوی این گونه سفرها و هزینه ها برای توسعه کشور و مخصوصا مناطق محروم استفاده حداکثری کرد. کمترین آن فراهم کردن زیرساخت های مورد نیاز در استان ایلام و مخصوصا شهر و پایانه مرزی مهران، هم از سوی ایران و هم عراق برای پذیرش این جمعیت و محورقراردادن توسعه استان برای بهره برداری از چنین راهبردی است. سه هفته پیش بود که به دعوت مجمع استانداران به این استان سفر کردیم، از طرح های در دست اجرای این استان نظیر سد، تعریض جاده، منطقه آزاد و پایانه مرزی مهران بازدید کرده و از نزدیک شاهد تلاش دستگاه های اجرائی استانی در زمینه آماده سازی جاده ها، دوبانده کردن قسمت هایی از آنها و سایر خدمات موردنیاز زوار بودیم که جای قدردانی داشته و انسان با موجی از خلوص و ازخودگذشتگی نیروهای اجرائی استان روبه رو می شد، ولی یقینا این امر کفایت نکرده و نیاز به کمک ها و تلاش های ملی و برنامه ریزی مناسب و تعیین راهبرد توسعه ای مدون و به خدمت گرفتن تمامی اهرم ها و لوازم توسعه ای دارد تا استان نیز صرفا مسیر عبور زائران نباشد بلکه بتواند از فواید حضور آنان برای توسعه استان و همچنین گسترش کمی و کیفی ارائه خدمات گردشگری از سوی بخش خصوصی و مردم بهره برده و باعث توسعه پایدار استان شود. مجمع استانداران، مجموعه ای مردم نهاد و تنها موسسه رسمی و ثبت شده در سطوح مدیریتی کشور است که توانسته نزدیک به 300 استاندار جمهوری اسلامی را با صدها سال تجربه مدیریتی در درون خود سازماندهی کند. در اجلاس سه روزه اخیر، استانداران عضو کمیته استانی به همراه مشاوران و اعضای هیات رئیسه این مجمع به عنوان اتاق فکر استان ایلام عمل کرده و علاوه بر دراختیارگذاشتن تجربیات خود نقطه نظرات در زمینه روند پیشرفت امور آن استان را نیز به مجموعه دست اندرکار استان ارائه کردند. استان ایلام از ابتدای پیروزی انقلاب اسلامی تاکنون دارای 23 استاندار بوده که معدل آن 10 ماه است. این بیانگر سیال بودن مدیریت این استان و تغییرات دائم و سریع در سطح مدیریت عالی بوده که طبعا اثرات منفی و عواقب خاص خود را نیز برجای گذاشته است. در بهترین حالت وزارت کشور باید ضمن دقت و همه جانبه نگری در انتخاب استانداران روشی اتخاذ کند که ناچار نشود دست به تغییرات سریع استانداران بزند. به عبارت دیگر در بهترین حالت مناسب است طول دوران خدمت استانداران حداقل به میزان عمر دولت ها باشد. زیرا این امر می تواند به حداکثرسازی ثبات، برنامه ریزی بهتر براساس دیدگاه راهبردی و اخذ تصمیمات زیربنایی و در یک کلام دوری از روزمرگی کمک کند. خوشبختانه استاندار منصوب شده در ابتدای استقرار دولت یازدهم هم بومی بوده و هم در این مدت سه سال توانسته است میزان ثبات و آرامش در استان را به حداکثر برساند که زمینه بسیار مناسبی برای فعالیت های عمرانی و زیرساختی و توسعه استان است. از این تعداد فقط هفت نفر از استانداران و پنج نفر نیز از اعضای هیات رئیسه مجمع استانداران در این کمیته استانی شرکت و مباحث مهمی همچون وضعیت استان ایلام در ابتدای انقلاب و سیر اقداماتی که در سه دهه گذشته در استان انجام گرفته است، بررسی تعدادی از مشکلات و نیازمندی های استان درحال حاضر و اقدامات لازم برای تسریع در توسعه و پیشرفت آن را ارائه کردند. ذکر آمار و ارقام و نیاز های استان از حوصله این یادداشت خارج و این وجیزه صرفا برای یادآوری نقش سازنده مردم ایلام در کشور و همراهی آنان با انقلاب به نگارش درآمد، اما گزارشات این قبیل جلسات با ذکر جزئیات برای همه مقامات کشوری ارسال می شود تا مورد استفاده سازمان های ذی ربط برای برنامه ریزی و عملیات اجرائی قرار گیرد.
                