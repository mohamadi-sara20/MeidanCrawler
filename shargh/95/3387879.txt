دو‌شنبه ۱۴ تیر ۱۳۹۵
-----------------------------------------
سرمقاله
-----------------------------------------
رابطه وزارت خارجه و نیروهای نظامی
-----------------------------------------

                    رابطه میان وزارت امور خارجه و نیروهای نظامی کشور، مدتی است یکی از مباحث خبرساز شده است. در این چند روز نیز به بهانه تغییر برخی مدیران ارشد وزارت امور خارجه، این بحث مجددا در صدر خبرها نشسته است. حقیقت این است که اتکای صرف به مباحث رسانه ای، جنس و کیفیت این رابطه را به خوبی عیان نمی کند. رسانه های فارسی زبان خارج از کشور، عمدتا سعی در القای نوعی رویارویی و شکاف میان دستگاه دیپلماسی دولت روحانی و سپاه پاسدارن دارند. رسانه های داخلی نیز غالبا رویکردی جناحی و سیاسی به موضوع در پیش می گیرند. در واقع برای درک صحیح این رابطه باید در تاثیر آن بر صحنه سیاسی و دینامیسم داخلی سایر کشورها - به ویژه در اتفاقات و مناسبات حاکم میان جریان های مختلف در ایالات متحده آمریکا - تتبع و تدقیق کرد؛ برای مثال، کمی بیش از یک ماه پیش (پنج خرداد)، «کمیته روابط خارجی مجلس نمایندگان آمریکا» یک جلسه مهم استماع با حضور استفان مال، هماهنگ کننده وزارت خارجه آمریکا در اجرای برجام، توماس کانتریمن، مدیر اداره امنیت بین الملل و منع گسترش تسلیحات وزارت خارجه و آدام زوبین، معاون وزارت خزانه داری آمریکا در امور تروریسم و اطلاعات مالی برگزار کرد که در آن اتفاقی درخور توجه علاقه مندان به درک رابطه میان وزارت امور خارجه و نیروهای نظامی ایران رخ داد که البته رسانه های داخلی نیز توجه چندانی به آن نداشتند. در آن جلسه جنجالی، حین پرسش و پاسخ، دو نماینده کنگره (که حقوق دان نیز هستند) از مخاطبان خود - که همگی از اعضای دولت اوباما به شمار می روند – درباره تغییرات اعمال شده از متن قطع نامه 1929 به قطع نامه 2231 شورای امنیت پرسش کردند؛ اینکه چرا متن الزام آور قطع نامه 1929 - که با به کارگیری اصطلاح ترکیبی «Decides» و «Shall» («تصمیم می گیرد» و «باید») ایران را از نظر حقوقی «ملزم» به ترک فعالیت های موشکی می کرد - به متن غیرالزام آور قطع نامه 2231 - که ایران را صرفا به توقف فعالیت های هسته ای «فرامی خواند» -تغییر یافته است؟ و چرا همین «فراخوان» غیرالزام آور نیز صرفا متوجه موشک هایی می شود که اختصاصا برای حمل کلاهک هسته ای «طراحی» شده اند؟ این نمایندگان کنگره از این شکایت داشتند که این تغییرات - از قطع نامه پیش از برجام به قطع نامه پس از برجام – به هیچ عنوان «اتفاقی» نبوده؛ چراکه وزیر امور خارجه ایران به صراحت مدعی شده هفت ماه بر سر تک تک این واژگان مذاکره کرده است!نتیجه گیری آنها نیز این بود که دولت اوباما با وجود اینکه به خوبی از تاثیر حقوقی این تغییرات آگاه بوده، اما نتوانسته در برابر مذاکره کنندگان ایران مقاومت کند و به همین خاطر هم در مبحث موشک ها به وضوح تسلیم ایران شده است.پاسخ توماس کانتریمن در برابر پرسش ها و سرزنش های تند این دو نماینده این بود که «من در مذاکرات حضور نداشتم و نمی توانم دراین باره پاسخ گو باشم» و استفان مال نیز با اشاره به اینکه نقشی در مذاکرات نداشته، تلاش کرد این تغییرات را کم اهمیت جلوه دهد که البته نمایندگان کنگره نیز - که «تعدیل متن» را برابر با تبدیل شدن ایران به یک قدرت موشکی می دانستند – به شدت به تلاش او و فرار این نمایندگان دولت از پاسخ، واکنش نشان دادند. پرسش های عصبی نمایندگان کنگره از یک سو و استیصال، سلب مسئولیت و سکوت نمایندگان دولت آمریکا از سوی دیگر، نشان دهنده واقعیت هایی بود.اینکه تیم مذاکره کننده ایران در حفظ برنامه موشکی و تنظیم متون مربوطه به شدت دقیق و درست عمل کرده است و با این کار - به اذعان جریان های مخالف ایران در واشنگتن - به نیروهای نظامی کشورمان چند خدمت بزرگ کرده است؛ اول اینکه وزارت امور خارجه منع قانونی درباره آزمایش های موشکی ایران را عملارفع کرده است. آخرین جلسه شورای امنیت درباره آخرین رزمایش موشکی سپاه پاسداران انقلاب اسلامی در حالی به پایان رسید که ایالات متحده، نه تنها نتوانست به عنوان یک عضو دائمی و پرنفوذ، «نقض قطع نامه 2231» را از جانب ایران در آن نهاد احراز کند، بلکه حتی موفق نشد شورای امنیت را به صدور یک بیانیه غیرالزام آور از طرف رئیس شورا (Presidentialstatement) یا - کمتر از آن - حتی صدور یک بیانیه مطبوعاتی ساده علیه ایران ترغیب کند. همین امر به فعالیت های سپاه در عرصه بین المللی - و نزد افکار عمومی - مشروعیت بیشتری می بخشد. دوم به دلیل رفع این محدودیت های الزام آور و به دلیل اینکه دیگر تحریم بین المللی جامعی پیرو برنامه موشکی ایران وضع نخواهد شد، از این پس، فعالیت های نیروهای نظامی ایران (مانند رزمایش ها)، هزینه های اقتصادی عمومی در پی نخواهد داشت و این مسئله، جایگاه نیروهای مسلح نزد مردم را تقویت می کند. سوم اینکه پیش از «برجام» فعالیت های موشکی ایران هم در نظام «حقوق بین الملل» و هم در نظام حقوق داخلی آمریکا، «غیرقانونی» محسوب می شد و در هر دو چارچوب، تبعات سنگینی برای ایران در پی داشت، اما بعد از «برجام» که حاصل تلاش وزارت امور خارجه است، فعالیت های موشکی ایران در نظام حقوق بین الملل «قانونی» شده است و صرفا مطابق قوانین داخلی آمریکا (که هیچ کشوری، ازجمله ایران، ملزم به اطاعت از آن نیست)، غیرقانونی تلقی می شود. به عبارت دیگر، به برکت دستاوردهای وزارت امور خارجه، این آمریکاست که امروزه در مواجهه با فعالیت های نیروهای نظامی ایران در موضع تضاد با حقوق بین الملل - و بالتبع در موضع انزوا - قرار دارد. با شکستن اجماع بین المللی علیه ایران و دورشدن از درگیری نظامی، با شکستن اجماع داخلی در واشنگتن علیه ایران و با فرونشاندن تهدیداتی که به صورت روزانه علیه کشور از مهم ترین فوروم های بین المللی مطرح می شد، وزارت امور خارجه دولت روحانی عملابه نیروهای نظامی کشور مجال تنفس، فرصت تقویت و تجدید قوا و مجال تغییر اولویت ها را داده است. اگر اصل را بر این بگذاریم که مهم ترین وظیفه نیروهای نظامی کشور «حفظ امنیت ملی» است، نمی توان این حقیقت را کتمان کرد که با رفع انزوای ایران و برطرف کردن بسیاری از خطرهای بین المللی، وزارت امور خارجه به قوای نظامی کشور این فرصت را داده تا ضمن بازسازی قوا، توان و وقت خود را عملابه مسائل بحرانی منطقه معطوف کند. «همکاری هم افزایانه» وزارت امور خارجه ایران و نیروهای نظامی کشور امری نیست که از کانون توجه تحلیلگران نظامی، رسانه ها و کارشناسان استراتژیک غربی و آمریکایی پنهان مانده باشد و شاید به دلیل همین حسن رابطه است که هرازگاهی - حتی به بهانه تغییرات عادی و دوره ای در نظام مدیریتی وزارت امور خارجه - تلاش می کنند افکار عمومی را مجاب کنند که این دو نهاد حیاتی کشور در «مقابل» یکدیگر ایستاده اند.
                