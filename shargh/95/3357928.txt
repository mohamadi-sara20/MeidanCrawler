شنبه ۲۵ اردیبهشت ۱۳۹۵
-----------------------------------------
سرمقاله
-----------------------------------------
از حجاریان تا عبدی
-----------------------------------------

                    اصلاح طلبان این روزها، سخت در پی احیا و بازتعریف «ایده اصلاحات» هستند. پیروزی در انتخابات سال 92 و به دنبال آن پیروزی در انتخابات مجلس دهم، موجب تقویت این باور شد که می توان یقین گمشده ایده واقعی اصلاحات را بازیافت و دیگر از دستش نداد. از این منظر فعالیت های نوشتاری تئوریسین های اصلاح طلب و حضور چشمگیرشان در رسانه ها قابل درک است. گویا بار بالندگی ایده واقعی اصلاحات بیش از آن که بر دوش فعالان سیاسی باشد، بر دوش نظریه پردازان آن است. رئیس دولت اصلاحات که پیش از این در زمره مجریان سیاسی بود نیز، اینک از سمت کلمات یعنی با تئوری و تفکر، فعالان سیاسی اصلاح طلب را خطاب قرار می دهد. پس عجیب نیست که نظریه پردازان دیگر نیز تلاش کنند با خلق مفاهیم سازگار و در چهارچوب نظام، وضعیت موجود سیاسی را دگرگون کنند، تا اصلاحات را از تنگنا و انسدادی که گریبانگیرش شده، برهانند. رئیس دولت اصلاحات بیش از هر کس دیگری از آغاز دغدغه عملیاتی شدن تئوری اصلاحات را در سر داشت و برآن بود تا با چفت شدن این تئوری ها با وضعیت مستقر، سیاست تازه ای خلق کند و مردم را در قالب جامعه مدنی به تکاپو وا دارد. در دوره هشت ساله اصلاحات مفاهیم زیادی ازجمله مردم سالاری و تساهل و مدارا و چندصدایی، خلق شد و بر سر زبان ها افتاد و بعدها تبدیل به مطالبات جدی مردم شد. اما بزرگ ترین دستاورد رئیس دولت اصلاحات، باور به این مفاهیم بود. او در انتخابات مجلس نهم در اسفند سال 90 به صندوق رای پشت نکرد و برخلاف اظهارات قبلی اش و زیر فشار سنگین روانی در روستای آینه ورزان پای صندوق رای رفت تا تئوری سعید حجاریان که تغییر شکل یافته جمله معروف مارکس را در قالب «اصلاحات مرده، پس زنده باد اصلاحات» جامه عمل بپوشاند. ثمره این اقدام امروز به بار نشسته و موجب شده که اصلاح طلبان بتوانند با صندوق رای، سکان سیاست را به دست گیرند.پس از پیروزی حسن روحانی با حمایت اصلاح طلبان تلاش برای بالندگی دوباره ایده واقعی اصلاحات -تغییر با مشارکت حداکثری مردم - جان تازه ای گرفت. چندی بعد حجاریان نگرانی اش را از نرمال کردن وضعیت غیرنرمال، بیان کرد و هشدار داد که عقلانی کردن امور غیرعقلانی موجب توسعه دموکراسی نخواهد شد. انتقاد او متوجه حسن روحانی نبود بلکه واکاوی گفتمان اعتدال بود و اینکه اگر اعتدال راه افراط طی کند، سرانجامی دارد که نه به نفع دولت اعتدال است و نه اصلاح طلبان. این اظهارات سعید حجاریان که با اندیشه های «فوکو» هم قرابت دارد، بیانگر این نکته است که دولت باید در برخی موارد انقلابی عمل کند تا مسیر محافظه کاران را در پیش نگیرد. تکرار این نکته ضرورت دارد که ایده واقعی اصلاحات همانا حل مسائل سیاست از طریق مشارکت حداکثری مردم است. رئیس دولت اصلاحات در صدر این تفکر است و در پی آن تئوریسین هایی چون سعید حجاریان و محمدرضا تاجیک و دیگران قرار دارند. این طیف از اصلاح طلبان تلاش می کنند به این تئوری وفادار بمانند و از مصلحت اندیشی هرچند عقلانی که موجب نادیده انگاشتن مشارکت و انتخاب مردم می شود، پرهیز کنند. در سوی دیگر ماجرا چهره های اصلاح طلب دیگر از رادیکالیزه شدن اصلاحات به دلیل تجربه تلخ گذشته بیمناک اند و می کوشند محافظه کاری را با اصلاح طلبی آشتی داده و به نفع تغییر در وضعیت موجود از آن بهره برداری کنند.عباس عبدی یا چهره های تکنوکرات که سوابق مدیریتی کارآمد در دولت های اصلاحات و سازندگی داشته اند تا حدودی این گونه فکر می کنند. اغراق نیست اگر بگوییم این تفکر بیش از هر چیز از این جریان نشات می گیرد. ایده واقعی اصلاحات البته، وجه ظهورهای گوناگون دارد و در اینکه کدام یک به بالندگی آن می انجامد نظر قاطعی نمی توان داد. اما آنچه تجربه به وضوح نشان داده این است که اصلاح طلبان نمی توانند انتخاب و مشارکت مردم را نادیده بگیرند. محمدرضا تاجیک، در مقاله اخیرش در روزنامه «شرق»، «ریاست مجلس و عقلانیت سیاسی» بر این موضوع تاکید دارد که کار عقلانی، جدی گرفتن رای و انتخاب مردم است. سران اصلاح طلب نیز همواره در بیان ایده واقعی اصلاحات بر این نکته تاکید کرده اند. اما روی دیگر ماجرا را نیز نمی توان نادیده گرفت و تامل درباره آن جایز است. با مقایسه دولت اصلاحات و دولت تدبیر اندکی نقشه این وضعیت روشن می شود. در آغاز رقابت های انتخاباتی خرداد سال 76، برخی از چپ های آن زمان اعتقاد داشتند، مسیر عقلانی سیاست از رهگذر انتخاب ناطق نوری می گذرد تا وضعیت موجود حفظ شده و راه هاشمی رفسنجانی ادامه یابد. دلایلی که آنها برای نظرشان اقامه می کردند، سابقه سیاسی و مدیریتی ناطق و نفوذ جدی اش در مراجع و نهادهای رسمی بود. اظهارنظرهایی که به انتخابات کنونی ریاست مجلس دهم پهلو می زند. آن زمان همه دلایل درست و منطقی به نظر می رسید، جز یک مورد، و آن «میل» مردم بود که به تغییر گرایش داشت. آنها به کسی رای دادند که تنها تجربه جدی مدیریتی اش وزیری وزارت ارشاد بود. بعد از پیروزی رئیس دولت اصلاحات، ناطق نوری بیش از هر کس دیگر این پیام را درک کرد که ایده ای در شرف تولد است. ازاین رو قبل از اعلام نتیجه نهایی انتخابات با پیامی زودهنگام تولد ایده اصلاحات را تبریک گفت. رئیس جمهور برخاسته از رای مردم تلاش کرد تا رای مردم به تغییر را عملیاتی کند. او باور داشت هر تغییری باید در چارچوب نظام شکل بگیرد، پس دولت اش با این استراتژی تغییر به جلو گام برداشت. بی تردید ایده اصلاحات در همان دوره هشت ساله دوام و قوام یافت. دولت اعتدال نیز شکل دگردیسی یافته ای از دولت اصلاحات است. دولت تدبیر و امید با تغییر ناگزیر در روابط خارجی درصدد تقویت و حفظ نظام است. آنچه روی کارآمدن دولت حسن روحانی را ناگزیر کرد، وضعیت نابسامان اقتصادی و مسائل خارجی بود که مرزهای داخلی را به طرز جدی تهدید می کرد. اگر دولت اصلاحات برای نه گفتن به وضعیت موجود شکل گرفته بود، دولت تدبیر و امید برای حفظ وضعیت موجود پا به عرصه وجود نهاد. دو دولت با وجه ظهوری متفاوت. اما آنچه این دو دولت را به یکدیگر نزدیک می کند وفاداری به ایده واقعی اصلاحات است. حسن روحانی تاکنون نشان داده است در راهش، در نزدیک شدن به اصلاح طلبان مصمم است. گرچه گفته می شود برخی اعضای دولت به گونه دیگری عمل می کنند به خصوص با پیروزی در مجلس دهم این فکر در میان دولت و اصلاح طلبان تقویت شده که جدی گرفتن رای مردم برای حیات دولت و اصلاحات حیاتی و ناگزیر است. ناگفته پیداست محافظه کاران در سیاست عمر طولانی تری دارند. اما در سیاست کوتاهی و بلندی عمر ملاک نیست، معیار اثرگذاری بیشتر است.
                