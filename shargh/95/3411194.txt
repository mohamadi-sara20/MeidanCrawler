یک‌شنبه ۲۴ مرداد ۱۳۹۵
-----------------------------------------
حرف اول
-----------------------------------------
حمایت از صنایع کوچک
-----------------------------------------

                    عصر کسب وکارهای بزرگ با ساختارهای بسیار سنگین که یک مرحله پس از خام فروشی محسوب می شود، به سر آمده و اکنون دوران تولید و مشارکت در اقتصاد مقاومتی از طریق تولید ارزش و صادرات کالاهای با ارزش افزوده ای بالاچون دانش است که متکی به نیروی کار خردمند و خلاقانه است. شایان ذکر است که تاکید بر لزوم عادلانه سازی فضای کسب و کار و تقویت بخش خصوصی واقعی، شامل صنایع کوچک و متوسط پایین دستی که ایجادکننده اشتغال و ارزش افزوده و دارای توان صادراتی مزیتی هستند، منافاتی با توسعه پایدار و رقابتی صنایع بزرگ ندارد. بررسی داده های رشد صنعتی دهه 80 خورشیدی نشان می دهد روند توسعه صنعتی کشور براساس گسترش صنایع بزرگ شکل گرفته و با اینکه ماهیت و کارکرد صنایع کوچک و متوسط پایین دستی آنها باید ارزش افزوده بیشتری نسبت به صنایع بزرگ ایجاد کرده باشد، این صنایع از رشد ارزش افزوده ناچیز یا منفی برخوردار بوده اند. با توجه به اهداف کلی توسعه اعم از فقرزدایی، ایجاد رفاه عمومی، عدالت اجتماعی، تعادل های منطقه ای و استقلال اقتصادی لازم است سیاست هایی اتخاذ شود که دستیابی به این اهداف را میسر کند. مطالعه در سیاست های اتخاذ شده به وسیله کشورهای مختلف این حقیقت را برای ما آشکار کرده است که صنایع کوچک جایگاه کاملاویژه ای دارد.در واقع صنایع کوچک با توانمندی های خود قادر خواهند بود تا با از میان برداشتن مشکلاتی مانند بی کاری و توزیع ناعادلانه درآمد، نقش مهمی در توسعه اقتصاد به عهده گیرند و در راستای تحقق اهداف سیاست های مقاومتی گامی جانانه بردارند. در حالت کلی مهم ترین نقش و اهمیت صنایع کوچک و متوسط را می توان در توسعه صنعتی و اقتصادی، کمک به توزیع عادلانه درآمد، اشتغال زایی، تسریع توسعه صنعتی در نقش اقمار صنایع بزرگ و ایجاد ارزش افزوده خلاصه کرد؛ به علاوه می توان اصولی را مانند تشویق فرهنگ سرمایه گذاری، تسریع در زمان بهره برداری و توجه به هزینه فرصت سرمایه، ارزش تولید بیشتر با سرمایه گذاری کمتر و صرفه جویی در استفاده از ارزهای خارجی را از دیگر تاثیرات صنایع کوچک بر اقتصاد دانست. اهمیت کسب وکارهای کوچک و متوسط در اقتصاد کشورها از نظر تعداد به این شرح است که کسب وکارهای کوچک و متوسط درصد بالایی از تعداد کل صنایع را تشکیل می دهند. تقریبا معادل 98 درصد کسب وکارهای موجود در اتحادیه اروپا را کسب وکارهای کوچک و متوسط تشکیل می دهند؛ درحالی که در ژاپن بالغ بر 99 درصد ملاحظه می شود. شرکت های کوچک و متوسط نقش عمده ای در اقتصاد، اشتغال و محیط زیست کشور های در حال توسعه دارند. شرکت های کوچک و متوسط پشتوانه اصلی اقتصاد در فرایند صنعتی شده اند.این بخش برای اقتصاد های درحال گذار کشور های در حال توسعه، بسیار مهم و ضروری است. در هند 95 درصد واحد های صنعتی، صنایع کوچکی هستند که 40 درصد تولید را برعهده داشته و 35 درصد صادرات مربوط به بخش صنایع کوچک است.سهم کسب و کارهای کوچک و متوسط در اقتصاد ایران از نظر تعداد نیز رقم بالای حدودا 95 درصد است. فرایند تولید جهانی به سمت استفاده از دانش بیشتر و سرمایه کمتر است. این فرایند به وضوح در کشورهای توسعه یافته ای از قبیل آلمان و ژاپن دیده می شود. صنایع کوچک با سازماندهی کوچک و نرمش پذیر قادر است نیازهای جدید فرایند توسعه صنعتی جهان را پاسخ دهد. کشور عزیز ما نیز از این فرایند جدا نیست. گسترش واحدهای طراحی، مهندسی، تحقیقاتی، صنعتی، بومی کردن تکنولوژی و هر آنچه را یک کسب و کار به آن نیاز دارد، به گونه ای که کاملاکارا و موثر باشد، تنها در صنایع کوچک می توان یافت. صنایع کوچک اگر به نحو گسترده ای رشد یابند، محیط رقابتی و سالمی ایجاد خواهند کرد که در پرتو آن، کارایی اقتصادی افزایش می یابد، صنایع کوچک قادر هستند به عنوان اقمار صنایع بزرگ نقش بسزایی در تحول صنعتی و به وجود آوردن پیوندهای مستحکم صنعتی ایفای کنند.
                