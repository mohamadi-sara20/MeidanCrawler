دو‌شنبه ۱۱ بهمن ۱۳۹۵
-----------------------------------------
حرف اول
-----------------------------------------
تو در نماز عشق چه خواندی؟!
-----------------------------------------

                    خوب به خاطر دارم گاهی به دلیل اینکه عمق کینه ها، توهین ها و تخریب ها، علیه مجاهد نستوه، مرحوم آیت الله هاشمی رفسنجانی، از حد و حدود اسلامیت و انسانیت خارج می شد، از ایشان کسب تکلیف می کردیم که برای پاسخ گویی به این حجم از توهین ها، دروغ ها و تهمت های آشکار چه کنیم؟! ایشان با آرامش کامل و با همان لبخندهای همیشگی و معنادار خود می گفت: «هیچ» و وقتی تعجب ما را از این پاسخ کوتاه می دید، اضافه می کرد: «فی قلوبهم مرض، فزادهم الله مرضا و لهم عذاب الیم بما کانوا یکذبون».باز به یاد دارم در جمع محدودی که خدمتشان بودیم، یکی از حاضران در ابتدای دیدار به ایشان گفت: آقای هاشمی، متاسفیم که اخیرا شنیده ایم، شخصی در کسوت ذاکر اهل بیت(ع) و در فضای معنوی دعای عرفه، به شما توهین های بسیار کرده است. ایشان بلافاصله جواب داد. «مطلب بعد لطفا»، «دیگه چه خبر»؟! این روزها ایران و انقلاب و نظام اسلامی، قشرهای مختلف مردمی در شهرها و روستاهای سراسر کشور و حتی در سطح بین المللی و بسیاری از شخصیت های سیاسی و دینی در مجامع جهانی، عزادار رحلت آیت الله هاشمی رفسنجانی هستند و با سیل پیام های تسلیت و محبت آمیز آنان از داخل و خارج مواجهیم.اما متاسفانه شنیده ایم یا می شنویم فرد یا افرادی هنوز، حتی پس از رحلت رفیق 59 ساله رهبری، دست از کینه برنداشته، به اقتضای ذات خویش، حتی از پیکر بی جان این مرد بزرگ نیز در هراس اند و با اسم مسلمان، از شرع و انسانیت خارج شده و جملاتی گفته و می گویند که ماجرای حلاج و آن شعر دل انگیز را به یاد می آورد که با تغییرات امروزی باید گفت:تو در نماز عشق چه خواندی؟!که مدتی است در کام مرگ رفتی و این...از مرده ات هنوز پرهیز می کنند!مردم فهیم، زمان شناس و مومن ایران به خوبی می دانند عناوین مختلفی که برخی برای خود یدک می کشند، برای این گونه افراد هتاک که بر جنازه میت نیز رحم نمی کنند، تکرار حکایت آن دزدی است که به قول مرجع عالی قدر حضرت آیت الله العظمی بروجردی(ره) لباس مقدس روحانیت می پوشید و به سرقت مال و آبروی مومن یا مومنین می پرداخت و اینک در زمانه ما به شکلی دیگر این جماعت، به سرقت حقانیت از نورانیت پیکر بی جان عزیزی می پردازند که ماتمش، نه تنها رهبری معظم نظام را که علما، مراجع و شخصیت های بسیاری از جهان اسلام در حوزه های علمیه قم، نجف، مشهد و... حتی علمای مجامع اهل سنت، اقلیت های مذهبی و شخصیت های آزاده را در سراسر جهان به عزا نشانده است. «والعاقبه للمتقین»
                