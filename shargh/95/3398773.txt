یک‌شنبه ۳ مرداد ۱۳۹۵
-----------------------------------------
حرف اول
-----------------------------------------
جان دیویی در زندان قصر
-----------------------------------------

                    مدیریت محترم روزنامه «شرق» توفیق جناب عالی و کارکنان محترم روزنامه را از خداوند مسئلت دارم. در روزنامه مورخ 29/4/1395 شرحی تحت عنوان «حبس زدایی یا حبس زایی» به قلم حقوق دان محترمی درج شده. از اینکه یک شخصیت حقوقی مسئله زندان را مطرح کرده اند، خوشحال شدم. بنده از مدت خدمت طولانی خود در دستگاه انتظامی، بیش از 10 سال را با طیب خاطر و علاقه خاص در خدمت زندان و زندانیان بودم. با مختصری که از جرم، مجرم و مجازات در دانشکده حقوق و پلیس آموخته بودم، خدمت در زندان و به زندانی را نوعی عبادت می دانستم، زیرا هیچ یک از انواع خدمات انتظامی قداست و اهمیت خدمت در زندان را ندارند، اگرچه نام زندان با نوعی کراهت همراه است، ولی در کدام یک از خدمات اجتماعی، شما می توانید با یک نوید هرچند اجتماعی، ناامیدی را امیدوار کنید.در چه شرایطی می توانید با اجازه یک دیدار، پدرومادر و فرزندی را از نگرانی خارج کنید که می دانیم رضای خلق موجب رضای خالق است. در این شرایط اندوخته معنوی انسان چه میزان است؟ در مسئولیت زندان از این ظرایف فراوان است درعین حال خدمت در زندان اگر با علاقه و به دلیل خدمت به انسان های نیازمند خدمت نباشد، کسل کننده است. اگر حمل بر خودستایی نشود، می گوییم در طول سال ها خدمت در زندان، هیچ گاه حرمت انسان ها را دستخوش سلیقه نکردیم. تکریم و احترام به انسان هایی که به هرحال به دلایلی در زندان بودند،موجب آرامش خاطر آنها و ما بوده. درعین حال سعی در تدارک امکانات برای آموزش علمی و حرفه ای زندانیان داشتیم. از تحقیر زندانی مطلقا خودداری کردیم، راه تحصیل معاش شرافتمندانه به آنها آموخته شد، آمار جرائم در زندان ها به حداقل رسید و بسیاری از زندانیان پس از آزادی دیگر زندانی نشدند، اما زندان ها به نسبت جمعیت کشور متعادل بود. کتاب معروف جان دیویی با عنوان «و شما بهتر از آن هستید که خیال می کنید» را با زبان ساده در زندان های متعدد قصر برای زندانیان تشریح می کردیم. شعارهای «من از گناه نفرت دارم نه گناهکاری» با خط درشت در دیوار محل نگهداری زندانیان نصب شده بود. گواه این ادعای مشهود بزرگوارانی هستند که در زندان شماره سه و چهار قصر به اتهام سیاسی زندانی بودند. آنها مربیان ما بودند. نام زندان را به ندامتگاه برگرداندیم مجله «خواندنی ها» در یادداشتی نوشت افسران شهربانی «ندامت» عربی را با «گاه» فارسی ترکیب کرده اند. پاسخ ما به او این بود که در صدر مشروطیت نیز رجال و دانشمندان کشور اقامت عربی را با گاه فارسی ترکیب کرده و در قانون مدنی و آیین دادرسی مدنی اقامتگاه را قید کردند. مدیرمجله خود نه فقط تلفن کرد که حرف شما صحیح است و خودش را برای بازدید از کارگاه های زندان و مدرسه های زندان دعوت کرد که در بازدید شرح مبسوطی در دفتر یادبود زندان نوشت و در یک یادداشت در مجله خود، از پیشرفت های آموزشی و حرفه ای زندان های «قصر» و «قزل حصار» با تعجب یادآوری کرد. این مختصر را به عزیزانی که مسئولیت سنگین ندامتگاه های کشور را دارند، هدیه و عرض می کنم صحبت و رفتار انسانی شما با زندانیان تنها مانعی برای بازگشت زندانی آزادشده است.و عرض می کنم عزیزان کسانی که به علت فقر و تنگدستی مرتکب جرمی شده اند، به مراتب شرافتمندتر از غارتگران بیت المالند که قبح و زشتی و نادرستی را زیر پا گذارده اند و به آبروی وطن و حکومت جمهوری اسلامی ضربه های جبران ناپذیری زده اند.نگذارید شود تنگ قفس هانگذارید شود حبس نفس ها* بازنشسته شهربانی
                