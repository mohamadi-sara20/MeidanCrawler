چهار‌شنبه ۳ آذر ۱۳۹۵
-----------------------------------------
سرمقاله
-----------------------------------------
نگاه قانون به لغو سخنرانی ها
-----------------------------------------

                    لغو سخنرانی دکتر علی مطهری در مشهد و بازتاب گسترده آن موضوع نوشتار حاضر است. نخست به موارد قانونی آن می پردازم: 1- برابر اصل 27 قانون اساسی، تشکیل اجتماعات و راهپیمایی ها بدون سلاح به شرط آنکه مخل به مبانی اسلام نباشد، آزاد است. آزادی اجتماعات شرط پذیرفته شده در قانون اساسی و قیود محتمل به مبانی اسلام و حمل سلاح که در ادامه اصل آمده است، حداقل دراین خصوص یعنی تشکیل اجتماعی که نایب رئیس مجلس شورای اسلامی - که اتفاقا فرزند معروف ترین ایدئولوگ انقلاب اسلامی است و به گفته حضرت امام (ره) پاره تن ایشان بود- در آن حضور دارد، محلی از اعراب ندارد. متاسفانه این اصل مهم قانون اساسی با قوانین عادی دچار اماواگرهایی شد و امروز به کلاف سردرگمی تبدیل شده است که نایب رئیس مجلس را نیز شامل می شود. با تصویب قانون احزاب برابر تبصره 2 ماده 6 این قانون، تشکیل اجتماعات در میادین و پارک های عمومی با کسب مجوز از وزارت کشور آزاد است، هرچند این تبصره به اجتماعات در میادین و پارک ها پرداخته و با این نص، اجتماع در غیرپارک ها و میادین - مثلادانشگاه ها- علی القاعده باید منصرف از آن باشد. اما این رویه برخلاف اصل 27 و تبصره ذیل ماده 4 قانون احزاب به جامانده است که باید از وزارت کشور مجوز گرفت. به هر صورت جدای از ایراد قانونی به لزوم درخواست مجوز از وزارت کشور در قضیه دکتر مطهری، این مجوز صادر شده است. 2- قانون راجع به تعیین وظایف و تشکیلات شورای امنیت کشور تصویب هشتم شهریور ماه 1362 در ماده 1 خود مقرر می کند:به منظور بررسی جریانات و پیشامدهای عمده و اساسی امنیت داخلی و اتخاذ تصمیمات و تدابیر هماهنگ در جهت پیشگیری و مقابله با مسائل مربوط به آن، شورای امنیت به مسئولیت وزیر کشور تشکیل می شود. برابر تبصره 2 ماده 3 این قانون، اعضای شورا را وزیر کشور، یکی از مشاوران مقام معظم رهبری در شورای عالی دفاع به تعیین آن شورا، رئیس ستاد مشترک ارتش، فرمانده کل سپاه پاسداران، مسئول اطلاعات کل کشور، رئیس شهربانی کل کشور، سرپرست کمیته های انقلاب اسلامی و فرمانده ژاندارمری کل کشور- که این دو نهاد در نیروی انتظامی کشور ادغام شده اند- صرفا به منظور مشورت در امور امنیتی تشکیل می دهند و تصمیم گیری در امور مذکور برعهده وزیر کشور است. برابر ماده 4 همین قانون، مسئول امنیت در استان ها استاندار است و وظایفی مشابه وظایف شورای امنیت کشور دارد با این تفاوت که اعضای آن عبارت ا ند از: استاندار، فرمانده سپاه پاسداران مستقر در مرکز استان، رئیس شهربانی استان و فرمانده ژاندارمری و فرمانده نظامی که در طرح ادغام تعریف خاص خود را پیدا کرده اند و مسئول کل اطلاعات استان. برابر تبصره همین ماده به استاندار اختیار داده شده است که دادستان استان و دادستان انقلاب اسلامی را که با قوانین جدید، شخصیت واحدی هستند، برای شرکت در شورای تامین استان دعوت کند. شورای تامین شهرستان هم برابر ماده 7، زیر نظر فرماندار و دیگر مقامات تشکیل می شود. پرسش مهم این است؛ موضوع سخنرانی آقای دکتر مطهری به فرض طرح در شورای امنیت، آیا در شورای امنیت استان مطرح شد یا در شورای امنیت شهرستان مشهد؟ علی الظاهر با توجه به تغییر فرماندار مشهد باید این جلسه در شورای شهرستان تشکیل شده باشد. حسب ماده 9 قانون فوق الذکر، شورای تامین مانند شورای امنیت کشور صرفا به منظور مشورت در امور امنیتی تشکیل می شود و حق تصمیم گیری با نمایندگان وزارت کشور (استاندار- فرماندار- بخشدار) است.حال با وصف و ذکر موارد قانونی بالا، مجموعه تصمیم گیر برگزاری سخنرانی در هر استان معلوم و مشخص است و زمانی که مجوز از طرف وزارت کشور برابر قانون احزاب صادر و در صورت لزوم موارد امنیتی در شورای تامین استان بررسی شد، دیگر موجبی برای لغو مجوز صادره قانونی باقی نمی ماند. 3- علی مطهری را نمی توان به عنوان شخص حقیقی در نظر گرفت و تفاوت دارد با امثال نگارنده که دانشجویان به دلخواه و در مناسبت های مختلف با طی همان مراحل به سخنرانی دعوتش می کنند و اگر مجوز سخنرانی به هر علت لغو شود -چون فاقد ابعاد دیگر حقوقی هستیم- تبعات و اثرات منفی آن کمتر خواهد شد. هرچند لغو مجوز سخنرانی هر فرد که با طی مراحل قانونی صادر شود، وجاهت قانونی ندارد. علی مطهری در استان خراسان از حق آب و گلی برخوردار است که دیگران فاقد آن هستند. استاد شهید مرتضی مطهری زاده استان خراسان و اهل فریمان است؛ این از تبار محلی دکتر علی مطهری. دوما ایشان جدای از اینکه نماینده مجلس است و نمایندگان مجلس از هر منطقه ای که باشند، نماینده کل ایران محسوب می شوند، برابر اصل 84 قانون اساسی هر نماینده در برابر تمام ملت مسئول است و حق دارد در همه مسائل داخلی و خارجی کشور اظهارنظر کند. برابر اصل 86 قانون اساسی، نمایندگان در مقام ایفای وظایف نمایندگی در اظهارنظر و رای خود کاملاآزادند که بسیاری از حقوق دانان، این اصل درباره نمایندگان و وظایف آنان را دلیل محکمی بر لزوم نداشتن اخذ مجوز سخنرانی و محدودیت های ناشی از قانون احزاب نسبت به نمایندگان می دانند و بر این باورند قانون عادی نمی تواند برای نماینده ایجاد مانع کند و وزیر کشور هم نمی تواند به بهانه صدور مجوز، حق اعطاشده به وسیله قانون اساسی را از نمایندگان سلب کند.4- صرف نظر از قانون اساسی و قانون احزاب و قانون تعیین وظایف و تشکیلات شورای امنیت کشور، این پرسش مطرح است آیا فی الواقع لازم بود این هزینه سنگین را بر نظام بار کنند و با لغو سخنرانی نایب رئیس مجلس که بعد از تشریفات قانونی- به زعم نگارنده غیرلازم- دارای مجوز هم بوده است، این فضاسازی پیش بیاید؟5- ختم کلام برمی گردد به اظهارنظر برخی افراد که نظریات شخصی خود را دراین باره بیان کرده ا ند. آیت الله موحدی کرمانی، همشهری نگارنده، دبیرکل جامعه روحانیت مبارز، گفتمانی را پیش کشیده اند که در آن از مصالح نظام صحبت می کنند و می گویند سخنان علی مطهری به مصلحت کشور نیست. پرسش این است، مگر می شود پیش از سخنرانی یک فرد، پیشگویی کرد که چه می خواهد بگوید؟! ایشان بهتر از هرکسی می دانند «عقاب بلابیان» نداریم و تا جرمی به وقوع نپیوندد، صدور حکم محکومیت، آن هم به بهانه به مصلحت نبودن سخنان نایب رئیس مجلس آن هم درخصوص واقعه کربلا، جای گله و شکایت از آیت الله دارد. بگذریم که تیتر «لغو این سخنرانی کمر ملت را شکست» یکی از روزنامه ها، خود جای تامل دارد که چه وصل و ربطی بین سخنرانی علی مطهری و بی کاری، رکود و حقوق های نجومی وجود دارد؟! سخن آخر، آیا فکر آن را نکرده ایم که بازخورد لغو مجوز اجتماع چندده نفره در محیطی بسته و کاملاکنترل شده چیست و این گونه متبادر به ذهن می شود که مسئولان امنیتی، خدای ناکرده، ناتوان از کنترل مراسمی هستند که جمعیتی مشخص و صاحب تابلو، پای سخنرانی مذهبی نایب رئیس مجلس این کشور نشسته اند؟
                