چهار‌شنبه ۲۷ بهمن ۱۳۹۵
-----------------------------------------
سرمقاله
-----------------------------------------
خوزستان در انتظار توجه
-----------------------------------------

                    خوزستان، این روزها با افزایش دامنه مشکلات مربوط به قطع برق و آب و همچنین گردوغبار و انتقال آب، شاهد نارضایتی مردم شریف این خطه است. وجود حدود 80 درصد تولید نفت کشور، یک سوم آب های کشور، حدود 70 درصد تولید شکر کشور، سومین استان صنعتی، دارا بودن مرزهای آبی، همسایگی با کشورهایی که به لحاظ تاریخی با کدورت ها و اختلافاتی با آنان مواجه بودیم، بیانگر آن است که خوزستان نه از موضع منطقه ای که از زاویه ملی باید مورد توجه قرار گیرد. پیش از پیروزی انقلاب بنا بر مطالعات آمایش سرزمینی، این استان دارای موقعیت مناسب برای احداث کارخانجات فولاد، صنایع پتروشیمی و کشت و صنعت های عظیم ارزیابی شد و به دلیل داشتن مزیت مطلق بندر خرمشهر، محلی برای ترانزیت کالابه کشور محسوب می شد که وجود خط سراسری راه آهن، امکانات وسیعی را برای انتقال کالابه تمام کشور در اختیار آن قرار داده بود. در آن مقطع شرایط استان، مقبول بود. هیچ شکی نیست که انقلاب اسلامی فعالیت های گسترده ای را در وجوه مختلف انجام داده؛ اما برای مردمی که زخم جنگ را بر تن دارند، فرزندان خود را از دست داده و امروز با قطع آب و برق و بی کاری و فقر مواجه هستند، جای گله و شکایت محفوظ است. استان، پیش از انقلاب در وضعیت مهاجر پذیری قرار داشته و کسب وکار و اشتغال و تولید ثروت در خوزستان امری رایج بوده؛ اما پس از انقلاب در مقاطع مختلف به استانی مهاجرفرست تبدیل شده است.امروز برخی شهرهای آن با کاهش و حتی خطر تخلیه جمعیت مواجه هستند. خوزستان به دلیل بروز جنگ تحمیلی ناچار به تخلیه بخش های مهمی از شهرهای خود شد. مردمی که خانه و کاشانه و اموال خود را در شهرها واگذاشتند و با دست خالی و بدون سرمایه به استان های مختلف به عنوان جنگ زدگان مهاجرت کردند. اگرچه بسیاری از هم وطنان با آغوش باز از آنان استقبال کردند؛ اما در مقاطعی به دلیل برخی بدفهمی ها به عنوان کسانی که از جنگ گریخته اند، مورد طعنه قرار می گرفتند و این در حالی بود که فرزندان آنان در جبهه ها ماندند، جنگیدند و استقلال وطن را تضمین کردند. متاسفانه در زمان جنگ خوزستان با نبود توسعه متعارف بودجه سنواتی مواجه بود. در حالی که استان های مختلف از بودجه های سنواتی برای توسعه زیرساخت های خود استفاده می کردند، خوزستان به دلیل وجود جنگ امکان جذب بودجه را نداشت. افزون بر این نه تنها بودجه ای جذب استان نمی شد که زیرساخت های قدیمی هم اغلب با تخریب مواجه شد. در این باره می توان به توقف طرح های نهال کاری و مالچ پاشی در خوزستان اشاره کرد. با نگاهی گذرا به عکس های موتورهای جست وجو مشاهده می شود حدود یک پنجم تالاب هورالعظیم در مقایسه با پیش از انقلاب در وضعیت آبی قرار دارد؛ یعنی چهار پنجم تالاب به طور کامل خشک شده و بخش عمده ای از تالاب شادگان نیز با این خطر دست به گریبان است. اگرچه نمی توان منکر اثر مثبت سدسازی در خوزستان در برابر سیلاب های خروشنده ای که هر دهه خوزستان را تهدید می کرد، شد؛ اما این اقدامات پوشش گیاهی استان را تا حد زیادی دچار مشکل کرد و برخی نهرها و کانال هایی که به طور طبیعی آبگیری می شدند و کارکرد تغذیه پوشش گیاهی را برعهده داشتند، با مشکل مواجه شدند. وضعیت امروز خوزستان نامطلوب است. سه سال قبل در سرمقاله روزنامه «شرق» در این باره مطلبی نوشتم. در نخستین روزهایی که دکتر ابتکار در دولت جدید مسئولیت پذیرفت، به ایشان گفتم خوزستان در معرض یک بحران قرار دارد و در جلساتی با مسئولان امنیتی، معضلات جدی زیست محیطی را که می توانند زمینه ساز برخی اعتراضات طبیعی شوند، تشریح کردم. البته باید توجه داشت مشکلاتی که امروز درباره ریزگردها، قطع آب و برق وجود دارد، محصول دولت یازدهم نیست. اگرچه مردم خوزستان انتظار توجه بیشتری از دولت روحانی دارند؛ اما خرابی ها میراث دولت گذشته است. تعجب مردم خوزستان از فرصت طلبانی است که این روزها به عنوان صدای مردم، سخن می گویند. آنان که دولت های نهم و دهم را با انواع و اقسام عبارات می ستودند، احتمالاخود را به فراموشی می زنند که صدور مجوز های غیر کارشناسی درباره حفر چاه ها، توسعه فعالیت های اکتشاف نفت در منطقه هورالعظیم به شکلی که همراه با خشک کردن جان بی رمق باقی مانده تالاب بوده است، در دولت محبوب آنان اتفاق افتاد. آنان نمی توانند ادعای نگرانی خوزستان و مردم را داشته باشند. مردم سیاست های دو گانه این افراد را به خوبی می شناسند. آنچه امروز وظیفه دولت است، انجام اقدامی شبیه دریاچه ارومیه است. بحرانی شدن وضعیت ارومیه نیز میراث سیاست های غیرکارشناسی دولت قبل بود. دولت یازدهم با تشکیل کمیته ویژه، پیگیر احیای آن شد و امروز هم می تواند با تشکیل کمیته ای مرکب از وزرای نفت، نیرو، جهاد کشاورزی، امور خارجه و رئیس سازمان محیط زیست و استاندار خوزستان به صورت ویژه و عملیاتی برنامه های خود را برای کوتاه مدت و میان مدت اجرائی کند. به طور مشخص دولت می تواند با کاشت نهال در قسمت جنوب شرق شهرستان اهواز که بخشی از کانون های بحران زا در آن قرار گرفته و تقویت آب نهر مالح در صدد زدودن برخی کانون های بحران اقدام کند. طبیعی است که اگر همین امروز این اقدامات آغاز شود، برای یک یا دو سال آینده جواب می دهد؛ اما دولت با آغاز مالچ پاشی و نهال کاری می تواند گام های ابتدایی را بردارد. وزارت نفت نیز با دستور وزیر، اقدامات اکتشافی خود را بدون خشک کردن تالاب انجام می دهد و وزیر نیرو نیز می تواند با کنترل خروجی آب از سدهای خوزستان و تنظیم و به روزکردن مقره تاسیسات برقی، تضمینی برای قطع نشدن برق به مردم ارائه دهد یا با خرید ژنراتورهایی که هنگام قطع برق امکان انتقال آب به منازل مردم داشته باشد؛ تا حد زیادی بحران را کنترل کند. باید دانست وضعیت فاضلاب شهری مثل اهواز به شدت فرسوده و باعث آلودگی در آب شرب مردم شده است. مردم خوزستان که عبور کارون پرخروش را در گذشته دیده اند، امروز روستاهای شرق شهر اهواز، آبادان و خرمشهر را بدون آب سالم می بینند. مردم نجیب و صبور خوزستان تاکنون همه گونه فداکاری برای حفظ نظام انجام داده اند و این اعتراضات صرفا برای توجه مسئولان و حل مشکلات صورت می گیرد.
                