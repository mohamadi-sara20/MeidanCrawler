سه‌شنبه ۳۰ آذر ۱۳۹۵
-----------------------------------------
type_unknown
-----------------------------------------
رئیس جمهوری در آیین رونمایی از منشور حقوق شهروندی: نورچشمی نداریم
-----------------------------------------

                    شرق: بالاخره بعد از گذشتن سه وسال نیم از دوران دولت تدبیر و امید و وعده انتخاباتی حسن روحانی مبنی بر اجرای فصل سوم قانون اساسی، روز گذشته «منشور حقوق شهروندی» از سوی او رونمایی و متن بیانیه حقوق شهروندی امضا شد.در این همایش که در سالن اجلاس سران برگزار شد، جمعی از اعضای هیات دولت، محمدجواد ظریف، وزیر خارجه، محمد فرهادی، وزیر علوم، پورمحمدی، وزیر دادگستری، علی یونسی، دستیار ویژه رئیس جمهور در امور اقوام و اقلیت های دینی، علی شکوری راد، دبیر کل حزب اتحاد ملت و همچنین جمعی از حقوق دانان، تشکل های مردم نهاد، نمایندگان ادیان توحیدی و چند نفر از نمایندگان مجلس حضور داشتند.رئیس جمهوری در سخنرانی خود، گفت: «امروز هم یکی از وعده های مهم من به ملت ایران جامه عمل پوشانده می شود و هم به یکی از آرزوهای دیرینه ام می رسم».حسن روحانی با اشاره به ماه ربیع الاول و همچنین آذرماه، عنوان کرد: «ماه آذر، ماه تصویب قانون اساسی، ماه تصویب حقوق بشر در سازمان ملل متحد در سال 1327 و ماه صدور فرمان هشت ماده ای امام راحل است که باید هرروز آن را بخوانیم، تذکر دهیم و بخواهیم که به جمله جمله آن عمل و توجه شود».او با اشاره به اینکه حکومت پیامبر حکومت قانون بود، افزود: «پیامبر به عنوان نبی(ص) و امام و به عنوان بالاترین مقام حق نداشت ذره ای از قانون الهی تخلف کند. در کجای دنیا و در کدام قانون سراغ دارید که خدا خطاب به پیامبر این چنین آورده باشد که اگر نزدیک بود از مسیر حق به سمت مسیر باطل کمی تمایل پیدا کنی، دوبرابر همه در دنیا و در آخرت تو را تنبیه می کردیم».رئیس جمهوری گفت: «این بیان کتاب قانون قرآن مجید نسبت به پیامبر(ص) است؛ هیچ کس از قانون مستثنا نیست. همه باید در چارچوب قانون حرکت کنیم و تمام اتباع کشور در برابر اجرای قانون مساوی هستند. این صریح اصل قانون اساسی است. اگر ما می خواهیم کشور قانون و حکومت قانون داشته باشیم هیچ کس، هیچ نهاد، هیچ فرد، هیچ حزب و هیچ رسانه نباید حاشیه امنی داشته باشد».روحانی با بیان اینکه قانون چیزی جز تساوی همه مردم در برابر خطابات عام قانونی نیست و استثنا نداریم، افزود: «در قانون نورچشمی نداریم. در قانون فرد و گروه وابسته و پیوسته به اینجا و آنجا نداریم. ما از انقلاب اسلامی دنبال حکومت عدل محمدی(ص) و علوی بودیم. ما قضاوتی چون قضاوت مولایمان امیرالمومنین(ع) می خواستیم و می خواهیم. مردم ما این راه را ادامه خواهند داد».او گفت: «انقلاب اسلامی تمام نشده است، اگر تمام شده بود امروز شرایط دیگر و بهتری را در همه قوای حاکم در این سرزمین می دیدیم. تا تبعیض و فساد هست انقلاب تمام نشده است. تا گردن کشی ها هست انقلاب تمام نشده است. ما باید به روزی برسیم که شاهد مدینه پیغمبر(ص) و حکومت عدل اسلام در سراسر این سرزمین باشیم».رئیس دولت یازدهم افزود: «یکی از وعده هایم به ملت بزرگ ایران از آغاز دولت؛ تدوین منشور حقوق شهروندی بود. به مردم وعده های دیگری هم داده بودم و بر پای همه آن وعده ها تا آخرین روز مسئولیتم خواهم ایستاد. من درباره حقوق جوانان و بانوان وعده دادم و من برای حقوق اقلیت های دینی- مذهبی، اقوام وعده دادم و پای آن ایستاده ام». بعضی تحمل شنیدن بعضی اصول قانون اساسی را ندارنداو با اشاره به اینکه، این منشور راه را برای اجرائی کردن قانون اساسی تسهیل می کند، گفت: «منشور حقوق شهروندی قانون موضوعه کشور نیست اما تضادی هم با قوانین موضوعه کشور ندارد. منشور حقوق شهروندی در اجرای اصل 113، 134 و 121 قانون اساسی است».رئیس جمهوری افزود: «قانون اساسی در اصل 113 به رئیس جمهوری دستور می دهد که او مسئول اجرای قانون اساسی باشد؛ چرا این وظیفه بر دوش رئیس جمهوری است؟ به دلیل اینکه تنها فردی که در کشور با رای عموم مردم در سطح ملی انتخاب می شود، رئیس جمهوری کشور است و لذا قانون اساسی این وظیفه را بر دوش او گذاشته است و چقدر این وظیفه سخت و سنگین است».او گفت: «بعضی ها تحمل ندارند بعضی از اصولش را الان بشنوند؛ فصل سوم قانون اساسی کشور که از اصل 19 تا 42 درباره حقوق ملت است؛ این فصل را باید پنهان کنیم. رئیس جمهوری بزرگ ترین وظیفه ای که بر دوش دارد، مسئولیت اجرای قانون اساسی است».روحانی افزود: «قانون اساسی در اصل 134 به رئیس جمهوری اختیار می دهد تا با مشورت با وزیرانش برنامه و خط مشی برای دولت تعیین کند. منشور حقوق شهروندی در واقع برنامه و خط مشی دولت یازدهم است. امروز دولت یازدهم با رونمایی منشور می خواهد عزم خود را برای اجرای حقوق شهروندی به نمایش بگذارد. حقوق شهروندی برای دولت یازدهم از آغاز فعالیتش حائز اهمیت بود. کسی نگوید پس در این سه سال چه شد؟ دولت از آغازین روز فعالیتش مقید به اجرای قانون بود».او گفت: «دولت همواره مقید به قانون بوده است. تمام قوانینی که به دولت می آید و آیین نامه هایی که دولت تصویب می کند وقتی در هیات تطبیق، تطبیق داده می شود، اختلاف بین ما و آنها و مواردی که آنها ایراد جزئی پیدا می کنند، حدود یک درصد است اما در دولت قبل حدود 30 درصد بوده است».رئیس جمهوری با بیان اینکه حقوق شهروندی که 120 ماده دارد، بدون ایراد و اشکال نیست، عنوان کرد: «ممکن است باز هم نظراتی باشد و این حقوق شهروندی با تکامل زمان، خود هم تکامل یابد. ممکن است سال های آینده حقوق شهروندی کامل و کامل تر شده و موادی به آن افزوده شود؛ فعلااین حقوق شهروندی است که در اختیار مردم است».روحانی گفت: «ما به معنای دولت، قوه مجریه، رئیس جمهوری، همه وزرا و معاونین، به عنوان همه کارگزاران دستگاه اجرائی و همه کارمندان دولت در سراسر کشور، خودمان را موظف به اجرای تک تک مواد منشور حقوق شهروندی می دانیم. ممکن است کسی بگوید این منشور برای مردم الزام آور است یا خیر؟ باید بگویم برای دولت الزام آور است. رئیس جمهوری در چارچوب اصل 134 قانون اساسی این منشور را به مثابه برنامه و خط مشی دولت یازدهم اعلام می کند و همه کارمندان دولت در سراسر کشور موظف به اجرای این منشور هستند».او افزود: «اما درعین حال این منشور چون اقتباس شده از قانون اساسی و قانون موضوعه است، عملاباید مورد اجرای همگان قرار گیرد و لذا ما از دو قوه دیگر هم درخواست می کنیم دولت را در اجرای حقوق شهروندی کمک کنند. ما در کنار هم می توانیم این حقوق شهروندی را بادقت عملیاتی کنیم».روحانی یادآور شد: «هر شهروندی حق دارد از فلان خیابان تهران از پیاده رو آن استفاده کند، با اتومبیلش از آن عبور کند. هر فرد ایرانی لازم دید، می تواند به بیمارستانی مراجعه کند؛ اگر هر فرد ایرانی فرزندش در سن دبستان است، می تواند در دبستان ثبت نام کند، هر ایرانی می تواند از آب لوله کشی سالم استفاده کند، هر ایرانی می تواند از آنچه که متعلق به ملت ایران است، بهره و استفاده ببرد؛ تفاوتی نیست؛ در راه رفتن پیاده رو خیابان تفاوتی نیست که دینش چیست و از چه نژاد است و اعتقاداتش چگونه است و به کدام حزب و جناح وابسته است که از این جناح بود فقط از راست پیاده رو برود و اگر از آن جناح بود از چپ پیاده رو برود. اینها حقوق شهروندی است».او گفت: «همه امکانات شهر، کشور و همه حقوق مساوی طبق قانون اساسی و قوانین موضوعه برای همه یکسان است. این حقوق شهروندی، ایجاد وحدت و انسجام ما را بیشتر می کند. این حقوق شهروندی طنین ندایی است از ملت ایران در برابر برخی کشورهای غربی پرادعا که فکر می کنند در حقوق بشر و شهروندی از ملت های جهان سوم پیشی گرفته اند. این حقوق شهروندی به دنیا اعلام می کند جمهوری اسلامی ایران این ظرفیت را دارد که از تمام ویژگی های حقوقی نوین دنیای امروز در چارچوب فرهنگ اسلامی- ایرانی اش به خوبی استفاده کند». حقوق، قبل از گرفتنی بودن، دانستنی استرئیس جمهوری عنوان کرد: «می گویند حقوق گرفتنی است؟ بله درست است. ولی اول دانستنی است. بعد خواستنی است. همه باید بخواهیم. باید هر رئیس جمهوری، باید هر وزیری، باید هر مسئولی در این کشور بداند یکی از مطالبات مهم مردم ایران، حقوق شهروندی است. وقتی که دانستنی و خواستنی شد، اجرائی و عملیاتی هم خواهد شد. اگر همه بخواهیم، اگر همه مطالبه کنیم، اسلام به ما گفته حقوق را اجرا کنیم و قانون اساسی هم گفته حقوق را اجرا کنید».روحانی همچنین با اشاره به بند 6 فرمان هشت ماده ای حضرت امام راحل، گفت: «براساس این فرمان، هیچ کسی حق ندارد به خانه، مغازه و محل کار شخصی بدون اذن صاحب آن، وارد شود و یا کسی را جلب کند و یا به نام کشف جرم و ارتکاب گناه، تعقیب و مراقبت کند و یا نسبت به فردی اهانت کرده و اعمال غیراسلامی و انسانی مرتکب شود و یا به تلفن و نوار ضبط صوت دیگری به نام کشف جرم و یا کشف مرکز گناه، گوش کند». سپس رئیس جمهوری با طعنه افزود: «این برای همین انقلاب اسلامی است؟» که با تشویق حضار روبه رو شد.او ادامه داد: «یا برای کشف گناه و هرچند گناه بزرگ باشد، شنود بگذارد یا دنبال اسرار مردم باشد و تجسس از گناهان غیر کند؛ یا اسراری که از غیر به او رسیده ولو برای یک نفر فاش کند. تمام اینها جرم و گناه است و برخی از آنها چون اشاعه فحشاست، از گناهان بزرگ است و مرتکبان هریک از امور فوق مجرم و مستحق تعزیر شرعی هستند و برخی از آنها موجب حد شرعی است».رئیس جمهور گفت: «امیدوارم گاهی صداوسیما و روزنامه ها کلمات امام را پخش و بیان کنند. ما پیرو این امام هستیم. راه انقلاب اسلامی، راه امام و راه رهبر معظم انقلاب و راه عدالت است و راه اخلاق، رفتار و سیره پیامبر عظیم الشان اسلام(ص) است». وعده من به مردم این بود که سانتریفیوژ می چرخدروحانی گفت: «به مردم وعده دادم اقتصاد ایران را نجات خواهم داد. نجات اقتصاد ایران یکی از وعده های من به ملت ایران بود و امروز در آخرین سال دولت یازدهم خوشحالم که مردم ما هم شاهد تورم تک رقمی هستند و هم شاهد رشد اقتصادی شش ماهه اول امسال در مقایسه با شش ماهه گذشته با رشد 7،4 درصد».رئیس جمهوری ادامه داد: «از تابستان امسال هم در مقایسه با تابستان سال گذشته، شاهد اشتغال خالص بیش از 700 هزار نفر در کشور هستیم. اگر معیار اقتصاد را تورم، رکود و بی کاری و این سه موضوع را به عنوان مهم ترین مسئله ها در نظر بگیریم و پس از آن سرمایه گذاری خارجی، رشد صادرات بقیه بخش ها و توازن در رشد صادرات و واردات بخش کشاورزی و حرکت به مسیر خودکفایی، خودکفایی در تولید گندم در کشور و ده ها و ده ها نمونه دیگر را مدنظر قرار دهیم؛ نسبت به سال 91 یعنی سالی که رشد اقتصادی ما منفی 6،8 بوده و اوایل سال 92 که تورم ما 45 درصد بوده و در پنج ساله 85 و سال های بعد تا سال 90 و 91 که تقریبا در این چند سال اشتغال خالص ما صفر بوده است؛ قابل مقایسه است».او با تاکید بر اینکه وعده من نجات اقتصاد کشور از سراشیبی سقوط بود و وعده من به مردم این بود که سانتریفیوژ می چرخد و کارخانه ها هم به حرکت خود ادامه خواهند داد، عنوان کرد: «در هشت ماهه اول امسال بیش از 15هزارو 600 کارگاه متوسط و کوچکی که راکد بوده یا با ظرفیت عمل نمی کرده اند، با تسهیلات بانکی بالای 11 هزار میلیارد تومان کاملافعال شده اند».رئیس جمهوری گفت: «پس چرخ کارخانه های داخلی به حرکت درآمده است. چرخ کارخانه های مشترک ایران با کمپانی های خارجی هم به حرکت درآمده است. اسفند امسال اولین خودرو مشترک ایران و فرانسه که حدود 30 درصد صادراتی خواهد بود، به نمایش ملت ایران درخواهد آمد و مردم خواهند دید که چرخ اقتصاد در کشور ما به حرکت درآمده است». روحانی افزود: «سانتریفیوژهایی کهIR1 آن فقط فعال بود، یعنی مدل یک، امروز IR8 که مدرن ترین سانتریفیوژی است که ایران به آن دست یافته و جزء سانتریفیوژهای پیشرفته است، به حرکت درآمده است».او تاکید کرد: «علاوه بر آن فرمان شروع فعالیت پیشران هسته ای به عنوان یک حرکت بزرگ در زمینه فعالیت های صلح آمیز هسته ای از طرف رئیس جمهوری صادر شده است و دیروز به آژانس بین المللی هسته ای اعلام کردم در ساخت پیشران هسته ای باید آژانس از لحاظ فنی به ایران کمک کند. تنها سانتریفیوژها در حرکت نیستند، به زودی پیشران هسته ای هم به حرکت درخواهد آمد».حسن روحانی در پایان سخنان خود بیانیه منشور حقوق شهروندی را قرائت کرد. مجید انصاری: برجام سندی است که بدخواهان قادر به نقض آن نیستنددر این مراسم پیش از سخنان رئیس جمهوری، معاون حقوقی رئیس جمهور با اشاره به اینکه دولت یازدهم از روزهای نخست فعالیت خود در راستای پیگیری حقوق مردم پیش نویس حقوق شهروندی را تهیه کرد تا مورد قضاوت حقوق دانان کشور قرار گیرد، گفت: «بعد از سه سال با دریافت نظرات تکمیلی و انجام بررسی های دقیق کارشناسان و نظارت مستقیم رئیس جمهور، این مجموعه در قالب منشور حقوق شهروندی نهایی شد که امروز رونمایی می شود. ان شاءالله بعد از امضای منشور حقوق شهروندی و دستور اجرای آن، کشور و قوه مجریه وارد فاز جدیدی از گام های بلند در راستای توسعه کشور خواهد شد که این مسیر با انقلاب اسلامی آغاز شده بود».حجت الاسلام مجید انصاری با بیان اینکه مردم ایران در سال 92 با رویکردی هوشمندانه، شخصیتی برجسته از یاران امام (ره) و از حقوق دانان کشور را به عنوان رئیس جمهور برگزیدند، افزود: انتخاب مردم نشان از رویکرد آنها به اعتدال، قانون گرایی، احترام به حقوق شهروندی و تعامل قوا و مردم برپایه حقوق اساسی داشته است. در دولت یازدهم یکی از بزرگ ترین مشکلات کشور یعنی مسئله هسته ای که کشور را تا آستانه جنگ پیش برده بود، با تکیه بر دانش حقوقی و در سایه سند حقوقی مستحکم برجام حل شد و زمینه رشد و شکوفایی کشور به سمت جلو به وجود آمد و مردم ایران اولین ثمره استقرار شخصیت حقوق دان بر مسند ریاست جمهوری را مشاهده کردند».او با بیان اینکه برجام سندی است که امروز حتی بدخواهان قادر به نقض آن نیستند و این حکایت از استحکام حقوقی برجام دارد، گفت: «جامعه حقوقی ما می تواند از سند حقوقی برجام به عنوان یک درس و آموزه علمی استفاده کند». امین زاده: تدوین حقوق شهروندی نشان دهنده پاسخ گوبودن دولت استهمچنین در این مراسم، الهام امین زاده، دستیار ویژه رئیس جمهوری در امور شهروندی، گفت: «تدوین منشور حقوق شهروندی نشان دهنده پاسخ گویی دولت یازدهم است؛ چراکه در حکومت های مردم سالار دولت ها باید به مردم پاسخ گو باشند. حکومت های مردم سالار که اقتدار خود را از مردم می گیرند، باید به مردم نیز پاسخ گو باشند و تدوین حقوق شهروندی نیز نشان دهنده پاسخ گویی دولت یازدهم به مردم است».او با تاکید بر اینکه اجرای سند حقوق شهروندی فرصت های برابر برای افراد جامعه فراهم می کند، افزود: «از جمله ویژگی های اجرای حقوق شهروندی این است که مردم هم فضیلت مدنی و هم به احساس تسلی خاطر اجتماعی دست پیدا می کنند؛ چراکه منشا حقوق شهروندی کرامت و فضیلت انسان هاست نه صرف رویه های حقوقی خشک و توصیه های اخلاقی معمول، بلکه حقوق شهروندی ترکیبی از حقوق اساسی مردم و اخلاقیات اجتماعی است».امین زاده با اشاره به اینکه حاصل حقوق شهروندی آزادی، امنیت و رفع نابرابری ها خواهد بود، عنوان کرد: «اجرای حقوق شهروندی در جامعه امری یکسویه محسوب نمی شود بلکه دارای رابطه ای سه ضلعی میان ملت و دولت، دولت و ملت و ملت با ملت است که حاصلش نیز آزادی، امنیت، رفع نابرابری و رفع تبعیض و مشکلات اجتماعی تا حد توان دولت است».او افزود: «در این منشور برای اولین بار جایگاهی برای نظارت همگانی و برای مردم در نظر گرفته شده است و این منشور را می توان به عنوان یک سند ملی پس از بررسی های لازم، محسوب کرد تا همه دولت ها آن را نصب العین خود برای اجرا قرار دهند. امیدواریم همه مصوبات دستگاه های اجرائی دارای زمینه ای از حقوق شهروندی باشند تا اجرائی شدن این حقوق در تمامی موارد در درون جامعه تضمین شود».در این مراسم همچنین، حسین مهرپور، از حقوق دانان شورای نگهبان، سیدمحمد هاشمی استاد حقوق اساسی دانشگاه شهید بهشتی، محمدحسن ضیایی فر، دبیر کمیسیون حقوق بشر اسلامی، حسین صفایی، استاد دانشگاه تهران و امیر حسین آبادی رئیس کانون وکلای مرکز، در سخنان کوتاهی به بیان نظرات خود درباره منشور حقوق شهروندی پرداختند.
                