سه‌شنبه ۱۱ آبان ۱۳۹۵
-----------------------------------------
یادداشت
-----------------------------------------
درباره آب مذاکره کنیم؛ ولی «چرخ را دوباره اختراع نکنیم»
-----------------------------------------

                    متاسفانه بی آبی زاینده رود دیگر جدید و حتی عجیب نیست. هر کسی که به آب این رودخانه به هر نحوی دسترسی داشته٬ در مسابقه برداشت آب سعی و جهد بلیغ کرده؛ عناوین حقوقی و فنی آب مانند حق و حقابه بر یا سهام و سهم آبه بر هر روز بیشتر رنگ می بازند و به مرور نادیده و دفن می شوند؛ تامین آب شرب اصفهان به دغدغه روزمره تبدیل شده؛ سد زاینده رود به حدی خالی است که علاوه بر ثبت رکورد تقریبا به مرز ناکارایی رسیده است و دیگر برای مدیرانی که زمانی جسورانه به پشتوانه آن، رودخانه زاینده رود را به توسعه اراضی، توسعه شهرها و صنایع و حتی به خارج از حوضه خود متعهد کردند، نیز فروغی ندارد. در این وضعیت ناهنجار و خبرهای ناگوار، خبری در این هفته ها منتشر شد که دو استان اصفهان و چهارمحال وبختیاری وارد گفت وگو و مذاکره مستقیم درباره زاینده رود شده اند و تفاهم نامه ای بین استانداران امضا شده است. اینکه چه چیز توافق و چه چیز امضا شده، متاسفانه مطابق معمول به لحاظ نبود شفافیت تصمیمات، جزئیات آن در دسترس نبود. درعین حال این خبر به دلایل زیادی مسرت بخش است: یک، عملا«گفت وگوی آب» به طور رسمی شروع شده است. دوم، جامعه سیاسی با احترام به نظرات جامعه دانش از حل وفصل موضوع به وسیله روش های دستوری-کنترلی کمی فاصله گرفته و به سمت حل وفصل مذاکره محور حرکت می کند. این تغییری است که نشان داد با تکیه صرف به قانون توزیع عادلانه آب، حقابه های تاریخی، رایزنی های سیاسی، تاکید مقام اجرائی بر اجرای فلان تصویب نامه یا اجرای نمایش های استفاده از شعارهای جهانی مانند مدیریت به هم پیوسته، هیچ رودخانه ای دائمی و هیچ هامونی پرآب نمی شود؛ بلکه مشکلات از جایی به جای دیگر منتقل می شود. به طور ویژه روابط چهار استان خوزستان، چهارمحال وبختیاری، اصفهان و یزد روابطی پیچیده و مواج بوده که کشتی آن روی مشکلات اطراف رودخانه زاینده رود به سختی هدایت می شود. در پیشانی این کشتی مواج دو استان اصفهان و چهارمحال وبختیاری قرار دارند. اصفهان که بقیه استان ها تصور می کنند استانی برخوردار و دارای قدرت سیاسی است و دیگری، استانی که دارای قدرت چانه زنی حاصل از دراختیارداشتن منابع آب است. این دو دیار با وجود داشتن سابقه درخشان تعاملات تاریخی، اکنون بیش از یک دهه است مانند دو کشور هم جوار، رودخانه را به مرکز اصلی مناقشات منتقل کرده اند؛ اختلافاتی که دیگر کتمان کردنی نبوده و دامنه آن بسیار گسترده شده است. برای مثال سال هاست مرز دو استان محل مناقشه است! که قطعا دلیل اصلی آن اعمال بیشتر قدرت در کنترل آب است. استان بالادست رایزنی های دامنه داری با مرکز انجام داده و می دهند که دریاچه سد زاینده رود (چادگان) به دو نیم شده و رودخانه به مرز دو استان تبدیل شود. اینکه سیاسیون طرفدار این تغییر مرز داستان «خط تالوگ» را می دانند یا نه، موضوع این نوشتار نیست؛ ولی طرح تغییر مرز استان به خودی خود نشانه ای بسیار منفی از فضای سیاسی بین دو استان هم جوار است که مطلقا مطلوب نیست. نمونه دیگر این تلاش ها که در ظاهر موفق بود و در باطن به مشکلات دامن زد، تصویب لایحه قانون تبدیل ادارات کل امور آب به شرکت آب منطقه ای بود که به طور طبیعی نمایندگان استان های پرآب کشور مانند چهارمحال وبختیاری و لرستان سکانداران تصویب این قانون در مجلس در سال 1383 بودند؛ قانونی که عملااستان ها را به سمت تداخل در سیاست گذاری ها هدایت کرد و توهم استقلال در ساخت وساز خودمختار و بیش بارگذاری حوضه های آبریز و همچنین برداشت بی رویه آب را به ویژه در استان های پر آب تقویت کرد. سه سال بعد، در سال 1386 مجلس با تصویب قانونی دیگر آخرین ضربه را بر بدنه نحیف حوضه های آبریز، ازجمله زاینده رود نواخت و این بار آب زیرزمینی را هدف قرار داد تا رمق دشت ها بیش ازپیش گرفته شود. این مصوبه قانونی، وزارت نیرو را مکلف کرد که برای همه چاه های بدون پروانه احداث شده تا سال 1385، پروانه صادر کند. ابتدای دهه 90 شروع تشدید اعتراضات اجتماعی بود که نیازی به یادآوری آنها نیست. مناقشه زاینده رود به حدی بغرنج شده بود که بالادست و پایین دست همه راضی به حکمیت مرکز شوند. در اولین روزهای بهار سال 1393 دو معاون رئیس جمهوری، دو وزیر و استانداران شش استان که با زاینده رود پیوندی داشتند، در شورای عالی آب، گرد هم آمدند تا بر مصوبه 9ماده ای جامع احیای زاینده رود توافق کنند. حال که سه سال از ابلاغ آن مصوبه و یک دهه از قانون تبدیل امور آب به شرکت های آب منطقه ای سپری شده، آنچه عیان است، نارضایتی کامل اصفهان از اجرانشدن مصوبات طرح جامع، با وجود دستورات و تاکیدات معاون رئیس جمهوری بر اجرای آن است. همچنین شکایت های روستاهای بی آب و شهرهای کم آب در هر دو استان حتی در چهارمحال وبختیاری که رئیس جمهوری سابق خود را مدیر آب استان و مردم را مالک تمام آب آن دانست. قبلانگارنده به سهم خود بارها در مقالات متعدد استدلال کرده که حقوق آب با تحکم و اجبار دست یافتنی نیست و پیوند دادن مشکلات سیستم های اجتماعی تکنیکی (در اینجا زاینده رود) با یک موافقت نامه دستوری مشکلی را حل نکرده و نمی کند؛ بلکه شاید خود بخشی از مشکل بشود.به دو دلیل، یکی اینکه مصوبات به خودی خود حقوقی را برای بعضی که قبلاحقی نداشته اند ایجاد کرده و دوم اینکه قوانین و مصوبات آب عموما در پاسخ انتزاعی به یک مشکل جاری مملکت و از درون حلقه های بسته تصمیم گیری خارج می شوند و کمتر قابل تعمیم هستند. درحالی که تصمیمات مرتبط با آب حتما بایستی قبل از تبدیل شدن به قانون به وسیله مذاکره با واقعیت های اجتماعی، سیاسی و طبیعی هر منطقه همخوان شوند؛ بنابراین در عین تاکید بر یک نگاه ملی به موضوع زاینده رود- که تاکنون وجود نداشته است-، ادامه مذاکره دو طرف را ضروری و آن را گامی اساسی در جهت تغییر منش مدیریتی زاینده رود فرض می کنیم.با این فرض و امید به ادامه مذاکره سخن این نوشتار مستقیما با استانداران محترم دو استان است: برای اینکه مذاکرات منتهی به این نشود که بخواهیم «چرخ را دوباره اختراع کنیم»، در حد ظرفیت یک روزنامه کثیر الانتشار و یک نوشتار عمومی نگارنده تجربیاتی حاصل از مذاکرات مشابه را که در مآخذ علمی درحال حاضر در حال بحث است به اشتراک می گذارد به امید تدوین موافقت نامه (های) کارا و اجرائی درباره زاینده رود.پژوهشگران حوزه حکمرانی و دیپلماسی آب برای اینکه «یک مشکل آبی به موضوع مذاکره تبدیل و ضامن یک توافق و همکاری و تامین آب پایدار شود» حاکم شدن شرایطی را بر مذاکرات ضروری می دانند:1- طرفین درک کنند که در مذاکره با یک مسئله پیچیده که بازیگران آن به هم پیوند خورده اند، روبه رو هستند.منظور ما از پیچیدگی در اینجا تداخل مرزهای طبیعی، سیاسی و اجتماعی است؛ بنابراین دیپلمات های آبی فقط و فقط مهندسان و سیاسیون نیستند و حضور سایر تخصص ها هم نیاز مذاکره است. تشبیه پیچیدگی به بیماری دیابت مثال خوبی است که نشان دهد مشکل زاینده رود راه حل ندارد چون هنوز علم پزشکی هم برای دیابت که با عوامل زیادی در بدن درگیر است درمان قطعی نیافته است؛ بنابراین زاینده رود دیابت دارد؛ باید مرض مدیریت شود که به دنبال راه حل قطعی نباشیم. ضمن اینکه وجود و شناسایی این به هم پیوستگی ها بایستی ازسوی یک تسهیلگر که طرفین به قضاوت های او تکیه کنند، صورت گیرد. حتی در جاهایی این تسهیلگر می تواند به نزدیکی طرفین کمک کند. شرایطی که یک تسهیلگر دارد در حوصله این نوشتار نیست ولی مطمئنا یک بخش دولتی تسهیلگر خوبی برای مذاکره زاینده رود نیست.2- دعوای آب دعوای ارزش ها و علایقی است که در مقابل هم قرار گرفته اند و با هم مبارزه می کنند؛ بنابراین طرفین بایستی متمایل به درک «علایق» و شناخت ارزش های طرف مقابل باشند.مثال های زیادی در دنیا هست که نشان می دهد ایجاد ارزش برای حل هر مناقشه نیازی اساسی است. لازم نیست زیاد دور شویم؛ در همین مدیریت مناقشه هسته ای اخیر که به برجام منتهی شد، مثلاصادرات اورانیوم 20 درصد تولیدی ایران به خارج از کشور یا مدرن سازی سایت اراک ازجمله ارزش هایی است که در این مذاکرات برای رسیدن به توافق ایجاد شد. ایران در مذاکرات هسته ای دلایل خود را برای نساختن بمب بیان کرد و اصل و ارزشی دینی به نام فتوا را برای طرف های مقابل هرچند با مشقت ولی بالاخره تبیین و تفهیم کرد؛ بنابراین این یک الزام است که علایق و ارزش هایی که در پشت این علایق هستند، در مذاکرات تشریح شود و برای طرف مقابل نتیجه گیری شود.سوالاتی که به علایق برمی گردد- درباره زاینده رود برای نمونه- می توانند اینها باشند که مذاکره بایستی برای آن جواب و بند مشخص داشته باشد؟ دعوا بر سر چه مقدار آب است؟ از این 16 درصد آبی که از مجموع آب های استان چهارمحال وارد زاینده رود می شود چه مقداری واقعا حق و سهم کشاورزی، صنعت، شهرها و گاوخونی است؟ با جواب به این سوال دیدگاه ها نسبت به قانون توزیع عادلانه آب روشن می شود. دلیل واقعی چهارمحال وبختیاری برای پمپاژ مستقیم آب از سد به ارتفاع 700 متر و کشاورزی در ارتفاعاتی که خاک آن هم بعضا از مناطق دیگر حمل شده چیست؟ اگر فرض شود این حقی است که از طریق تصمیماتی مبهم و خلق الساعه به ایشان واگذار شده و درست و قانونی باشد، آیا اقتصادی است که آب و خاک حمل شود تا باغی به هر قیمتی آباد شود! هدف چیست؟ چه ارزش هایی نادیده گرفته شده است؟ آیا هدف نشان دارکردن ارزش هاست یا باغداری و کشاورزی یا هر دو؟ اصفهان چه هدفی از کنترل و برداشت آب دارد؟ این مشخص است آب رسانی به صنایعی که برای چهارمحال نیز اشتغال ایجاد کرده است ولی آن ارزش دیگر برای نسل فعلی کارایی ندارد چون از دید آنها برایشان اشتغالی و ارزش اقتصادی یا اجتماعی سیاسی ایجاد نشده است. این سوال مهمی است که مشخص شود اصفهان چه ارزشی برای کشور دارد که چهارمحال آن را نداشته و با جاری شدن زاینده رود آن ارزش حفظ می شود؛ و برعکس؟ دلیل آن به نظر نگارنده ساده است، برای اینکه سال هاست ارزش جدیدی ایجاد نشده است. نه در تایید ولی به عنوان مثال عملی سال های گذشته با احداث صنایع مختلف به خصوص ذوب آهن و فولاد در اصفهان، یک ارزش اقتصادی ایجاد و در مرز دو استان به اشتراک گذاشته شد؛ حال نیاز است نه با آن روش ولی با روش های دیگر این عمل تکرار شود. سال هاست طرفین برای ارضای علایق طرف مقابل خلاقیتی به خرج نداده اند چون گردوغبار حاصل از دعوا این اجازه را نداده است. در مذاکره علایق جدید ایجاد کنید البته بر مبنای ارزش های جدید مثلامشوق های مالی و اجتماعی.3- بدنه ای نیاز است که توافقات را پایش کند، مشکلات جدید را در زمانی که به وقوع می پیوندند نشان دهد و برای آن مذاکره کنندگان را به تصمیم گیری وادار کند.مشکلات آبی همچون خود آب سیال، زنده و دائما در حال تغییر هستند. به همین دلیل پیوند آن با مصوبات خشک و بوروکراتیک کمکی به حل وفصل آنها نکرده و نخواهد کرد. به طور قطع مصوبات و قوانین لازم هستند، ولی اولابایستی مذاکره شده باشند و ثانیا بایستی به وسیله بدنه ای کارشناسی - تجهیزاتی پایش شوند. بخش مهمی از این بدنه که از الزامات فراموش شده زاینده رود است، ایجاد یک سامانه به روز اطلاعات جغرافیای شفاف و در دسترس همگان برای مدیریت اطلاعات رودخانه است. جان کلام اینکه هرگونه مذاکره آبی باید احیای این اصول را مد نظر قرار دهد. اینکه زاینده رود به یک توافق مذاکره شده مبتنی بر قوانین، علایق و واقعیت های علمی برسد، باید به یکی از دغدغه های ملی تبدیل شود. بحران زاینده رود بحران دو استان است، ولی افق ملی وسیعی دارد. توسعه این منش مدیریتی می تواند قطار از ریل خارج شده حکمرانی آب ایران را به مسیر بازگرداند، و زاینده رود را به اولین نمونه موفق داخل کشور در حصول توافقات آبی مذاکره شده بدل کند. رودخانه ای که زاینده امید برای مردمانی است که اکنون «فقط» به رحمت الهی امید بسته اند؛... هو الذی ینزل الغیث من بعد ما قنطوا... (شوری، 28).
                