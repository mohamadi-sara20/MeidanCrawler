یک‌شنبه ۲۲ اسفند ۱۳۹۵
-----------------------------------------
سرمقاله
-----------------------------------------
نجیب ترین منتقدان دنیا
-----------------------------------------

                    یکی از محصولات مدرنیته، «حاکمیت قانون» است که در آن مخالفان می توانند با سیاست ها و تصمیم ها مخالفت کنند. چنین بود که در نظام های مبتنی بر دموکراسی، موجودی متولد شد به نام اپوزیسیون. حتی در بخشی از جوامع غربی از آن با عنوان دولت سایه «SHADOW GOVERNMENT» نام برده می شود. به بیان ساده تر، دولت سایه حالادیگر همان قدر مشروعیت پیدا کرده بود که دولت رسمی. به تعبیر دیزرائیلی، پارلمان شد خانه اپوزیسیون...پارلمانی که اپوزیسیون در آن نبود، باز به تعبیر دیزرائیلی، خانه خالی از سکنه بود. اپوزیسیون به تدریج شد اقلیت که بدون حضور آن، عملااکثریت بی معنا می شد. در ایران خودمان هم، این مفاهیم به تدریج با مشروطه وارد گفتمان سیاسی مان شدند. در مجالس اولیه، بیشتر دو جریان «اعتدالیون» و «اجتماعیون» بر زبان ها در مجلس جاری بودند؛ اما از مجلس چهارم، تیر 1300، به تدریج اپوزیسیون به نام اقلیت متولد می شود. طرفداران دولت یا حکومت در مجلس، «اکثریت» نام گرفتند و مخالفان آن به نام اقلیت. مرحوم سیدحسن مدرس در مجالس تاریخی چهارم و پنجم لیدر قدرتمند فراکسیون اقلیت بود؛ چه آن را دولت سایه بنامیم چه اقلیت، واقعیت آن است که حیات سیاسی اپوزیسیون در نزدیک به یک قرن گذشته که پارلمان در ایران به وجود آمده، دشوار بوده است. مشکل اصلی خیلی ساده این بود که اساسا اپوزیسیون یا اقلیت از جانب اکثریت، خیلی جایگاهش به رسمیت شناخته نمی شده است؛ اکثریت همواره نگاهی سرد و بی تفاوت به مخالفان یا همان اقلیت داشته است؛ اکثریت سیاست هایش را درست و اصولی و به نفع کشور و مردم می پنداشته؛ بنابراین اقلیت در بهترین حالت، یک «خروس بی محل» تلقی می شد. نگاهی به این جریان در شرایط فعلی به بهترین شکل، نگاه به آنها را نشان می دهد. رفتاری که با مرحوم آیت الله هاشمی رفسنجانی و سایر چهره های اصلاح طلب می شد، مبین جایگاه دشوار این جریان است. البته اپوزیسیون درون نظام همواره رفتاری به غایت نجیبانه از خود نشان داده است. در مقابل برخی بی مهری ها، شاهد رفتار به غایت بردبارانه از جانب آنان بوده ایم؛ چه نجابت مرحوم هاشمی رفسنجانی در برابر رفتارهای برخی جریان ها و چه بسیاری از رفتارهای سایر منتقدان واقعا نشان دهنده نجابت و غایت تسامح و تساهل از جانب آنان است. انصافا اگر در دنیا جدولی برای رنکینگ «نجابت اپوزیسیون» ساخته می شد، این گروه در ایران اگر نگفته باشیم در صدر جدول قرار می گرفت، یقینا جزء صدر جدولی ها می شد. بگذریم که اپوزیسیون جدیدی در ایران متولد می شود که حاشا و کلا ذره ای از محدودیت هایی را که اپوزیسیون فعلی با آن مواجه بوده، تحمل کند؛ برای مثال هنگامی که مرحوم آقای هاشمی رفسنجانی امکان حضور در انتخاب یازدهم را نیافتند بدون اعتراض پذیرفتند و اصراری بر اینکه خودشان حضور داشته باشند مطلقا نشان ندادند؛ اما زمانی که از اپوزیسیون جدید خواسته می شود در انتخابات سال آینده شرکت نکند، همان طور که شاهد هستیم همچنان اگرچه غیرمستقیم، حضور بسیار فعال و پررنگی در انتخابات برای خود قائل شده؛ این همان تفاوت معناداری است که این دو جریان با یکدیگر دارند؛ بنابراین شاید و فقط هم شاید، در آینده معلوم شود منتقدان فعلی چقدر نجیب بوده اند.
                