چهار‌شنبه ۲۵ اسفند ۱۳۹۵
-----------------------------------------
type_unknown
-----------------------------------------
معاون زنان و خانواده رئیس جمهور: زنان زندانی قربانی جرائم مردان
-----------------------------------------

                    گروه جامعه: مطابق آمار بیشتر زنان زندانی که مرتکب جرائم غیرعمد می شوند، سرپرست خانوار هستند. وضعیت زنانی که در زندان ها به سر می برند از هر طرف نگران کننده است. بیشتر آنها جگرگوشه ای بلاتکلیف در بیرون از زندان دارند، با ورود هر زن به زندان، وضعیت زندگی خانوادگی آنها دچار ازهم پاشیدگی می شود. از طرفی هم بسیاری از زنان در جرائم ارتکابی قربانی مردان می شوند. معاونت امور زنان و خانواده ریاست جمهوری در دولت یازدهم توجه به وضعیت زنان زندانی را در برنامه ریزی های خود قرار داد. بازدیدهای معاونت زنان از زندان های زنان در استان های مختلف و تلاش برای توانمندی زنانی که مرتکب بزه شده اند، قدم های اولیه برای بهبود وضعیت زنانی بود که آسیب دیدگان اجتماعی محسوب می شوند. حالادر اقدامی جدید، معاونت زنان در آزادسازی زندانیان مرتکب جرائم غیرعمد با ستاد دیه همراه شده است و در قالب امضای یک تفاهم نامه و کمپینی که ارمغان نام گرفته در راه آزادسازی زندانیان جرائم غیرعمد، بخش آزادی زنان را برعهده گرفته. کمپینی که شروع کننده اش شهیندخت مولاوردی است و در این گفت وگو از مردم به ویژه زنان دعوت می کند تا به کمپین ارمغان بپیوندند و سهمی در آزادی زنان زندانی داشته باشند تا شاید یک بار دیگر مادرها به خانه برگردند و فرزندانشان را در آغوش بگیرند و دختران دوباره صدای خنده های از ته دلشان جای گریه های روی تخت های غمگین زندان ها را بگیرد. شهیندخت مولاوردی در این گفت وگو از «ارمغان» می گوید. خانم مولاوردی، زندانی بودن یک مادر چه تاثیری روی بنیان خانواده و فرزندانش می گذارد؟ به خصوص که بیشتر زنان زندانی ما مطابق آمار، زنان سرپرست خانوار هستند و از خانواده هایی می آیند که آسیب دیده اجتماعی محسوب می شوند؟قطعا حضور مادر در زندان آسیب های جدی به خانواده و فرزندان حتی بیشتر از زندانی بودن مرد خانواده وارد می کند. با اینکه در فرهنگ ما کودکی که پدرش را از دست می دهد یتیم محسوب می شود ولی ما در عمل شاهد هستیم خانواده هایی که مادرشان را از دست می دهند، دچار ازهم پاشیدگی خواهند شد. ما خانواده هایی را که پدرشان در زندان است، خانواده هایی در معرض آسیب تعریف می کنیم، و این نگرانی را داریم که آسیب های مختلفی متوجه خانواده آنها باشد. حالااگر به جای پدر، مادر خانواده در زندان باشد شرایط پیچیده تر هم می شود. از طرف دیگر متاسفانه ما شاهد خانواده هایی هستیم که پدر و مادر را به صورت توامان در زندان دارند و وقتی از زن زندانی درباره وضعیت فرزندان او سوال می کنی یا از آنها خبر ندارند یا اینکه هرکدام را یکی از اعضای فامیل نگهداری می کنند تا زمانی که مادر آزاد شود. این را باید بپذیریم وقتی پدر فوت می کند، این مادر است که همت خود را نشان می دهد تا خانواده را حفظ کند، ولی در زمانی که این بلاسر مادر می آید، ما کمتر شاهد حفظ بنیان خانواده به واسطه پدر هستیم و این هم به روحیات یک مادر باز می گردد. به خاطر تمام این اما و اگرها بود که ما از ابتدای دوره دولت یازدهم ضمن اینکه توجه به توانمندی خانواده های زندانی به ویژه همسران و دختران آنها را در برنامه های خود قرار دادیم، از همان ابتدا به وضعیت خانواده هایی که زنان زندانی داشتند هم بی توجه نبودیم؛ هرچند نتوانستیم قدمی جدی برداریم. با پیگیری هایی هم که تاکنون انجام دادیم و با بازدید از زندان ها در برنامه های استانی، توانستیم به برنامه ای عملی برسیم که مقدمه ای است برای ادامه راه و برنامه های بعدی. در بازدید از زندان زنان شهرهای مختلف، مهم ترین مسئله مطرح شده که زنان زندانی به آن اشاره کردند، چه بود؟یکی از برنامه های اصلی من در سفرهای استانی بازدید از زندان ها و مراکز ماده 16 و مراکز نگهداری از زنان آسیب دیده اجتماعی است. در کنار آن همچنین تلاش می کنیم تا جایی که امکانات و اختیارات و اعتبارات به ما اجازه می دهد پیگیر بهبود وضعیت این زنان و توسعه مراکزی باشیم که این گروه از جامعه را کمک می کند تا توانمند شوند و اشتغال پایدار پیدا کنند؛ چون عمدتا زنانی که در این وضعیت به سر می برند بعد از رهایی به دلیل برچسب و انگی که می خورند مشکلات فراوانی خواهند داشت، از طرف خانواده و جامعه طرد می شوند و برای همین بسیار آسیب پذیرتر از مردان آزادشده از زندان هستند و برای همین عمدتا بازگشت به زندان دارند. من سعی می کنم در این بازدیدها به صحبت های آنها گوش کنم. مطالبه اکثر اینها بین آنهایی که جرائم غیرعمد مرتکب شده اند رهایی است. در صحبت با آنها متوجه می شویم بسیاری از آنها ناآگاهانه گرفتار شده اند و دقیقا نمی دانسته اند که چه سرنوشتی در انتظارشان است. زنان به خصوص درباره اسناد تجاری شناخت و آگاهی لازم را نداشتند و بدون آنکه تقصیری متوجه شان باشد، بیشترشان قربانی جرائم مردان خانواده می شوند و پایشان به زندان کشیده می شود. البته خانم هایی هم هستند که مثل آقایان به اتهام کلاهبرداری دستگیر شده و عامدانه پا در این وادی گذاشته اند، اما روی سخن ما با خانم هایی بوده که زندانی جرائم غیرعمد هستند. شما خودتان در رشته حقوق درس خوانده اید و این حوزه را می شناسید. آیا قانون ما نگرش خاصی به وضعیت زنان زندانی داشته است و آیا برای وضعیت زنانی که قربانی جرائم دیگران می شوند تدبیری اندیشیده؟قانون ما از این نظر تفاوت نگرشی ندارد و اتفاقا از مواردی است که تساوی جنسیتی را برقرار کرده است. درحالی که این انتظار می رود که با توجه به وضعیت نیازها و اقتضائاتی که زنان زندانی دارند، حتما توجه ویژه به این گروه زندانیان بشود که ما متاسفانه این توجه را در قانون نداریم. درحال حاضر راهکارهای بهبود وضعیت زندانیان و زندان ها در دستور کار کمیسیون اجتماعی دولت است و ما هم تا جایی که توانستیم بررسی های لازم را انجام داده ایم و مشخصا درباره زنان زندانی پیشنهادات لازم را مطرح کرده ایم که البته هنوز نهایی نشده است. بررسی های ما نشان می دهد این باگ در قانون وجود دارد و ما حتما باید فکری به حال آن بکنیم. از چه زمانی معاونت زنان تصمیم به همکاری با ستاد دیه گرفت؟من همیشه پیگیر خبرهای این ستاد بودم؛ چه قبل از مسئولیت و چه حالاو به نظرم کار درخورتوجهی در حوزه آزادی زندانیان انجام می دهند. گزارش های ارائه شده از فعالیت های ستاد و رسیدگی به امور زندانیان برای ما ارزشمند بود. بعد از جلسه ای که با رئیس ستاد دیه آقای جولایی داشتیم، پیشنهاد امضای تفاهم نامه بین ستاد و معاونت زنان مطرح شد و آنجا متوجه شدیم که ستاد دیه با نهادهای مختلف تفاهم نامه امضا کرده است. ما متن تفاهم نامه را مطالعه و بررسی کردیم و سپس تفاهم نامه امضا شد. هدفمان هم از این امضای تفاهم نامه بیشتر کمک به زنانی است که در جرم قربانی اشتباه شده است. هدفمان این است؛ ضمن آنکه بتوانیم آگاهی به آنها بدهیم که کمتر به این وادی گرفتار شوند، برای برون رفت از وضعیت فعلی شان هم تلاش کنیم. بالاخره بعد از بازدیدی که من در آغاز هفته زن از ستاد دیه داشتم، به این توافق رسیدیم که اقداماتی را برای آزادی زنان زندانی جرائم غیرعمد داشته باشیم و امیدواریم بتوانیم با جریان سازی آن را در کل جامعه تسری دهیم. درباره متن تفاهم نامه توضیح می دهید؟در راستای این تفاهم نامه کمپینی با نام ارمغان در حال راه اندازی است. پیشنهاد این است که ما از میلاد حضرت زهرا تا میلاد حضرت معصومه حداقل در دو ماه و نیم به صورت داوطلبانه پنج رقم انتهای فیش های حقوقی کارکنان دستگاه ها و موسسات دولتی به ویژه کارکنان زن را به آزادی زندانیان جرائم غیرعمد اختصاص دهیم که بخشی از آنها را زنان تشکیل می دهند. این کار کاملاداوطلبانه صورت می پذیرد و کمپین ارمغان برای پیوستن مردم به ما فعالیت می کند. برای همه گیرشدن این کمپین نیاز به فرهنگ سازی دیده می شود، به نظر شما چرا فرهنگ سازی صحیحی درباره آزادسازی زندانیان صورت نگرفته و معاونت زنان در این حوزه برای فرهنگ سازی چه اقداماتی کرده است؟گزارش های خوبی را ستاد دیه از آزادسازی زندانیان از سوی مردم به واسطه گلریزان های مختلف در روزهای به خصوص به ما رسانده است. این گزارش ها نشان می دهد این فرهنگ در حال شکل گیری است، اما شرایطی هم برای همه گیرکردن آن لازم است و البته ستاد دیه نیز برای آزادی زندانیان شرایط مشخصی را در نظر می گیرد. اول اینکه بیشتر این گلریزان ها جرائم غیرعمد را دربر می گیرد و ثانیا کسانی که بار اول مرتکب جرم شده اند، از سوی ستاد دیه آزاد می شوند. کم کم می بینیم که فرهنگ آزادسازی زندانیان در حال جاافتادن است. من قرار است در جلسه هیئت دولت از وزرای محترم دعوت کنم تا به کمپین پیوسته و کمک های آنها را جمع آوری کنم و خودم نیز به این حرکت ملحق شوم. ما می توانیم شما را شروع کننده کمپین بدانیم؟من از خودم شروع می کنم و ان شاء الله بقیه هم به ما بپیوندند. نگاهتان در بلندمدت به آزادسازی زنان زندانی چگونه است؟ما در ابتدای امر باید فکری به حال جای خالی مادر در خانواده هایی کنیم که زنانشان در زندان هستند. هیچ کس جای زن را در خانه پر نمی کند و اینها باید به آغوش خانواده بازگردند. در جرائم موردنظر ما بحث غیرعمدبودن مطرح است. در جرائم غیرعمد جرم ارتکابی فاقد عنصر معنوی است و آنها عامدانه و عالمانه مرتکب جرم نشده اند و ناخواسته قربانی شرایطی شده اند که هر کدام از ما می توانست جای آنها باشد. در یک جرم غیرعمد هرکسی می تواند جای مرتکب باشد و این فرد چه توقعی از ما دارد و ما اگر جای او بودیم چه توقعی داشتیم؟ ممکن است روزی کمپین مشابهی برای زنانی که مرتکب جرائم عمد شده اند نیز ایجاد شود؟چراکه نه. در ابتدا باید ببینیم در این راهی که آغاز کردیم چقدر می توانیم اعتماد افراد را جلب کنیم و ان شاء الله اگر با موفقیت پیش برویم و بتوانیم در این مدتی که تعیین کرده ایم به اهدافمان دسترسی پیدا کنیم، جامعه هدفمان را بزرگ تر می کنیم.
                