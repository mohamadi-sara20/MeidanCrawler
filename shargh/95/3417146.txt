سه‌شنبه ۲‌شهریور ۱۳۹۵
-----------------------------------------
سرمقاله
-----------------------------------------
تاکتیک تکراری
-----------------------------------------

                    در خبرها آمده است که صداوسیمای جمهوری اسلامی ایران پخش زنده سخنان رئیس جمهور به مناسبت روز پزشک را قطع کرده است. صرف نظر از جنبه های سیاسی این اتفاق، از منظر مسئولیت حرفه ای و اخلاق رسانه ای، این اقدام؛ یعنی قطع پخش برنامه زنده دومین مقام رسمی کشور از سوی رسانه رسمی متعلق به نظام، که متاسفانه پیش از این هم رخ داده، واجد یک مضمون اهانت آمیز به افکار عمومی و مخاطب است.به عنوان کسی که اندکی در عرصه مسئولیت های رسانه ای سابقه و کمابیش دل مشغولی هایی در مورد وضعیت رسانه در جامعه ایران دارم، وقتی با این پدیده مواجه می شوم جز اهانت و توهین به افکار عمومی چیزی در آن نمی بینم و متاسفم که بگویم تکرار این اتفاق نشان می دهد این اقدام به نوعی تاکتیک تبدیل شده است که مرتبا مورد استفاده بخش سیاسی صداوسیما که خبر را پوشش می دهد قرار می گیرد.معتقدم اولین مدعی چنین رفتار اهانت آمیزی خود جامعه مخاطبان هستند. به بیان دیگر از این روش برخورد - به خصوص با توجه به اینکه هیچ نکته یا توجیه خردپسندی برای چنین برخوردی وجود ندارد- یک پیام بسیار معنادار و قابل تامل قابل استنباط است و آن اینکه نوعی احساس قیمومیت و رابطه ارباب- رعیتی بین رسانه ملی و مخاطبان وجود دارد که من از آن با عنوان نوعی صاحب اختیاری و بی پروایی در برخورد غیرمحترمانه با مخاطب یاد می کنم.اگر سازوکار حساب وکتاب دار و البته ضمانت داری در زمینه نظارت بر عملکرد رسانه وجود می داشت، بی تردید باید کسی که چنین تصمیمی را گرفته است؛ از سردبیر تا کارگردان و حتی مدیر شبکه و رئیس سازمان، بی درنگ مورد سوال و بازخواست قرار می گرفت و از افکار عمومی به خاطر رفتار او پوزش خواسته می شد. ازسوی دیگر معتقدم این کار به طور غیرمستقیم توهین به ملت ایران است چراکه به منتخب قانونی آنها که رئیس جمهور کشور است، اهانت شده. تو گویی نوعی بی حرمتی مضاعف به افکار عمومی با این اتفاق روی داده است، اما جالب اینجاست رسانه ای این روش را به کار می برد که در بسیاری از برنامه های شعارگونه و کلیشه ای اش، به عنوان احترام به نظر مردم دربه در می گردد به دنبال سوژه هایی که به ظاهر نقد و گلایه و نظر و شکایت مردم را از وضعیت اداره کشور عنوان کنند و بعد آنها را از موضع کنار مردم قرارگرفتن با یک وجهه مردمی و پز احترام به مردم نمایش می دهد. این همان داستان قدیمی باورکردن قسم حضرت عباس پز مردمی و دم خروس قطع سخنان منتخب مردم است و ماجرای تکراری این رسانه. به نظر می رسد تا از یک موضع انتقادی جدی با این رویه ها برخورد و واکنش مناسب نسبت به آنها نشان داده نشود، مجددا هم تکرار خواهد شد. گمان می کنم بیشترین مسئولیت درباره این اتفاق مربوط به رده های مدیریتی این سازمان است که انتظار دارند در فضای بسیار باز و آسان ارتباطی کنونی جایگاهی نزد مخاطبان داشته باشند و به هر آب وآتشی می زنند و بودجه های نجومی غیرقابل قیاس با هر رادیو و تلویزیونی در جهان را مصرف می کنند و نتیجه نمی گیرند. کاش به جای این همه، یک بار فکر می کردند پیامد حتی یک مورد شبیه آنچه دیروز اتفاق افتاده، فروریختن کاخ خیالی اعتماد مخاطب به رسانه است و چاره درد را از اینجا دوا می کردند. اگر این اتفاق آنچنان که در خبرها آمده است رخ داده باشد، ای کاش رئیس جمهور به عنوان مجری قانون اساسی و همچنین رئیس یکی از قوای سه گانه که مسئولیت نظارت بر عملکرد رسانه را دارد، نه در دفاع از شخص خودش یا به خاطر قطع سخنانش بلکه به عنوان وکیل اراده ملی و افکار عمومی که حق اطلاع یافتن و شنیدن و مشاهده کردن سخنان رئیس جمهورشان را داشته اند با این موضوع تا هرجایی که لازم باشد برخورد کند.
                