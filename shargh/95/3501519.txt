پنج‌شنبه ۳۰ دی ۱۳۹۵
-----------------------------------------
حرف اول
-----------------------------------------
22 سال پس از «مهدی بازرگان»
-----------------------------------------

                    زندگی و زمانه مرحوم مهندس بازرگان، پرتلاطم و پرآسیب بود. وی یک سال پس از انقلاب مشروطه متولد شد و کمتر از دو دهه پس از انقلاب، چشم از جهان فرو بست. هرچند وی نسبت به نسل های پس از خود اندکی دیر وارد سیاست شد، اما «حضور او، حضوری همه جانبه بود.» مسیر کلی بازرگان تا به آخر بر مدار سنت مسلط روشنفکران عصر مشروطه می گشت.او با درک ضرورت تحولات بنیادین، بنیان های ایمان دینی را نیز استوار می خواستند و اصولامسیرهای دیگر تحول را چندان ممکن نمی دیدند.این از بلنداقبالی روشنفکران مسلمان بود که آن حزب سیاسی که بازرگان به همراه آیت الله سیدمحمود طالقانی و دکتر یدالله سحابی، تاسیس کرد به نام «آزادی» آراسته بود و درعین حال از درک درست تاریخی آنان همین بس که به درستی دریافته بودند این مقام، جز از مسیر نهضت و جنبش دسترس پذیر نیست. برای درک روزگار بازرگان باید به یاد بیاوریم گستره انقلاب مشروطه و نهضت ملی دکتر مصدق تا به آنجا بود که از یک سو جریان های ارتجاعی در متن سنت و سیاست های کهن در مقابل آن صف آرایی کرده بودند و از سوی دیگر کم نبودند روحانیان روشن اندیشی، مانند سیدابوالفضل و سیدرضا زنجانی و سیدمحمود طالقانی که در کنار روشنفکران سیاسی وارد مبارزه با ارتجاع و دیکتاتوری شده بودند و از دکتر مصدق پشتیبانی می کردند. نظر این جبهه، اهتمام بزرگی بود که نشان می داد مبانی دینی، نه آنکه با دموکراسی و اراده آزاد مردم و مقیدکردن همخوانی دارد، بلکه آنها را ضروری و در ردیف احکام شرعی لازم الاجرا می داند.از همین رو بود که برای نشان دادن استمرار حضور این اندیشه از مشروطه به این سو، سیدمحمود طالقانی، تنبیه الامه و تنزیه المله، کتاب جسورانه آیت الله محمدحسین نائینی را که در اندیشه شیعی، با حاشیه ها و تفسیرهای خود منتشر کرد. این کتاب که به تایید دو مرجع مشروطه، یعنی آخوند ملامحمدکاظم خراسانی و شیخ عبدالله مازندرانی رسیده بود تا پیش از این کتابی نسبتا ناشناخته از مشروطه بود. بازرگان از یک سو استاد برجسته و رئیس دانشکده فنی دانشگاه تهران بود و از سوی دیگر اندیشمندی موثر در حوزه نوگرایی دینی که همچنان آرای او محل گفت و گوست، اما آنچه بازرگان را در کنار مجاهدت های سیاسی و آرای مهم دینی و اجتماعی او برجسته می کند، خلق عظیم و پایداری شگفت او در منش و روش «به راستی اصولگرایانه»اش بود. شاید مهم ترین توصیف از این ویژگی او را محمد بسته نگار کرده باشد که می گوید بازرگان در یک کلام «جو زده» نبود؛ یعنی اینکه او به خوشامد مذاق دیگران نه سخن می گفت، نه سکوت می کرد و نه به ظاهر یا به باطن، تغییر جهت می داد؛ اما تفاوت انسان اخلاقی با دیگران در همین است که راستی منش و عقیده و اخلاق را به صعوبت روزگار نمی فروشد و در مقام درست «راست آیینی» قرار می گیرد، جوانان عصر بازرگان شاید با او به درشتی رفتار کردند و با بی پروایی به او می تاختند، اما اهمیت این سخن بازرگان را دریافتند که می گفت: «عدالت غیر از انتقام و تعدی است و سیاست موفق تقوا و رحمت است».
                