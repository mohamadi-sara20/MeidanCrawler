دو‌شنبه ۲۲ آذر ۱۳۹۵
-----------------------------------------
type_unknown
-----------------------------------------
احمد شاملو در آستانه
-----------------------------------------

                    نودویک سالگی احمد شاملو را در غیاب «شاعر» به جشن نشسته ایم. سالیانی است که در زادروز و سالمرگ شاملو می نویسیم، اما «نه به رسم یادبود، که به آیین یادآوری.» به تذکار ایده شاعری که باور داشت «شعر محصول لزوم و اقتضا است. اقتضای وارستگی، نه اقتضای وابستگی. اقتضای ایثاری نه اقتضای بیعاری.» تنها چند ماه پیش در شانزدهمین سالمرگ شاعر، یاران و دوستدارانش بر سر مزارش به سوگ نشستند تا درست مانند روز خاکسپاری شاعر معاصر ما، با شعرخوانی و یادآوری اندیشه های شاملو «جشنواره شعر» برپا کنند، که البته با ممانعت هایی مواجه شد و مراسم ناتمام ماند. اینک چهار ماه از آن روز، دوم مرداد همین امسال، می گذرد. جمعی از اهالی شعر و ادبیات به مناسبت زادروز او گرد آمدند تا همزمان با برگزاری دومین دوره جایزه شعر شاملو، تولد او را نیز جشن بگیرند. این بار همه چیز به دیدوبازدیدهای اهالی ادبیات و نهادهای مستقل ادبی بر سر مزار شاعر یا نویسنده یا چند خط نوشتن از جایگاه او ختم نشد، صحبت از راهی بود که شاملو با تاسیس بنیادی به نام خود آغاز کرد و اخلاف او بنا دارند آن را در حد مقدورات زمانه و بضاعت شعر امروز ادامه دهند. جایزه شعر شاملو دومین دوره خود را در میان جمع کوچکی ازجمله آیدا شاملو، حافظ موسوی که دبیر این جایزه است و چند تن دیگر از داوران جایزه و در موسسه ای خصوصی برگزار و منتخبان خود را اعلام کرد و برپایی مراسمی بزرگ تر با جمع بیشتری از اهالی ادبیات و فرهنگ، درخور قدر شاعر ملی معاصر ما، ماند برای وقتی دیگر، که مجوزهای لازم داده شوند و سالن اجتماعاتی پیدا شود. در این فاصله چهارماه واندی از مراسم سالمرگ شاملو، در وزارت فرهنگ و ارشاد که دست کم روی کاغذ و براساس مقررات موجود و مرئی، مسئول فرهنگ و مناسبات آن است، وزیری رفته و وزیر دیگری بر صدارت نشسته است. وزیر جدید، تاکنون جز کلیاتی در باب فرهنگ مکتوب نکرده است، اما حکم او مصادف شد با دورهمی های فرهنگی و تبلیغاتی مانند مراسم کتابگردی در روز و هفته کتاب، یا نشستن پای درددل اهل نشر و ناشران در کتابفروشی ها و محل هایی جز وزارت متبوع او. تا اینجای کار این مواجهات با فرهنگ نشان می دهد که وزیر وقت، معتقد به ارتباط نزدیک تر با اهل فرهنگ است و از مراسم ها، بزرگداشت ها و نکوداشت هایی از این دست استقبال می کند. از این است شاید، که اهل فرهنگ چشم به راه برپایی بزرگداشتی برای یکی از شاعران بزرگ ملی خود، احمد شاملو هستند. هرچند تولد تنها بهانه ای است برای گفتن از حقیقتی که شاملو همواره بر آن پای می فشرد و در هر دوره از زندگی پرفراز ونشیب فکری و شعری خود از آن دست نشست. و آن حقیقت که ضرورت هر کار فکری چون نوشتن و شاعری است چیزی نیست جز اصل آزادی بیان. احمد شاملو در این راه به «مطبوعات» نیز امید بسیار داشت. جدا از آنکه خود روزنامه نگار مهم و موثر دورانش بود و ژورنالیسم ادبی را با مطبوعاتی چون کتاب جمعه و کتاب هفته و دیگر کتاب ها یکسره تغییر داد، او برای گفتن و نوشتن از ممیزی از هر نوع آن و دفاع از آزادی بیان، سخت به مطبوعات مستقل باور داشت و خطاب به روزنامه ها و روزنامه نگاران از ملاحظات بدون مبنایی سخن گفت که نشان تازه تفریق بودند. فرهنگ و اهالی آن در نظر شاملو با هر تغییر شیوه و کردار مستقر، به گونه ای دیگر دستخوش تغییرات می شوند. شاملو در مقاله خود به شرایط اختناق سال های پنجاه اشاره می کرد و شکستن جمود فکر و انجماد فضا را کار وجدان های آگاه و توده آگاهی یافته می دانست و البته شاعران و نویسندگانی که درد مردم داشتند.گرچه واقعیات تاریخی در همه جا از شکاف عمیق و ریشه دار سیاست و هنر خبر می دهند، اما شاملو به آینده ای که در می رسد باور داشت و امید داشت به تعهدی که نویسنده و توده را رهایی خواهد بخشید، شاملو شاعر زمانه خود بود، ازاین رو باور داشت «تعریف همه چیز ازجمله شعر نیز محدود به زمان و مکان است.» او در زمانه ای که در آن می زیست، سرود، لب به انتقاد گشود، طعن و عتاب ها به جان خرید و نوشت. ما نیز به تبعیت از رسم شاعر معاصرمان در آستانه فصلی دیگر باید خواست ها و ضروریات زمانه خود را شناسایی کنیم و از ملاحظاتی سخن بگوییم که هیچ قاعده ای ندارند، چه بسا اهل ادبیات و فرهنگ به آن خو کرده باقند. بازسازی خانه شاملو که محل برخوردها و مواجهات بسیاری از اهل فرهنگ با تفکرات و باورهای متفاوت و گاه متناقض، بوده است و بدل شدن آن به موزه شاملو، تولد شاعر و برپایی جایزه ای به نام این شاعر، بهانه ای شد برای تامل بر تالماتی که هیچ حق اهل فرهنگ نبوده است.» بازسازی خانه شاملو به قصد موزه شدن، نوشتن از شاملو در زادروز او و حتا گزارش مراسم جایزه ای به نام شاملو، جز به دست دادن روزشماری از وقایع ادبی، به کار دیگری نیز می آید، همان یادآوری در یادبود شاعر ما، احمد شاملو که «جاودانگی رازش را با [او] در میان نهاد.»12 و 14 نیز مراجعه کنید