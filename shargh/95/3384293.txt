سه‌شنبه ۸ تیر ۱۳۹۵
-----------------------------------------
یادداشت
-----------------------------------------
اسوه عدالت و معیار حاکمیت
-----------------------------------------

                    مشروعیت حکومت از دیدگاه مولای متقیان منوط به پذیرش خلافت از سوی مردم است. بر همین اساس، علی (ع) با داشتن شایستگی های فراوان و بی مانند و با بهره مندبودن از تمام شرایط حکمرانی و نیز وصیت پیامبر گرامی اسلام در غدیر خم، وقتی می بیند شرایط زمانی و مکانی و خواست عمومی جامعه، اقتضای حکومت او را برنمی تابد...ضمن بیان صریح رای و نظر خود، برای تصدی خلافت و کسب کرسی حکومت اصرار نمی کند و به آزادی انتخاب مردم احترام می گذارد، حتی اگر این رویه به 23 سال خانه نشینی شایسته ترین رهبر جامعه بینجامد. هدف از حکومت در اندیشه علی(ع) که همان اهداف دین اسلام است، برقراری حق و عدالت و مبارزه با باطل است؛ عدالت در همه وجوه اقتصادی، سیاسی و اجتماعی آن، مراد و مقصود مولی الموحدین است و هرگز نگاه او به مقوله عدالت تک بعدی نیست. حساسیت علی (ع) در حفظ بیت المال و رعایت حق الناس، محکم و جدی است و خود را به رعایت حقوق مخالفان و آزادی بیان آنها به عنوان والی مسلمین مسئول و پاسخ گو می داند. به بیان امروزی عدالت در همه عرصه ها اصلی ترین خط قرمز حکمرانی علی (ع) است، از این روست که جورج جرداق مسیحی سبب شهادت امام علی را شدت عدالت آن امام می داند. از سوی دیگر، مواجهه علی با مخالفان و دشمنان، مبتنی بر مدارا و تحمل و به دور از هرگونه افراط و تفریط است و با مشی اعتدال با آنان رفتار می کند. علی (ع) حفظ حقوق مخالفان را مادامی که نظم و امنیت جامعه را برهم نزده اند، امری واجب می داند که نمونه بارز آن را در رفتار آن حضرت با خوارج می توان دید. امام علی (ع) پا را از این هم فراتر گذاشته و اصل اساسی دیگری را در روابط اجتماعی مطرح می کند که امروزه از آن با عنوان قاعده طلایی اخلاق نام برده می شود. آن حضرت در نامه ای به فرزند خویش، امام حسن مجتبی (ع) می فرماید: «آنچه را برای خود دوست داری، برای دیگران هم دوست بدار و آنچه تو را خوش نیاید، بر دیگران هم مپسند». البته امام تاکید می کند حق همواره با تکلیف همراه است و از این منظر عموم مردم هم در قبال جامعه مسئولیت هایی دارند و در این میان توصیه امام علی به مردم همواره حفظ اعتدال در همه شرایط و پرهیز از افراط و تفریط است. نیاز امروز جامعه ایران این است که به جای شعار و حرف، کاربست عملی سیره و سنت علی (ع) را در رفتار و کردار خود جاری و ساری کنیم. اگر امروز به فکر کاستن شکاف طبقاتی و لزوم محرومیت زدایی هستیم، اگر به برخورد با اشرافی گری باور داریم، اگر ساده زیستی حاکمان را می پسندیم و انتظار آن را داریم، اگر مبارزه با رانت و ویژه خواری را طلب می کنیم، اگر به آزادی های سیاسی و اجتماعی در چارچوب قانون معتقدیم، همه اینها در دوره حکمرانی علی (ع) با وجود همه مشکلات، تنگناها و مخالفت ها محقق شده و معیاری دقیق در اختیار ما گذاشته است.
                