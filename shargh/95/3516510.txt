سه‌شنبه ۲۶ بهمن ۱۳۹۵
-----------------------------------------
حرف اول
-----------------------------------------
ترامپ؛ عامل فروپاشی آمریکا؟
-----------------------------------------

                    ویرانی کاخ های ستمگر و فروریزی سلطه های تجاوزگر به حقوق فردی و اجتماعی مردمان یک سنت و وعده حتمی و تحقق پذیر خداوند است.تدبیر الهی در برخورد با مروجان نابرابری، مفسدان اقتصاد انسانی، سالبان حق آزادی و امنیت عمومی همواره برخوردار از نوآوری ها و متکی به بهره گیری از فرصت ها و روزنه های کوچکی بوده که نزد ارباب «عقل و حل» و تحلیلگران وضع موجود، نادیده و ناچیز انگاشته می شده؛ اما وقتی قدرت باطل زمانه ای چون نمرود با نفوذ پشه ای، دماغ عقلانیتش منفعل می شود و ارکان ستم خانه اش فرو می ریزد و هیمنه پادشاه حبشه و لشکریان فیل گون او با حمله پرستوهای کوچک آسمانی، متلاشی می شود و فروریزی دیکتاتوری نظام بزرگ فرعونی، با پرورش کودکی یتیم و ازآب گرفته شده در دل دربار او تحقق می پذیرد و در عصر معاصر ما، نظام آهنین ابرقدرتی مانند شوروی به بهانه سستی و سبک کاری مردی مانند گورباچف، ویران و رژیم تبعیض نژاد آفریقای جنوبی ساقط می شود، ده ها دیکتاتور با قدرت محلی، منطقه ای و قاره ای مانند صدام، قذافی و...، در بدترین شکل و شرایط به نیستی و تباهی کشانده می شوند؛ در رواج و تداوم داشتن سنت استخوان خردکنی رژیم ها و ستمگران متجاوز به حقوق برابر انسان ها در بهره مندی از مواهب طبیعی و فرصت های طبیعت، نباید به خود لحظه ای درنگ و تردید راه داد.به نظر می رسد اینک نوبت جریان یافتن سنت الهی فروریزی نظام ایالات متحده آمریکا به دست ناآشنای بر کرسی ریاست جمهوری نشسته است. ازاین رو، ترامپ را باید چیزی شبیه گورباچف قلمداد کرد. شرایط حکمرانی این چهره موهوم آسیب زای غیرسیاسی، امواج طوفانی را در سراسر آمریکا و خارج از آن به راه انداخته که سبب سستی، ضعف و اختلاف دستگاه های اطلاعاتی و امنیتی ایالات متحده شده و اهل حل و عقد این دولت را همراه معترضان به مقابله خیابانی با سیاست های غیرخردمندانه او کشانده است. از سویی تصمیمات ناعاقلانه او عقلانیت جهانی و فرهیختگان جهان را برای نخستین بار به تظاهرات علیه این چهره آشوب طلب کشانده است و دیری نخواهد گذشت که روابط دیپلماتیک آن با دیگر کشورها به سردی گراید.ظاهرا سنت الهی در سرزمین موسوم به عقل و عقلانیت، تمدن و مدرنیته و مظهر پیشرفتگی مادی، چنین می نماید که عقلانیت استکبارزای این کشور سلطه گر باید مقهور بی خردی و نادانی چهره ای از دل همان سیستم شود که خداوند عوامل فروریزی هر قومی را از درون رفتارهای آن برمی گزیند. ازاین رو، دیری نخواهد پایید که ترامپ یا باید از پیگیری و اجرای بسیاری از ایده های تنش زای خود دست برداشته و عقب نشینی و جاده های ناهموارکرده تاکنون خود را هموار کند، یا مافیای امنیتی حاکم بر منافع و مصالح آمریکا، به حذف فکری و فیزیکی او اقدام خواهند کرد یا تداوم حضورش، نظام یکپارچه ایالات متحده آمریکا را همچون اتحاد جماهیر شوروی به فروریزی خواهد کشاند. احتمالادر آن صورت در جغرافیای سیاسی جهان، جهانیان شاهد تولد و تبلور چند کشور کوچک به تعداد ایالت های موجود آن قاره خواهند بود.إن الله بالغ امره؛ فاعتبروا یا اولی الالباب
                