شنبه ۲۲ خرداد ۱۳۹۵
-----------------------------------------
حرف اول
-----------------------------------------
اقتصاد عشق
-----------------------------------------

                    اقتصاد، علم معامله و خرید و فروش است؛ در دنیایی که همه چیز برای فروش گذاشته و معامله می شود و برای هر چیز قیمتی معین می کنند، همیشه اندیشیده ام که ارزش خدمت، فداکاری، ایثار، مهر، حمایت و عشق را در کارهای خانواده یا داوطلبانه ای که خدمتی و خیری به رایگان یا با بهایی ارزان به دیگران می رساند و از برکت آن انسانی زنده می شود و معتادی نجات می یابد، چراغ خانه ای روشن می شود، کودکی تربیت می شود، کاری آفریده می شود یا بیماری سلامتی می یابد یا سالمندی تیمار داری و نگهداری می شود و... چقدر است؟ اقتصاد عشق یعنی بده وبستانی معنوی و انسانی و فرایندی ارزشی و اقدامی از سر خرد، مهر، عشق، محبت و لطف که می تواند یک بخش از طبیعت، خانواده، جامعه و فرد را احیا و دوباره وارد چرخه بهره وری، باروری، بازتولید و بازآفرینی کند. (امروزه ورود و مداخله داوطلبانه و از سر عشق برای رونق زندگی، نجات یک معتاد، کارآفرینی برای زنان سرپرست خانوار، حمایت از کودکان کار، مداخله در امر ازدواج، تلاش برای کاهش طلاق، آموزش خانواده، حمایت و کمک به سالمندان و بیماران خاص همه و همه آفرینش زندگی است). ملت ما با توجه به جغرافیای سیاسی اش که همیشه مورد طمع جهانگیران، فاتحان و متجاوزان بوده......و با عنایت به جغرافیای طبیعی اش که بر کمربند زلزله، خشک سالی و... بوده است بیش از همه ملت ها در گذر تاریخ، معنای رنج، سختی، تنگی، زخم، غمخواری و مهربانی را می فهمند و به همین دلیل معنای کار داوطلبانه و حمایت و یاری و فداکاری را می فهمد، جنگ هشت ساله و زلزله های طبس و بم و خشک سالی های پی درپی این سال ها نمونه این رنج ها و زخم هاست. مردم ما شاید اقتصاد عشق را با گوشت و خون و جان درک می کنند که از فراز هزاران سال هنوز مانند ققنوسی از خاکستر جنگ و بلایای طبیعی زنده و پرتوان متولد می شوند. راستی اگر عشق، حمایت، محبت و همیاری نبود اکنون ما کجا بودیم و آیا اصلاایران و ایرانی وجود داشت؟ امروز آنچه کار را سخت تر و پیچیده تر می کند هجوم آسیب های اجتماعی به جامعه جوان و در حال گذار است؛ این آسیب ها از یاس و نبود معنا در زندگی تا بی کاری، طلاق، اعتیاد، حاشیه نشینی و... گسترده است؛ اما در این سخت ترین پیچ تاریخی تابناک ترین، ناب ترین، موثرترین و مقاوم ترین سلول حیات تمدن ایرانی یعنی خانواده، بیشترین آسیب، فشار، لطمه و مشکل را پیدا کرده است. شاید هیچ دوره ای از ادوار سخت و خطرناک تاریخ ایران، خانواده به گونه امروز نیازمند کمک و مساعدت و یاری و مداخله نبوده است. امروز سه ظلعی دولت، جامعه مدنی و خانواده باید به یاری همدیگر بیایند تا بتوانند از این مرحله سخت بگذرند آنچه در این میان از همه مهم تر می نماید نقش سازمان های مردم نهاد NGO) در این حوزه است. تلاشگران این حوزه در همه بخش ها باید به فکر برنامه، همبستگی و عمل دسته جمعی باشند. [در حوزه خانواده، محیط زیست، بهداشت و سلامت، کارآفرینی، فرهنگی، آسیب های اجتماعی، طلاق و ازدواج]. مسئولیت اجتماعی جامعه ما در این مقطع تاریخی حکم می کند که کار داوطلبانه و اجتماعی را ترویج و گسترش دهیم. به جامعه مدنی نگاه ویژه تری داشته باشیم و از همه داشته های مادی و معنوی مان برای تحکیم نهاد خانواده بهره بگیریم. در این میان توجه به تشکل های اجتماعی و سازمان های مردم نهاد (NGO) و تکریم عشق و فداکاری بسیار مهم است و در یک کلام؛ امروز ما نیازمند اقتصاد عشقیم تا بتوانیم از این مرحله سخت تاریخی دوران گذار عبور کنیم.
                