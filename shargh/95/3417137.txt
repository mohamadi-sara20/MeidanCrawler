سه‌شنبه ۲‌شهریور ۱۳۹۵
-----------------------------------------
type_unknown
-----------------------------------------
از قاچاق حیوانات تا ردپای سلطان شکر
-----------------------------------------

                    پرونده تحقیق وتفحص مجلس نهم از بنیاد شهید، همچنان به عنوان یکی از نقاط مبهم کارنامه مجلس نهم در بایگانی است. امیر خجسته به عنوان رئیس کمیته تحقیق وتفحص، بارها از طریق رسانه ها و حتی از پشت تریبون نطق مجلس، از اعمال فشار و سنگ اندازی برای قرائت نشدن این پرونده گلایه کرد. حتی کار به جایی رسید که رئیس سابق بنیاد شهید در برنامه زنده تلویزیونی مطالبی علیه اعضای کمیته تحقیق وتفحص بیان کرد و جعفرزاده ایمن آبادی هم از تریبون مجلس پاسخ او را داد. در داخل مجلس هم برخی از اعضای کمیسیون اجتماعی مجلس نهم که مخالف قرائت این گزارش بودند، محتوای آن را دارای جهت گیری و بر مبنای اختلافات شخصی می دانستند و حتی عبدالرضا مصری، در گفت وگویی از این گزارش انتقاد کرده بود، اما خجسته در آخرین ماه های مجلس و در پاسخ به این سخنان در نطق میان دستور خود گفته بود: «آیا جعل درصد جانبازی با فشارهای سیاسی حب وبغض است؟ آیا اتفاقات بیمه دی، سازمان اقتصادی کوثر، اتفاقات مربوط به صرافی بانک دی، آیا دست سلطان شکر در شرکت اقتصادی سبحان و امثال آن فاقد مستندات بوده و حب وبغض است؟» خجسته در پایان آن نطق، یک نسخه از گزارش تحقیق وتفحص به همراه مستندات را به لاریجانی داد و اعلام کرد که با وجود موانعی که بر سر راه قرائت این گزارش ایجاد شده، تصمیم گیری درباره آن را به رئیس مجلس واگذار می کند. با وجود این، علی لاریجانی روز یکشنبه در دیدار با فراکسیون شاهد مجلس دهم، با بیان اینکه آخرش هم نفهمیدیم نتیجه آن تحقیق وتفحص چه شد، به نمایندگان پیشنهاد کرد که با استفاده از ماده 236 آیین نامه اجرائی موضوع را پیگیری کنند. این به معنای بسته شدن پرونده تحقیق وتفحص بود. بر اساس ماده 236 آیین نامه داخلی مجلس، «هرگاه حداقل 10 نفر از نمایندگان یا هرکدام از کمیسیون ها، عدم رعایت شئونات و نقض یا استنکاف از اجرای قانون یا اجرای ناقص قانون توسط رئیس جمهور یا وزیر یا مسئولان دستگاه های زیرمجموعه آنان را اعلام نمایند، موضوع بلافاصله از طریق هیات رئیسه جهت رسیدگی به کمیسیون ذی ربط ارجاع می گردد. کمیسیون حداکثر ظرف 10 روز موضوع را رسیدگی و در صورت وارد بودن با اظهارنظر صریح، گزارش خود را از طریق هیات رئیسه به مجلس ارائه می دهد». بر اساس تبصره های این ماده هم «چنانچه نظر مجلس بر تایید گزارش باشد موضوع جهت رسیدگی به قوه قضائیه و سایر مراجع ذی صلاح ارسال می شود تا خارج از نوبت و بدون تشریفات دادرسی رسیدگی نمایند و در صورتی که مجلس در مورد رئیس جمهور یا هر یک از وزیران سه نوبت رای به واردبودن گزارش بدهد طرح استیضاح درصورت رعایت مفاد اصل هشتادونهم (89) قانون اساسی در دستور کار مجلس قرار خواهد گرفت».توصیه رئیس مجلس برای استفاده از ماده 236 آیین نامه داخلی در حالی است که در دوره ریاست محمود احمدی نژاد بر قوه مجریه، نمایندگان فراکسیون اقلیت مجلس هشتم چندین بار با استفاده از این ماده، شکایت هایی را علیه او به صحن آوردند و با رای اکثریت نمایندگان، آن گزارش ها به قوه قضائیه رفت، اما همچنان خبری از نتیجه رسیدگی قوه قضائیه که باید خارج از نوبت این پرونده ها را در دستور کار قرار می داد، نشده است، اما صرف نظر از اینکه پرونده از کانال ماده 236 به جریان بیفتد یا از راهی دیگر، آنچه همچنان مبهم مانده این است که در این گزارش که به گفته لاریجانی تهیه اش چند صد میلیون هزینه مالی داشته، چه مواردی ذکر شده بود و از چه تخلفاتی پرده برداشته شده بود. «شرق» پیش از این بخش هایی از این گزارش را که مربوط به تخلفات بانک دی و زیرمجموعه های آن نظیر صرافی دی بود، به نقل از یکی از اعضای هیات تحقیق وتفحص منتشر کرده بود، اما با توجه به اهمیت و گستردگی موضوعات این پرونده، در ادامه نگاهی گذرا داریم به مصادیق برخی از نکاتی که امیر خجسته در نطق خود بیان کرده بود.تخلفات مربوط به ایثارگران«اقدامات خلاف قانون علیه ایثارگران» یکی از سرفصل هایی است که در اولین بخش گزارش تحقیق وتفحص مجلس نهم از بنیاد شهید، مورد اشاره قرار گرفته است. در این بخش که به گفته برخی از اعضای هیات تحقیق وتفحص، حقوقی از جانبازان و ایثارگران تضییع شده، به موارد عجیبی همچون تهیه لیست سیاه از ایثارگران برمی خوریم. در این باره در گزارش تحقیق وتفحص، یکی از موارد تخلف، این گونه بیان شده است: «تهیه لیست سیاه از ایثارگرانی که جهت مطالبات قانونی خود پیگیر بودند و اعلام ممنوعیت ورود آنان به بنیاد، به طوری که هر ایثارگری که در پیگیری مطالبات و حقوق خود جدیت به خرج می داد، در لیست سیاه قرار می گرفت و از ورود او به سازمان جلوگیری می شد». همچنین از دیگر مواردی که در این بخش از گزارش مورد اشاره قرار گرفته، صدور چندین دستور کتبی برای انسداد پرونده، محدودیت ارائه خدمات، حذف خدمات و دستور عدم پرداخت مطالبات تعدادی از آزادگان و انتساب اتهامات واهی به آنان بوده است. به گفته یکی از اعضای تیم تحقیق وتفحص، در برخی موارد، پیگیری آزادگان از طریق مراجع قضائی، منجر به محکومیت بنیاد و پرداخت مطالبات آنان شده است.مجتمع های فرهنگی سیاحتی کوثر و املاک کوثراما در کنار این تخلفات اداری، بخش قابل توجهی از این گزارش به تخلفات اقتصادی زیرمجموعه های بنیاد اختصاص دارد. یکی از این زیرمجموعه ها، «سازمان مجتمع های فرهنگی و سیاحتی کوثر» است که در فصل مربوط به تخلفات آن، موارد عجیب و جالبی گزارش شده است. یکی از این موارد، واگذاری مدیریت مجتمع اقامتی ایثار کرج به مدیر حراست سازمان است. گزارش مربوط به دوره مدیریت این فرد در مجتمع ایثار کرج، حاوی نکاتی است که یکی از جالب ترین آنها نگهداری حیوانات نادر و گران قیمت در قسمت حیات وحش مجموعه است. حیواناتی که کمیته تحقیق وتفحص درباره وضعیت آنها می گوید: «بنا به اظهارات مدیر مرکز کردان، بعضی از این حیوانات هدیه شده از سوی افراد خیر و علاقه مند به حیات وحش بوده و از نظر قیمتی بعضا قابل قیمت گذاری نیستند. اما ضمن مکاتبه با سازمان محیط زیست استان، راجع به نوع و تعداد حیوانات اهدایی به مجتمع ایثار کرج استعلام به عمل آمد و از سوی دیگر هم زمان و به صورت مکتوب آمار حیوانات اهدایی نیز از مجتمع ایثار درخواست شد. با مقایسه انجام شده در خصوص لیست های ارسالی از سوی سازمان محیط زیست و مجتمع ایثار کرج، 38 مورد مغایرت آماری آشکار شد که با توجه به ارزش حیوانات مورد نظر و مغایرت های موجود شائبه قاچاق و فروش آنها تقویت می شود». همچنین در ادامه این گزارش، تصریح شده که با وجود اهدائی بودن بعضی از حیوانات باغ وحش از سوی نهادهای مختلف به این مجتمع، مع الوصف برای آنها سند مالی به عنوان خریداری شده تنظیم شده یا اینکه بدون انجام تشریفات قانونی آمار کسری به عنوان تلف شده یا رهاسازی شده اعلام شده است». در این فصل از گزارش، به جز موضوع مجتمع ایثار کرج، مواردی همچون مناقصه شائبه دار واگذاری قسمتی از عملیات ساختمانی احداث پروژه هتل امام رضا(ع) مشهد نیز تشریح شده؛ مناقصه ای که نفر سوم آن بعد از ابطال نتایج مرحله اول به عنوان برنده معرفی می شود و مدیرعامل این شرکت، عروس معاون اداری مالی وقت سازمان بوده است. در همین بخش، به موضوع واگذاری بخشی از عملیات تجهیز هتل هویزه هم اشاره شده که در انجام مناقصه های تهیه و خرید مصالح و همچنین اجرای کار که به ظاهر جداگانه هم برگزار شده، فقط یک نفر برنده شده است. به گفته اعضای تیم تحقیق وتفحص در این مورد هم رد پایی از ارتباط فامیلی فرد برنده مناقصه با یکی از مدیران دیده می شود.در بخش دیگری از این گزارش و درباره واگذاری املاک و مزایده هایی که برای این واگذاری ها در شرکت املاک کوثر برگزار شده، به مواردی از تخلفات اشاره شده که مهم ترین آنها عبارت اند از: تنظیم قرارداد فروش (مبایعه نامه) پیش از وصول آورده نقدی خریدار، تهاتر با املاک فاقد ارزش واقعی، نقل و انتقال مکرر بعضی از املاک بین موسسه کوثر و شرکت های بنیادی مانند شرکت تکلم، فروش ملک دارای متصرف بدون کارشناسی یا ارزش منطقه بندی دارایی، فروش ملک با ارزش بالابه شرکت طرح ساختمان پارسا بدون درج آگهی و اصلاح کاربری».شرکت سبحان و سلطان شکراما یکی از مفصل ترین بخش های تخلفات اقتصادی احرازشده در این گزارش، مربوط به سازمان اقتصادی کوثر و زیر مجموعه های آن است. یکی از این شرکت ها هم شرکت سبحان است. شرکتی که خجسته در نطق خود گفته بود، «سلطان شکر» در تخلفات آن دست داشته است. در گزارش تحقیق وتفحص به انعقاد یک توافق نامه بین مدیرعامل و رئیس هیات مدیره وقت شرکت سبحان، با سلطان شکر اشاره شده که به موجب آن مقرر شده که با فروش دو ملک در میدان توحید، در قالب مبایعه نامه ای به شرکت سرمایه گذاری سبحان توسط «سلطان شکر»، بخشی از بدهی های این فرد به نظام بانکی از طریق شرکت سرمایه گذاری سبحان پرداخت شود. این درحالی است که فرد مورد اشاره، یعنی همان سلطان شکر به موجب بخش نامه سال 84 اداره کل ثبت اسناد و املاک کشور ممنوع المعامله بوده است. در یک مورد دیگر هم ملکی که توسط سلطان شکر به قیمت 4،5میلیارد تومان خریداری شده بود، 48 ساعت بعد از خرید، به قیمت پنج میلیارد و 700 میلیون تومان به شرکت سبحان فروخته شده است. این درحالی است که کارشناس رسمی دادگستری قیمت کارشناسی ملک مذکور را در زمان معامله یک میلیارد و 970 میلیون تومان برآورد کرده بود. اما کار به همین جا ختم نمی شود و پنج روز بعد از این معامله، مدیرعامل و رئیس هیات مدیره وقت شرکت سبحان، ملک دیگری را از سلطان شکر برای شرکت سبحان خریداری می کنند که این معامله هم دارای ابهام است. سه ماه بعد، یعنی در دی ماه سال 88 هم آنچه در این گزارش به عنوان بزرگ ترین معامله شرکت سبحان معرفی شده، باز هم با سلطان شکر انجام می شود و در این معامله که ارزش آن 76 میلیارد و 500 میلیون تومان (نزدیک به کل سرمایه ثبت شده شرکت) بوده، در حالی انجام شده که مطابق نظر کارشناسی منتخب بازپرس محترم پرونده، قیمت ملک مذکور در تاریخ معامله 34 میلیارد و900 میلیون تومان برآورد شده است. نکته جالب اینکه قرارداد این املاک فاقد سند مالکیت، غیرقابل انتقال به غیر، در توقیف بانک ها و نیز در توقیف دادگاه عمومی تهران و بازپرسی دادسرای مجتمع قضائی امور اقتصادی بوده است. این املاک قبلاتوسط فروشنده (سلطان شکر) به شرکت بازرگانی بین المللی بانک پاسارگاد فروخته شده است. مفقودشدن 40 جلد سند مالکیت در این فعل و انفعالات هم از نکات قابل تامل بخش مربوط به شرکت سبحان است. آنچه در این بین امیدوارکننده به نظر می رسد این است که با وجود قرائت نشدن گزارش تحقیق وتفحص از بنیاد شهید و قفل شدن این گزارش در پیچ و خم مجلس نهم، اعضای هیات تحقیق وتفحص می گویند که اتهامات متهمان پرونده شرکت سبحان هم اکنون در دادسرای ویژه کارکنان دولت درحال رسیدگی است.انتقال مشکوک از تکلم به کاوندهدر بخش دیگری از این گزارش، به تخلفات یکی دیگر از شرکت های زیرمجموعه بنیاد به نام «تکلم» اشاره شده است. به گفته اعضای تیم تحقیق وتفحص، در قرارداد شرکت تکلم و تعاونی کشت و صنعت 27ممسنی به ارزش پنج میلیارد و 800 میلیون تومان، ارتباطات ناسالم و سوءاستفاده های مالی وجود داشته و این قرارداد در شرایطی منعقد شده که شرکت تعاونی 27 ممسنی از نظر هویتی و رزومه فعالیت های بازرگانی هیچ گونه سابقه ای نداشته اما مدیرعامل آن، برادر همسر یکی از مدیران شرکت تکلم بوده است. نمایان شدن برخی از این سوءمدیریت ها در ادامه کار باعث تغییر مدیران شرکت تکلم شده، اما پس از تغییرات ایجادشده در ترکیب هیات مدیره شرکت تکلم، اتفاق عجیب دیگری هم روی داده است. ماجرا از این قرار است که سازمان اقتصادی کوثر، مدیرعامل اسبق شرکت تکلم را با وجود تجربه مدیریتی ناموفق و غیرقابل قبولش در این شرکت، این بار به سمت عضو هیات مدیره و مدیر عاملی شرکت «کاونده» منصوب کرده است. اعضای هیات تحقیق وتفحص از فشار افراد ذی نفوذ سیاسی برای این انتصاب سخن می گویند. به گفته آنها، از تبعات تغییر و تحول انجام شده در ترکیب هیات مدیره شرکت کاونده و تکلم، انتقال چهار فقره از قراردادهای پرماجرای شرکت تکلم با تمام تعهدات مربوط به شرکت کاونده است. همچنین در گزارش تحقیق وتفحص آمده که بعد از انتقال مدیریت مسئله دار تکلم به شرکت کاونده، «بدهی های ایجاد شده در شرکت تکلم به شرکت کاونده انتقال می یابد و به این وسیله با پاک کردن صورت مسئله و نادیده گرفتن علت یابی و شناسایی منشا تصمیم های ناصحیح، به نوعی سعی در مخفی کردن خرابکاری های به وجودآمده می شود». به گفته اعضای هیات تحقیق وتفحص، تنها هنر مدیران شرکت کاونده در فعالیت های به ظاهر اقتصادی، دریافت تسهیلات از سازمان اقتصادی کوثر با بهره 20 تا 21 درصد و سپس گسیل دادن آن به چرخه سفته بازی با نرخ 30 تا 32 درصد و تحت پوشش قراردادهای خریدو فروش کالایا سرمایه گذاری های شبهه ناک با اشخاص حقیقی و حقوقی است».
                