پنج‌شنبه ۶ آبان ۱۳۹۵
-----------------------------------------
گزارش
-----------------------------------------
توضیحات تکمیلی عضو فراکسیون امید درباره ماجرای روزنامه «همشهری»: تعابیر تند قالیباف را برای حرمت داری نگفتیم
-----------------------------------------

                    شرق: سخنان روز سه شنبه علیرضا رحیمی، عضو فراکسیون امید، از جلسه مجمع نمایندگان تهران با باقر قالیباف، شهردار تهران، حواشی زیادی داشته که همچنان ادامه دارد. اظهارات ابتدایی رحیمی و در پی آن واکنش مدیرمسئول روزنامه همشهری، موجب شد رحیمی توضیحات تکمیلی خود درباره آن نشست را ارائه دهد. مدیرمسئول و سردبیر روزنامه همشهری که پس از انتشار خبر اولیه، در صفحه توییتر خود، سخنان نماینده تهران را «کذب محض» خوانده بود، در سرمقاله روز گذشته همشهری هم نوشت: «روز دوشنبه گذشته و در جریان تماس تلفنی شهردار محترم تهران با بنده که چندین موضوع مطرح شد بود، ایشان درباره همان توصیه به رعایت انصاف در پرداختن به عملکرد دولت هم نکاتی را مطرح کردند. عصر آن روز هم برخی از نمایندگان محترم در جلسه مجمع نمایندگان شهر تهران، درباره سوژه های تعقیبی و تیترهای همشهری درباره دولت، نکاتی را با آقای دکتر قالیباف در میان گذاشتند که ایشان هم چنین بیان کردند که تحریریه روزنامه همشهری براساس قواعد حرفه ای بدون هیچ گونه اعمال نظری تصمیم می گیرد و استراتژی روزانه این روزنامه از سوی مدیران و تحریریه این روزنامه تعیین می شود و ممکن است بنده نیز گلایه هایی درباره برخی تیترها داشته باشم که با مدیرمسئول روزنامه (مثل همین امروز) در میان می گذارم؛ بنابراین اینکه از ایشان نقل قول شده که از تیترهای روزنامه همشهری متنفر هستند؛ منطبق با واقعیت نیست». اما دیروز و پس از پایان جلسه علنی مجلس، رحیمی در جمع خبرنگاران پارلمانی حاضر شد و گفت: «قالیباف برای اثبات صداقت خود به جمع، درباره انتقاداتش از همشهری، تعابیر بسیار تندی علیه مدیرمسئول روزنامه همشهری مطرح کردند که ما حرمت داری کردیم و تعابیر تند آقای شهردار را در حد ابراز نفرت عنوان کردیم». رحیمی در ادامه گفت: «به نظر می رسد مدیرمسئول روزنامه همشهری کمی شتاب زده وارد موضوع شدند و بهتر بود ابتدا از رئیس و مسئولان خود در شهرداری تهران تحقیق کرده و سپس اظهار نظر می کردند.مطلبی که از قول آقای قالیباف مطرح کردم، مسئله ای بود که در حضور معاونان شهردار تهران و همچنین حدود 15 نفر از نمایندگان مجلس شورای اسلامی عنوان شد و قالیباف برای اثبات صداقت خود به جمع، تعابیر بسیار تندی علیه مدیرمسئول روزنامه همشهری مطرح کردند که ما حرمت داری کردیم و تعابیر تند آقای شهردار را در حد ابراز نفرت عنوان کردیم». عضو فراکسیون امید در مجلس شورای اسلامی همچنین یادآور شد: «در جمعی 20 نفره متشکل از نمایندگان مجلس و مقام های بلندپایه شهرداری امکان تحریف یک مسئله وجود ندارد و بهتر است به جای این قضاوت شتاب زده، روش خود را عوض کنند و با اصلاح رویکرد، در عمل به جامعه اثبات کنند که برای مصالح عمومی اهمیت قائل هستند و نگاه جناحی ندارند».این نماینده اصلاح طلب مجلس افزود: «درصورتی که نگاه قالیباف و شهرداری تهران به دولت، نگاه تعاملی و مثبت است، باید این مسئله را در عمل به اثبات برسانند بااین حال، آنچه برای ما اهمیت دارد، در وهله نخست تغییر رویکرد شهرداری تهران و روزنامه همشهری و در ادامه استفاده از تیترهای وحدت بخش در این روزنامه است».عضو کمیسیون امنیت ملی و سیاست خارجی مجلس همچنین گفت: «درصورتی که قرار است از فرمایش‎های رهبری در بیلبوردهای شهری استفاده شود، باید توجه کنند بیانات وحدت بخش ایشان بسیار زیاد است که می تواند آرامش بیشتری میان مردم ایجاد کند و افکار عمومی را به سمت هم گرایی و وحدت سوق دهد و تا زمانی که این روش های سلیقه ای و غلط را در پیش بگیریم، از طرف جامعه و افکار عمومی قابل قبول نیست». نماینده اصلاح طلب مردم تهران در پاسخ به سوالی درباره انتصاب های جناحی در شهرداری تهران، گفت: «به هرحال زمان جلسه بسیار کوتاه بود و به ویژه زمانی که به پاسخ گویی قالیباف اختصاص یافت، برای اینکه بتوانند درباره تمامی سوال ها پاسخ گو باشند، کافی نبود؛ چراکه بیش از 50 موضوع اجتماعی، فرهنگی، سیاسی و اقتصادی مطرح شد». او ادامه داد: «بااین حال درباره انتصاب ها هیچ مخالفت یا اعتراضی از سوی قالیباف و معاونان، درباره آنچه بیان شد صورت نگرفت؛ بااین حال نمایندگان برپایه این سکوت قضاوت نمی کنند، اما درصورتی که قالیباف نگاه تشکیلاتی و انتخاباتی به شهرداری تهران ندارد، بهتر است که نسبت به شائبه هایی که نزد افکار عمومی ایجاد شده، پاسخ گو باشند». عضو فراکسیون امید در مجلس دهم یادآور شد: «شاه کلید صحبت های قالیباف این بود که روابط شهرداری تهران با دولت یازدهم بهترین رابطه در طول تاریخ روابط شهرداری و دولت است و در هیچ دولتی شاهد این سطح از روابط مثبت نبودیم، اما مردم باخبر نشده اند و بنابر این انتظار داریم درصورتی که این مسئله حقیقت دارد، نمود آن را در عملکرد شهرداری و به ویژه در ارگان رسمی این سازمان که روزنامه همشهری است، ببینیم». رحیمی در پایان تصریح کرد: «درصورتی ‎که مسئولان روزنامه همشهری قصد دارند، در این مورد ارزیابی داشته باشند، بهتر است که از خود شهردار یا دفتر او استعلام کنند». اما به هرترتیب به نظر می رسد توضیح دیروز رحیمی، پایان کار نباشد؛ چراکه توضیحات تکمیلی رحیمی از اظهارات قالیباف، تندتر از آنچه هست که در ابتدا گفته بود و با واکنش مدیرمسئول روزنامه همشهری مواجه شد.
                