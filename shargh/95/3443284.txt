پنج‌شنبه ۱۵ مهر ۱۳۹۵
-----------------------------------------
حرف اول
-----------------------------------------
تمرین نقدگریزی یا نقدباوری؟
-----------------------------------------

                    در شرایطی که بسیاری برای سخن گفتن دچار لکنت می شوند، صریح سخن گفتن امری کمیاب است. علی مطهری صریح سخن می گوید و این وجه تمایز او با دیگران است. چه آن زمان که از انتخاب فیلم فروشنده برای اسکار سخن گفت و چه اکنون از دفاع برای برگزاری مسابقه فوتبال. اینکه اساسا بدون لکنت زبان و لرزش قلم بتوان به چنین مقوله هایی وارد شد، از همان موضوعات چالش برانگیزی است که عمدتا در محافل خصوصی به بحث گذاشته می شوند اما هرگز به شکل گسترده و آشکار از آنها سخن به میان نمی آید. قصد نگارنده در این مجال ورود به چنین بحثی نیست که اگر هم بود، به همان دلایل امکان بیانش فراهم نبود. ازهمین رو ترجیح این است در این مجال به چند نکته اشاره شود:یکم - تا پیش از دوران اصلاحات چندان فضا برای گفت وگو فراهم نبود. آن هم به دلیل قلت مطبوعات و رسانه ها که به نظر می رسید گفت وگو در بسیاری از سطوح، مختص نخبگان است و جامعه از ورود به چنین ساحت هایی دور مانده است. با آغاز دوران اصلاحات و بازشدن فضا و همچنین کثرت مطبوعات و رسانه ها، این امکان به شکل گسترده فراهم شد تا بتوان گفت وگو را در سطوح مختلف تمرین کرد. گفت وگو درباره بسیاری از مباحث که تا پیش از آن در شکل محدود مطرح می شدند...بالمآل در سطح محدود هم بازتاب می یافتند و امکان طرح به شکل گسترده پیدا نمی کردند. دوران اصلاحات دوران شکوفایی اندیشه نیز بود. تولید گفتار در سطح گسترده این امکان را فراهم می کرد تا موضوعات مغفول مانده به بحث گذاشته شوند و در سطح گسترده نیز بازتاب یابند.دوم - احیای «نقد» و ظهور «خردهای نقاد» از دستاوردهای درخشان دوره اصلاحات است. توجه به نقد این امکان را فراهم می کرد که بتوان در زوایای مسائل جست وجو کرد و با خردی نقاد آنها را به بحث گذاشت. شاید ازهمین رو بتوان آن دوره را برجسته ترین دوران نقادی در تاریخ معاصر نامید. خردورزی و نقادی وجه تمایز آن دوره است. در آن سال ها کمتر نقاد و منتقدی برای سخن گفتن دچار لکنت می شد. روزنامه ها و مجلات پر بود از نقد. منتقدان، پرکارترین سال های عمر خود را سپری می کردند؛ همچنان که سخنوران و اندیشه ورزان.سوم - نقادی و خردورزی، دایره امکان را فراخ تر می کرد. به همین دلیل تقاضا برای انتشار نشریات بیشتر شد. در هیچ برهه ای از تاریخ به اندازه دوران اصلاحات میزان تقاضا برای اخذ مجوز انتشار، انبوه نبود. جامعه در فرصتی کوتاه پس از روی کارآمدن دولت اصلاحات به روزنامه خوانی علاقه مند شده بود. روزنامه و مجله به «سبد خانوار» جامعه وارد شده بود. سطوح مختلف سنی، نشریه برای خود پیدا کرده بودند. گفت وگو از سطح نخبگان دانشگاهی به همه سطوح تسری پیدا کرده بود. موضوعات روز در همه محافل به بحث گذاشته می شد. مدارس هم پابه پای دانشگاه ها به موضوعات واکنش نشان می دادند و همین تکثر سبب ساز پیدایش جامعه ای شاداب شد که توانست دستاوردهای درخشانی در بسیاری از زمینه ها داشته باشد؛ ازجمله سال گفت وگوی تمدن ها به ابتکار رئیس جمهور وقت.این موارد را شماره به شماره می توان بر شمرد. مواردی که با اندک تلاشی در لابه لای حافظه تاریخی می توان به آنها رسید. اما دوره پس از آن دوران بود که فضا به ناگاه درهم شد. فضای آشوبناک دوره «احمدی نژاد» وضع را به آنجا کشاند که امروزه صریح سخن گفتن یک نماینده مجلس همگان را دچار شگفتی می کند و آن را امری کمیاب جلوه می دهد! نکته در اینجاست که در آن دوره - دوران پس از اصلاحات- بر سر آن فضا چه رفت؟ چگونه چنان فضای شادابی از جامعه رخت بربست که دیگر نتوان با آن صراحت سخن گفت؟ مگر جامعه «نقادانه سخن گفتن» را تمرین نکرده بود که لازمه آن «صراحت لهجه» است؟ آیا «نقدگریزی» جای «نقدباوری» را گرفته است؟ و آیا «خردهای نقاد» جای خود را به «خردگریزان» داده اند؟ همان «مسئله سازان بی مسئله»؟اگر آن ممارست ها تداوم می یافت، قطعا امروز صریح سخن گفتن یک نماینده مجلس موجب شگفتی نبود. «مسئله یابی» و «حل مسئله» امری ضروری تلقی می شد و «خردهای نقاد» آشکارا بی هیچ لکنتی می توانستند سخن بگویند؛ تا صریح سخن گفتن این چنین کمیاب جلوه نکند. باید بار دیگر به «نقد» روی آورد و «نقادی» را تمرین کرد. «خرد» برای شادابی به «نقد» احتیاج دارد و جامعه به هر دو. دراین باره باید با جامعه بیشتر سخن گفت؛ شاید روزی دیر شود.
                