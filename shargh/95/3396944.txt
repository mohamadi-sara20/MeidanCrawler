چهار‌شنبه ۳۰ تیر ۱۳۹۵
-----------------------------------------
یادداشت هنر
-----------------------------------------
در جدال میان نور و تاریکی...
-----------------------------------------

                    یادداشت نویس روزنامه «جوان» در تاریخ 26 تیر1395 یادداشتی با عنوان «مجلس کفرگویی بیضایی و رحمانیان» نوشته و مثل همه آنها که تنها به نزد قاضی می روند و شادمان بازمی گردند سخنان و نسبت های ناروایی را مرتکب شده. این یادداشت کوتاه نه فقط برای جواب گویی به یادداشت نویس روزنامه جوان که برای ثبت در حافظه تاریخی تئاتر ایران نوشته شده است.یکم - برخلاف نظر یادداشت نویس روزنامه جوان این نمایش نه یک ماه، بلکه تنها 23 شب روی صحنه بوده و تعداد اجراهایش 32 بوده است.دوم - برخلاف گفته یادداشت نویس روزنامه جوان در هیچ کجای نمایش نامه اشاره نشده که ابن ملجم های زمانه مساوی هستند با حاکمیت. این ادعای ایشان خلاف حقیقت است؛ البته که ابن ملجم و هم پیمانانش با قاتلان زنجیره ای مقایسه شده اند، ولی بر چه اساسی یادداشت نویس روزنامه جوان آمران و قاتلان زنجیره ای را مساوی با حاکمیت گرفته اند؟ آن هم جایی که همه نشریات راست و چپ در این نکته متفق القول بوده و هستند که قاتلان قتل های زنجیره ای سال 77 گروهی خودسر بوده اند! و اساسا ابن ملجم، نه در زمان خود و نه به شکل تمثیلی در زمان های دیگر، نمی تواند نمادی از حاکمیت باشد. شمشیرزن گیج و گول شندره پوش جنگ نهروان که وقتی به کوفه می رسد حتی جایی برای ماندن ندارد چطور می تواند نماد حاکمیت باشد؟ آقای یادداشت نویس روزنامه جوان نمایش ما را که درست ندیده است، کاش لااقل تاریخ را درست بخواند.سوم - برخلاف گفته یادداشت نویس روزنامه جوان در هیچ کجای نمایش نامه و نمایش، نشانه ای از ترحم یا حس همذات پنداری نسبت به ابن ملجم وجود ندارد. نمی دانم این نکته را از کجای متن یا نمایش استخراج کرده اند. از نظر بیضایی ابن ملجم نماد یک قاتل خودسر محفلی است که به کشتن عدالت آمده... کاش ایشان توضیح می دادند کی و کجا – در چه صفحاتی از نمایش نامه و کدام صحنه از نمایش - بر این پلنگ تیزدندان ترحم شده است؟چهارم – درباره نمایش روز حسین (ع) پیش از این و در نشریات و سایت های خبری بارها گفته و نوشته شده... من هم هر زمان که لازم بوده پاسخ هایی داده ام که همگان می توانند با یک جست وجوی ساده در اینترنت آن پاسخ ها را بخوانند.پنجم- «دگراندیش» کلمه توهین آمیزی نیست؛ دگراندیش یعنی کسی که مانند دیگران نمی اندیشد. دگراندیشان کسانی هستند که تاریخ را ورق زده اند و نقشه های جغرافیا را جابه جا کرده اند، شرایط اجتماعی را تغییر داده اند و گاه حتی سبب ساز بسیاری از انقلاب ها شده اند. خطبه شقشقیه را دوباره بخوانید تا ایمان بیاورید اندیشه های علی(ع) هرگز با روح زمانه خود و حتی با آرای خلفای پیش از خود نیز کوچک ترین نزدیکی و هم سنخی ندارد.برای همین ابن ملجمی ها در صدد قتل او برمی آیند. برای نمونه نظراتش را درباره نمازهای جماعت دوران خلفا بخوانید که براساس آن گروهی او را تارک الصلاه خواندند و عده ای تعجب کردند او در مسجد به شهادت رسیده است. پرسش اصلی آنها این بود: علی در مسجد چه کار داشته؟ مگر علی نماز می خوانده!؟ششم- برخلاف نظریادداشت نویس روزنامه جوان، «هرگز و در هیچ کجای نمایش و نمایش نامه قضیه قتل امیرالمومنین به دست ابن ملجم با قتل های زنجیره ای دهه 70 یکسان جلوه داده» نشده است. نمایش نامه «مجلس ضربت زدن» بیش و پیش از هر چیز از استراتژی حذف سخن می گوید؛ اینکه در تاریخ گروه هایی وجود داشته و دارند که هرگز نمی خواهند و نمی توانند کسانی را که چون آنها نمی اندیشند تحمل کنند و دست به حذف آنها می زنند. این نکته یکسان میان ابن ملجم و قاتلان زنجیره ای خودسر و طالبان و داعش است و نه هم ارز دانستن علی (ع) با کسی یا کسانی در جهان؛ که این قیاسی مضحک است و مستوجب ملامت. جایی در نمایش نامه «مجلس ضربت زدن» نویسنده می پرسد مگر از جانمان سیر شده ایم که خود را جای مقدسین جا بزنیم؟ و من اضافه می کنم اساسا چه لزومی دارد کسی به ورطه «خودمقدس پنداری» بیفتد و مضحکه ای را سبب شود؟ خواندن دوباره نمایش نامه پیشنهاد می شود.هفتم - اگر در بخشی از نمایش کارگردان می گوید: تو نیمه خالی لیوان را می بینی و من نیمه پر را و نویسنده پاسخ می دهد: «من نیمه پر را می بینم که به سرعت دارد خالی می شود» اشاره اش به فضای نمایش و تئاتر ایران در دهه 70 است و نه معصومیت ائمه... این میزان توهم از سوی یادداشت نویس روزنامه جوان را باور ندارم.هشتم - یادداشت نویس روزنامه جوان از مصطفی عقاد به عنوان کارگردان سوری نام برده اند... اما فیلم «پیام» یا به عنوان عربی «رسالت» یا به قول ایشان «محمد رسول الله» یک محصول کاملاهالیوودی است و خودشان احتمالابهتر می دانند هالیوود وقتی پای فیلم های مذهبی و به ویژه اسلامی در کار باشد از چه ترفندهایی استفاده می کند. متاسفانه نسخه پیچی توامان وهابیت و هالیوود در فیلم «پیام» حدود 40 سال است که نفس فیلم های مذهبی سینمای ایران را گرفته. نسخه ای که خود مصطفی عقاد هم به آن اعتقاد نداشته و خود در مصاحبه ای با مرحوم سیدمرتضی آوینی، چنین می گوید: «...به ما گفتند که باید از «رابط فی العالم الاسلامیه» در عربستان سعودی اجازه بگیرید. آنها مثلاجناح راست افراطی بودند. آنها فکر می کردند که همه ملحدند. الازهری ها ملحدند. باید می رفتم آنجا و می فهمیدم چرا با آن مخالف اند. من به آنها درباره این «صوره حرام» گفتم که من در دانشگاه کالیفرنیا یاد گرفته ام که کسی که تئوری عکاسی و عدسی ها را پایه گذاری کرد، یک مسلمان بود به نام «حسن ابن حیفا»... عکس فیصل در روزنامه بود، گفتم، این یک «صوره حرام» است؟ گفت که نه این اشکال ندارد، چون «انجماد سایه» FREEZING SHADOW است... می گفت شما در سینما آن را به حرکت درمی آورید و به آن روح می بخشید و خلقت روح، فقط به خدا مربوط است. من گفتم اگر تصویر خودم را در آینه ببینم دلیل نیست که من یک روح خلق کرده ام و اگر من قادر بودم روح خلق کنم، ارواح بسیاری برای تمام جهان عرب خلق می کردم...».در نمایش نامه «مجلس ضربت زدن» نویسنده در جایی می گوید، در شبیه خوانی چهره اولیا را نشان می دهند؛ چگونه است که روی صحنه این ممنوعیت وجود دارد؟ در مجموعه تلویزیونی ولایت عشق، آقای فرخ نعمتی نقش امام رضا (ع) را بازی می کرد. هم فیزیک بدن متعلق به آقای نعمتی بود و هم صدا. مردم هم می دانستند که این بازیگر، فرخ نعمتی، بازیگر سینما و تلویزیون و تئاتر، است؛ با چهره و صدای ایشان آشنا بودند. اما در پخش تلویزیونی و سینمایی این مجموعه، بر چهره آقای نعمتی نوری تابانده می شد که تمام فاخر بودن مجموعه ولایت عشق را زیر سوال می برد و آن را شبیه به انیمیشنی از تولیدات دیزنی می کرد. خوشبختانه کارگردانان فهیم ایرانی مثل مجید مجیدی و احمدرضا درویش به این ترفندهای هالیوودی روی خوشی نشان ندادند و البته که چوبش را هم دارند می خورند.نهم - عنوان یاداشت روزنامه جوان به کفرگویی بیضایی و رحمانیان اشاره دارد. درباره خودم حرفی نمی زنم جز اینکه خدا را شاکر باشم یک درجه تخفیف گرفته ام و جرمم از ارتداد - که آقایان پیش از این به آن محکومم کرده بودند - به کفرگویی تقلیل یافته... اما از شما می پرسم چگونه است تلویزیون ایران 20 سال تمام - از بهار 1375 تا امروز - حداقل سالی دو بار فیلم روز واقعه را که فیلم نامه اش را همین نویسنده کفرگو نوشته، نشان می دهد و سینمای ایران از ساخت آن به خود می بالد؟دهم - نمایش نامه «مجلس ضربت زدن» بارها و در دولت های مختلف اجازه چاپ داشته بی آنکه حتی یک کلمه از آن تغییر یابد. به شکل دقیق تر، دولت های هشتم، نهم، دهم و یازدهم به این اثر مجوز چاپ داده اند، فارغ از اینکه چه نامی بر خود گذاشته اند؛ اصلاحات، رایحه خوش خدمت یا تدبیر و امید... پس جنجال این روزهای روزنامه جوان و سایت هایی که آن را بازنشر داده اند، بر سر چیست؟ 17 سال است این نمایش نامه مدام تجدید چاپ می شود چرا امروز به یاد آن افتاده اند؟ آیا جز این است که اقبال عمومی تماشاگران به این نمایش را خوش ندارند؟ و رقم بیش از 20 هزار تماشاگر در 23 شب، آنان را آزرده است؟
                