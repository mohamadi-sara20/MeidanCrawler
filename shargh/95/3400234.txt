سه‌شنبه ۵ مرداد ۱۳۹۵
-----------------------------------------
سرمقاله
-----------------------------------------
آتش بر جان آب
-----------------------------------------

                    برخی سنگ نوشته داریوش را که در آن خشک سالی و دروغ دو عامل ناامنی کشور قلمداد شده است، بهانه کرده اند تا دوره هشت ساله ای که آتش بر جان آب افکنده شد و بحران آب را یکی از تهدیدات جدی کشور کرد، پنهان کنند به این امید که سابقه خشک سالی این سرزمین دوهزارو500 ساله جلوه کند! هشت سالی که 70 میلیارد مترمکعب آب شیرین فسیلی هزاران ساله ایران با توجیه ایجاد شغل برای کشاورزان، فدای تولیدی شد که یا کشاورز انگیزه برداشتن آن محصول را نداشت یا سودش نصیب دلالان و واسطه گران شد و دودش در چشم روستا نشینان رفت!ساختار آب، چنان درهم پیچیده شده است که بهره برداران تمایلی به مشارکت ندارند و صاحبان آب هم برای واگذاری تلاش نمی کنند و کشور از «حکمرانی خوب» در مقوله آب محروم شده است. کشورهای همسایه برای جمع آوری آب تلاش می کنند و بیش از ما آب های رفته را به جوی خود برمی گردانند تا آنجایی که هیرمند که روزگاری ماهی فراوان داشت، اکنون برهوت شده است و تالاب های سرزمینی، آبی در بساط ندارند. اینها در کنار آمار و ارقام تاسف بارتر نشانگر تهدیدی جدی است که همه آن را حس می کنند؛ اما چرا مردم نسبت به آن حساسیت نشان نمی دهند و هرچه مسئولان ذی ربط تلاش می کنند، نتیجه عکس می گیرند؟! چون صیانت از منابع آبی نیازمند «محیط اجتماعی» است و اگر در جامعه ای احساس زوال اجتماعی حاکم شود، «انفعال» و «تقدیرگرایی» جای خود را به «اعتماد» می سپارد و هرچه برای کاهش مصرف آب و برق استمداد می طلبند کمتر لبیک می شنوند؛ سکوتی که فضای ادراکی جامعه از «همراهی» با آنان را نشان می دهد. درست مانند روزهای تعطیل که هرچه پیام داده می شود جاده ها شلوغ است و گنجایش سفر ندارد، شهروندان کار خود را می کنند حتی اگر مسیر چهارساعته را در20 ساعت طی کنند! این را می توان به افزایش کنش امیال فردی نسبت به جمعی تعبیر کرد. اما آب سرمایه ملی است و مقوله ای متفاوت با سفر است. آمارهای تکان دهنده ای از شکسته شدن رکورد مصرف آب و برق در روزهای اخیر در سراسر کشور اعلام شده است. حیات نسل آینده در گرو نحوه مصرف و نگهداری آب است و مشارکت در کاهش مصرف، آبی بر آتش خواهد بود که تاثیر جمعی آن می تواند شعله اش را بی رمق تر کند؛ همان طوری که با نوشیدن هر جرعه آب، یادی از «تشنه لب کربلا» می کنیم که برای احیای عدالت شهید شد، خوب است فرزندانمان را نیز به یاد آوریم که دیگر دسترسی به آب شیرین ندارند و نسل ما را محکوم خواهند کرد. این یادداشت، حکایت همان سخنوری است که به منبر رفت و گفت خدا پدرتان را بیامرزد اگر یک گام به جلو بیایید و وقتی همگی جلوتر آمدند، از منبر پایین آمد و گفت: همه حرف من برداشتن همین یک گام بود که به همت کنش جمعی در مقابل میل فردی برداشته شد. صرفه جویی در آب و برق نیازمند این گام است!
                