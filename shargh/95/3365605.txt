شنبه ۸ خرداد ۱۳۹۵
-----------------------------------------
یادداشت
-----------------------------------------
عارف و سیاست ورزی اخلاقی و عقلانی
-----------------------------------------

                    انتخابات مجلس دهم، نماد امید و رویش اصلاح طلبی و ریزش کسانی است که مردم عملکرد آنها را در راستای منافع ملی ندانستند و نپسندیدند. بی تردید، این رویش را باید از طریق تعامل با نهادهای رسمی، ترمیم شکاف بین مردم و دولت، جلب اعتماد ارکان کشور، خدمتگزاری بی منت و تامین حقوق ملت در فصل سوم قانون اساسی و بهبود معیشت و رفاه اجتماعی حفظ کرد. این روزها در آستانه گشایش دهمین دوره مجلس، بحث و نظر درباره ریاست مجلس در محافل سیاسی و در عرصه رسانه ها بسیار داغ است. اگرچه آقای لاریجانی در دوره ریاست بر مجلس نهم نشان داد با تدبیر عمل می کند اما از اصلاح طلبان و منتخبان لیست امید به دلایلی که در ادامه می آید، انتظار می رود ریاست دکتر محمدرضا عارف بر مجلس دهم را پیگیری کنند. دکتر عارف، از نمادهای سیاست ورزی اخلاقی و عقلانی است. او فردی پاک دست، منضبط، توانمند و معتمد مردم و نظام است که توانمندی و شایستگی خود را در زمینه های گوناگون به عنوان وزیر پست، تلگراف و تلفن، رئیس سازمان برنامه و بودجه، معاون اول رئیس جمهور، عضو شورای عالی انقلاب فرهنگی و عضو مجمع تشخیص مصلحت نظام نشان داده است. ازخودگذشتگی و ترجیح منافع ملی بر منافع شخصی و گروهی و پایبندی او به آرمان های اصلاحات در کنار پیشینه موفق در عرصه های مختلف علمی، اجرائی، تصمیم سازی و تصمیم گیری، از عارف مدیری قابل اعتماد و اتکا و سرمایه ای بزرگ برای جریان اصلاح طلبی ساخته است. استقبال کم نظیر مردم ایران در انتخابات ریاست جمهوری سال 92 از این چهره اصلاح طلب و رای کم نظیر مردم تهران در انتخابات مجلس دهم به وی، به خوبی نشان می دهد مردم به دنبال تغییر بودند و خواستار حاکم شدن رویه اصلاح طلبی و ترجیح منافع و مصالح ملی بر سود و سوداگری شخصی و گروهی هستند. همچنین حمایت احزاب و بزرگان اصلاح طلب از وی، تکلیف را بر همه اصلاح طلبان و منتخبان لیست امید و مستقل هایی که دل در گرو آبادانی و عظمت ایران زمین به شیوه اصلاح طلبی و اعتدال دارند، روشن می کند. ناگفته پیداست هرگونه زدوبندی که خارج از این رویه باشد، می تواند مردم را به اصلاح طلبان و امیدی که به تغییر دارند، دلسرد کند. بی اعتنایی به سرمایه اجتماعی ارزشمند اصلاح طلبان و مقبولیت آنها بین مردم، می تواند خطایی بزرگ را رقم زند و اعتماد مردم به اصلاح طلبان را خدشه دار کند. غلبه گفتمانی منتخبان مجلس، همسو با جریان اصلاحات و اعتدال است و اصلاح طلبان بیش و پیش از دیگران باید به میثاق خود با مردم و شایسته سالاری توجه کنند. از این رو، مردم حق دارند از حضور دکتر عارف در جایگاه ریاست مجلس بهره مند شوند. از همه منتخبان محترمی که از لیست امید وارد مجلس شده اند...انتظار می رود در راستای احترام به خواسته ها و اراده مردم بزرگوار ایران و تغییر در روش های پیشین اداره قوه مقننه، با رای یکپارچه به دکتر عارف، گامی مهم و موثر در جهت ارتقای وضعیت اقتصادی، معیشتی، رفاه اجتماعی و اشتغال پایدار بردارند. البته ما به مردمی که با انگیزه و امید فراوان در انتخابات شرکت و رخدادهای سیاسی را رصد می کنند، اطمینان می دهیم که بر سر کرسی ریاست مجلس منازعه نخواهیم کرد و با هم اندیشی و تعامل مثبت، تکلیف این کرسی را با عقلانیت، آرامش و انصاف تعیین خواهیم کرد و به تندروها، مجال تفرقه افکنی بین نخبگان اعتدال و اصلاحات را نخواهیم داد.
                