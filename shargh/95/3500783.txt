چهار‌شنبه ۲۹ دی ۱۳۹۵
-----------------------------------------
حرف اول. جامعه
-----------------------------------------
گورخوابی و نظام رفاهی مطلوب
-----------------------------------------

                    چند هفته پیش گزارشی از گورخواب های گورستان نصیرآباد شهریار منتشر شد و بازنشر این واقعه تلخ و واقعیت شرم آور در شبکه های اجتماعی، موجی از واکنش ها و سخنان را در جامعه ایجاد کرد. هرچند ما خیلی زود فراموش می کنیم و این فراموشکاری به رسانه ها، سازمان های متولی، احزاب، جناح ها و... نیز سرایت کرده و پس از نوشدن سال میلادی و مطرح شدن حاشیه های سیاسی، این موضوع نیز به فراموشی سپرده شد. صرف نظر از اینکه اسامی افراد و اماکنی که این واقعه در آن اتفاق افتاده یا به آن پرداخته شده است، نیز به خودی خود طنز تلخی است مثلا«گورخواب»، «نصیرآباد»، «شهریار»، «آرمان»، «شهروند» و...؛ اما باید دید چرا این اتفاقات افتاده است و چگونه می شد مانع از بروز این فجایع بشری شد!؟ آیا از لحاظ قانون نگاری کمبودی دراین زمینه وجود دارد؟ پاسخ خیر است؛ چراکه در اصول متعدد قانون اساسی به موضوع تامین حداقل نیازهای اساسی (خوراک، پوشاک، سرپناه) و سطح پایه خدمات امدادی، حمایتی و بیمه ای برای آحاد جامعه به عنوان وظیفه دولت و حاکمیت و حق مردم تصریح شده است.آیا از لحاظ اصول و ارزش های دینی و احکام دینی، کمبودی دراین زمینه وجود دارد؟ پاسخ خیر است...چراکه در اصول، احکام، آیات، روایات و سیره و سنت اسلامی نیز شواهد و قرائن زیادی وجود دارد که دلالت بر تکافل عمومی مردم نسبت به یکدیگر می کند و به ویژه بر وظیفه حاکم اجتماعی در ایجاد تکافل اجتماعی و توازن اجتماعی در جامعه تاکید شده است. آیا از لحاظ ارزش ها و هنجارهای ملی و پیشینه غنی تاریخی پارسی و ایرانی، کمبودی دراین زمینه وجود دارد؟ پاسخ خیر است. شواهد حمایت های بیمه ای از کارگران زمان مادها و هخامنشیان که نوعی تعاونی و توزیع ریسک بود، نظام بیمه ای موجود در وقف نامه ربع رشیدی تبریز و مدل «تاسو» در عشایر بختیاری و... همه و همه نمونه هایی از ظهور و بروز نگاه نوع دوستانه و گفتمان «همکاری جمعی» و سازوکار توزیع ریسک برای هماوندی در تاریخ کهن و باستانی ایران بوده و هست. آیا از لحاظ تعدد و تکثر ساختارها و سازمان های فعال در حوزه رفاه و تامین اجتماعی، کمبودی دراین زمینه وجود دارد؟ پاسخ خیر است؛ چراکه درحال حاضر فقط در حوزه های دولتی و حاکمیتی بیش از 40 سازمان و نهاد در زمینه های بیمه اجتماعی، حمایتی و امدادی فعالیت می کنند.آیا از لحاظ تخصیص و هزینه کرد منابع عمومی و اعتبارات دولتی در حوزه رفاه و تامین اجتماعی، کمبودی دراین زمینه وجود دارد؟ اگرچه سهم حوزه رفاه و تامین اجتماعی از GDP یا GNP و بودجه کل کشور نسبت به کشورهای درحال توسعه و توسعه یافته کم است، ولیکن سهم آن از بودجه عمومی کشور نسبتا درخور توجه است. علاوه بر این به علت شفاف نبودن حساب های مالی و مالیاتی و نیز با توجه به اینکه بخش زیادی از ساختارها، منابع و اعتبارات مصروفه در این حوزه، خارج از حیطه نظارت و مدیریت قوه مجریه است و همچنین به لحاظ شکل نگرفتن نظام درآمد- هزینه خانوار نمی توان دراین زمینه به قاطعیت اظهارنظر کرد ولی به طور نسبی می توان گفت مشکل کمبود منابع، علت اصلی بروز این مشکلات و خلاها نیست. به ویژه آنکه حتی اگر کمبودی نیز باشد می توان و باید با وضع مالیات های اجتماعی آن را جبران و تامین کرد.پس باید پرسید اگر مشکل از کمبود قانون، ساختار یا منابع نیست، پس باید راه حل مسئله را در کجا جست وجو کرد؟ آیا باید ساختارهای جدیدی درست کرد؟ آیا بازهم باید شوراها یا شورایی جدید آن هم از نوع «عالی» درست کرد؟ به نظر می رسد پاسخ این سوال ها همگی خیر است. به نظر می رسد راه حل اصلی، تغییر و تنظیم «رویکردها»، «مقررات» و «سازوکارها» است و در چنین حالتی می توان با همین قوانین، ساختارها و منابع در دسترس به توسعه اجتماعی دست یافت. تغییر و تنظیم «رویکرد» به این معنا که باید رویکرد مسئولان و متولیان امور نسبت به مقولات رفاه و تامین اجتماعی تغییر کند و آن را وظیفه، تکلیف و ماموریت خود بدانند.اگر این تغییر رویکرد صورت پذیرد طبیعتا جایی برای جولان سیاست های توده ستایانه باقی نمی ماند تا افراد یا مجموعه هایی بخواهند با انجام برخی طرح های پوپولیستی و خارج از نظام یکپارچه رفاه و تامین اجتماعی برای خود کسب وجهه یا مقبولیت کنند. براساس اصل 29 قانون اساسی، برخورداری از تامین اجتماعی حقی است همگانی و دولت مکلف است این برخورداری را به روش بیمه ای یا حمایتی برای آحاد جامعه فراهم کند و پرواضح است که قانون گذار اولویت را به «نظام بیمه ای» داده است چراکه در نظام بیمه ای عدالت در دسترسی و عدالت در بهره مندی از منابع عمومی دست یافتنی است و از همه مهم تر اینکه در نظام بیمه ای علاوه بر شفافیت، محاسبه پذیری، توزیع ریسک و...، ارائه خدمات رفاه و تامین اجتماعی با حفظ کرامت انسانی افراد صورت می پذیرد. به نظر می رسد وقت آن رسیده است که در حوزه سازوکارها تغییرات بنیادی ایجاد شود به نحوی که تغییر سازوکارها بتواند جایگزین تغییر ساختارها شود. می بایست ابتدا اطلاعات موجود را در جایی متمرکز کرد و برپایه آن نسبت به طراحی و پیاده سازی سازوکارها اقدام کرد و سپس یک سری بسته های سیاسی و بسته های خدمت یا پوشش را تعریف کرد. نتیجه آنکه برای رفع معضل کارتن خوابی، توالت خوابی، گورخوابی و نظایر آن و به طور کلی شکل دهی یک نظام رفاه و تامین اجتماعی مطلوب براساس الگوی اسلامی- ایرانی، باید تمرکز را بر تغییر و تنظیم «رویکردها»، «مقررات» و «سازوکارها» گذاشت و بیش از این وقت و منابع مملکت و مردم را برای دعواها و رقابت ها به هدر نداد. هرچه سریع تر نظام چندلایه تامین اجتماعی را سامان و سازمان داده و نگذاریم بیش از این چهره وحشت انگیز فقر بر کشور سایه افکند. حکم شکل گیری نظام چندلایه تامین اجتماعی به طور تلویحی در قانون اساسی، قانون ساختار نظام جامع رفاه و تامین اجتماعی آمده بود اما در برنامه پنجم توسعه و سیاست های کلی برنامه ششم توسعه، به صراحت آمده است و قطعا اگر این نظام که آیین نامه های مربوط به آن از حدود چهار سال پیش در مراحل تصویبی قرار گرفته است، تاکنون تصویب و عملیاتی شده بود، ما امروز با پدیده های تلخ و اسفبار کارتن خوابی، گورخوابی، توالت خوابی و بسیاری از آسیب های اجتماعی دیگر مواجه نبودیم. ولی صد افسوس عده ای نمی خواستند نظام چندلایه و چندسطحی تامین اجتماعی عملیاتی شود.پرواضح است که براساس سیاست های کلی سلامت، نظام بیمه ای باید مصدر اصلی مدیریت منابع عمومی و اختصاصی باشد و آن را در قالب یک نظام یکپارچه رفاه و تامین اجتماعی به سامان برساند.
                