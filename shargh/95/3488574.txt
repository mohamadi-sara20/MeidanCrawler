چهار‌شنبه ۸ دی ۱۳۹۵
-----------------------------------------
حرف اول
-----------------------------------------
تپانچه خالی نتانیاهو
-----------------------------------------

                    تصویب قطع نامه شورای امنیت در محکومیت شهرک سازی اسرائیل در سرزمین های اشغالی فلسطین، موجب آشفتگی و عصبانیت نخست وزیر این رژیم و سایر قدرت مداران زورگوی صهیونیست های افراطی شده است. برای اولین بار از پیدایش اسرائیل، نماینده آمریکا در شورای امنیت و مجمع عمومی سازمان ملل برخلاف میل و باور اسرائیلی ها و در همراهی با نمایندگان کشورهای مختلف، از تصویب قطع نامه علیه اقدامات اشغالگرانه ارتش اسرائیل جلوگیری نکرد و نهایتا تلاش های بنیامین نتانیاهو «دردانه» خود را نادیده گرفت و قطع نامه به تصویب رسید. درحالی که افکار عمومی جهان و بخش درخور توجهی از یهودیان آمریکا و سایر کشورها و تقریبا نیمی از افراد ساکن در اسرائیل از تصویب این قطع نامه استقبال کرده اند و مسئولان دولت خودگردان و مردم فلسطین این سمت گیری از جانب نهادهای بین المللی را کمترین اقدام عملی در حفظ حقوق مردم فلسطین و جلوگیری از تصرف سرزمین های خود می دانند، مقامات اسرائیل و در راس آنها نخست وزیر، با الفاظ توخالی و لج بازی های کودکانه، می خواهند خود را از بن بست موجود بیرون آورند. احضار سفیر کشورهایی که به تصویب قطع نامه رای موافق داده اند، به وزارت خارجه اسرائیل و زیاده خواهی های لیبرمن، وزیر امور خارجه نژادپرست آنها و حرف های قلدرمآبانه برای ترساندن رای دهندگان، از تپانچه خالی که در دست دارد و بیش از همه خود او از آن می ترسد، حکایت دارد. از سوی دیگر، تهدید کاسب کارانه به قطع پرداخت های تعهد مالی اسرائیل به سازمان ملل، لغو ملاقات ها با مسئولان و بزرگان کشورهای مختلف که از قبل برنامه ریزی شده بود و امیدبستن به آینده روابط خود با دونالد ترامپ، رئیس جمهور آینده آمریکا -که فعلاموضع گیری های او در مسائل مختلف جهان «نه به دار است نه به بار...!»- و هزار ترفند دیگر که مسئولان اسرائیل به کار می برند، همه نشانه ضعف و منزوی شدن نتانیاهو و دیگر مقامات اسرائیل است. وقتی نماینده این رژیم در شورای امنیت هیچ دلیلی برای ادامه اشغال سرزمین های فلسطینی پیدا نمی کند، در نهایت کم مایگی و چاپلوسانه، تورات، کتاب مقدس یهودیان را به دیگران نشان می دهد و با بی پروایی می گوید سند ما برای اشغال سرزمین های فلسطینی این است! البته در آن جمع کسی به او یادآور نمی شود که اسرائیل به موجب مصوبات مجمع عمومی سازمان ملل و تصویب شورای امنیت و بعد از صدور اعلامیه 1917 میلادی «بالفور» وزیر امور خارجه بریتانیا به وجود آمد. حال چگونه است آنان به تورات کتاب مقدس یهودیان استناد می کنند، در حالی که در گذشته و حال به ارزش های توحیدی و توصیه های اخلاقی مندرج در آن کوچک ترین توجهی نداشته اند و اینک که در تنگنا گرفتار آمده اند، برداشت های نژادپرستانه خود را در پوشش آن پنهان می کنند. آنان امر مقدس و مورد احترام یهودیان و موحدان جهان را وارد بازی های سیاسی خود کرده اند. دیگر اینکه نخست وزیر اسرائیل با چه امکانی به طور روزانه همه کشورهای جهان را به انتقام جویی تهدید می کند؟ بسیار گفته اند و بازگوکردن آن نیز در هر شرایط لازم به نظر می رسد که زرادخانه اتمی حضرات که همواره پنهان و پیدا، آن را به رخ جهانیان می کشند، در میدان عمل و واقعیت های سیاسی و جغرافیایی هیچ ارزشی ندارد و همان تپانچه خالی است که دارنده بیش از دیگری از آن می ترسد.
                