دو‌شنبه ۱۸ بهمن ۱۳۹۵
-----------------------------------------
سرمقاله
-----------------------------------------
تمرد دادستان!
-----------------------------------------

                    رئیس جمهور تازه کار آمریکا که تصور می کند آمریکا بزرگ ترین شرکت دنیاست و خودش مدیرعامل آن است، خانم سالی ییتس، معاون دادستان کل آمریکا در دوران اوباما را تا روشن شدن تکلیف آن پست در کابینه اش که مستلزم تایید سنای آمریکاست، به سرپرستی یا کفالت وزارت دادگستری آمریکا گمارد. باید توضیح داد در دموکراسی های غربی که معتقد به تفکیک قوا هستند، دادستانی بخشی از قوه اجرائیه یعنی دولت است زیرا دادستان ها در واقع وکلای دولت- یعنی مدعی العموم- هستند و در مقابل قوه قضائیه یعنی دادگاه ها قرار دارند. به همین دلیل یکی از مهم ترین وظایف وزیر دادگستری، گماردن دادستان هاست؛ یعنی در این کشورها وزیر دادگستری بر دادستان ها ریاست دارد. شاید به دلیل اهمیت همین نقش است که در آمریکا وزیر دادگستری درعین حال دادستان کل کشور است؛ به طوری که در اخبار آمده بود هنگام گماردن خانم ییتس به مقام معاونت دادستانی کل در زمان اوباما، در کمیته دادگستری سنای آمریکا که باید انتصاب او را تایید می کرد، از او پرسیده بودند اگر رئیس جمهور دستوری مغایر قانون به او بدهد، اجرا خواهد کرد یا خیر؟ پرسش مهم و جالبی که بسیاری از ما در زندگی خود در معرض آن قرار می گیریم. تصمیم گیری صحیح و شرافتمندانه در مقابل چنان وضعیتی، نشان دهنده وجدان مسئول و اعتمادبه نفس و شخصیت واقعی انسان هاست به ویژه آنکه اغلب در مقابل وسوسه های منافع مالی و حفظ جاه و مقام، مزایای جانبی آن قرار می گیرند.خانم ییتس در مقابل آن پرسش صریحا پاسخ داده بود که دستور غیرقانونی را اجرا نخواهد کرد. در دوران خدمت او در زمان اوباما، لابد در معرض اجرای دستوری که به اعتقادش غیرقانونی باشد، قرار نگرفته بود تا امتحان خود را در برابر ادعایی که کرده بود، پس دهد. در دولت ترامپ، با نظر به شهرت و اعتباری که برای خانم ییتس قائل بودند، کفالت وزارت دادگستری را به او سپردند تا بعدا تکلیف نظرخواهی درباره انتصاب او از سنا روشن شود. در همین فاصله بود که 10 فرمان شتاب زده ترامپ صادر شد که مضحک ترین آنها حکم دیوارکشی هزارو400کیلومتری میان مکزیک و ایالات متحده و مهم ترین آنها از لحاظ تاثیرگذاری بر زندگی انسان ها، که فورا هم به اجرا گذاشته شد، فرمان ممانعت از صدور روادید برای شهروندان هفت کشور اسلامی (بدون سابقه تروریستی اتباعشان در آمریکا) و حتی ابطال روادیدی است که مقامات کنسولی آمریکا قبلاصادر کرده و برخی از دارندگانش در همان زمان اعلام ممنوعیت در آسمان در حال پرواز به آمریکا بودند! یکی از نشانه های تفکر فاشیستی و ضدعدالت، مجازات دسته جمعی است. معمولااشخاص ضعیف و ناآگاهی که به زشتی کار خود وقوف ندارند، ممکن است مجازات جمعی را راه حل مناسب و سریعی برای رسیدن به نتیجه دلخواه بدانند. معلم یا ناظمی که همه کلاس را به خاطر تخلفی که گمان می کند در آن کلاس رخ داده است، مجازات می کند تا شاید بتواند یکی از بچه ها را به خیانت به دوستان و لودادن متخلف وادارد، سرگروهبانی که کل گروهان را یک ساعت کلاغ پر می برد تا عبرت بگیرند و هم قطاری را که در صف صبحگاه خندیده بود، لو دهند، یا پاسبان راهنمایی که از شنیدن صدای بوق یکی، دو راننده که از طولانی شدن انتظار به خشم آمده اند و با این کار ناهنجار هشدار می دهند، لج می کند و از سبزکردن چراغ تا دقایقی طولانی خودداری می کند تا همه تادیب شوند. مجازات دسته جمعی رفتاری بدوی است که در سطوح فرهنگی فرودست از روی ناآگاهی رخ می دهد. دستور ترامپ، چه درباره دیوارکشی و چه درباره ممانعت از ورود مسافرانی که در زمان صدور فرمان او ویزا گرفته و بعضا در آسمان بوده اند، مجازاتی دسته جمعی در همین حد است. البته از او چنین انتظاری هم می رود که قباحت چنین تصمیمی را در نیابد. او که بسازوبفروش و کاباره دار موفقی است، در کتابش توصیه می کند «هنگام ازدواج قبل از هر چیز به فکر طلاق باشید و مثل من قرارداد محکمی با نامزدتان ببندید، تا بعدا ضرر و زیان نبینید» و می گوید «بهترین ها را به کار بگیرید و به آنها اعتماد نکنید»، با چنین تفکر سوداگرانه ای مجازات دسته جمعی را هم کاری منطقی برای رسیدن به هدف می پندارد؛ اما نمی داند که همین جامعه آمریکا را تهی مغزها نساخته و به این جایگاه علمی، صنعتی، اقتصادی و نظامی نرسانده اند، تهی مغزها فقط حیثیت و ارزش های نویسندگان اعلامیه استقلال و منشور حقوق بشر و اصول و آزادی های برجسته مندرج در قانون اساسی آن کشور را مخدوش کرده اند. شعار وی ممانعت از مهاجرت است، اما همسرش ملانیا یحیران؛ مهاجر غیرقانونی بوده و غیرقانونی کار می کرده است. همسر اولش ایوانا هم مهاجر غیرقانونی بوده است! این معیار دوگانه به سود خود ترامپ هم نیست. او می پندارد همه باید مانند او بیندیشند؛ یعنی نیندیشند! این است که وقتی آن قاضی شریف در اجلاسی فوری رای به حرمت حقوق انسانی مسافران می دهد و این دادستانی کل که در مقابلش، در مقابل دستور غیرقانونی اش- همان طور که در کمیته سنای کشورش قول داده بود- می ایستد و شرافت و وجدان خود را به اثبات می رساند، حیرت می کند! وقتی خانم ییتس کفیل دادستانی کل آمریکا به دادستان ها یعنی وکلای دولت «دستور» می دهد از دفاع از موضع غیرقانونی رئیس جمهور در مجازات دسته جمعی اتباع هفت کشور در دادگاه های آن کشور خودداری کنند، ترامپ هم با یک «دستور» او را معزول می کند. بماند که روز گذشته خبر رسید یک قاضی فدرال توانسته این فرمان را لغو کند. حالاقضاوت کنیم؛ کدام دستور مهم تر است؟ چه کسانی در این جهان بزرگ، نام خانم ییتس را شنیده بودند که به بالاترین مقام حقوقی در دولت دست یافته بود؛ مقامی که از حیثیت و امتیازات بسیار برخوردار است. حیثیت همین خانم ییتس تا پیش از این وفای به عهد و ترجیح نام به ننگ، بیشتر و پرآوازه تر است یا واکنش عامیانه ترامپ؟
                