یک‌شنبه ۵ آذر ۱۳۹۶
-----------------------------------------
type_unknown
-----------------------------------------
زلزله و مقارنه گرایی
-----------------------------------------

                    درباره زلزله کرمانشاه و علل وقوع آن تا به امروز نکات فراوانی گفته شده است. در میان مجموعه اظهارنظرها با مواردی مواجه شدیم که علت این زمین لرزه را مستقیم به عوامل ماورایی و حتی خرافی نسبت دادند؛ برای مثال یکی از آقایان ادعا کرد خداوند زمانی که اراده کند در جایی زلزله بیاید، به ملکی دستور می دهد که رگی را که در زمین است، بجنباند و پس از جنبش آن رگ زلزله پدید می آید. این سنخ گفته ها سابقه زیادی دارند، چنان که در گذشته می گفتند زمین روی شاخ گاوی است و گاو روی نهنگی و نهنگ در دریایی است و اگر خدا اراده کند این گاو زمین را از روی یک شاخش به شاخ دیگرش پرتاب می کند و در آن هنگام زلزله به وجود می آید. از این قبیل حرف ها بسیار گفته شده است که شرح یک به یک آنها در این مجال نمی گنجد. اهل فلسفه نسبت دادن مستقیم علل طبیعی رویدادها به خدا یا عوامل ماورایی را occasionalism می نامند که اهالی ترجمه آن را به مقارنه گرایی ترجمه کرده اند. مقارنه گرایی در اسلام با اشعری گری همراه است. اشاعره معتقد بودند هر معلولی مسلما به علت دخالت خدا تحقق می یابد و به این ترتیب رابطه طولی علت و معلولی را رد می کردند. در غرب نیز افرادی مانند نیکولای مالبرانش این عقیده را نمایندگی می کردند؛ مالبرانش می گوید علت حقیقی به طور انحصاری در اختیار خداست. وی قدرت بشری بر خلق را ممتنع می شمارد و اثبات می کند که این قدرت صرفا در دست خداست و به مخلوق منتقل نشده است. البته در مقابل این ایده ها، برخی متفکران از anti-occasionalism سخن گفته و اثبات کرده اند نمی شود گفت که خدا سبب ساز همه چیز است. فلاسفه در برابر مقارنه گرایی، از «جزء اخیر علت تامه» سخن می گویند. اینها علت سرریزشدن لیوان آب را آخرین قطره واردشده به لیوان می دانند درحالی که مقارنه گرایان اساس سرریزشدن را به خدا نسبت می دهند. باری، اکنون این صحبت به میان آمده که زلزله اخیر به علت برخورد دو لایه تکتونیک آفریقایی و اوراسیایی به وجود آمده است، بنابراین می توان به دقت توضیح داد که علت زمین لرزه چه بوده است؛ به نظر کارشناسان این حوزه منطقه ازگله دقیقا روی گسل میان این دو لایه قرار داشته است. زمانی که این دو لایه به یکدیگر فشار بیاورند، زمین در سطح، 10 سانتی متر بالا می آید. اگر سازمان لرزه نگاری ما در شناسایی گسل ها فعال می بود و می توانست با حفر چاه های لرزه سنج وقوع زمین لرزه را پیش بینی و این مناطق را از پیش خطرناک اعلام کند، حتما در به کارگیری مصالح برای سازه ها دقت بیشتری می شد. می دانیم که کشور ژاپن روی گسل های متعدد قرار دارد و هر ساله زلزله های متعددی را شاهد است، اما استاندارد ابنیه اش به گونه ای است که کمترین تلفات را می دهد؛ بنابراین زلزله برای مردم آنجا به امری عادی تبدیل شده است. ولی در مقابل ما می خواهیم ناتوانی خود را به گردن خدا بیندازیم و بگوییم «اذا جاء القضا ضاق الفضا»؛ در حالی که خداوند خود را از افعال ما مبرا می داند. در قرآن کریم آمده است: «ظهر الفساد فی البر و البحر بما کسبت ایدی الناس...» یعنی ظاهرشدن فساد در خشکی و دریا به دلیل دستاورد بشریت است. بشر نمی تواند آلودگی هوا و پدیده های نحس را به خدا نسبت دهد؛ سیل امر مثبتی، اما باید توجه کرد که خدا صرفا باران می فرستد و این بشر است که می تواند با جوی و سد آن را مهار کند، مانع از تخریب شود و حتی از آن برق تولید کند و در یک کلام تهدید را به فرصت تبدیل کند. خداوند در آیه هفتادو نهم سوره نساء می فرماید: «ما اصابک من حسنه فمن الله و ما اصابک من سیئه فمن نفسک» یعنی بدی ها از سوی خدا نیست و ما خودمان به خودمان بدی می کنیم؛ بنابراین نباید توسعه نیافتگی و ناتوانی در مدیریت را به قضا نسبت دهیم.امام صادق(ع) در حدیثی می فرماید: «ابی الله ان یجری الامور الا باسبابها»؛ یعنی خداوند متعال ابا دارد که امور را جز از طریق اسبابش به جریان اندازد. این حدیث دقیقا در تقابل با مقارنه گرایی قرار می گیرد. مقارنه گرایان معتقدند هر معلولی علت مستقیمش خداست، اما این حدیث می گوید یک سلسله سبب و مسبب وجود دارد که باعث پیدایش پدیده ها می شود. خداوند ممکن است در راس سلسله اسباب بنشیند و مسبب الاسباب باشد، اما در هر امری دخالت مستقیم نمی کند و این انسان است که باید قوانین خلقت را کشف کرده و از آنها به نفع خود استفاده کند یا دست کم خود را از مضرات و بلایای ارضی و سماوی دور نگه دارد.
                