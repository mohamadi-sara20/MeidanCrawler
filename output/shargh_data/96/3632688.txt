شنبه ۱ مهر ۱۳۹۶
-----------------------------------------
type_unknown
-----------------------------------------
دادستان کل کشور خبر داد: پرونده احمدی نژاد در دادسرا
-----------------------------------------

                    گروه سیاست: دادستان کل کشور از ارجاع پرونده محمود احمدی نژاد به دادسرا خبر داد. به گزارش «مهر»، روز گذشته حجت الاسلام «محمد‪جعفر منتظری» گفت که «در مورد پرونده رئیس دولت نهم و دهم یک سری گزارش هایی دریافت و به دادسرا ارجاع شد که در اسرع وقت مورد رسیدگی قرار می گیرد». به نظر می رسد شاکی این پرونده کمیسیون اصل 90 مجلس باشد که در زمانی که او ریاست دولت را برعهده داشت، در چندین مورد از احمدی نژاد شکایت کرده بود؛ شکایتی که قاضی سابق پرونده های احمدی نژاد هم به آن اشاره کرده است. احمدی نژاد حدود دو ماه بعد از آنکه در سال 92 دولت را تحویل داد، به دادگاه احضار شد. پنجم آذرماه همان سال هم دادگاه او تشکیل شد، اما او در آن شرکت نکرد.سه شنبه بود که گفت وگوی «تسنیم» با «سیامک مدیرخراسانی» منتشر شد. قاضی سابق پرونده احمدی نژاد در پاسخ به سوالی درخصوص پرونده محمود احمدی نژاد و شکایت های مطروحه در آن گفته بود: «برخی شکایت ها اصلا ارتباطی به احمدی نژاد نداشت که همه را رد کردیم و برائت دادیم. شکایت هایی که ماند، شکایت های اساسی و با مدرک بود.یک مورد مربوط به آسیب دیدن در حین سفر استانی آقای احمدی نژاد بود. یک مورد مربوط به کسی بود که گفته بود «طرح کد رهگیری را من دادم و تیم ایشان برداشته است»؛ دلیلی برای این موضوع وجود نداشت، ضمن اینکه بعید است یک رئیس جمهور بیاید برای یک کد رهگیری که نهایتا 40 هزار تومان است، خودش را به دردسر بیندازد».مدیرخراسانی گفته بود: «ما همه اینها را رد کردیم، چون اصلا به ایشان ربطی ندارد؛ مثلا یک نفر در کاشان شکایت کرده بود که سخنرانی رئیس جمهور توهین به منزلت مردم کاشان است. خب، همه اینها رد شد. شکایت هایی ماند که اساس داشت؛ مثل شکایت مجلس شورای اسلامی». او این مورد را هم عنوان کرده بود: «مجلس گفته بود رئیس جمهور در بحث بودجه تشکیل وزارت ورزش و جوانان و پول مترو که مجلس یک میلیارد دلار برای تهران و یک میلیارد دلار برای شهرستان ها مصوب کرده بود، در چارچوب قانون حرکت نکرده است. تقریبا از مجموع شکایت هایی که از آقای احمدی نژاد شده بود، درحال حاضر فقط شکایت کمیسیون اصل 90 باقی مانده است». 29 مرداد سخنگوی قوه قضائیه در نشست خبری خود در پاسخ به سوالی درباره محاکمه محمود احمدی نژاد گفته بود: «پرونده تشکیل شده. در ماه ها و هفته های اخیر مسائل تازه ای وارد شده که در حال رسیدگی است». یکشنبه هفته گذشته هم حجت الاسلام محسنی اژه ای درباره اینکه چرا پس از گذشت چهار سال پرونده منتسب به احمدی نژاد هنوز منتج به نتیجه نشده است، گفته بود: «طبق قانون نظر داریم به آن عمل کنیم، اما قبول داریم که زمان برده است». خاوری به صورت غیابی محاکمه می شوددادستان کل کشور همچنین به آخرین وضعیت پرونده محمود خاوری، رئیس اسبق بانک ملی ایران، نیز اشاره داشت و افزود: «دادگاه از نظر قانونی برای متهمانی که احضاریه صادر شده، ولی فرد در دادگاه حضور پیدا نمی کند به صورت غیابی حکم صادر می کند و متهم نیز می تواند از حق قانونی خود استفاده و نسبت به حکم صادره اعتراض و واخواهی کند و آن اعتراض نیز مورد رسیدگی قرار می گیرد». درهمین رابطه، رئیس کمیسیون امنیت ملی و سیاست خارجی مجلس نیز با اشاره به اینکه یکی از مشکلات بازگرداندن خاوری به دلیل نبود رابطه رسمی و پیگیری از طریق سفارتخانه دو کشور است، گفت: «تحقق نیافتن این امر به معنای عدم همکاری کانادایی هاست». علاءالدین بروجردی در گفت وگو با «خانه ملت»، با اشاره به اقدامات صورت گرفته برای استرداد محمودرضا خاوری، عنوان کرد: «با توجه به آخرین اطلاعات دریافتی، قوه قضائیه از طریق پلیس بین الملل اینترپل اقدام لازم به منظور بازگرداندن خاوری را انجام داده، اما کشور مقابل نیز باید همکاری لازم و مناسب را انجام دهد». او گفت: «برای استرداد ردیف اول اختلاس سه هزار میلیاردتومانی خلا قانونی وجود ندارد و نیاز به همکاری بین المللی است که صورت نگرفته».
                