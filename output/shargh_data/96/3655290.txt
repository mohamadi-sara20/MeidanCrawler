چهار‌شنبه ۱۰ آبان ۱۳۹۶
-----------------------------------------
یادداشت
-----------------------------------------
مکزیک و جیبوتی بالاتر از ایران
-----------------------------------------

                    در فهرست سازمان «شفافیت بین المللی» در سال گذشته میلادی، با 29 امتیاز در رتبه 131 قرار گرفته ایم و دانمارک همچنان در صدر این فهرست قرار دارد. امتیازی که ایران در سال گذشته میلادی کسب کرده، دو امتیاز بهتر از سال 2015 و 2014 میلادی است؛ بااین همه این کشور همچنان در رتبه پایین تری در مقایسه با کشورهای هم جوار و همسایه مانند جمهوری آذربایجان، پاکستان، کویت، ترکیه یا عربستان سعودی قرار دارد. وضعیت ایران در منطقه، از کشورهایی مانند افغانستان، عراق یا یمن و سوریه بهتر است؛ کشورهایی که همه در 10 کشور پایانی این فهرست با مجموع 176 کشور، قرار گرفته اند. بااین همه در چهار سال اخیر، ایران توانسته در کسب امتیاز «شفافیت بین المللی» پیشرفت کند و از 25 امتیاز در سال 2013 به 29 امتیاز در سال گذشته میلادی برسد، درحالی که در سال 2013 میلادی 11 پله سقوط کرده بود. به نظر کارشناسان و تحلیلگران، سازمان «شفافیت بین المللی»، برای اندازه گیری پدیده فساد مالی در کشورها از خط کشی استفاده می کند به نام «شاخص ادراک فساد». این شاخص بر پایه نظرخواهی از فعالان اقتصادی و کسانی که در امور یک کشور صاحب نظر هستند، تهیه می شود. به همین ترتیب فساد مالی از دیدگاه این سازمان به معنی «سوء استفاده» از موقعیت سیاسی و دولتی با هدف دستیابی به منافع مادی و شخصی ا ست. این سازمان فرادولتی در گزارش تازه خود تاکید کرده نابرابری و فساد، لازم و ملزوم یکدیگر هستند؛ آنچه به گفته «شفافیت بین المللی» به خاستگاهی برای رشد «پوپولیسم» و سیاست مداران عوام گرا در جهان تبدیل شده است. 70 درصد تمام کشورهایی که تحقیقات و برآوردها در آنها انجام شده، کمتر از 50 امتیاز از مجموع صد امتیاز گرفته اند، درحالی که بهترین ها در این رتبه بندی، اکثرا کشورهایی با دولت های باز، مطبوعات آزاد و آزادی های مدنی هستند؛ دانمارک در صدر فهرست و با اختلاف کمی پس از آن نیوزیلند، فنلاند، سوئد، سوئیس، نروژ، هلند، کانادا و آلمان قرار دارند. در میان 25 کشور برتر، از قاره آسیا، سنگاپور، منطقه هنگ کنگ، ژاپن و امارات متحده عربی (رتبه 24) نیز قرار دارند. رتبه بندی این سازمان نشان می دهد که اندازه، قدرت یا نفوذ سیاسی کشورها در جهان، تاثیر چندانی بر وضعیت فساد در آنها ندارد. وضعیت کشور کوچک آسیایی مانند بوتان یا جزیره سنت وینسنت و گرنادین ها در دریای کارائیب، به مراتب بهتر از کشورهایی مانند اسپانیا، ایتالیا یا روسیه است. روسیه و ایران با امتیاز و رتبه برابر، پایین تر از مکزیک، جیبوتی و توگو قرار دارند. ایالات متحده آمریکا نیز با کسب 74 امتیاز در رتبه 18 این جدول است.به گفته سازمان «شفافیت بین المللی»، فقط درپیش گرفتن برخی تمهیدات زودگذر و فنی برای حل مشکل فساد کافی نیست. کشورها برای مبارزه واقعی با این پدیده شوم، به اصلاحات ریشه ای، گردش در ساختار قدرت و توزیع آن، رفاه در میان همه شهروندان و پاسخ گویی- همان طور که به دفعات آقای روحانی در سخنان خود اشاره تلویحی داشته اند- نیاز دارند.ناگفته نماند که برون رفت از معضلات فعلی ایران، از نهاد دانشگاه و با گسترش رویکردهای علمی منطبق بر آخرین تحولات در جهان آغاز می شود. حال که وزیر جدید در سمت خود فعالیت می کند، امیدوارم با حضور روسای توانمند در دانشگاه ها که کلیددار اصلی تحولات هستند، در سه سال ونیم باقیمانده بتوان در این حوزه، مسیر درستی را دنبال کرد.
                