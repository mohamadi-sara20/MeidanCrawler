دو‌شنبه ۲۸ فروردین ۱۳۹۶
-----------------------------------------
حرف اول
-----------------------------------------
انتخابات، ثبات و امنیت
-----------------------------------------

                    «در جمهوری اسلامی ایران امور کشور باید به اتکای آرای عمومی اداره شود، از راه انتخابات: انتخاب رئیس جمهور، نمایندگان مجلس شورای اسلامی، اعضای شوراها و نظایر اینها...». این بیان صریح اصل ششم قانون اساسی ما که موجبات سربلندی هر شهروند ایرانی را از این جهت که در یک نظام مردم سالار زندگی می کند فراهم می آورد، خود قالبی است برای روح حاکم بر قانون اساسی و میثاق ملی ایرانیان که با شیواترین و موجزترین عبارت در اصل پنجاه وششم مطرح شده است: «حاکمیت مطلق بر جهان و انسان از آن خداست و هم او، انسان را بر سرنوشت اجتماعی خویش حاکم ساخته است. هیچ کس نمی تواند این حق الهی را از انسان سلب کند یا در خدمت منافع فرد یا گروهی خاص قرار دهد و ملت این حق خداداد را از طرقی که در اصول بعد می آید اعمال می کند». کارزار انتخاباتی دیگر در جای جای وطنمان به راه افتاده و اندک اندک بخش های وسیع تری از جامعه متوجه رویداد مهم و تاثیرگذار پیش رو در 29 اردیبهشت ماه می شوند. فارغ از نتایجی که آرای عمومی رقم خواهد زد و ان شاءالله سکویی برای رفاه و توسعه بیشتر همه ایرانیان در تمامی عرصه های حیات اجتماعی شان خواهد بود، با برگزاری هر انتخابات عمومی نظام مردم سالار برآمده از انقلاب اسلامی ما تواناتر و دموکراتیک تر خواهد شد.بلکه فعالان سیاسی و اجتماعی نیز متکی بر تجارب پیشین به درجات بالاتری از بلوغ و شعور سیاسی معطوف به خیر عمومی نائل می شوند. از برکت برگزاری دوره ای انتخابات است که جوامع و نظام های سیاسی از تهدید فرسودگی جان به در می برند و بالندگی خود را تضمین می کنند. برای تحقق ثبات و امنیت در هر کشوری، انتخابات نعمتی غیرقابل توصیف است. با اسلحه می توان و باید دشمن را از خانه بیرون راند و دور نگاه نداشت، اما این تنها کیمیای انتخابات و مردم سالاری است که صلح را در معنای ایجابی آن میان اقشار و طبقات مختلف جامعه مستقر و مستحکم می کند؛ از این منظر هرگونه تقلیل و تخفیف امر انتخابات تهدید صلحی است که وجود آن ضامن حیات باکرامت شهروندان و نیز بهره مندی آنان از حقوقشان است. علاوه براینها باید توجه داشت که انتخابات آینده- ریاست جمهوری و شوراهای شهر و روستا- از نظر ثبات و امنیت ملی کشورمان در بحر توفان زای خاورمیانه حائز اهمیت بسیار است. بدون شک برگزاری انتخاباتی فراگیر و پرشور ایران را در مقابل تهدیدهای نگران کننده خارجی ایمن تر خواهد کرد و از پس و در پناه این مصونیت با انتخاب و تمدید مسیر عقلانیت، اعتدال و اصلاح در کشور از سوی اکثریت ملت، زمینه مقابله با تهدیدهای متعدد داخلی که فراروی سعادت و بهروزی شهروندان ایرانی قرار دارند و در صدر آنها می توان به «فساد نهادینه شده» اشاره کرد، فراهم خواهد شد.
                