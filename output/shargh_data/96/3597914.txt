سه‌شنبه ۳ مرداد ۱۳۹۶
-----------------------------------------
type_unknown
-----------------------------------------
شاملو در این خطابه چنین سرود
-----------------------------------------

                    گروه ادبیات: هفده سال از مرگ «شاعر» گذشت. احمد شاملو بی تردید از بزرگ ترین شاعران معاصر ما است که بعد از نیما در شعر معاصر طرحی نو در انداخت. در هفدهمین سالمرگ شاعر بزرگ آزادی، روز دوشنبه، دوم مرداد اهالی فرهنگ و ادبیات، دوستداران او به رسم هرساله بر سر مزار او گرد آمدند تا یاد او را گرامی بدارند. اهالی فرهنگ آمدند «نه به آیین پرستش مردگان مرگ یا به سوگواران حرفت»، تا فراموش نشود «چه سرهای پرشور و چه جان های زیبایی بر این راه تفته» رفته است. آمدند تا یکصدا «خطابه آسان در امید» را بخوانند که شاملو در آن خطابه چنین سرود: «چهره در چهره ی جهان/ آیینه ای ست که از بود خود آگاه نیست/ مگر آن دم که در او در نگرند». در سالمرگ او یاران و دوستان و علاقه مندان او با خواندن شعرهایی از شاملو این روز تلخ را به سوگ نشستند.حافظ موسوی، شاعر معاصر، از جمعیت انبوهی می گوید که در این روز بر سر مزار شاملو جمع شدند و این جمعیت را نسبت به سال گذشته بیشتر و پرتعدادتر می خواند. «جز مردم و دوستان و هم نسلان شاملو، امسال شاعران بسیاری از نسل جوان در مراسم سالمرگ شاملو حضور داشتند» و مردمانی که به شعر شاملو و منش او تا هنوز دلبستگی دارند. فریبرز رئیس دانا، محسن حکیمی، اکبر معصوم بیگی، حافظ موسوی، رضا خندان و بکتاش آبتین، در شمار نویسندگانی هستند که در این مراسم حضور یافتند، به اضافه جماعت دیگری از اهالی شعر و ادبیات که البته جمع شدن شان بر سر مزار چندی طول نکشید و مراسم به رسم هرساله نیمه کاره ماند. اکبر معصوم بیگی، دوست قدیمی شاملو نیز در «شرق» امروز، در مرگ آن «حشمت یگانه» نوشت. معصوم بیگی از فریادرسی شاملو و شعر نوشت، اینکه «با او هرجا کم می آوردیم شعر بود که فریادرس بود، به همه ی وحشت ها پایان می داد...».محسن حکیمی نیز معتقد است زبان شعر شاملو میانجی فارسی دری و فارسی امروزین است. او در یادکرد از احمد شاملو، از زبان شعری شاملو می گوید که وامدار فارسی دری است و از جای پای نثر تاریخ بیهقی در زبان شاعرانه شاملو و معتقد است در صورت بررسی دقیق می توان موارد بسیاری از کاربرد فارسی دری را در شعر شاملو نشان داد. «باید گفت که زبان شعر شاملو وامدار فارسی دری است، اما همین زبان با بدعت ها و نوآوری هایی که در فارسی دری کرده به نوبه خود به واسطه ای برای گسترش و افزایش امکان ها و توانایی های این زبان بدل شده است، تا آنجا که گزاف نگفته ایم اگر بگوییم شعر شاملو مهر خود را بر زبان فارسی امروزین کوبیده و بی گمان بر غنای آن افزوده است.»مردمی ترین شاعر معاصر ما، احمد شاملو -که شعرهایش جز در مجلدات مجلل جلدسخت که به کار تزیین کتابخانه ها و قفسه ها می آید- در افواه و حافظه جمعی مردم جاگیر شده است، شعر را در فاصله ای با بازنمایی وقایع جامعه و خوشامد مخاطب درک می کرد: «شعر از برای آن ارائه نمی شود که خواننده ای را خوش آید و اگر خواننده ای نخواست یا نتوانست چیزی از آن دریابد یا مذاقی را شیرین کند، شاعر چیزی بدهکار او نیست.» به گواه شاملو، از سیاسی ترین شاعران ما، شعر بنا نیست بدون میانجی تفکر و کشف زبان خلاقه و سبک شعری، به مذاق عامه مردمان خوش بیاید. درست برخلاف جریان غالب شعر امروز که وقایع اجتماعی را بی واسطه به شعر می کشانند و داعیه شعر سیاسی-اجتماعی دارند و چیزی به تاریخ شعر ایران نیفزوده اند. شاملو در «شعری که زندگیست»، چنین شاعری را تصویر می کند و ردیه ای بر این حکم به تعبیر او «مبتذل» به دست می دهد. «امروز/ شاعر/ باید لباس خوب بپوشد/ کفش تمیز واکس زده باید به پا کند،/ آنگاه در شلوغ ترین نقطه های شهر،/ موضوع و قافیه اش را/ (یکی یکی با دقتی که خاص خود اوست) از بین عابران خیابان جدا کند...» او در مقاله ای با عنوان «شاعری» به سال 1339 در شرح این چند سطر از شعر خود نوشت: «بدین گونه آنچه به وجودآمدن اثری هنری را به هر شکل سبب می شود، ناگزیر چیزی به جز برخوردهای او و محیطش، برخوردهای او و عابران خیابان نیست... از این قرار، و در این سطور، آنچه به حقیقت حاصل تحقیقی پیش پاافتاده بیش نیست، صورت حکمی قاطع را به خود گرفته که شاعر از حضرت خویش صادر کرده است!» شاملو اما، با ذهن و ضمیر خلاقش تا حد بسیار کلیشه ها و باورهایی را که به هیئت اخلاقیات از جامعه، و تربیت و طبقه در فرد خانه می کند، پس می زند تا با آگاهی و شهودی نایاب از حقیقت انسان و جامعه پرده بردارد. احمد شاملو به گواه آثارش، اقبالی که در فروش شعرهایش دارد و همین جمع هایی که هر سال بر سر مزار او گرد می آیند، بعد از هفده سال که از مرگش می گذرد هنوز بزرگ ترین و موثرترین شاعر معاصر است که نه تنها به لحاظ سبک و سیاق شعری اش، در منش و سلوک اجتماعی و پایمردی اش نیز یکه بود و یکه نیز مانده است.
                