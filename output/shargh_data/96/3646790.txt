چهار‌شنبه ۲۶ مهر ۱۳۹۶
-----------------------------------------
سرمقاله
-----------------------------------------
آشتی یا بازی سیاسی؟
-----------------------------------------

                    داستان مکرر آشتی یا سازش میان حماس و دولت فلسطینی منسوب به سازمان الفتح به ریاست محمود عباس هفته گذشته بازتاب های زیادی داشت. یک بار دیگر با پادرمیانی رئیس جمهور مصر، السیسی و با تایید آمریکا و رژیم اسرائیل و همراهی دولت های عرب همسو با آمریکا، قرار شده است دولت واحد فلسطینی بر تمام سرزمین های فلسطینی نشین یعنی ساحل غربی رود اردن و باریکه غزه حکومت کند. در رابطه با پادرمیانی مصر و نقش دولت صهیونیستی و آمریکا و نیز وضعیت دو بازیگر اصلی یعنی فتح و حماس، نکات زیر باید مورد توجه خاص قرار گیرد:1- دولت مصر در سال های گذشته، به ویژه در حاکمیت دولت ژنرال السیسی با مسئله غزه به عنوان یک اهرم فشار بر حماس و در عین حال جلب نظر دولت صهیونیستی، بازی کرده است. شکی نیست که تضعیف حماس خواست مشترک اسرائیل و درنهایت حکام مرتجع منطقه و نیز آمریکاست. دولت مصر گذرگاه رفح را که نقشی حیاتی در زندگی روزمره نزدیک به دو میلیون فلسطینی ساکن در غزه دارد، هرگاه که اسرائیل اراده کرده، بسته و زندگی را بر مردم محصور میان مصر و اسرائیل به جهنم تبدیل کرده است. مصر از اختلاف میان دو گروه عمده فلسطینی یعنی فتح و حماس، نهایت بهره برداری را کرده است. میانجیگری اخیر مصر در هماهنگی کامل با اسرائیل و آمریکا بوده و منویات آنها در مذاکرات دو طرف فلسطینی کاملا آشکار است. هدف مصر از این کار مطرح شدن در صحنه بحران خاورمیانه درست در زمانی است که دولت و حکومت در مصر به شدت افول کرده و مشکلات اقتصادی همراه با ناخشنودی سیاسی-اجتماعی مردم که عمدتا ناشی از سرکوب آزادی های مدنی و حبس و اعدام مخالفان و به ویژه سران اخوان المسلمین بوده است، موقعیت مصر را در منطقه تضعیف کرده و فلاکت اقتصادی نیز وابستگی آن را به عربستان و آمریکا تشدید کرده است. از دیگر اهداف مصر در طرح اتحاد فلسطینی ها، تضعیف کامل حماس و نیز به حاشیه راندن ایران و نهایتا انعقاد موافقت نامه ای است که مصر را در کانون توجه منطقه ای و جهانی قرار دهد. برخلاف دهه های پیشین که مصر نقش محوری در مذاکرات خاورمیانه و درون فلسطین داشت، دیکتاتوری السیسی مصر را کاملا منزوی و اسیر تمایلات سعودی ها و آمریکای ترامپ کرده است. نطفه حرکت اخیر مصر در ایجاد سازش میان حماس و فتح در دیدار السیسی با نتانیاهو در نیویورک در جریان برگزاری مجمع عمومی سازمان ملل متحد در سال جاری بسته شد. بدون شک، در این پروژه، مصر به تنهایی قدرت راهبری این تحولات را ندارد و همکاری اسرائیل و آمریکا مشوق و پشتیبان اصلی به حساب می آید. اقدامات پیشین سازش از سوی مصر به دلیل همراهی نکردن دولتمردان آمریکا ناکام بوده است. جورج دبلیو بوش و حتی اوباما نیز خواستار انزوای غزه و اختلاف و جدایی میان دو گروه اصلی فلسطینی و تقویت مواضع توسعه طلبانه و تجاوزگرانه اسرائیل بوده اند.طرفه آنکه دونالد ترامپ، بسیار علاقه مند است که بتواند به گمان خودش بحران فلسطین را حل وفصل کند و به همین دلیل است که قول اولیه خود مبنی بر انتقال سفارت اسرائیل از تل آویو به بیت المقدس را از دستور کار خارج کرده است تا نظر فلسطینی ها را جلب کند.2- دولت خودگردان، شخص ابومازن، محمود عباس و مسئولان طراز اول دولتش در فسادهای اخلاقی، مالی و سیاسی غوطه ور هستند. کمک های مالی اروپایی ها و آژانس های بین المللی در سال های گذشته حیف و میل شده است. اعترافات خانم لیونی زیپنی، وزیر خارجه سابق اسرائیل، در داشتن روابط خصوصی و غیراخلاقی با مقامات و سران فلسطین، نشانگر انحطاط همه جانبه محمود عباس و شرکایش است. عباس از سال 2004 تاکنون در مسند قدرت بوده و با دیکتاتوری حکومت کرده و اجازه انتخابات آزاد را نداده است. وقتی در انتخابات آزاد سال 2006 حماس برنده شد، او و رفقایش به اصطلاح زیر بازی زدند و با حمایت رئیس جمهور وقت آمریکا و دولت انگلیس، سران عرب و نیز اسرائیل، دموکراسی محدود موجود را زیر پا گذاشتند و باعث اعلام خودمختاری غزه از سوی سران حماس شدند.3- جمعیت دومیلیونی غزه سال هاست که زندانی اند و بیشترین فشارها را از سوی اسرائیل، مصر و دولت محمود عباس متحمل شده اند. گذرگاه رفح به عنوان مجرای تنفس مردم غزه، به طور بی رحمانه از سوی مصری ها بسته شده است. سال هاست که هزاران فلسطینی ساکن غزه قربانی این محاصره و بدتر از آن حملات وحشیانه هواپیماهای صهیونیست ها بوده اند. اینجاست که وقتی خبر شادی مردم غزه و ریختن به خیابان ها برای جشن و شادی به مناسبت این توافق را می شنویم، به عمق فاجعه انسانی حاکم بر غزه پی می بریم. در تمام این سال ها مردم غزه بین مرگ و زندگی دست و پا زنده اند و از اینکه اتحاد با دولت عباس باعث شکست این محاصره غیرانسانی می شود، خوشحال اند. زنان بارداری که به خاطر کمبود امکانات بیمارستانی قربانی شده اند و نیز هزاران کودک و پیر و جوان و بیمار و فقیر، گویای چهره واقعی غزه امروز است.4- چنانچه پروژه اتحاد فلسطینی ها عملی شود، در کوتاه مدت و با تزریق پول به وسیله سعودی ها و نیز دولت های غربی، برخی مشکلات معیشتی حل خواهد شد ولی این دولت زیر سایه سرنیزه های رژیم متجاوز اسرائیل خواهد بود و هر نوع ابراز مخالفت با اشغالگری و مبارزه با زورگویی های صهیونیست ها به شدت سرکوب خواهد شد و دولتی مستعمره مانند در مجاورت اسرائیل مجبور به همزیستی با این رژیم خواهد بود. ایده دولت مستقل فلسطینی که بر اساس پیش نویس معاهده اسلو در سال 1993 میان اسحاق رابین، نخست وزیر وقت اسرائیل و محمود عباس به عنوان مذاکره کننده اصلی فلسطینی تهیه شده بود، نهایتا به وسیله اسحاق رابین، یاسر عرفات و بیل کلینتون امضا شد. در 24 سالی که از امضای این معاهده ناعادلانه می گذرد، تقریبا هیچ کدام از مفاد آن عملی نشده است و روند شهرک سازی های غیرقانونی صهیونیست ها با شدت ادامه دارد. با ملاحظه این واقعیت ها باید دید دولت فلسطین که هنوز به عنوان دولت مورد قبول اسرائیل نیست! چه برنامه ای برای استیفای حداقلی حقوق فلسطینی ها تدارک دیده است. افزون براین، شرط صهیونیست ها برای پذیرش این دولت نیم بند، شناسایی رسمی اسرائیل، کنارگذاشتن و خلع سلاح مبارزان حماس و قطع هرگونه رابطه با ایران است. باید دید سران حماس که تاکنون با ایده به رسمیت شناختن اسرائیل مخالفت و اخیرا نیز اعلام کرده اند که سلاح خود را کنار نخواهند گذاشت، چه سیاستی را در پیش خواهند گرفت. بدون تردید، این توافق نتیجه تحولات فکری سران حماس یا به عبارت دیگر پوست اندازی آن است. در سال های پیشین، سیاسیون حماس بندبازی کرده اند. از مخالفت با بشار اسد و در نتیجه سردی روابط با ایران گرفته تا تعامل با قطر، عربستان و ترکیه نشان می دهد که برخلاف تشکیلات فلسطینی ابومازن که از این دینامیسم محروم اند و بسیار بسته عمل می کنند، اتاق فکر حماس از پویایی بالایی برخوردار است و زمان را خوب می شناسد. سخن پایانی اینکه، نرسیدن به اجماع درخصوص چگونگی اتخاذ راهبرد مبارزه ملی و ترسیم خط مشی مقاومت ملت فلسطین در برابر اشغالگری صهیونیست ها و به عبارت دیگر محور قرارندادن مقاومت در برنامه دولت فلسطینی، داستان ملال آور و تکراری دولت های پیشین فلسطینی را بازآفرینی خواهد کرد. تکرار این نکته را لازم می دانم که مصر به اصطلاح لقمه ای بزرگ تر از دهانش برداشته است چراکه با اشاره سعودی و آمریکا حرکت می کند، ولی این امید را داریم که اتحاد فلسطینی ها جامه عمل بپوشد و مردم ستمدیده فلسطین حقوق ازدست رفته خود را به دست آورند.
                