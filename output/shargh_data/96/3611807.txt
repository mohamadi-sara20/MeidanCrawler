پنج‌شنبه ۲۶ مرداد ۱۳۹۶
-----------------------------------------
یادداشت
-----------------------------------------
جشن شیرین
-----------------------------------------

                    از سال های 1385 و 1386 که واردات حیرت انگیز 3،5 میلیون تن شکر، کشت و صنعت این محصول را به ورشکستگی کشاند تا امروز که جشن ملی برای رکورد بی سابقه تولید شکر در اتاق بازرگانی، صنایع، معادن و کشاورزی برگزار شد، فقط 10 سال گذشته است. محمود حجتی، وزیر جهاد کشاورزی، در این مراسم که هشتم مردادماه برگزار شد، خبر از آن داد که «در دولت یازدهم با ایجاد زمینه های لازم، تولید شکر با 50 درصد افزایش به 1.643 میلیون تن رسیده است». نکته برجسته این موفقیت این است که با وجود کاهش 60 هزار هکتار از سطح کشت، این رکوردشکنی به دلیل افزایش 22 تن محصول چغندرقند و 2.3 تن شکر (7.6 تن درحال حاضر) در هکتار صورت گرفته است. البته به موازات این افزایش ها، تغییر فصل کشت از دوره بهار- تابستان به کشت پاییزه- زمستانه (به خصوص در مناطق گرمسیر و نیمه گرمسیر) از سیاست های هوشمندانه وزارت جهاد کشاورزی برای فرار از بحران خشکی به شمار می آید. جابه جایی فصل کشت، نیاز آبی چغندرقند را بدون لطمه به عملکرد آن تا بیش از 50 درصد کاهش می دهد. سیاست ترکیبی اصلاح ژنتیکی ارقام در جهت عملکرد شکر در واحد سطح، بهبود مدیریت تولید و مهم تر از همه جابه جایی دوره کشت را می توان مصداق بارزی از افزایش بهره وری به شمار آورد که در برنامه ریزی افزایش رشد اقتصادی کشور سهم قابل توجهی را باید به خود اختصاص دهد. بخش کشاورزی و مدیریت آن تا ابد نمی تواند و نباید به افزایش تولید مبادرت کند. مردم کشورمان به عنوان جامعه مصرف کننده هم با تعدیل و مدیریت بهینه مصرف، نقش انکارناپذیری در دستیابی به خودکفایی کالاهای اساسی ایفا می کنند. سرانه مصرف شکر در کشورمان در سال 1368 حدود 27 کیلوگرم، در سال 1387 نزدیک به 29 کیلوگرم و درحال حاضر به حدود 34 کیلوگرم افزایش یافته و یازدهمین کشور دنیا در مصرف این محصول هستیم. بر اساس توصیه سازمان جهانی بهداشت، میانگین مصرف درست شکر نباید از 15 کیلوگرم افزایش یابد. با توجه به این ارقام اگر تنها بتوانیم میانگین مصرف شکر را به سرانه جهانی نزدیک کنیم، امکان صرفه جویی بیش از 500 هزار تن خواهد بود. این میزان کاهش مصرف شکر به جز نتایجی از قبیل افزایش سلامت جامعه و نیز صرفه جویی ارزی معادل سالانه 400 میلیون دلار، متولیان تولید را هم وامی دارد تا تنها در محدوده افزایش بهره وری به توسعه این محصول مبادرت کنند. در چنین چشم اندازی، مدیریت بخش کشاورزی می توانست در همین میزان تولید و در همین جشن، دستیابی به خودکفایی در شکر را مژده بدهد. کشور ما دومین کشور خرماخیز و پنجمین صادرکننده کشمش به شمار می آید. در صورت مصرف بهداشتی قند و جایگزینی با این محصولات و در قالب یک برنامه ریزی درست چه بسا با همین میزان تولید بتوانیم صادرکننده باشیم. امید که سیاست های وزارت جهاد کشاورزی با حضور محمود حجتی، در دولت دوازدهم هم ادامه یابد.
                