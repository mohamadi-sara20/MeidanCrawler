یک‌شنبه ۲۱ خرداد ۱۳۹۶
-----------------------------------------
یادداشت
-----------------------------------------
مطالبات علمی از دولت دوازدهم
-----------------------------------------

                    در ماه های حد فاصل انتخابات ریاست جمهوری 96 و تشکیل کابینه دولت دوازدهم هستیم. این فرصت مناسبی است که به مرور آنچه از رئیس جمهور محترم، جناب دکتر روحانی و دولت دوازدهم انتظار می رود، بپردازیم.1- جوانان و نیروهای تحصیل کرده ایرانی هم باید داخل کشور جذب شوند و هم امید به زندگی و احساس آزادی و امنیت برای این گروه روز به روز بیشتر شود. در این صورت انگیزه بالاتری برای مقابله با مشکلات و ماندن در کشور خواهند داشت. در سال های اخیر بخشی از مهم ترین سرمایه های ملی ایران به دلیل تحصیل یا کار به کشورهای عمدتا صنعتی مهاجرت کرده اند. دولت یازدهم تلاش خوبی برای جذب بخشی از نخبگان از طریق بنیاد نخبگان، تشکیل و توسعه شرکت های دانش بنیان و همچنین جذب فارغ التحصیلان ایرانی دانشگاه های برتر به داخل کرد که همه آن تلاش ها مفیدند؛ ولی اولین سیاست گذاری راهبردی در جهتی باید باشد که اساسا روند مهاجرت کند شود و درنهایت شاهد مهاجرت معکوس داوطلبانه به داخل باشیم. تجربیات مثبت دو کشور در حال توسعه در این زمینه در 15 سال گذشته برای ما بسیار قابل بهره برداری است: مالزی در آسیا (با توسعه عمدتا بر پایه فناوری) و شیلی در آمریکای جنوبی (با تلاش برای تبدیل به اولین کشور توسعه یافته آمریکای جنوبی، با هدف گذاری برای توسعه کشور به عنوان «جامعه فرصت ها»).2- ارزیابی، بازنگری و روزآمدکردن نقشه راه علمی کشور به باور نگارنده در دولت دوازدهم ضروری است. خوشبختانه با تلاش های انجام شده کشور ما دارای نقشه راه علمی (به عنوان برنامه راهبردی کلان) است؛ ولی واقعیت آن است که باید دید که براساس اولویت های کشور این نقشه موجود در شش سال اخیر چقدر دنبال شده و اساسا چقدر قابلیت عملیاتی شدن دارد؟ بخش های مختلفی در نقشه ذکر شده که بیشتر آن را شبیه «فهرست آرزوها» می کند؛ درحالی که «نقشه راه» باید شامل «اهداف سنجیده شده و مطالعه شده» باشد.3- برای توسعه علم و فناوری نیازمند راهبردی شفاف و واقع بینانه هستیم. تشکیل معاونت علمی ریاست جمهوری در دولت نهم عملا به تشکیلات نسبتا موازی وزارت علوم (که براساس قانون تشکیل آن متولی توسعه علم و فناوری در کشور است) انجامید. در دولت یازدهم تلاش شد تا با تمرکز فعالیت های مربوط به «فناوری» و همچنین «حمایت از نخبگان از طریق بنیاد نخبگان» در معاونت علمی، تفکیک وظایف با وزارت علوم صورت گیرد. این در حالی است که همچنان در اجرا بخش های مختلفی از مدیریت علم و فناوری از نظر تشکیلاتی دچار ابهام است.4- از نظر پرداختن به علوم پایه و کاربردی باید درباره تکلیف اهداف راهبردی توسعه ایران کامل مطالعه شود و واقعا «هدف های راهبردی» و نه «آرزوها» در پژوهش های کشور با محوریت حل مسائل کشور دنبال شود. تا این اهداف بر پایه مطالعات علمی (و نه سلیقه یا علاقه دانشمندان و یا گروهی از مدیران) شفاف نباشد، وضعیتی باری به هر جهت و عمل براساس صرفا وضعیت موجود ادامه خواهد یافت.5- در برنامه ششم که از سوی دولت به صورت لایحه به مجلس شورای اسلامی ارائه شد، اولویت هایی محدود برای توسعه ذکر شده بود که گرچه قابل نقد هم بود؛ ولی حداقل متعدد نبود؛ ولی در آنچه مجلس مصوب کرد، تعداد بندها براساس درخواست های نمایندگان مختلف به عنوان اولویت ها افزایش یافت و تا آنجا که نگارنده دنبال کرد، نماینده دولت در هنگام تصویب برنامه از این اولویت های متعدد گنجانده شده ناراضی بود. به هرحال این مسئله باید به صورت واقع بینانه و با توجه به امکانات کشور مورد توجه و بازنگری قرار گیرد.6- در دولت دوازدهم انتظار می رود که شاخص «نوآوری» در توسعه علم و فناوری، در پرورش دانشجو، در رده بندی دانشگاه ها و پژوهشگاه ها در داخل و معرفی آنها در سطح بین المللی به عنوان یک شاخص جدی تلقی شود. کشور ما در رتبه بندی های مربوط به نوآوری در جهان هنوز حضور ندارد و این در حالی است که با توجه به این مهم می توانیم از قابلیت های داخلی خود برای حل مسائل و توسعه پایدار کشور استفاده مطلوب کنیم.7- شرایط بین المللی کنونی و پیچیدگی های آن چالش ها و فرصت هایی را هم زمان در دسترس ما قرار می دهد. دولت جدید آمریکا عملا از معاهده تغییرات اقلیمی پاریس (Cop21) پیروی نمی کند و «ترامپ» رئیس جمهور جدید آمریکا عملا مخالف موضوع تغییرات اقلیمی است. بودجه های پژوهشی را در این زمینه بسیار محدود و پژوهشگران حوزه های مربوطه را با مشکلات مختلفی مواجه کرده است. اکنون رویکرد اتحادیه اروپا (به طور مشخص رئیس جمهور جدید فرانسه) در جهت جذب دانشمندان آمریکایی است که در زمینه انرژی های نو، نوآوری در زمینه های مرتبط با گازهای گلخانه ای و گرم شدن زمین کار می کنند. رئیس جمهور و دولت دوازدهم باید به این تغییرات که در دنیای کنونی در سیاست گذاری علمی در حال وقوع است، توجه کنند و برای بهره برداری از آن برنامه مشخص داشته باشند.8- بدنه مدیریتی و بوروکراتیک آموزش عالی و پژوهش و فناوری ایران باید با نیروهای جوان تر و متخصصان مستعد و مسلط به مدیریت در دولت دوازدهم نوسازی شود. معیار مهم در این زمینه به باور نگارنده تلاش برای بین المللی کردن آموزش عالی و پژوهش در ایران و پرورش افراد در داخل کشور در تراز بین المللی است. این فرایند به توسعه ایران کمک بسیار خواهد کرد.9- برای سرمایه گذاری عملی در ایران توسعه همکاری های بین المللی می تواند بسیار راهگشا باشد. برای به روزرسانی زیرساخت پژوهشی کشور که در بعضی موارد حدود سه دهه است که نوسازی و به روزرسانی نشده اند، نیازمند صرف هزینه های فراوان هستیم. نگارنده باور دارد که مشارکت های بین المللی می تواند کمک خوبی به سرمایه گذاری در جهت نوسازی زیرساخت علمی و پژوهشی و همچنین تجهیزات آزمایشگاهی و رصدی کشور کند.
                