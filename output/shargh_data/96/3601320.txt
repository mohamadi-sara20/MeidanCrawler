دو‌شنبه ۹ مرداد ۱۳۹۶
-----------------------------------------
سرمقاله
-----------------------------------------
ایران و ارمنستان؛ شریک تاریخی
-----------------------------------------

                    کشور ارمنستان همسایه شمالی کشورمان در منطقه قفقاز جنوبی است که روابط تاریخی، فرهنگی، سیاسی و اجتماعی ویژه ای با ایران دارد. در دوونیم دهه پس از استقلال جمهوری ارمنستان، روابط ایران و ارمنستان همواره با ثبات و بدون هیچ گونه تنش یا سوءتفاهم و مسئله ای به پیش رفته و با قطعیت می توان گفت ثبات در روابط و حسن هم جواری میان ایران و ارمنستان از ابعاد گوناگونی قابل تحلیل و بررسی است. به سخن دیگر کمتر کشوری را در میان همسایگان متنوع ایران می توان یافت که از نظر حسن هم جواری و روابط صمیمانه طرفین دارای مشخصات روابط ایران و ارمنستان باشد. 1-ایران با 15 کشور دارای مرز مشترک خاکی یا آبی است و از نظر تعداد همسایگان وضعیت ویژه ای در دنیا دارد. پس از روسیه و چین، ایران از نظر تعداد کشورهای همسایه بالاترین تعداد همسایگان در جهان را با حدود 700 میلیون جمعیت دارد. این موقعیت ژئواستراتژیک برای ایران فرصت ها و تهدیدات بالقوه و بالفعل فراوانی ایجاد کرده است و درنتیجه دانش و توانایی جدی و تحرک فراوان و هوشیاری دستگاه دیپلماسی کشور را می طلبد. در میان کشورهایی که با ایران دارای مرز خاکی هستند، تنها کشور مسیحی همسایه، جمهوری ارمنستان است و بقیه کشورها مسلمان هستند. همچنین میان تمامی کشورهای همسایه ایران، می توان با تاکید عنوان کرد که روابط سیاسی کشورمان با این کشور مسیحی در همسایگی شمالی ایران هیچ گاه همراه با تنش یا سردی نبوده و همواره روابط سازنده و روبه رشدی برقرار بوده است. مطالعه تطبیقی برای بررسی روابط ایران با کشور های همسایه در سه دهه گذشته نشان می دهد با بسیاری از همسایگان گاه وبی گاه مسائلی ظهور و بروز کرده که موجب گلایه ها و سوءتفاهم هایی میان طرفین شده است، اما روابط ایران و ارمنستان همواره با ثبات پیش رفته است. کمتر موضوعی را می توان یافت که در دوونیم دهه گذشته به شکل حل نشده یا چالش یا اعتراض و تنش در روابط ایران و ارمنستان ظهور و بروز یافته باشد. هیچ گاه نمی توان نمونه ای را مثال زد که سخن یا موضع گیری یکی از مقامات سیاسی و اجرائی یا سایر شخصیت های اثرگذار دو طرف علیه منافع دیگری ظهور و بروز پیدا کرده باشد یا کمتر مثالی می توان زد که در مجامع بین المللی دو کشور علیه منافع یکدیگر موضع گرفته باشند.همچنین تاکنون سابقه نداشته نه ایران و نه ارمنستان به دشمنان دو کشور و کشورهای رقیب اجازه داده باشند تا در این دو کشور علیه کشور همسایه فعالیتی داشته باشند. به عنوان شاهدی بر این مدعا درحالی که شاهد فعالیت مخرب اسرائیل در یکی از کشورهای قفقاز جنوبی علیه ایران بوده ایم، اما دولت ارمنستان هیچ گاه اجازه نداده تا اسرائیل یا هر کشور دیگری از خاک ارمنستان علیه ایران فعالیتی را سامان دهد کمااینکه هیچ گاه ارمنستان اجازه نداده گروه های مخالف ایران و تمامیت سرزمینی ایران در کشور ارمنستان و برخلاف برخی کشورهای همسایه دیگر، فعالیتی داشته یا تظاهراتی را انجام داده یا تحرکی داشته باشند. بررسی های پژوهشی نشان می دهد در میان همسایگان و دوستان ایران، کمتر کشوری را می توان یافت که همچون ارمنستان در متون درسی تمام مقاطع درسی از ابتدایی تا دانشگاه ها بر دوستی با ایران تاکید شده باشد. در منابع درسی تمام دوره های تحصیلی در کشور ارمنستان هیچ گونه تعرضی به تمامیت سرزمینی و ارضی کشور، تاریخ و تمدن ایران، اقوام ایرانی، گروه ها و جریان های سیاسی و شخصیت های سیاسی وجود ندارد. در حالی که در برخی کشورهای قفقاز یا دیگر کشورهای دور و نزدیک به ایران حتی دوستان ایران در منطقه، چنین ویژگی ای را نمی توان نشان داد و جعل نام های تاریخی و حتی مغایر با تمامیت سرزمینی کشور در متون درسی چنین کشورهایی به شکلی مشهود قابل مشاهده است. رسانه ها سازندگان افکار عمومی هستند. در حالی که در ارمنستان فعالیت رسانه ها آزاد است و محدودیت زیادی برای فعالیت رسانه ها وجود ندارد، اما فضای عمومی رسانه های ارمنستان تاکید بر دوستی و تعمیق روابط با ایران است و کمتر موردی وجود دارد که نشانی از منفی بافی رسانه ای علیه ایران در آن برجسته یا حتی مستتر باشد. به سخن دیگر فضای حاکم بر رسانه های ارمنستان همچون دیگر حوزه های سیاسی، اجتماعی و فرهنگی تاکید بر دوستی و تعمیق روابط ایران و ارمنستان است. این نکته هم حائز اهمیت فراوان است که در میان احزاب سیاسی و جناح های سیاسی دو کشور از موضوعات مورد اتفاق همه جناح ها تاکید بر گسترش روابط ایران و ارمنستان است و همه جناح ها در این نکته متفق القول هستند. اگر به این فهرست بلندبالا این را هم بیفزاییم که میان ملت ایران و ارمنستان میراث و ریشه های فرهنگی، زبانی و تاریخی و تمدنی مشترک و گسترده ای وجود دارد و این میراث تمدنی هم پایه و اساسی جدی برای گسترش روابط است، بیش ازپیش اهمیت توجه به تعمیق مناسبات با ارمنستان هویدا می شود. بیش از هزارو 500 بن واژه فارسی میانه و پهلوی هنوز در زبان ارمنی امروزه جاری است و زبان ارمنی موزه ای از میراث تاریخی و زبانی ایرانی است. برای اینکه به قول یکی از دانشمندان زبان شناس این مهم روشن شود، تاکید می شود برخی زبان ها تمام بن واژه هایشان به هزار بن واژه نمی رسد درحالی که هزارو 500 بن واژه ایرانی در زبان ارمنی وجود دارد. صدها اثر تاریخی و تمدنی مشترک به عنوان میراث تاریخی در قفقاز و ارمنستان هم سندی بر پیوندهای تاریخی ایران با این منطقه بااهمیت از جهان است. گسترش مناسبات با ارمنستان از بعدی دیگر هم قابل تامل است. در دنیایی که آتش افراط گری جهان گستر شده است، تعمیق مناسبات ارمنستان مسیحی و ایران مسلمان نشانی از غلبه عقلانیت و تدبیر و مدارای دینی بر افراط گری است. رئیس جمهوری ارمنستان سال گذشته و در حضور رهبر دینی کاتولیک های مسیحی جهان یعنی پاپ بر این نکته تاکید کرد که روابط ایران مسلمان و ارمنستان مسیحی نمونه ای روشن از گفت وگوی ادیان بر مبنای عقلانیت است. 2- در دیپلماسی میان کشورها بی گمان دوستی و تعمیق مناسبات با همسایگان دارای جایگاهی رفیع است و در میان همسایگان توسعه مناسبات با دوستان دوران سختی ها و تلخی ها هم دارای اهمیت دوچندان است. نمونه روابط ایران و ارمنستان در این قالب هم قابل توجه و تعمق است. اما با وجود این همه ظرفیت و اراده سیاسی دو طرف برای گسترش روابط، شوربختانه روابط اقتصادی و فرهنگی و رسانه ای میان ایران و ارمنستان رشد و توسعه لازم را نداشته است یعنی درحالی که همه بسترها برای توسعه روابط وجود دارد، اما برای استفاده از این ظرفیت ها تلاش های لازم صورت نگرفته است. برای این داعیه هم می توان به چند پروژه بااهمیت استناد کرد که کامیاب نبوده است. یکی از این پروژه ها احداث خط لوله گاز ایران به اروپا از مسیر ارمنستان و سپس گرجستان است که پس از سال ها طرح و بررسی و بحث هنوز سرنوشت آن نامشخص است. همچنین احداث خط ریلی و خط آهن میان ایران و ارمنستان هم از دیگر پروژه های توسعه ای بااهمیت است که هنوز به شکلی جدی مورد بحث و بررسی قرار نگرفته است. طرف ارمنی با کمبود منابع مالی برای احداث این خط آهن روبه روست اما این مشکل را با راه های جانشین دیگری همچون جذب سرمایه سرمایه گذاران ایرانی می توان حل وفصل کرد. در دنیای پرالتهاب دو دولت و ملت ایران و ارمنستان ظرفیت های جدی و گسترده ای برای توسعه همکاری های دو طرف و در جهت صلح و ثبات جهانی و منطقه ای دارند. سفر رئیس جمهوری ارمنستان برای مراسم تحلیف ریاست جمهوری در ایران فرصتی است تا مسئولان دو کشور بیش ازپیش برای توسعه مناسبات دو طرف اقدام کنند تا از این رهگذر صلح و ثبات منطقه ای بیش ازپیش تضمین شود.
                