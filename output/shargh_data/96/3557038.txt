پنج‌شنبه ۲۱ اردیبهشت ۱۳۹۶
-----------------------------------------
یادداشت
-----------------------------------------
داغ معدن و داغداری بزرگان
-----------------------------------------

                    هرکس که تجربه تلخ ازدست دادن را چشیده باشد، به خوبی می داند که شوک ازدست دادن عزیز چقدر سخت است. به ویژه اگر عزیزت را ناگهانی از دست بدهی. این شوک آن قدر بزرگ است که در وهله اول احساس می کنی می خواهی بر سر دیگر عزیزانت فریاد بکشی. فریاد بکشی و بگویی چرا نتوانستند جلوی این فاجعه را بگیرند. زمانی که پدرم را ناگهان و در چشم برهم زدنی از دست دادم، این حس تلخ را به خوبی تجربه کردم. احساس می کردم می خواهم بر سر تمام کسانی که دوستشان دارم، فریاد بزنم و بگویم چرا نتوانستید جلوی این فاجعه را بگیرید. آن زمان نه من که بقیه اعضای خانواده هم انگار با همین احساس دست به گریبان بودند. انگار می خواهی برای فرار از فاجعه ای که برایت رخ داده، با فریادکشیدن بر سر دیگران یا پیداکردن مقصر آرام شوی. آن زمان درعین حال بیش از همه دوست داری که دیگران همراهی ات کنند، دلداری ات دهند، سکوت کنند، فریادت را بشنوند و هیچ نگویند. خوب به یاد دارم در آن زمان وقتی یکی از نزدیک ترین اقوام برای دیدن ما آمد، مادر پدر که داغدار فرزند بود، میهمانش را با فریاد میزبانی کرد. در آن بحران بود که دوستان واقعی را شناختم. دوستانی که غم من را درک کردند و با تمام ناملایمات روحی من در کنارم ماندند. دوستانی که مفهوم واقعی دوست داشتن و همراهی را اثبات کردند. این روزها وقتی فاجعه بزرگ ازبین رفتن هم وطنان معدنچی به طور ناگهانی اتفاق افتاد، به غم وصف ناشدنی عزیزانشان می اندیشیدم. به اینکه فریادشان را بر سر چه کسی بزنند و خود را چطور آرام کنند و کجا آرام گیرند. وقتی رئیس جمهور و وزیر کار از نزدیک در میان این جمع حاضر شدند، خدا را شکر کردم. فارغ از توجه به تبلیغات منفی رسانه ای، به گمانم این حرکت رئیس جمهور و وزیر کار بزرگ ترین نشانه درک ایشان از غم ازدست دادن بود. درک غم مردم چیزی نیست که پشت تریبون و جلوی رسانه بیان شود. درک غم مردم یعنی پای همه چیز برای ایجاد یک ثانیه آرامش بایستی. اگر رئیس جمهور و وزیر کار به میان مردم داغ دیده رفتند تا گوشی شوند برای فریاد کسانی که تمام زندگی شان بر باد رفته است، اگر با اینکه می دانستند شیطنت های رسانه ای درست قبل از انتخابات ممکن است منافع سیاسی آنها را به خطر اندازد، باز هم رفتند؛ یعنی به واقع انسان هستند. یعنی به واقع درک می کنند داغ یعنی چه، یعنی به واقع می دانند داغ دار در بحرانی ترین شرایط نیاز دارد تا عزیزترین، قوی ترین و ریش سفیدترین فردی که می شناسد، کنارش باشد. به عنوان کسی که درد داغ ناگهانی را چشیده است و به نمایندگی از تمام کسانی که داغ را می شناسند، در برابر رئیس جمهور و وزیر کار ایران سر احترام فرود می آورم و قدردانی می کنم. ایمان دارم که مردم ما فارغ از شیطنت های تبلیغاتی، عادلانه قضاوت می کنند.
                