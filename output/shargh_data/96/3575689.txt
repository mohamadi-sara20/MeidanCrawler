چهار‌شنبه ۲۴ خرداد ۱۳۹۶
-----------------------------------------
یادداشت. اقتصاد
-----------------------------------------
چرا حوزه انرژی قطر غیرقابل تحریم است؟
-----------------------------------------

                    قطر با ظرفیت تولید حدود 650 هزار بشکه نفت خام و به همین میزان میعانات گازی، در عمل کمترین تولید نفت را میان کشورهای عضو اوپک حاشیه خلیج فارس دارد. حتی ظرفیت تولید نفت خام عمان نیز روزانه 400 هزار بشکه بیشتر از قطر است. اگرچه کشورهای عرب متحد عربستان در خلیج فارس در ابتدا برای پهلوگیری نفت کش های حامل نفت و گاز مایع قطر محدودیت اعمال کردند؛ اما به فاصله کمتر از یک روز این محدودیت لغو شد و حتی صادرات گاز طبیعی به امارات نیز ادامه یافت. در واقع با توجه به اینکه هم اکنون حجم عظیمی از نفت مازاد در بازارهای جهانی وجود دارد و قیمت نفت نیز به زیر 50 دلار سقوط کرده (و در سال آینده انتظار می رود تولید نفت مازاد در جهان دوباره اوج بگیرد و به 800 هزار بشکه در روز برسد)، عملا ریسکی برای اختلال در صادرات نفت قطر در سطح جهانی وجود ندارد؛ اما متحدین عربستان با وجود تحریم های شدید مانند بستن مرزها و حریم هوایی خود به روی قطر یا قطع تعاملات بانکی و مسدودکردن دارایی های اشخاص و شرکت هایی از قطر، حوزه انرژی این کشور را مشمول تحریم نکردند. هم اکنون گاز قطر روزانه حدود 56 میلیون مترمکعب، معادل تولید دو فاز استاندارد پارس جنوبی، از طریق خط لوله دلفین راهی امارات و عمان می شود. صادرات روزانه حدود 300 میلیون مترمکعب گاز مایع شده قطر (معادل 75 میلیون تن در سال) نیز طبق روال همیشگی ادامه دارد. درباره صادرات گاز طبیعی از طریق خط لوله باید یادآور شد که شرکت آمریکایی اکسیدنتال پترولیوم و شرکت فرانسوی توتال هرکدام سهمی 24،5 درصدی در خط لوله دلفین دارند. از طرفی نیمی از برق امارات از نیروگاه هایی تامین می شود که با گاز قطر کار می کنند. همچنین عمان هم اکنون با کسری شدید گاز مواجه است و بخشی از ظرفیت کارخانه های مایع سازی گاز این کشور به دلیل کمبود گاز بی استفاده مانده است. درباره صادرات «ال ان جی» نیز به دلیل وجود گاز مایع مازاد در بازارهای جهانی، قیمت «ال ان جی» از حدود 20 دلار به ازای هر میلیون بی تی یو (واحد سنجش ارزش حرارتی گاز) به حدود پنج دلار سقوط کرده و در سال های پیش رو نیز بازار «ال ان جی» به دلیل راه اندازی کارخانه های جدید مایع سازی گاز در استرالیا، کانادا و آمریکا با مازاد چشمگیر مواجه خواهد شد. درعین حال نباید از یاد برد که شرکت آمریکایی اکسون موبیل بیشترین نقش را در توسعه کارخانه های مایع سازی گاز قطر به ارزش 30 میلیارد دلار داشت، 30 درصد نیز در این حوزه قطر سهم دارد. گفتنی است رکس تیلرسون، وزیر خارجه کنونی آمریکا، قبلا مدیرعامل شرکت اکسون موبیل بود. از طرفی این شرکت آمریکایی بندر راس لفان قطر را که همه «ال ان جی» تولیدی قطر از این بندر راهی بازارهای بین المللی می شود، توسعه داده است.شرکت ملی نفت قطر و اکسون موبیل همچنین در ترمینال گاز مایع «گلدن پس» تگزاس آمریکا شریک هستند و هم اکنون پروژه ای 10 میلیارد دلاری برای تبدیل این ترمینال به هاب صادرات «ال ان جی» در سطح جهانی دارند.غول نفتی فرانسه، شرکت توتال هم سهمی 16،7 درصدی در پروژه ال جی قطر به ظرفیت تولید 5.2 میلیون تن گاز مایع در سال دارد که مدت قرارداد 25 سال است. این شرکت در پروژه پالایش میعانات گازی بندر راس لفان نیز 10 درصد سهم دارد.هم اکنون ده ها شرکت بین المللی از جمله شرکت بریتانیایی هلندی رویال داچ شل، میتسویی، ایدمتسو کوسان و ماروبنی ژاپن و کونوکوفیلیپس آمریکا سهام داران پروژه های گازی قطر هستند و به این راحتی نمی توان با چشم بستن بر منافع این شرکت های غول نفتی حوزه انرژی، قطر را تحریم کرد.یعنی برعکس ایران که از شرکت های خارجی صرفا به عنوان پیمانکار استفاده کرده و بعد از اتمام پروژه خداحافظی می کرد، قطر ریشه ها و ارتباطات عمیقی با غول های نفتی جهان دارد.حتی استقبال نکردن پاکستان از تحریم های متحدان عرب علیه قطر، موضوع قراردادهای بلندمدت واردات «ال ان جی» قطر از سوی دولت اسلام آباد با تخفیف بسیار خوب و شرایط عالی بود. 
                