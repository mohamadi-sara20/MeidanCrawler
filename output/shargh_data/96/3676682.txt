یک‌شنبه ۲۶ آذر ۱۳۹۶
-----------------------------------------
یادداشت
-----------------------------------------
لزوم تفکیک هزینه های اداره تهران از پایتخت
-----------------------------------------

                    شهر تهران با وجود تغییر و تحولات کالبدی ای که در سال های اخیر به خود دیده، با مشکلات عدیده ای مانند ترافیک، آلودگی هوا، اتکا به منابع درآمدی ناپایدار، آسیب های اجتماعی و مسائلی از این دست مواجه شده که پدیدآمدن آنها از دلایل گوناگونی ناشی می شود. دراین بین یکی از دلایلی که کمتر به آن پرداخته شده، مسئله عدم تفکیک هزینه های اداره شهر تهران از هزینه های اداره پایتخت کشور است. تمرکز سازمان ها، شرکت ها، نهادها، موسسات و دفاتری که در محدوده شهر تهران استقرار داشته و موضوع فعالیت آنها در حوزه موضوعات کشوری و ملی تعریف می شود، مسئله ای است که در سال های اخیر باعث شده شهروندان تهرانی بدون میل و اراده خود در جبران هزینه های اداره امور مملکتی در پایتخت، به صورت مستقیم و غیرمستقیم سهیم شوند. دراین بین هزینه های زیست محیطی، اقتصادی و اجتماعی که به واسطه استقرار این نهادها در پایتخت، بر شهر تحمیل می شود و مولفه های اصلی کیفیت زندگی را تحت تاثیر منفی قرار می دهد، قابل توجه است. آمارها نشان می دهد شهر تهران در روز نزدیک به 10 میلیون و در شب حدود 9 میلیون نفر جمعیت دارد که بی تردید حضور سازمان ها و نهادهای با کارکرد ملی در سطح شهر تهران یکی از دلایل اصلی تفاوتیک میلیون نفری جمعیت تهران در شب و روز است. مطابق با آماری که وزارت امور خارجه منتشر کرده است، در محدوده شهر تهران 96 سفارتخانه وجود دارد و این در حالی است که تعداد کنسولگری های کشورهای خارجی مستقر در سایر شهرهای ایران در مجموع به 20 مورد هم نمی رسد. علاوه بر این، 10 تا 15 نهاد زیرمجموعه نظام قانون گذاری کشور، 15 تا 20 نهاد زیرمجموعه ریاست جمهوری، 10 تا 15 نهاد زیرمجموعه دستگاه قضائی کشور و بیش از چند صد نهاد و سازمان زیرمجموعه وزارتخانه های مختلف در تهران مستقر هستند که اساسا کارکرد و حیطه وظایف آنها ملی است...درحالی که بر شهر تهران هزینه تحمیل کرده و مابه ازای روشنی هم بابت جبران استقرار و فعالیت خود در شهر تهران به مدیریت شهری پرداخت نمی کنند.امروز بر کسی پوشیده نیست که تمرکز سازمان ها و نهادهای دولتی در شهر تهران از استانداردهای بین المللی فاصله دارد و ایران در شاخص پراکنش فضایی و آمایش سرزمینی از منظر نهادی و سازمانی، چه در سطح ملی و چه در سطح استانی با مشکل مواجه است. دراین راستا کارگروه انتقال کارکنان دولت از شهر تهران در سال 89 مصوب کرده است 163 شرکت و نهاد دولتی با ترتیب اولویت و به مرور از تهران خارج شده و در سایر استان ها استقرار یابند. بااین حال و آن طور که شواهد و قرائن شهر نشان می دهد، این مصوبه تاکنون اجرائی نشده است. در جلسه ای که به صورت مشترک میان اعضای شورای اسلامی شهر تهران با جناب آقای دکتر روحانی، رئیس جمهوری محترم، برگزار شد، مسئله تفکیک هزینه های اداره شهر تهران از هزینه های اداره پایتخت جمهوری اسلامی ایران را مطرح کردم و به نظر می رسد موضع دولت محترم نیز در این باره مثبت و سازنده است. تعدد عناصر سازمانی با کارکرد ملی در محدوده شهر تهران موجب شده تا طبقه بندی آنها و برآورد هزینه هایی که فعالیت این قبیل نهادها بر شهر و شهروندان تهرانی تحمیل می کند، تاکنون به شکل مطلوب و منسجم صورت نگیرد. در آستانه ورود به فصل تنظیم بودجه سال 97 از سوی دولت و شهرداری تهران، لازم است مدیریت شهری تهران در دوره حاضر طی همکاری با شورای اسلامی شهر تهران، سازمان مدیریت و برنامه ریزی کشور و مجمع نمایندگان تهران در مجلس شورای اسلامی، در قالب سازوکاری منسجم نهادها و سازمان های ذی ربط به این مسئله را شناسایی کرده و با ایجاد چارچوبی مبتنی بر شاخص های ایجاد هزینه، هزینه های مستقیم و غیرمستقیم ناشی از فعالیت این سازمان ها را در محدوده شهر تهران برآورد کرده و در مرحله نهایی، چگونگی جبران این هزینه ها را در تعامل با سازمان های یادشده مشخص کند. یقینا انجام بهینه این امر می تواند بخشی از بار هزینه های غیرضروری و ناعادلانه ای که بر شهروندان تهرانی تحمیل می شود را برداشته و به واسطه تعبیه سازوکاری مشخص و روشن برای جبران این هزینه ها، شاخص های کیفیت زندگی در شهر تهران را بهبود بخشد.
                