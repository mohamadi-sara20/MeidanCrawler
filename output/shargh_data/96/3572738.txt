شنبه ۲۰ خرداد ۱۳۹۶
-----------------------------------------
یادداشت. اقتصاد
-----------------------------------------
در رثای بارینگز بانک
-----------------------------------------

                    در علوم شناختی، از یک رشته سوگیری ها یا خطاهای شناختی و احساسی نام برده می شود که انسان را از رفتار و تصمیم گیری عقلانی بازمی دارد. «پرهیز از قبول زیان» یکی از این سوگیری هاست که ما را از واقع بینی منصرف می کند و به مقاومت یا به عبارت صحیح تر، سماجت در برابر پذیرش واقعیات وامی دارد، طوری که ناچار می شویم بیش از حد تحمل، ریسک کنیم و به دلیل همین تقبل ریسک بیش از حد، زیان ببینیم. بانک معظم بارینگز (Barings Bank) با ارتکاب همین خطا، خود را به ورطه ورشکستگی کشاند و رویدادی بس غمبار را در تاریخ بانکداری به ثبت رساند. تراژدی بارینگز در سال1990 کلید خورد و این وقتی بود که یکی از معامله گران آن به نام نیک لیسون (nick leeson) به سنگاپور اعزام شد تا شعبه بانک در آنجا را اداره کند. بارینگز در آن موقع 228 سال عمر داشت و یکی از معتبرترین نهادهای مالی انگلیس محسوب می شد و انجام پروژه های عظیمی چون تامین مالی جنگ با ناپلئون را در کارنامه خود داشت. لیسون در سنگاپور وارد معاملات ابزار مشتقه، به ویژه آتی ها شد. این معاملات هرچند در اوایل سودآور بود، بعدا زیان آور شد. او برای سرپوش گذاشتن بر زیان واردشده، حساب ویژه اشتباهات (error account) را باز کرد و دلیل آن را برطرف کردن اشتباه «یک عضو غیرمتخصص از تیم معاملات» اعلام کرد! لیسون، اسناد زیان واردشده را از دید حسابرسان پنهان کرد. نبود نظارت های داخلی موثر نیز به این پنهان کاری کمک کرد. زیان بارینگز در سال 1994 به 208 میلیون پوند و در پایان آن سال به 827 میلیون پوند، یعنی حدود دو برابر سرمایه بانک افزایش یافت، طوری که اسباب ورشکستگی بانک را فراهم کرد. بارینگز بانک در مارس 1995 به کلی از حرکت ایستاد و به قیمت یک پوند فروخته شد!جنس معاملاتی که بارینگز بانک را به ورطه نابودی کشاند، با تراکنش های بانک ها و موسسات اعتباری کشورمان یکی نیست و از این نظر نمی توانیم قیاسشان کنیم، لیکن تا آنجا که به سوگیری شناختی «پرهیز از قبول زیان» یا به عبارتی، سرپوش گذاشتن بر وضعیت نگران کننده موجود مربوط می شود، نقطه اشتراک بین این دو وجود دارد. توضیح آنکه، درست است که بارینگز بر اثر انجام معاملات پرریسک و سفته بازانه و بانک های ما به دلایل گوناگون دیگری مانند بی انضباطی مالی، تبعیت نکردن از هنجارها و استانداردهای بین المللی، ورود غیرحرفه ای ها به این صنعت و رانت جویی و رانت خواری های ناشی از آن، نبود نظارت های کافی و کارساز نهاد ناظر پولی و دیگر نهادهای نظارتی، فساد مالی و اداری فراگیر مبتلابه بوروکراسی کشور و...، زیان به بار آورند، لیکن همان طور که بارینگز بر اثر مقاومت در برابر افشای زیان، به انباشت آن مبادرت ورزید، بانک های ما هم با سرپوش گذاشتن بر واقعیات، همان راه را می روند و توجه نکردن به علاج درست و درمان درد، به انباشت ضایعات و مشکلات و معضلات دامن می زنند.به نظر نمی رسد وضعیت کم وبیش نامساعد موسسات پولی و اعتباری کشور از نگاه جامعه مخفی مانده باشد. سقوط ارزش سهام چند بانک بزرگ کشور در بورس تا 30، 40 درصد کمتر از ارزش اسمی در پی بازگشایی نماد آنها در آن بازار در ماه های اخیر شاهد مدعاست، آن هم پس از مدت ها که از بسته بودن نماد بانک های مزبور می گذشت. واقعیت این است که از عمر این وضعیت حداقل بیش از یک دهه می گذرد، اما لاپوشانی واقعیت امر، همچنان ادامه دارد.کسالت بانک ها چنانچه بیش از این مزمن شود، صعب العلاج می شود. در آن صورت، شیمی درمانی هم ممکن است جواب ندهد. با این فرض که امیدواریم محال باشد، اگر بر سر حداقل بعضی از بانک های ما آن رود که بر سر بارینگز رفت، نباید شگفت زده شویم. تفاوت موجود آنکه برخلاف بارینگز، ماجرای احتمالی ما همراه با افزودنی غیرمجاز متاستاز نیز هست، زیرا دیگر اعضای خانواده اقتصاد کشور را هم درگیر می کند.
                