سه‌شنبه ۲۶ اردیبهشت ۱۳۹۶
-----------------------------------------
یادداشت
-----------------------------------------
رای قالیباف کجا می رود
-----------------------------------------

                    کناره گیری محمدباقر قالیباف از ادامه رقابت های انتخاباتی، مهم ترین خبر سیاسی دوشنبه بود. به این ترتیب، شهردار کنونی پایتخت و فرمانده اسبق نیروی انتظامی کشور در سومین دورخیز خود برای نشستن بر صندلی ریاست جمهوری ناکام ماند. ابراهیم رئیسی قول داده از «ظرفیت» قالیباف در دولت خود استفاده کند. قولی که می تواند به معنی سپرده شدن صندلی کنونی اسحاق جهانگیری در معاونت اول ریاست جمهوری به شهردار تهران تعبیر شود. این قول و قرار اما نافی طرح این پرسش در میان هواداران قالیباف نیست که چرا مردی که قول داده بود «سر قرار» بماند، چنین ناگهان، چهارگوشه میدان را بوسید و ترجیح داد 72 ساعت نفس گیر آینده را از روی سکو به تماشای مسابقه بنشیند؟اصولگرایان تمایل دارند کناره گیری قالیباف را اقدامی در جهت حفظ انسجام جناح مطبوع شان، جلوگیری از شکسته شدن آرا و در نهایت یکسره کردن کار حسن روحانی در انتخابات پیش رو تفسیر کنند. در برابر این نظر، تحلیل دیگری نیز وجود دارد. بر اساس این دیدگاه، آقای قالیباف با هوشمندی - و با توجه به نظرسنجی هایی که حاکی از ریزش آرایش بود- با یک تیر دو نشان زد. او با کناره گیری، هم خود را از ناکامی سه باره در بزنگاه رای گیری نجات داد و هم مسئولیت شکست جناح اصول گرا در انتخابات را از شانه خود برداشت.تا همین جای کار می توان قاطعانه گفت که رخداد روز دوشنبه امکان کشیده شدن انتخابات را به دور دوم منتفی کرده است. هرکدام از دو تحلیل که درست باشد، یک پرسش مهم تر همچنان بی پاسخ می ماند؛ «رای قالیباف به سبد کدام نامزد افزوده می شود؟» بی شک اصولگرایان برای این پرسش، پاسخی سرراست دارند: «ابراهیم رئیسی». آنان امیدوارند همان مدلی که در انتخابات 92، اصلاح طلبان را پس از هشت سال عزلت نشینی به در اختیارگرفتن قوه مجریه رهنمون شد، این بار در سال 96 به سود آنان تکرار شود. تحلیل پایگاه رای شهردار تهران اما این خوش بینی را تا حد زیادی تیره می کند. هواداران آقای قالیباف- بر خلاف هواداران آقای رئیسی- طیف متنوعی از افراد لایه های مختلف جامعه هستند و ریشه در «هسته سخت» ایدئولوژیک اصولگرایانه ندارند. آنچه سرنوشت انتخابات 92 را پس از کناره گیری محمدرضا عارف دگرگون کرد، ارتباط پایدار بدنه ایدئولوژیک اصلاح طلبان با راس هرم تصمیم گیری این جریان و انتقال یکپارچه و بدون ریزش رای معاون اول رئیس دولت اصلاحات به سبد آرای حسن روحانی بود. امید به تکرار این رخداد اما برای اصولگرایان بسیار خوش بینانه است. نخستین دلیل بدبینی، این است که در میان زعمای قوم اصولگرایان، کسی نیست که در بزنگاه های سرنوشت ساز کلیدواژه ای را «تکرار» کند و از بدنه این جناح پژواکی درخور دریافت کند. و البته از آن مهم تر، اگر چنین شخصیتی در میان جناح اصولگرا وجود می داشت نیز، بدنه ناهمگون حامی قالیباف، به ندای کوچ ناگهانی به اردوگاه رئیسی لبیک می گفت؟ این مدعا را با محک یک نمونه می توان آزمود؛ «حسین مقصودلو» خواننده خبرسازی است که بخش قابل توجهی از نوجوانان به او علاقه مند هستند. او این هواداران را به رای دادن به آقای قالیباف فراخوانده بود. روز دوشنبه نیز - پس از اعلام انصراف قالیباف- با ادبیات خاص خود از آنان خواست که رای شان را به سود آقای رئیسی به صندوق بریزند. با این همه آیا اصولگرایان امیدوارند که خیل پرشمار «تتلیتی»ها به یک باره متحول شده و نامزد مطلوب خود را در قامت تولیت آستان قدس رضوی بیابند؟در مجموع انتظار می رود سبد رای آقای قالیباف – صرف نظر از پر یا خالی بودن - به سرنوشت سبد رای محمود احمدی نژاد دچار شود.
                