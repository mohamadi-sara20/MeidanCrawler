پنج‌شنبه ۱۲ مرداد ۱۳۹۶
-----------------------------------------
type_unknown
-----------------------------------------
نان و نمک با لاریجانی
-----------------------------------------

                    خبرگزاری ایلنا در واپسین روزهای دولت یازدهم سراغ عبدالرضا رحمانی فضلی، وزیر کشور رفته است. گزیده سخنان او در گفت وگو با سعیده امیدی، عباس طهماسبی زاده و سمیرا عالم پناه در ادامه می آید.* آقای دکتر روحانی با من (برای وزارت کشور) صحبت کردند و صحبت های اولیه شده است. ایشان اول باید به جمع بندی برسد و بعد تصمیم خود را اعلام کند... با من از سوی رئیس جمهور صحبت هایی شده ولی معرفی در اختیار ایشان است.* در این چهار سال تقریبا خودسری هایی را که در گذشته مرسوم بوده نداشتیم.*در موضوع (بر هم خوردن سخنرانی و حمله به) آقای مطهری هم که در اوایل دولت ما رخ داد، سریع برخورد کردیم. همه عوامل را شناسایی کردیم و مستندات را فوری به دادگاه فرستادیم و هنوز هم قوه قضائیه در حال پیگیری آن است.* این را که چه کسانی دستور این حمله به نماینده مجلس را داده بودند دادگاه باید پیدا کند و این وظیفه ما نیست. دادگاه در مراحل رسیدگی به پرونده باید آمران را پیدا کند. عین همین موضوع قبلا در قم اتفاق افتاده که زمان ما هم نبود. در آنجا به رئیس مجلس با کفش و دمپایی و مهر تعرض شد و هیچ یک از افراد و عوامل آن دستگیر و به دادگاه معرفی نشدند ولی ما در موضوع آقای مطهری این کار را کردیم و این پرونده الان در مسیر رسیدگی است.* در ماجرای حمله به سفارت عربستان در 10 روز تمام عواملی را که آنجا بودند، شناسایی کردیم و با همه مشخصات و اسناد به قوه قضائیه دادیم و آنها هم برخی از این افراد را بازداشت کردند و مدتی هم در بازداشت بودند. الان هم مراحل بازجویی، بازپرسی و اقدامات قانونی در حال طی شدن است.* من در تماس با استانداری خراسان رضوی اعلام کردم اگر آقای مطهری آمادگی دارد، در همان محل صندلی بگذارید و آقای مطهری روی صندلی بایستد و سخنرانی خود را انجام دهد که اعلام کردند فضای این کار هم مهیا نیست و قوه قضائیه هم گفته اصلا نمی گذاریم چنین سخنرانی انجام شود. پس وقتی دادستانی حکم داده مسئله به وزارت کشور مربوط نیست.*آن طورکه ما تصور می کنیم رابطه رئیس قوه قضائیه با قضات و دادستان ها یک رابطه حاکمیتی آمرانه نیست. همه قضات استقلال قضائی دارند و به اقتضای شرایط خودشان تصمیم می گیرند اما ما هرگاه در مسائل این گونه گیر کرده و به ایشان مراجعه کرده ایم با نظر حسن، دستور پیگیری دادند.* از نظر بنده به عنوان وزیر کشور موضوع سفارت عربستان مسئله ای بود که باید باسرعت انجام می شد چون حیثیت بین المللی ما در این رابطه مطرح بود و یک مسئله صرفا داخلی نبود. ما آسیب بسیار زیادی از این موضوع دیدیم. رابطه ما با عربستان بعد از این موضوع به چالش کشیده شد. حمله به سفارت عربستان به خبر اول دنیا تبدیل و به ضرر ما شد. برای همین معتقدم رسیدگی به پرونده حمله به سفارت عربستان باید سرعت پیدا می کرد.*حدود هفت استاندار احضار شده اند. اینکه می گویم حدود هفت استاندار برای این است که هر چند روز یک بار یک استاندار دیگر به احضارشده ها اضافه می شود.*طبق آنچه معاونت حقوقی بنده پیگیری کرده، آمار احضار مدیران استانی ما اعم از استاندار، فرماندار و بخشدار حدود 62 یا 63 مورد است. حدود 400 فرماندار و دو هزار بخشدار داریم و 60 نفر احضار شده اند.*کیفرخواست یکی از همکاران ما این است که با ماشین مقابل یک ستادی ایستاده و با دوستان حاضر در آن ستاد احوال پرسی کرده و همین به عنوان تخلف تلقی شده است یا یکی از استانداران رفته در جایی سخنرانی کرده که عکس آقای روحانی هم از قبل از انتخابات در آن سالن بوده است و الان هم وجود دارد اما می گویند این سخنرانی به همین دلیل تبلیغاتی بوده است. وقتی ما می آییم در رسانه ها مطرح می کنیم استانداران را احضار کرده ایم و کیفرخواست برای آنها صادر شده، گویی جانی قاتل، سارق و قاچاقچی را احضار کرده ایم.*دولت روحانی دولت اعتدال است، نه دولت اصلاح طلب است و نه دولت اصولگراست؛ بنابراین وقتی ایشان بنده را در وزارت کشور انتخاب کردند به من گفتند فراموش نکن افرادی را که می خواهی به عنوان مدیران خود انتخاب کنی حتما باید تفکر اعتدالی داشته باشند.* فرماندار تهران از زمان آقای احمدی نژاد مانده است من همان زمان هم اعلام کردم که فرماندار تهران را خودم به شخصه می شناسم و ایشان در صداوسیما مدیر بنده بوده است. ایشان انسانی کاملا متدین و خوب است و گفتم با شناختی که از ایشان دارم می دانم مدیر متدین و معتدلی است و برنامه آقای روحانی را هم قبول دارد.* درباره جابه جایی استانداران هیچ وقت تحت فشار نبودم.* ایشان هرگاه احساس کند در انجام وظیفه خود کوتاهی کرده ام، وظیفه شرعی اش است که من را عوض کند. چون باید در این مورد در پیشگاه خدا پاسخ گو باشد. اگر روزی احساس کند که ضعف دارم و مدیران دیگر قوی تر و توانمندتر هستند، اگر عوض نکند پیش خدا حجتی ندارد.*وزیر کشور هیچ نقش آمریتی در شورای امنیت کشور ندارد. همین طور هم رئیس جمهور نقش آمریتی بر اعضای شورای عالی امنیت ملی ندارد. در این جایگاه ها بحث اقناعی است و یک موضوع باید مطرح شود و روی آن استدلال شود و جمع بندی صورت گیرد و تصمیم گرفته شود. نقش استاندار هم در شورای تامین که نماینده قوه قضائیه و فرمانده سپاه در آن حضور دارند، آمرانه نیست و حتما به مراحلی نیاز دارد.* به کار گیری عنوان معامله درباره حضور من در دولت کاملا توهین است.* لاریجانی درباره حضورم در وزارت کشور «اصرار» هم نداشت.* من مطلع هستم که توصیه لاریجانی به زنگنه این بود که در این شرایط کشور حتما بماند و اتفاقا پیگیر این مسئله هم بودند و حتی به من هم گفتند مواظب این وزرای خوب کابینه باشید که حتما باقی بمانند یا درباره آقای هاشمی هم اصرار به ماندنشان داشتند. این با معامله فرق می کند. آقای لاریجانی فارغ از اینکه رئیس مجلس است، فرد توانمند و دلسوزی است و نیروها را به خوبی می شناسد.* آقای لاریجانی هم به عنوان یک فرد توانمند و قابل اعتماد می تواند به آقای روحانی فهرست بدهد.*تقریبا ماهی یک بار با ایشان (علی لاریجانی) ملاقات می کنم.*آقای لاریجانی یک چهره شاخص سیاسی است و ظرفیت بروز و ظهور در جایگاه ریاست جمهوری را هم دارد و فردی وزین و توانمند است. برای همین هم در تحلیل ها این مسئله مطرح است که شاید ایشان در انتخابات آینده حضور داشته باشد، اما از طرفی هم مثل ایشان 20 نفر دیگر چنین ظرفیت هایی را دارند و خدا را شکر نیروهای پرورش داده شده انقلاب ما بسیار زیاد است؛ به گونه ای که شاهدیم هر دوره چه تعدادی برای ثبت نام در این انتخابات مراجعه می کنند.*علی لاریجانی در روند رای اعتماد من مداخله نکرد.* هر وقت در صحن مجلس مورد سوال بودم، آقای لاریجانی رئیس مجلس نبوده و اگر هم ریاست را برعهده داشته، صحن را ترک کرده و کار را به نواب خود سپرده است. عمدا این کار را می کند که بعدا متهم نشود و برای اینکه برخی خیال نکنند لاریجانی جلسه را به گونه ای اداره کرده که طرفداری من را بکند.*17 سال است من با ایشان رفاقت کردم و نان و نمک یکدیگر را خورده ایم و هیچ ابایی از بیان این رابطه ندارم و به همین نسبت هم همین رابطه را با روحانی دارم.*کمکی که شورای نگهبان در انتخابات به بنده کرده است، واقعا باید تحسین کرد و لازم است همین جا از این بابت تشکر کنم.* درست یک هفته بعد از انتخابات، نزد آقای روحانی رفتم و به ایشان قسم دادم که بینی وبین الله اگر فردی را قوی تر و مطمئن تر از من بدانید و رفاقت و دوستی با من موجب شود من را برندارید، حجتی در پیش خدا ندارید و آماده هستم وزارت کشور را تقدیم کنم.*برداشت شورای نگهبان درباره مینو خالقی مناسب نبود.*در اصفهان هیچ کسی از هیئت نظارت و هیئت اجرائی آن را برای خانم خالقی امضا نکردند؛ بنابراین اعتبارنامه ای نبود که من آن را امضا کنم.البته در مجلس هم پیگیری هایی شد. در مجلس استفساریه رای آورد؛ اما شورای نگهبان آن را رد کرد. خب آقای مطهری عزیز هم می توانست این را از طریق شورای نگهبان پیگیری کند. خانم خالقی هنوز هم حضور دارند. ای کاش با او هم صحبت کنید و از او بپرسید عملکرد وزارت کشور دراین باره چگونه بوده است.از نظر من به عنوان وزیر کشور، حق خانم خالقی این نبود ولی باز هم از نظر تفسیری، مسئولیت با شورای نگهبان است.در حدی که در چارچوب وظایفم باشد، مسئله حصر را پیگیری می کنم.ممنوع التصویری آقای خاتمی در جلسات شورای عالی امنیت ملی مطرح نشده و به تصویب هم نرسیده است. ما در شورای عالی امنیت ملی به هیچ عنوان چنین مصوبه ای نداشتیم. حداقل با قاطعیت می گویم از زمانی که من در شورا بودم، این مسئله مطرح نشده است.آقای آملی لاریجانی درباره اصل برائت مسئله ای را گفتند که برداشت من طور دیگری بود که به تازگی هم آقای روحانی همین برداشت را مطرح کردند. آقای آملی لاریجانی هم گفتند از نظر ما برائت از منظر حقوقی اینکه شما می گویید؛ نیست ما هم گفتیم اگر استاد این کار شمایید، ببخشید به هرحال شما آن طرف نشستید و قدرت دست شماست و ما هم تابع هستیم (خنده). من به عنوان وزیر کشور اگر به نظری برسم، همان نظر خودم را اعمال می کنم چون باید در برابر اعمالم پاسخ گو باشم. ممکن است شما صد بار بگویید نظر من درست نیست؛ اما من نظر خودم را انجام می دهم.پیداشدن دستگاه شنود در منزلم اصلا صحت ندارد و من شایعات را بارها تکذیب کردم.پرونده املاک نجومی پیگیری شد و گزارش تهیه کردیم و آن را برای رئیس جمهور و قوه قضائیه فرستادیم.پیگیری ما به این معنا نیست که قوه قضائیه به حرف ما گوش کند. این قوه هم بر اساس مستندات و گزارش های دریافتی خود عمل می کند.درباره پرونده قتل آتنا اصلانی از روز اول به نیروی انتظامی دستور پیگیری دادم و نیروی انتظامی هم باسرعت عمل کرد و قاتل را پیدا کردند و به قوه قضائیه تحویل داده شد. وقتی پرونده به قوه قضائیه تحویل داده می شود، خود خانواده آن فرد و وکلای آنها مسئول پیگیری موضوع هستند.
                