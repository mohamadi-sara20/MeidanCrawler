چهار‌شنبه ۲۳ فروردین ۱۳۹۶
-----------------------------------------
حرف اول
-----------------------------------------
پیش دستی بر شورای نگهبان
-----------------------------------------

                    وزیر کشور دیروز در حاشیه بازدید از فرایند ثبت نام داوطلبان انتخابات ریاست جمهوری در محل ستاد انتخابات کشور درباره موضوع کاندیداتوری زنان اظهار کرد: «تاکنون تفسیری که از قانون شده، «رجل سیاسی» شامل خانم ها نمی شود». این اظهارنظر از سوی وزیر دولتی که باید به احترام حقوق و آزادی های بیشتر برای شهروندان متصف باشد، تا حدودی عجیب و دور از انتظار به نظر می آید.بر نگارنده این ستون به عنوان یکی از معلمان حقوق اساسی در دانشگاه های کشور به هیچ روی مشخص نیست این اظهارنظر بر چه پایه و اساس و به استناد کدام متن تفسیری رسمی صورت گرفته است. تا جایی که از اسناد و نیز تفسیرهای رسمی بیان شده از سوی شورای نگهبان که در اختیار همگان نیز هست، برمی آید، تاکنون این نهاد رسمی مفسر قانون اساسی، از اصل صدوپانزدهم قانون اساسی تفسیری نکرده و در این مورد هیچ گونه سند رسمی موجود نیست. گفتنی است که در راستای جریان توسعه کمی و کیفی موضوعات حقوق عمومی که از ضروریات توسعه کشور در همه ابعاد آن است، امروزه خوشبختانه ادبیات هرچند مختصری در باب تفسیر و مکاتب و شیوه ها و انواع و اقسام مختلف آن در قالب کتب، مقالات و نیز پایان نامه و رساله های دانشگاهی موجود است.آنچه از خلال مباحث نظری پیرامون موضوع تفسیر در ارتباط با اظهارنظر وزیر محترم بیرون می آید آن است که گذشته از مباحث مفهومی مربوط به موضوع و مکاتب مختلف تفسیری، یکی از اولین دسته بندی های تفسیر قوانین، تقسیم آن به تفسیر رسمی و غیررسمی و ضمنی و تلویحی بر اساس مقام تفسیرکننده و نوع تفسیر است. در راستای ارتباط عمیق میان زبان و حقوق، همواره در کنار مراجع تفسیر رسمی، سایر مراجع، در وضعیت اجرای مفاد قانون اساسی و نیز حتی خود مرجع مفسر رسمی -در غیر صورت اعمال صلاحیت های دیگر- به نحوی دست به تفسیر قانون اساسی می زنند بر این نوع از تفاسیر می توان عنوان تفسیر غیررسمی و در برخی شرایط ضمنی و تلویحی نام نهاد. بر این اساس به عنوان نمونه شورای نگهبان، مجلس شورای اسلامی و نیز هیئت وزیران به ترتیب صلاحیت رسمی تفسیر قانون اساسی، قوانین عادی مصوب مجلس و نیز مصوبات هیئت وزیران را برعهده دارند. مسلما این امر مانع از تفسیر های غیررسمی سایر مراجع از جمله نهادهای موجد رویه های اساسی، قضائی و نیز اجرائی نمی شود.همان گونه که از مطالعه تاریخ تدوین و نگارش قانون اساسی جمهوری اسلامی در سال 58 برمی آید، قانون گذار اساسی به دلایل مختلف که شرح آن خارج از حوصله این یادداشت کوتاه است، به درج عبارت مبهم «رجل سیاسی» در اصل صدوپانزدهم قانون اساسی مبادرت می کند و با قراردادن این «ابهام فضیلت مدار» در آن زمان به جنجال های موجود زمان خود پایان می دهد تا تکلیف موضوع را به آیندگان بسپارد که در زمان موعود با تفسیر آن، چه به صورت رسمی یا غیررسمی و تلویحی و ضمنی زمینه های ورود زنان را به مهم ترین انتخابات سیاسی کشور فراهم کند.همان گونه که در سطور قبلی به نحوی اشاره شد، شورای نگهبان در موضوع بسیار بااهمیت و کلیدی کاندیداتوری زنان برای انتخابات ریاست جمهوری تاکنون به هیچ نوعی، هیچ گونه تفسیری حتی ضمنی و غیررسمی به دست نداده است. دلیل این مدعا آن است که هرچند در دور ه های قبلی ثبت نام در انتخابات ریاست جمهوری تعدادی از بانوان محترم اقدام به ورود به عرصه انتخابات کرده اند و همان گونه که می دانیم در مراحل احراز صلاحیت، داوطلبی آنها از سوی شورای نگهبان مردود اعلام شده است، اما تاکنون از سوی شورای نگهبان اعلامی رسمی صورت نگرفته که دلیل رد صلاحیت زنان داوطلب، مردنبودن آنهاست. اتفاقا، بیشتر حدس و گمان ها به سمت رد صلاحیت آنها به دلایل سیاسی نبودن آنها، نداشتن سابقه مدیریت و نیز دلایل اعتقادی و ارزشی دیگر است. دلیل دیگر بر نادقیق بودن اظهارنظر وزیر محترم کشور سخنان سخنگوی محترم شورای نگهبان چندی پیش از این است که وعده تفسیر اصل صدوپانزدهم درخصوص رجل سیاسی را به افکار عمومی دادند، وعده ای که البته به آن وفا نشد و همچنان سرنوشت این اصل در هاله ای از ابهامی که دیگر فضیلتی هم بر آن بار نیست، قرار دارد. مسلما با توسعه مباحث مربوط به آموزش دختران و زنان و راهیابی هرچند همراه با سختی، مرارت و مشقت های فراوان این بدنه بسیار مهم اجتماع به مشاغل مهم مدیریتی و نیز سیاسی در سطوح مختلف معاونت رئیس جمهور، وزارت، نمایندگی مجلس، سفارت و مدیریت های سطح بالای کشوری دیگر زمان وضاحت دادن به کلمه مبهم رجل سیاسی و اجازه دادن به این قشر عظیم جامعه برای عرضه خود به صحنه مدیریت کلان سیاسی کشور در قالب انتخابات ریاست جمهوری فرا رسیده و امید که شورای نگهبان با تفسیری حق و آزادی مدار به این کار در اولین فرصت مبادرت ورزیده و گامی مثبت در راستای احقاق حقوق زنان ایرانی بردارد.
                