پنج‌شنبه ۳۱ فروردین ۱۳۹۶
-----------------------------------------
type_unknown
-----------------------------------------
تخریب روحانی با کارنامه شهرداری ها
-----------------------------------------

                    گروه اقتصاد: خطای دیگری را به نام فرد دیگری نوشتن، ساده است. کافی است خلط مبحث شود. همین چند روز پیش بود که حجت الاسلام رئیسی، تولیت آستان قدس رضوی و یکی از کاندیداهای ریاست جمهوری دوره دوازدهم، در یکی از سخنرانی های خود ضمن انتقاد ازز سیاست های اقتصادی دولت و همخوان ندانستن آنها با اقتصاد مقاومتی، از افزایش ساخت مال ها و مراکز تجاری برای عرضه محصولات و برندهای خارجی هم انتقاد کرد. گواینکه این دولت است که مجوز برای ساخت مراکز تجاری را صادر می کند. رئیسی پیش تر هم از عملکرد مدیریت شهری در مشهد انتقاد کرده بود. او در خردادماه سال گذشته، در نقد عملکرد شهرداری مشهد گفته بود: «امروز باید این پرسش را مطرح کنیم که این مجموعه ها با حضور برندهای خارجی در آینده چه نسبتی با اقتصاد مقاومتی دارند؟»؛ این سخن او البته در حالی مطرح شده بود که سه پروژه بزرگ «مال»سازی در مشهد به آستان قدس رضوی تعلق دارد. مجموعه هاییبا نام های «جهان مال»، «مشهدمال» و «مجتمع تجاری و اداری سرو».انتقاد او در آن زمان، به عنوان تولیت آستان قدس رضوی تحلیل می شد، اما اکنون که او در رقابت انتخاباتی قرار دارد و سخنانش را به اقتصاد مقاومتی و نقد از عملکرد دولت گره می زند، معنای دیگری پیدا می کند. اکنون این پرسش مطرح است که آیا او نمی داند خطاکار شهرداری است و نه دولت که این خطای ناپوشیده را به دولت روحانی نسبت می دهد؟ مشهد در صدر «مال»سازی در کشورایلنا در گزارشی دراین باره نوشته: از دیگر نکات قابل توجه، جایگاه شهر مشهد در آمار مال سازی در ایران است. برخلاف تصور رایج به جای تهران، این مشهد است که در صدر جدول مال سازی کشور قرار دارد. درحال حاضر مشهد با 130 مال در صدر جدول مال سازان قرار گرفته و شهر تهران با نزدیک به 70 مال در جایگاه دوم قرار دارد. این امر گویای آن است که شهردار مشهد نیز در سال های اخیر در صدور مجوز و حمایت از مال سازی، گوی سبقت را حتی از محمدباقر قالیباف نیز ربوده است.نویسنده این مقاله در ایلنا به این نکته هم اشاره کرده که: نگاهی به سایت شرکت عمران و مسکن قدس رضوی (وابسته به آستان قدس رضوی) نشان دهنده فعالیت این شرکت در ساخت مال و مراکز تجاری در شهر مشهد است. درحال حاضر شرکت مسکن و عمران قدس رضوی سه پروژه «جهان مال»، «مشهدمال» و «مجتمع تجاری و اداری سرو» را در دست ساخت دارد که هر سه از پروژه های عظیم عمرانی به شمار می آیند. به طور مثال پروژه مشهدمال در زمینی به وسعت هشت هکتار و زیر بنای 500 هزار مترمربع در حال احداث است. اگرچه ممکن است ساخت این پروژه ها پیش از شروع مسئولیت ابراهیم رئیسی در آستان قدس رضوی آغاز شده باشد، اما با توجه به اعتراض ایشان به پدیده مال سازی شایسته است که این قبیل فعالیت ها در شرکت های زیرمجموعه آستان قدس رضوی متوقف شود.تا اینجا، باید به چند نکته توجه کرد.یک: زمان بندی دریافت مجوزدو: زمان بندی ساختمان سازیسه: مرجع صدور مجوز ساخت ساختمانچهار: چه کسی اجازه می دهد یک ساختمان نسبت به طرح مصوب منطقه متغیر باشد.در پاسخ به دو پرسش نخست، باید گفت دریافت مجوز ساخت وساز برای هماهنگی های مربوطه چیزی بین یک تا یک سال ونیم زمان می برد، علاوه بر آنکه ساخت «مال» و مجتمع تجاری هم بین 4 تا 9 سال به طول می انجامد. این توضیحات، نمایانگر آن است که اکثر پروژه های «مال»سازی به ویژه در تهران، از دولت قبل و هم زمان با تحریم ها و اجرای سیاست های غلط پولی از قبیل کاهش سود بانکی آغاز شده است. مردم در چنین شرایطی به دنبال آن بودند که سرمایه های خود را به طریقی پس انداز کنند و با آدرس دهی نادرست سیاست گذاران دولت قبل، این سرمایه ها به پروژه های ساخت وساز منتقل شده است.دو پرسش بعدی هم کاملا نشان می دهد که این شهرداری ها هستند که به ویژه در کلان شهرهای مشهد و تهران به عنوان دو کلان شهری که بیشترین مال ها و مراکز تجاری در آنها قرار دارد، برای افزایش درآمد خود از قانون عدول کرده و اقدام به صدور مجوزهایی بدون درنظرگرفتن قوانین می کنند.علاوه بر آنکه نگاه به فهرست شرکت ها و نهادهای سازنده مال ها و مراکز تجاری بزرگ، بازتاب دهنده واقعیات اقتصاد سیاسی امروز کشور است؛ این مال ها عمدتا از سوی شرکت های وابسته به بنیادها و نهادهای خارج از مالکیت و نظارت دولت در حال احداث است. به طور مثال در منطقه 22 تهران، در امتداد اتوبان شهید همت، در حاشیه دریاچه مصنوعی خلیج فارس (چیتگر) در کنار برج سازی گسترده، تعداد بسیار زیادی از مال ها و مراکز لوکس تجاری به وسیله شرکت ها و بنیادهای وابسته به نهادهای نظامی در حال ساخت است. البته به جز در منطقه 22، مال های بسیار دیگری نیز در مناطق شمال، شرق، جنوب و غرب تهران از سوی همین نهادهای خارج از نظارت دولت، در حال احداث است و شهردار تهران نیز در این مسیر، نهایت همراهی و همکاری را با مال سازان داشته است.حال این پرسش مطرح است که آیا این درست است که اشتباهات شهردار تهران یا مشهد، به نام رئیس دولت کنونی نوشته شود؟ شیوع مال سازی در دولت قبلحامد مظاهریان، معاون مسکن و ساختمان وزیر راه وشهرسازی با انتقاد از نسبت دادن گسترش «مال»سازی به دولت یازدهم به «شرق» می گوید: شیوع مال سازی در دولت قبل گسترش لجام ‍ گسیخته یافته است و نسبت دادن این موضوع به دولت یازدهم، مبنای درستی ندارد.این مقام مسئول ادامه می دهد: وقتی اقتصاد ایران در دولت دهم، با تحریم مواجه شد و سیاست های اقتصادی و پولی غلطی، مانند کاهش دستوری بهره های بانکی اعمال شد، سرمایه های مردم از طریق مدیریت نادرست شهری، به سمت ساخت وسازهای بیش از نیاز شهرها سوق پیدا کرد. سرمایه گذاران که دست خود را در بخش قابل تجارت اقتصاد کوتاه می دیدند، به سرمایه گذاری گسترده در املاک روی آوردند تا بتوانند سرمایه های خود را در شرایط بی ثبات اقتصادی حفظ کنند. به گفته او، بخش زیادی از این تقاضا خود را در خانه های خالی نشان داد و بخشی از آن سرمایه ها که به نحو غلطی هدایت شد، منجر به گسترش فضاهای تجاری شد. مظاهریان ادامه می دهد: در اکثر شهرهای ایران، بی انضباطی و مدیریت غلط سبب عدم توازن در برآورد نیازهای شهر شده و سرمایه هایی که باید مولد اقتصاد و خلق کار پایدار می شدند، در تله خانه های خالی و مال های شهری گرفتار شده اند. به عنوان نمونه در تبریز، حدودا به ازای هر 10 نفر، یک مغازه داریم که در نرم جهانی و در مقیاس شهر ایرانی غیرقابل قبول است. در حقیقت، افراد سعی کرده بودند با سرمایه گذاری در ساخت خانه های لوکس و تجاری، سرمایه خود را حفظ کنند. در واقع بی انضباطی شهری ناشی از نابسامانی اوضاع اقتصادی، سبب شده بود مدیریت شهری با فرصت طلبی سرمایه ها را به سمت ساخت مراکز تجاری متمایل کرده و با اخذ عوارض ساختمانی، کمبودهای مالی مدیریت های ناکارآمد خود را جبران کند. معاون مسکن و ساختمان وزیر راه وشهرسازی با نگاهی به آنچه در تهران به عنوان پایتخت رخ داده می گوید: برآورد می شود در شهر تهران، برای ده ها میلیون متر مربع فضای تجاری پروانه صادر شده که هنوز یا ساخته نشده اند یا به بهره برداری نرسیده اند. وقتی متراژ این مراکز تجاری را با جمعیت تهران مقایسه کنیم، خواهیم دید چنین عملکردی، شکست بازار در فضاهای تجاری را هم به دنبال خواهد داشت. او تاکید می کند: با توجه به اینکه صدور این مجوزها از سوی شهرداری صورت می گیرد، باید گفت شهرداری ها عوارض گرفته و بدون توجه به ضوابط شهرسازی پروانه صادر می کردند و نهادهای غیرشفاف از نظر اقتصادی بیشترین نقش را در ساخت «مال»ها، به ویژه در شهر مشهد و تهران داشته اند. شهرداری مقصر است نه دولتعلی چگنی، مدیرکل دفتر برنامه ریزی و توسعه اقتصاد مسکن، نیز در گفت وگو با «شرق» از اساس، نسبت دادن این موضوع به دولت را رد می کند و می گوید: اصولا دولت ها سیاست گذار هستند و شهرداری ها مجری. این شهرداری ها هستند که مجوز می دهند. بنابراین اگر خطایی صورت گرفته از ناحیه شهرداری بوده است. چگنی تصریح می کند: تعیین اندازه و کاربری های زمین های شهری در شورای عالی شهرسازی و در طرح جامع و تفصیلی شهرها تصویب می شود، اما مجری این طرح ها، شهرداری ها هستند، اما شهرداری از موازین قانونی عدول کرده و هرگونه که می خواهد جواز صادر می کند و هرچقدر می خواهد به شهر می افزاید. به همین دلیل سرانه «مال» و مراکز تجاری به ویژه در کلان شهرها نامتوازن شده است. او ادامه می دهد: این علاوه بر آن است که اگر به زمان ساخت مسکن و مراکز تجاری نگاه کنیم، خواهیم دید، درحالی که ساخت یک واحد معمولی مسکونی در تهران براساس آمار بانک مرکزی، حدود 27 تا 28ماه زمان می برد، ساخت یک مرکز تجاری به طور میانگین بین چهار تا 9 سال به طول می انجامد. حدود یک تا یک سال ونیم هم اخذ مجوزها زمان می برد. درحال حاضر ساخت بسیاری از «مال»ها در تهران به پنج تا شش سال قبل برمی گردد که برخی از آنها به بهر ه برداری رسیده و برخی دیگر هم هنوز تکمیل نشده اند. بدیهی است با درنظرگرفتن این مسائل، نمی توان به هیچ عنوان گسترش «مال»سازی را به دولت روحانی نسبت داد. او در ادامه در پاسخ به اینکه بازه زمانی دریافت مجوز و آغاز به ساخت یک «مال» چقدر است، تصریح می کند: حتی اگر ساخت یک «مال» حدود دو تا سه سال پیش آغاز شده باشد، دریافت مجوز برای ساخت آن به یک تا یک سال ونیم قبل از آن برمی گردد که آن هم باز به دولت قبل برمی گردد. به گفته او، اگر نگاهی به منطقه 22 تهران داشته باشیم، خواهیم دید، مال هایی که در این منطقه ساخته شده اند، حدود شش سال قبل آغاز به ساخت کرده اند و اکنون اواسط ساخت وساز هستند. چگنی با طرح این پرسش که «مجوز ساخت یک مجموعه تجاری چه زمان صادر شده است؟» می گوید: اکثر مجوزهایی که برای «مال» در تهران صادر شده، در دولت قبل صورت گرفته است. البته نباید نادیده گرفت که اصولا این دولت نیست که مجوز را صادر می کند و شهرداری به عنوان مجری، اقدام به صدور مجوز برای ساخت مراکز تجاری می کند.
                