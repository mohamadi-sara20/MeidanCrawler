پنج‌شنبه ۲۴ فروردین ۱۳۹۶
-----------------------------------------
type_unknown
-----------------------------------------
نامه روحانی به 8 مرد کلیدی
-----------------------------------------

                    گروه اقتصاد: روحانی نامه نگاری های گسترده ای را آغاز کرده است؛ پس از معاون اولش، نامه ای از ساختمان ریاست جمهوری، به وزارتخانه صنعت، معدن و تجارت پیک شد و پس از آن نوشته ای به دست وزیر امور اقتصادی و دارایی رسید؛ وزیر بعدی هم وزیر تعاون، کار و رفاه اجتماعی بود؛؛ وزیر امور خارجه هم یکی از مخاطبان آقای رئیس جمهوری بود؛ به او هم مانند همکارانش در کابینه نامه ای اقتصادی رسید. روسای سازمان های برنامه و بودجه، اداری و استخدامی و صندوق توسعه ملی هم یک نامه دستوری گرفتند. روحانی در مجموع هشت نامه فرستاده است. گویی همه بدنه کابینه تدبیر و امید، بسیج می شوند و ستاد فرماندهی این بسیج عمومی، کل قوایش را به کار می گیرد.برخی منتقدان، این حرکت رئیس قوه مجریه را رفتاری نمایشی در آستانه انتخابات می دانند و برخی دیگر آن را خروج از فاز تئوریک اقتصاد مقاومتی و ورود به مرحله عملیاتی تفسیر کرده اند. آنچه مسلم است اینکه تحلیل این نامه ها به بررسی های دقیق بندبندشان نیاز دارد...اما نخستین ویژگی متفاوت شان از دیگر نامه نگاری های مرسوم دولتی و نهادی، این است که در این نامه ها برای هر کرسی وزارت یک ضرب الاجل تعیین شده است. به هر وزیر به تناسب وظیفه ای که به او سپرده شده، زمانی برای پاسخ گویی اعلام شده است. این اعلام زمان را می توان به نوعی وجه تمایز نامه نگاری های دیگر دانست. در ادامه همین گزارش، میزان «کارکرد» نامه ها بررسی خواهد شد؛ اما پیش از آن باید دید پیام های حسن روحانی در خود چه دارد. گذشته از برجستگی تاریخ های الزام آور برای وزرا و روسای سازمان ها، قسم مشترک همه این نامه ها توجه به سرمایه گذاری و تولید صادرات محور و همچنین ضرورت پیوستن به زنجیره تولید جهانی است. این نامه ها کوتاه و بی حاشیه اند و متن آنها در همین گزارش منتشر می شود؛ اما پیش از این نامه نگاری گسترده، رئیس دولت، در بخش نامه ای به همه دستگاه های اجرائی، از آنها خواست در راستای تحقق سیاست های کلی اقتصاد مقاومتی، کاهش درخور توجه نرخ تورم، افزایش صادرات غیرنفتی، افزایش چشمگیر تولید و صادرات نفت، ایجاد فرصت های شغلی درخور توجه و دستیابی به رشد اقتصادی بالا، برنامه ها و بسته های اجرائی پیشنهادی برای شتاب بخشیدن به فعالیت های تحت مسئولیت یا انجام فعالیت های جدید را تدوین و به سازمان یادشده ارائه کنند. به هرحال متن نامه های روحانی به شکل زیر است؛ (نامه ها بدون دست کاری و ویرایش، دقیقا از پایگاه اطلاع رسانی ریاست جمهوری president.ir نقل می شوند): این متن ابتدای همه نامه ها آمده است: «پیرو ابلاغ بخش نامه شماره 4243 مورخ 20 فروردین 1396 موضوع ارائه برنامه ها و بسته های اجرائی پیشنهادی آن وزارت برای تداوم و ارتقای کمی و کیفی فعالیت های مرتبط با سال «اقتصاد مقاومتی؛ تولید-اشتغال»، بدین وسیله فعالیت های ویژه دارای اولویت و مد نظر این جانب در حوزه وظایف آن وزارت را به شرح زیر ابلاغ می نماید. لازم است تدوین برنامه اجرائی این فعالیت ها با اولویت در دستور کار قرار گیرد و نتیجه را در زمان های تعیین شده به این جانب ارائه فرمایید».نامه به نعمت زاده با 2 محور«1- با توجه به نقش سرمایه گذاری و تولید صادرات محور در توسعه اقتصادی و ایجاد مشاغل جدید در مقیاس بزرگ بالاخص برای فارغ التحصیلان جوان و همچنین ضرورت پیوستن به زنجیره تولید جهانی، برنامه اجرائی مربوط به تحقق این موارد را با همکاری وزیر محترم امور خارجه و وزرای ذی ربط حداکثر ظرف مدت چهار ماه از تاریخ این ابلاغ.2- برنامه ایجاد دگرگونی در نظام توزیع و واسطه گری با هدف بهره گیری حداکثر از فعالیت های دانش بنیان به ویژه فناوری اطلاعات با همکاری وزیر محترم ارتباطات و فناوری اطلاعات و معاون محترم علمی و فناوری رئیس جمهور، ظرف مدت سه ماه از تاریخ این ابلاغ».نوبخت و طولانی ترین نامه«1- برنامه اجرائی قانون بودجه سال 1396 با هدف ارائه مناسب خدمات و انجام سرمایه گذاری های زیربنایی و حفظ توازن بودجه مبتنی بر ارقام قابل تحقق منابع و با اعلام اعتبارات قابل تخصیص به دستگاه های اجرائی، با همکاری وزیر محترم امور اقتصادی و دارایی، رئیس کل محترم بانک مرکزی و مشاور محترم رئیس جمهور در امور اقتصادی، ظرف مدت یک ماه از تاریخ این ابلاغ.2- برنامه جامع صرفه جویی در مصرف انرژی و کاهش چشمگیر آلودگی هوا به ویژه در کلان شهرها با محوریت ایجاد انگیزه برای بخش خصوصی داخلی و سرمایه گذار خارجی در صرفه جویی انرژی، با همکاری وزرای محترم نفت، نیرو، امور اقتصادی و دارایی، رئیس کل محترم بانک مرکزی و رئیس محترم سازمان حفاظت محیط زیست، ظرف مدت چهار ماه از تاریخ این ابلاغ.3- برنامه اجرائی تولید و اشتغال در هریک از استان های کشور با تعیین ماموریت های محوری برای هریک از استان ها با همکاری وزیر محترم کشور و سایر وزرا، روسای سازمان ها و دستگاه های اجرائی ذی ربط، ظرف مدت سه ماه از تاریخ این ابلاغ».ظریف دیپلمات میان اقتصاددان ها«تدوین برنامه اجرائی نحوه شکل دهی دیپلماسی پایدار در حوزه اقتصاد با هدف توسعه تعامل با جهان و منطقه و در راستای جذب سرمایه، فناوری و گردشگر و گشایش بازارهای صادراتی برای محصولات ایرانی و خدمات فنی و مهندسی با همکاری وزیر محترم امور اقتصادی و دارایی و سایر وزرا، روسای سازمان ها و دستگاه های اجرائی ذی ربط حداکثر ظرف مدت چهار ماه از تاریخ این ابلاغ».وزیر اقتصاد چه خواند؟«1- برنامه اصلاح نظام بنگاه داری صندوق های بازنشستگی و تامین اجتماعی با هدف باثبات ترکردن ترکیب دارایی ها و کاهش سهم بنگاه داری، با هماهنگی وزرا، روسای سازمان ها و دستگاه های اجرائی ذی ربط، ظرف مدت سه ماه از تاریخ این ابلاغ.2-برنامه اجرائی برای رفع موانع حقوقی تولید و سرمایه گذاری به نحوی که متضمن به حداقل رسانیدن طرح دعاوی اقتصادی در محاکم قضائی باشد و با همکاری وزیر محترم دادگستری ظرف مدت چهار ماه از تاریخ این ابلاغ.»نامه ای کوتاه به انصاری«تدوین طرح جامع ساماندهی نیروی انسانی دستگاه های دولتی و تربیت مدیران مستعد و جوان برای آینده کشور با هدف ارتقای بهره وری در دستگاه های اجرائی و ایجاد زمینه مناسب تر برای افزایش رشد اقتصادی و توسعه اشتغال با همکاری وزرا، روسای سازمان ها و دستگاه های اجرائی ذی ربط حداکثر ظرف مدت سه ماه از تاریخ این ابلاغ».به دوست حسینی چه گفته شد«برنامه تامین منابع مالی سرمایه گذاری با هدف ایفای نقش اهرمی صندوق توسعه ملی برای توسعه سرمایه گذاری بخش خصوصی و جذب سرمایه گذاری خارجی در چارچوب اساسنامه صندوق با همکاری وزرا، روسای سازمان ها و دستگاه های اجرائی ذی ربط، حداکثر ظرف مدت دو ماه از تاریخ این ابلاغ».ربیعی و نامه ای یک خطی«تدوین برنامه اجرائی افزایش اشتغال زایی فعالیت های تولیدی با همکاری وزرا، روسای سازمان ها و دستگاه های اجرائی ذی ربط حداکثر ظرف مدت دو ماه از تاریخ این ابلاغ». نامه راه آخر است«به گمان من بهبودیافتن شرایط اقتصاد ایران جز با راهی مشخص امکان پذیر نیست؛ آن راه هم روشن است؛ باید سمیناری با حضور اندیشمندان و برجستگان اقتصادی ایران و جهان گرد آوریم و از همه آنها بخواهیم ریشه های مشکل را در اقتصاد کشور بیابند؛ این نخستین گام برای بهبود شرایط اقتصاد ایران است». این را علی رشیدی، رئیس پیشین انجمن اقتصاددانان ایران، به «شرق» می گوید. او توضیح می دهد که به گمان من نامه نگاری هرچند می تواند در کوتاه مدت تشعشعاتی داشته باشد؛ اما در بلندمدت کارایی اجرائی ندارد؛ بنابراین هر دولتی در ایران، فارغ از اصلاح طلب و اصولگرا و... برای حل مشکلات اقتصاد باید ابتدا مشکلات اقتصاد را به چندین بخش خردتر و مجزا تبدیل کند.معاون اقتصادی اسبق بانک مرکزی ادامه می دهد: «برای نمونه من اکنون حدود 30 بخش مختلف را دسته بندی کرده ام که می توان مشکلات اقتصاد ایران را در آنها جست وجو کرد؛ اما باید برای هریک از این دسته ها کارگروه های جداگانه علمی شکل بگیرد، ریشه ها جست وجو شود و در نهایت گروه های فنی و علمی دیگری برای این مشکلات و ریشه های شناسایی شده در نظر گرفته شود و باید راهکارهای حل عملی طراحی کرد. این گام دوم برای موضوع اقتصاد ایران است».رشیدی ادامه می دهد: پس از این دو مرحله، محصول این کارگروه باید به مجلسی برود که علمی است و بدنه کارشناسی دارد؛ آنجا دلسوزان واقعی مردم که خودشان هم متخصص هستند، به این راهکارها برای اجرائی شدن رنگ و بوی قانونی ببخشند. پس از این مراحل، رئیس دولت در ابلاغیه هایی جداگانه به همه بخش ها آنها را موظف به اجرا و گزارش دهی کند.به گفته این اقتصاددان، اگر همین طور بی سابقه و ناگهانی نامه هایی الزام آور به افراد بلندپایه کابینه نوشته شود، چطور می توان انتظار داشت اینها کاری از پیش ببرند؛ برای نمونه به نامه به وزیر اقتصاد دقت کنید؛ این نامه دو بند دارد؛ اما در دل همین دو بند موارد بسیاری گفته و آورده شده است. آیا یک فرد، حالاگیریم وزیر باشد، می تواند از پس چنین مسئولیت سنگینی در سه، چهار ماه بربیاید و پاسخ گوی آن باشد؟رشیدی ادامه داد: برای نمونه همان موضوع اصلاح نظام بنگاه داری صندوق های بازنشستگی را در نظر بگیرید؛ این موضوع مگر کوچک و ساده است؟ تاکنون چه بررسی و مطالعه دقیق و کارشناسی خاصی دراین باره انجام شده است؟ وزیر اقتصاد هرچقدر هم اختیارات داشته باشد، نمی تواند سه، چهار ماهه، هم مطالعه کند، هم همه را ملزم به انجام کار کند؛ هم.... دقت کنید که درباره همین صندوق های بازنشستگی در همه دنیا سازوکار و نظمی حاکم است که در ایران به هیچ روی وجود ندارد. به گمان من این نامه نگاری ها شاید این حس را ایجاد کند که دولت در حال انجام کاری است؛ اما واقعیت این است که دولت باید ریشه ای تر و دقیق تر کار کند.این استاد اقتصاد توضیح داد: نبود شرایط رقابتی واقعی که در آن هر فعال اقتصادی بتواند سهم برابر داشته باشد و نقش مساوی بازی کند، مشکل اصلی اقتصاد ایران است. اقتصاد پرگره و هزارگیر ایران این گونه با نامه نمی تواند بهبود پیدا کند. توضیح های آقای مشاورمسعود نیلی، مشاور روحانی هم توضیح هایی درباره صدور ابلاغ های جدید رئیس جمهوری در مسیر تحقق شعار سال، اقتصاد مقاومتی، تولید و اشتغال داده است: شعار امسال بسیار منطبق با مسائلی است که اقتصاد ایران در سال جاری و سال های نزدیک آینده با آن مواجه خواهد بود. انتخاب دو سرفصل تولید و اشتغال از مجموعه سیاست های اقتصاد مقاومتی به معنی بیان اهمیت نسبی این دو موضوع در سال 1396 است. البته همان طورکه مقام معظم رهبری اشاره کرده اند، این دو سرفصل همچنان ذیل سیاست های کلی اقتصاد مقاومتی قرار داده شده، به این معنی که چارچوب و مسیر راهنما همان سیاست هاست. دولت با توجه به اهمیت شعار سال و تلاش برای استفاده حداکثر از زمان برای شتاب بخشیدن به تولید و افزایش اشتغال، تمهیدات گسترده ای را در نظر گرفته است. او در گفت وگو با پایگاه اطلاع رسانی دولت عنوان کرد: رئیس جمهوری با اینکه در یک بخش نامه عمومی به اعضای هیئت دولت از آنها خواسته اند برنامه های خود را در چارچوب شیوه نامه ای که سازمان برنامه و بودجه تعیین می کند، به آن سازمان ارائه کنند، برخی از محورهای برنامه های تهیه شده را به عنوان ماموریت های ویژه ای که از سوی خودشان مورد تاکید بوده، انتخاب کرده اند و در ابلاغ های جداگانه از وزرا و معاونان رئیس جمهوری خواسته اند این ماموریت های ویژه را با همکاری برخی از اعضای هیئت دولت منطبق با زمان بندی تعیین شده به ایشان ارائه کنند.
                