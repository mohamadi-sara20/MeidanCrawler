پنج‌شنبه ۱۶ آذر ۱۳۹۶
-----------------------------------------
یادداشت
-----------------------------------------
2 حاشیه قرعه کشی
-----------------------------------------

                    بالاخره پس از مدتی انتظار، قرعه کشی جام جهانی فوتبال انجام شد و ایران هم به گفته کارشناسان، در گروه مرگ با اسپانیا، پرتغال و مراکش هم گروه شد که شاید رخداد مبارکی هم باشد. البته دراین راستا آقای کافو که نام ایران را از گوی قرعه کشی درآورد و ما را در این گروه قرار داد، بلافاصله مانند حضرت مسی، بازیکن آرژانتینی، در دوره گذشته مورد نوازش جانانه کاربران ایرانی قرار گرفت که این هم خود داستان مکرری است.اما دراین میان دو رخداد دیگر هم حادث شد که شاید پرداختن به آنها خالی از لطف نباشد: اول: ماجرای لباس خانم مجری که از مدت ها قبل با پیش بینی هایی همراه بود و همه نگران آن بودند که اگر لباس ایشان مانند لباس خانم مجری قرعه کشی دوره قبل باشد و سیمای ما نتواند مراسم را به طور زنده نشان دهد، چه خسران عظیمی متوجه بینندگان ایرانی خواهد شد تا جایی که بالاخره یکی از فوتبالیست های صاحب نام ایران پا پیش گذاشت و واسطه شد و با ارسال پیامی به این بانوی بزرگوار ملتمسانه از او خواست که در این مراسم لباسی مناسب و منطبق با معیارهای سیمای ملی ما بپوشد تا نکند ایرانیان مشتاق فوتبال خدای ناکرده از مشاهده زنده این رخداد بزرگ ورزشی محروم شوند. ظاهرا این خانم مجری در پاسخ به مرد یکه تاز فوتبال ما قول داد که حتما چنین خواهد کرد و به قول خودش هم عمل کرد به نحوی که وقتی روی صحنه ظاهر شد بیش از هرکس دیگری در ایران گل از گل فردوسی پور شکفته شد که با خنده های آنچنانی به بینندگان مژده داد همه برنامه به طور زنده پخش خواهد شد.همان طور که قبلا اشاره شد، علت اصلی این نگرانی ها در پوشش بانوی مجری برنامه قرعه کشی دوره قبلی در برزیل ریشه داشت که سیمای ما با این بهانه نتوانست آن را به طور زنده پوشش دهد. نکته ای که از دید همه دست اندرکاران پنهان ماند یا بهتر گفته شود اصلا به آن توجه نشد و همین بی توجهی به نگرانی ها بیشتر دامن زد، آن بود که هر کشور و هر مجری ای مقتضیات خود را دارد. هیچ کس از خود نپرسید مگر قانون نانوشته ای وجود دارد که مجریان زن در چنین برنامه هایی حتما باید لباس های آنچنانی بپوشند؟خانم مجری دوره قبل یک بانوی هنرپیشه صاحب نام برزیل بود و پوشش او-البته اگر می شد آن را پوشش نامید- منطبق با معیارهای بانوان هنرپیشه غربی بود و در طول برنامه هم حضار و بینندگان را از قر و اطوارهای هنرپیشگان غربی بی نصیب نگذاشت. محل اجرای برنامه هم برزیل بود که همگان می دانند در سواحل آن و در کارناوال های متعدد آن چه می گذرد و بانوان چه پوششی دارند. اما خانم مجری این دوره که نام او از مدت ها قبل اعلام شده بود، یک خانم خبرنگار ورزشی مشهور روس بود که حتی اگر هم می خواست، نمی توانست چنان پوششی داشته باشد. حضور این خانم در صحنه آن چنان نامحسوس بود و دوربین اصلا روی او زوم نکرد که با اطمینان می توانم بگویم اگر از بینندگان میلیونی برنامه 90 در شامگاه جمعه پرسیده شود خانم مجری برنامه قرعه کشی چه پوششی داشت و کجا ایستاده بود، شاید همه آنها بگویند نمی دانم! اگر به همین یک نکته ساده یعنی تفاوت شغلی دو مجری و نیز تفاوت روسیه با برزیل توجه می شد، دیگر نه چنان نگرانی هایی ایجاد می شد که فردوسی پور با مشاهده این خانم مجری، آن نفس راحت را بکشد و نه نیازی به وساطت سردار آزمون می بود!اما نکته دومی که لازم است به آن پرداخته شود، حضور لوییز فیگو، فوتبالیست مشهور و سابق پرتغالی، در برنامه 90 ویژه قرعه کشی جام جهانی است. آن چنان که در رسانه ها آمده، صداوسیما بابت این حضور صد هزار یورو معادل 500 میلیون تومان به عنوان دستمزد به وی پرداخت کرده است که اگر با هزینه سفر، اقامت و هزینه های مقدماتی انجام این سفر و خرده ریزها جمع شود، بالغ بر 600 میلیون تومان خواهد شد. با یک حساب سرانگشتی می شود دریافت که با این مبلغ می توان تعداد زیادی از منازل مسکونی آسیب دیده در زلزله کرمانشاه را باز سازی کرد که البته از سوی آقای فردوسی پور چنین رقمی تکذیب شد. سوال مهم تر آنکه آیا حضور فیگو در این برنامه دستاوردی داشت؟ او جز نقل خاطرات کهنه هیچ مطلبی را عنوان نکرد که اندکی به آگاهی فوتبال دوستان اضافه کند. صداوسیما می توانست با یک هزارم این مبلغ مانند همیشه دو نفر از کارشناسان برجسته فوتبال کشورمان را که تعدادشان هم کم نیست به این برنامه دعوت کند تا بینندگان بتوانند نکات بسیار آموزنده ای را از آنان بشنوند. نکته جالب تر اینکه یکی از تلویزیون های خارجی که به همین مناسبت برنامه زنده داشت، دو کارشناس ایرانی را به برنامه خود آورده بود که به مراتب بهتر از فیگو نکات فنی را درباره تیم فوتبال ایران و حریفانش در جام جهانی تجزیه و تحلیل کردند.البته انتظار نداریم صداوسیما طبق روش معمول خود به این نقد پاسخ دهد، اما شاید این بار با توپ پر پاسخ دهد که این مبلغ نه از بودجه صداوسیما که مثلا از سوی فلان اسپانسر پرداخت شده است. در جواب باید گفت درهرصورت پول این مملکت بوده که بدون کوچک ترین بازدهی، از کشور خارج شده است است؛ آن هم در زمانی که می شود با چنین پولی نیاز بسیاری از زلزله زدگان را برطرف کرد. اگر اندک انصافی در کار باشد صداوسیما و به ویژه شخص فردوسی پور باید برای این اشتباه بزرگ از مردم عذرخواهی کند.
                