دو‌شنبه ۲۲ آبان ۱۳۹۶
-----------------------------------------
type_unknown
-----------------------------------------
از سوی ولایتی تهدید نشده ام
-----------------------------------------

                    هشت روز پس از اعلام استعفای ناگهانی در عربستان سعودی، «سعد حریری» در نخستین گفت وگوی تلویزیونی خود تاکید کرد که به زودی به لبنان باز خواهد گشت. او در مصاحبه با شبکه لبنانی «المستقبل»، از پایتخت عربستان، بار دیگر گفت، آنچه در منطقه رخ می دهد، خطر علیه لبنان است و استعفای من به نفع این کشور است. هرچند در همان دقایق نخست، سعد حریری بیان می کند که با حزب الله به عنوان حزب سیاسی مشکلی ندارد، اما هنوز نیز مانند هفته گذشته، دلیل اصلی استعفای خود را دخالت هایی از جانب ایران می داند و بر این ادعا است که دخالت های حزب الله در امور سیاسی لبنان بسیار بیشتر از گذشته شده است. او بار دیگر در کنار عربستان قرار گرفت و ادامه داد که در عربستان کاملا آزاد است و «ملک سلمان»، پادشاه عربستان، او را مانند پسر خودش می داند و ولیعهد عربستان نیز برای او قابل احترام است. این سخنان در حالی بار دیگر از زبان نخست وزیر مستعفی لبنان بیان می شود که طبق گزارش های منتشرشده، استعفای او تحت تاثیر فشارهای ریاض بوده و از جانب عربستان به او دیکته شده است. همچنین «میشل عون»، رئیس جمهوری لبنان پیش از پخش این مصاحبه، در دیدار با میهمانانش گفت، شرایطی که حریری در ریاض به سر می برد، به حدی رسیده که نمی تواند آزادانه حرف بزند و بر او شروطی درباره اقامتش و حتی تماس با خانواده اش تحمیل شده است. عون ادامه داد که مواضع حریری و آنچه به او نسبت داده می شود، تردیدآمیز و مبهم است و نمی توان به آنها اعتماد کرد و اعتباری برای آنها قائل شد و پذیرفت که مواضع او طبق اراده اش اعلام می شود. شبکه خبری المیادین نیز اعلام کرد که تلویزیون «ان بی ان»، متعلق به جنبش امل به ریاست «نبیه بری»، رئیس پارلمان، تلویزیون «المنار» متعلق به حزب الله و تلویزیون «اوتی وی» متعلق به حزب جریان آزاد ملی به ریاست «جبران باسیل»، وزیر خارجه لبنان تصمیم گرفته اند سخنرانی نخست وزیر لبنان را که هشت روز قبل در عربستان و تحت فشارها و تهدیدهای سعودی مجبور شد از این مقام خود اعلام استعفا کند، پخش نکنند.با وجود تمامی این شواهد، حریری در این مصاحبه با این ادعا که جانش در خطر است و نمی خواهد فرزندانش شاهد آن چیزی باشند که او در زمان قتل پدرش شاهد بوده، تصریح کرد: تصورات اشتباهی نسبت به من در کشور لبنان وجود دارد و همین عامل باعث شد که تصمیم به گفت‎‎وگو بگیرم؛ قبول دارم که نحوه استعفای من درست نبود، ولی این کار را به دلایل و انگیزه های امنیتی انجام داده ام.نخست وزیر مستعفی لبنان در ابتدای این مصاحبه تاکید کرد که به زودی به لبنان خواهد رفت تا بر اساس موازین قانون اساسی استعفا دهد؛ اما پس از چند دقیقه با تغییر موضع خود گفت: به شرطی قبول می کنم استعفای خود را پس بگیرم که حزب الله قبول کند بی طرف باشد.او رابطه اش با میشل عون را ممتاز توصیف کرد و ادامه داد، پس از بازگشت به لبنان با او گفت‎و‎گو خواهم کرد و اجازه نخواهم داد که لبنان به میدان جنگ منطقه ای تبدیل شود.به گفته حریری، ملک سلمان و «محمد بن سلمان»، ولیعهد عربستان خواستار امنیت همه مناطق لبنان است و عربستان بیشتر از سایر کشورها در جنگ اسرائیل علیه لبنان در سال 2006 کمک کرد. او بار دیگر ایران را به دخالت در امور کشورهای عربی متهم کرد و گفت: ما مخالف این هستیم که ایران از لبنان به عنوان محوری ضد کشورهای عربی استفاده کند؛ به علی اکبر ولایتی نیز گفته بودم که دخالت های ایران در کشورهای عربی غیر قابل قبول است. تهدیدی که شده بودم از سوی ولایتی صورت نگرفت. ما خواهان داشتن اختلاف با ایران نیستیم، اما نباید در اموری که به ضرر کشورهای عربی است، دخالت کنیم.حریری ادامه داد: عربستان همیشه مصلحت و منفعت لبنان را خواسته است، اما حزب الله تحت حمایت ایران، به دوربودن لبنان از درگیری های منطقه احترام نمی گذارد. او در پاسخ به پرسش خبرنگار و مجری شبکه المستقبل درباره بازداشت شاهزاده های سعودی گفت: امیدوارم همان طوری که در عربستان شاهد مبارزه با فساد هستیم، در لبنان هم شاهد آن باشیم. مبارزه با فساد در عربستان یک مسئله داخلی است.
                