دو‌شنبه ۲۷‌شهریور ۱۳۹۶
-----------------------------------------
حرف اول
-----------------------------------------
تعطیلی نظارت بر منابع ملی
-----------------------------------------

                    نقدها را بود آیا که عیاری گیرندتا همه صومعه داران پی کاری گیرندبراساس قانون اساسی جمهوری اسلامی ایران، حکومت جمهوری اسلامی ایران تبلور آرمان سیاسی ملتی هم کیش و هم فکر است که برای تحقق ارزش ها و آرمان های مردم ایران با وجود ملیت و مذهب ایجاد شده است. در جهت نظارت بر اعمال دولت به ویژه نظارت بر مصرف منابع ملی که بیشترین ارتباط را با بهروزی مردم دارد و حاکمیت به نمایندگی از مردم که صاحبان منابع ملی هستند، این منابع را مصرف می کند. اصل صدوبیست وششم قانون اساسی مسئولیت امور برنامه و بودجه را مستقیما برعهده رئیس جمهور قرار داده است. یکی از مهم ترین ابزارهایی که رئیس جمهور را قادر می کند مسئولیت خود را به عنوان عالی ترین مقام رسمی کشور بعد از رهبری ایفا کند، موضوع اصل صدوسیزدهم قانون اساسی است که بر اعمال نظارت بر مصرف منابع ملی تاکید می کند. اگر امروز ارگان های مختلف از بی قانونی در وجوه مختلف رنج می برد، فساد اداری، مدیریت فرسوده و ناکارآمد، وجود انبوهی از قوانین ناکارآمد و کهنه شده، اجرا نکردن صحیح قوانین کارساز، حجم گسترده شکایات اشخاص حقیقی و حقوقی از قوه مجریه در دادگاه ها و دیوان عدالت اداری و به تبع آن محکومیت دستگاه های دولتی و تحمیل خسارات هنگفت......به بودجه ملی وجود اختلاف بین دستگاه های اجرائی و تحمیل هزینه های هنگفت به بیت المال، توانایی نداشتن دستگاه های متولی در جلوگیری از نفوذ فساد مالی در عرصه سیاست، همه ناشی از تعطیلی نظارت بر منابع ملی است.اقتصاددان ها بر این باورند که شرایط مهیا برای ظهور مشکلات بزرگ اقتصادی در افق قابل مشاهده است. اگر سازمان برنامه نتواند به وظایف قانونی خود عمل کند و با تهیه برنامه های لازم و تدوین گزارش های اقتصادی کارشناسی، مسئولان نظام را در جریان وقایع آینده قرار دهد و راه حلی برای حل معضل بی کاری، ورشکستگی بانک ها و بیمه ها و صندوق های بازنشستگی، بحران کم آبی، ورشکستگی صنایع، بدهی های دولت، شهرداری ها، شرایط نامناسب درمان و بهداشت و مشکلات مالی حجیم این بخش ارائه کند، در آینده نه چندان دور می توان تصور کرد که کشور به احتمال قوی با تورم لجام گسیخته و احیانا جهش بزرگ نرخ ارز مواجه خواهد شد. این سوال به طور جدی مطرح است که سازمان برنامه از شروع دولت احمدی نژاد در واقع منحل یا در حالت انحلال بوده و تاکنون به وظایف قانونی خود عمل نکرده است.سازمان برنامه و بودجه براساس ماده 5 قانون برنامه و بودجه کشور موظف است با انجام مطالعات و بررسی های اقتصادی و اجتماعی اقدام به تهیه گزارش های اقتصادی و اجتماعی کند که این گزارش ها مبنای برنامه ریزی و تنظیم بودجه های سالانه است و سازمان با تبادل نظر با دستگاه های اجرائی برنامه های بلندمدت و کوتاه مدت و بودجه های سالانه را تهیه می کند و با نظارت مستمر بر اجرای برنامه ها و پیشرفت سالانه آنها، کارایی و عملکرد دستگاه های اجرائی را براساس برنامه و بودجه مصوب ارزشیابی می کند و براساس ماده 19 قانون برنامه و بودجه؛ «در اجرای بودجه، دستگاه ها اجرائی مکلف اند براساس شرح فعالیت ها و طرح ها که بین دستگاه و سازمان مورد توافق واقع شده است، در حدود اعتبارات مصوب عمل نمایند» و ماده 34 قانون برنامه و بودجه، سازمان برنامه و بودجه را موظف کرده است که در مورد اجرای فعالیت های جاری و طرح های عمرانی که هزینه آن از محل اعتبارات جاری و عمرانی دولت تامین می شود، به منظور ارزشیابی و از نظر مطابقت عملیات و نتایج حاصله با هدف ها و سیاست های تعیین شده در قوانین برنامه عمرانی و قوانین بودجه کل کشور دستورالعمل ها و مشخصات طرح ها و مقایسه پیشرفت کار با جدول های زمانی فعالیت های جاری و طرح های عمرانی مربوط نظارت کند و برای انجام این منظور به طور مستمر از عملیات طرح های عمرانی و فعالیت های جاری دستگاه های اجرائی بازدید و بازرسی کند و دستگاه های اجرائی موظف اند منظما و به ترتیبی که از طرف سازمان تعیین می شود، اطلاعات لازم را به سازمان تسلیم نمایند و سازمان موظف است گزارش شش ماه حاوی پیشرفت عملیات و مشکلات اجرای طرح ها و فعالیت های جاری را با توجه به پرداخت های انجام شده و همچنین پیشنهادهای مشخص جهت رفع این مشکلات و گزارش اقتصادی سالانه شامل تجزیه و تحلیل وضع اقتصادی کشور در سال گذشته و پیش بینی وضع سال جاری و سال بعد را تهیه و در اختیار رئیس جمهور قرار دهد و گزارش مربوط به هر دوره برنامه باید حاوی اظهارنظر صریح نسبت به ارزشیابی عملیات و تحقق هدف های پیش بینی شده بوده و پیوست گزارش جامع عملکرد هر دوره برنامه توسط رئیس جمهور تقدیم مجلس شود.براساس تصریح قانون، تخصیص اعتبارات فعالیت های جاری و طرح های عمرانی براساس پیشرفت کارها طبق موافقت نامه که به امضای رئیس دستگاه اجرائی و رئیس سازمان برنامه و بودجه رسیده و براساس گزارش های نظارتی باید انجام گیرد. انجام وظایف مندرج در مواد 19 و 22 و 32 قانون برنامه و بودجه یعنی مبادله موافقت نامه، ارجاع کار به مهندسان مشاور و پیمانکاران با تایید سازمان و ارسال اطلاعات مربوط به پیشرفت فعالیت های جاری و عمرانی به سازمان برنامه از چنان اهمیتی برخوردار است که قانون گذار قانون خاصی را درباره مجازات متخلفان از مواد مذکور به تصویب رسانیده و براساس تبصره ماده 90 قانون محاسبات عمومی نظارت عملیاتی بر اجرای فعالیت های جاری و طرح های عمرانی به منظور ارزشیابی از نظر مطابقت عملیات و نتایج حاصله با هدف ها و سیاست های تعیین شده در قوانین برنامه عمرانی و قوانین بودجه کل کشور و مقایسه پیشرفت کار با جدول های زمان بندی به ترتیبی که در قانون برنامه و بودجه کشور مقرر شده، کماکان به عهده سازمان برنامه و بودجه قرار دارد. با مراجعه به آرشیو دولت و مرکز مدارک سازمان برنامه و سایت های سازمان می توان دریافت که اثری از گزارش های نظارتی شش ماهه دیده نمی شود. علاوه بر این به دلیل نبود گزارش های تخصیص منابع بودجه می توان به این واقعیت تلخ رسید که تخصیص اعتبارات جاری و عمرانی بدون در نظر گرفتن پیشرفت عملیات و بدون نظر کارشناسی کارشناسان مدیریت های بخشی صرفا براساس سلیقه های خاص و به وسیله مقامات بالای سازمان انجام می شود. این شیوه هایی که در عمل پیگیری می شود، خلاف برنامه ریزی و خلاف روح قانون است. نتیجه عملی آن نیز افزایش بودجه دستگاه های خاص که از نفوذ سیاسی برخوردارند و در تنگنا قرارگرفتن دستگاه هایی مانند آموزش وپرورش، آموزش عالی، خدمات زیربنایی و سرمایه گذاری های عمرانی است. این خلاف پیشرفت کشور و تقویت اقتصاد و رسیدن به بهروزی ملت ایران است.
                