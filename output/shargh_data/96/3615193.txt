چهار‌شنبه ۱‌شهریور ۱۳۹۶
-----------------------------------------
یادداشت
-----------------------------------------
استراتژی، بی استراتژی
-----------------------------------------

                    «دونالد ترامپ»، رئیس جمهوری آمریکا، پس از یک نشست مهم توصیف شده در کمپ دیوید با حضور مقامات دولتی، ژنرال های ارتش و دستگاه های امنیتی کاخ سفید در روز جمعه، در نهایت ساعت 9 شب دوشنبه به وقت واشنگتن، استراتژی اش درباره افغانستان را اعلام کرد؛ مدت ها بود مقامات آمریکا به این انتظار دامن زده بودند که ترامپ استراتژی افغانستانی آمریکا را مشخص می کند و به همین دلیل این تفکر وجود داشت که تکلیف سیاست آمریکا در قبال جنگ در افغانستان نیز روشن می شود، اما از صحبت های رئیس جمهوری آمریکا که به صورت مستقیم از شبکه های تلویزیونی پخش شد، نه تنها تغییر عمده ای در ارتباط با افغانستان دیده و شنیده نشد، بلکه بدون تعارف می توان گفت ترامپ همه را سر کار گذاشته است؛ خودش را سر کار گذاشته، دولتش را سر کار گذاشته، ژنرال هایش را سر کار گذاشته و در کنار آن مردم افغانستان، دولت افغانستان و ملت های منطقه جنوب آسیا را نیز سر کار گذاشته است. بااین حال می توان چند نکته مهم را از متن سخنان ترامپ در آنچه با عنوان استراتژی جدیدی درباره افغانستان از آن یاد می شود، بیرون کشید.1- آمریکا سیاست خروج ارتش آمریکا و ناتو از افغانستان را که باراک اوباما، رئیس جمهوری قبلی آمریکا، طرح کرده بود و داشت به تدریج آن را عملیاتی می کرد، به طور قطعی کنار گذاشته و افغانستان تا آینده ای نامعلوم محل استقرار ارتش آمریکا خواهد بود؛ بنابراین بعد از سال 2024 میلادی یعنی موعد پایان معاهده امنیتی که اشرف غنی، رئیس جمهوری افغانستان، در روز دوم قدرتش آن را امضا کرده، ارتش آمریکا از افغانستان بیرون نخواهد رفت و در این فاصله علاوه بر پنج پایگاه فعلی، پایگاه های ثابت و سیار بیشتری در گوشه و کنار افغانستان احداث می کند. در افغانستان نمونه پایگاه های نظامی آمریکا که بعد از جنگ جهانی دوم در ژاپن، کره جنوبی، آلمان، ترکیه و یونان شکل گرفته، تکرار خواهد شد.2- جنگ در افغانستان در استراتژی جدید آمریکا تمام نخواهد شد و تنها مدیریت می شود؛ به گونه ای که منافع راهبردی آمریکا در جنوب آسیا و آسیای مرکزی را تامین کند. افغانستان مرکز نظارت و کنترل کشورهای رقیب آمریکا یا مدعیان قدرت است که می توانند بالفعل یا بالقوه قدرت هژمون آمریکا را به چالش بکشانند.3- ترامپ اخطاری دووجهی اما جدی به پاکستان ارسال کرده و پذیرفته که ادعای دولت های افغانستان و هندوستان درست است و پاکستان منبع صدور جریان رادیکال جهادی- تروریستی به افغانستان در قالب طالبان و به کشمیر تحت کنترل هند در قالب لشکر طیبه و جیش محمد است؛ به این معنا که از یک طرف دولت و ارتش پاکستان را به عنوان حامی طالبان قلمداد کرده و خواستار همکاری و برخورد با گروه طالبان شده است و از طرف دیگر از هندوستان خواسته حضور بیشتر و موثرتری در افغانستان داشته باشد.این در حالی است که به حساسیت پاکستان از حضور هند در افغانستان به درستی آگاه است.4- ترامپ به دیگر کشورهای همسایه با افغانستان به صورت تلویحی اشاره کرده که آمریکا در افغانستان برای همیشه می ماند و آنها باید خود را با این واقعیت هماهنگ کنند و ازآنجاکه چنین هماهنگی ای در عمل امکان پذیر نیست، تشدید رقابت ها در افغانستان و شکل گیری بازی بزرگ جدید و تداوم آن نتیجه جدی این استراتژی جدید خواهد بود.5- ترامپ به ژنرال های ارتش آمریکا در چگونگی هدایت جنگ و افزایش نیرو متناسب با شرایط افغانستان اختیارات ویژه ای داده است؛ بنابراین بازها در کاخ سفید، موضع مسلط را یافته اند و این یعنی ماموریت ارتش آمریکا در افغانستان از مستشاری و آموزشی یک بار دیگر به شرکت مستقیم در عملیات نظامی تغییر یافته است؛ پیامد اجتناب ناپذیر این تغییر، تشدید جنگ داخلی و تحمیل خسارات مادی و کشتار مردم بی گناه و غیرنظامی افغانستان خواهد بود.با توجه به این گونه واقعیت ها و در نگاهی کلی و گذرا به استراتژی ترامپ در افغانستان، می توان گفت سیاست ابهام آمیز آمریکا در افغانستان همچنان ادامه خواهد یافت و از استراتژی جدید اعلام شده ترامپ نمی توان به استقرار صلح و ثبات در افغانستان امیدی داشت؛ هرچند ژنرال های ارتش پاکستان از تجربه کافی برخوردارند و می توانند ماهرانه با استفاده از تجربه سال 2001 و تهدید جورج بوش، خود و کشورشان را در معرض مشکلات ناخواسته قرار ندهند. بنابراین این احتمال وجود دارد که بخشی از طالبان در قالب شورای کویته تشویق به مصالحه شوند و به شراکت در قدرت لااقل در شرق و جنوب پشتون نشین رضایت دهند و بخشی دیگر نیز در اعتراض و برای عملیاتی کردن طرح های بعدی از بدنه طالبان جدا شوند. عامل جدید داعش نیز از توان ادامه جنگ در افغانستان برخوردار می شود و حتی اگر بخشی از طالبان برای عبور از توفان به مصالحه نیاز داشته باشد، بخشی دیگر و گروهی دیگر و با نامی دیگر ماموریت ادامه جنگ را برعهده خواهد گرفت؛ بنابراین می توان گفت ممکن است طالبان پس از تشدید موقت جنگ در ماه های آتی، سرانجام برای یک سهم بیشتر از کیک قدرت در کابل، تشویق به مصالحه شوند تا پاکستان خطر تهدید ترامپ را پشت سر بگذارد، ولی جنگ استیجاری- نیابتی در افغانستان به این زودی ها فروکش نخواهد کرد، بلکه بازیگران منطقه ای و بین المللی به دلایل و منافع خاص خود با شدت بیشتری وارد آن خواهند شد. کلمه آخر اینکه یا افغانستان، ویتنام دوم آمریکا می شود یا آمریکا آنها را می بلعد؛ هرچند ممکن است در گلویش گیر کند، اما دور از ذهن است که افغانستان در موضع بی طرفی و استقلال عملی ای قرار گیرد که 40 سال پیش بود.
                