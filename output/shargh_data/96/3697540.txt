پنج‌شنبه ۵ بهمن ۱۳۹۶
-----------------------------------------
یادداشت
-----------------------------------------
داعش بازمی گردد؟
-----------------------------------------

                    خاستگاه ایدئولوژیک داعش و گروه های همسو با آن که در سال های اخیر عمدتا در جهان عرب ظاهر شدند، به تفکرات افراطی از اسلام برمی گردد که ریشه در تفسیر سلفی و وهابی از اسلام دارد. هدف این نوشتار، ریشه یابی پیدایش این گروه و سایر گروه ها و سازمان های بنیادگرا نیست. نگارنده در پی واکاوی این سوال اساسی است که چه رویکردی باید در پیش گرفته شود تا فاجعه سلطه یک سازمان تروریستی مانند داعش بر بخش های بزرگی از دو کشور مهم منطقه خاورمیانه یعنی عراق و سوریه و تشکیل دولت به اصطلاح اسلامی عراق و شام، دیگر تکرار نشود؟ در ادامه، به سوال بنیادی دیگری باید پاسخ داد اینکه: با چه سازوکاری می توان ریشه های افراطی گری و تروریسم را در سوریه و عراق خشکاند و حکومت های مردم سالار را حاکم کرد. شکی نیست که چنین حرکت هایی صرفا باید از سوی ملت های این کشورها و بدون دخالت خارجی پدیدار شود. در واکاوی تحولات سیاسی منطقه در یک سال گذشته که گروه های تروریستی شکست های بزرگی را متحمل شده اند و در عراق و سوریه، بیشتر سرزمین های تحت حاکمیت داعش آزاد شد، باید به این واقعیت تلخ آگاه باشیم که هنوز داعش و تفکرش از بین نرفته، بلکه پس از شکست های بزرگ میدانی داعش در منطقه و ازدست دادن دولت، اکنون این گروه به شکل یک سازمان تروریستی بزرگ نه تنها در خاورمیانه، بلکه در بیشتر کشورهای اسلامی و غیراسلامی در آسیا و آفریقا ریشه دوانده و با هسته های تشکیلاتی خود در موقعیت های مختلف قدرت نمایی می کند و حتی فراتر از این، در کشورهای اروپایی نیز عملیات تروریستی انجام می دهد. در ریشه یابی پیدایش این گروه و سلطه اش در منطقه حساس خاورمیانه، ناگزیر هستم نگاهی کوتاه به حکومت های این کشور ها که در واپسین روزهای جنگ جهانی اول به دست دو دولت استعماری اروپایی یعنی انگلیس و فرانسه تشکیل شدند، بیندازم؛ دولت هایی که روسای آنها از سوی استعمار منصوب شدند، در دهه های متوالی با وابستگی کامل به اربابان استعمارگر، حاکمیت خود را تثبیت کردند. هرچند در واپسین سال های جنگ جهانی دوم و با افول قدرت دو دولت استعمارگر، حرکت هایی در کشورهای عراق و سوریه پدید آمد و نهایتا حزب بعث سوسیالیستی عربی در میانه دهه 1960 نخست در سوریه (1966) و سپس در عراق (1968) قدرت را در دست گرفت. اندیشه یا ایدئولوژی حزب بعث در هر دو کشور تحت تاثیر ارزش های لیبرالیستی و سکولاریستی غرب و با رنگ ولعاب پان عربیسم و بر مبنای سوسیالیسم عربی شکل گرفت. البته تفاوت عمده میان شعار های سوسیالیستی و لیبرالیستی غربی با این تفکر در سوریه و عراق این بود که برخلاف دموکراسی های اروپایی که با انتخابات آزاد همراه اند، در این کشور ها حکومت های توتالیتر با سیستم تک حزبی حاکم شد. این نوع حکومت لباسی بود که فقط بر تن این کشورها دوخته شده بود و بر اساس معیار های حزب بعث، آزادی های فردی و مذهبی برای مردم تا زمانی که با حکومت همراه بودند، محترم شمرده می شد. اکنون در پاسخ به پرسش های ابتدای این نوشتار باید دید که چشم انداز سوریه و عراق بدون داعش و با دولت هایی مستقل و مردم سالار چگونه است. در ادامه این کنکاش باید به واقعیت های اجتماعی و فرهنگی دو کشور و تفاوت های بسیار آنها توجهی ویژه داشت چراکه با وجود تفاوت های آشکار میان مردمان دو کشور، هرگونه تحول اجتماعی-سیاسی از این عوامل اجتماعی تاثیر خواهد پذیرفت. جامعه سوریه همان گونه که اشاره شد، یک جامعه سکولار است درحالی که در عراق شاهد حضور عامل بسیار مهم و تاثیرگذاری به نام مذهب در بطن و متن جامعه هستیم. اینکه حمله آمریکا به عراق در دوره ریاست جمهوری جورج بوش پدر به بهانه وجود سلاح های کشتارجمعی صورت گرفته و سپس با پوشش حاکم کردن دموکراسی در دوران پساصدام ادامه یافته است (اتفاقا نتیجه بخش هم نبوده و تروریسم و اختلافات مذهبی را افزایش داده است) با آنچه در سوریه اتفاق افتاده، به اصطلاح از زمین تا آسمان تفاوت دارد و با ملاحظه ملاک های جامعه شناختی در تحولات اجتماعی جوامع، نمی توان برای دو کشور نسخه واحدی را تجویز کرد. چنانچه فرض کنیم حضور فیزیکی داعش در سوریه به صفر برسد و دولت حاکم در همه زمینه های اجتماعی، سیاسی- نظامی و فرهنگی حاکمیت کامل خود را در کشور اعمال کند، احتمال ایجاد یک حکومت مبتنی بر هنجار های مردم سالارانه (به طور نسبی) بسیار بیشتر از تصور مشابه در کشوری با مشخصات عراق است. البته با این پیش فرض که آزادی های فردی (که در دوره های قبل نیز وجود داشته) و نیز آزادی های اجتماعی برقرار و ملاحظات طایفه ای مانند حاکمیت صرفا علوی تعدیل شده و غیرعلوی ها نیز در حاکمیت نقش داشته باشند.در جامعه به غایت مذهبی عراق، حتی با فرض نابودی کامل داعش و سایر گروه های تروریستی، اعمال حاکمیت کامل سیاسی و سرزمینی دولت مستقر، بسی دشوار تر و زمان بر تر از سوریه خواهد بود. اگر فرض کنیم که جامعه عراق مانند سوریه بتواند نوعی مردم سالاری را با شریک کردن کردها و سنی ها در ساختار دولت ایجاد کند، حتی در ورای اختلافات قومی-مذهبی حداقل در میان شیعیان، اهل سنت و کردها، نیروهای شیعه در درون خود انسجام و یک صدایی موردنیاز را ندارند و وجود نحله های مختلف به ویژه وجود برخی گرایش های رادیکال، کار را در استقرار یک دولت منسجم ملی فراطایفه ای سخت خواهد کرد. نکته پایانی و بسیار بنیادی این است که برای تحقق اهداف پیش گفته، دولت های هر دو کشور مورد مطالعه یعنی عراق و سوریه، باید بستر های اجتماعی مبتنی بر مشارکت سیاسی همه نگرش های سیاسی وفادار به قانون اساسی این کشور ها را در حکومتگری آماده کنند. شکی نیست پاک سازی این جوامع از تفکرات افراطی داعش گونه در گرو فراهم کردن امکانات برابر برای همه شهروندان خواهد بود. متاسفانه ایده شهروندی که در جوامع دموکراتیک غربی بسیار ریشه دار است، هنوز در جوامع مورد مطالعه ما بسیار کم رنگ و ضعیف است.
                