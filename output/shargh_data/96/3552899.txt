پنج‌شنبه ۱۴ اردیبهشت ۱۳۹۶
-----------------------------------------
یادداشت
-----------------------------------------
روحانی برای ایران
-----------------------------------------

                    ‎شرکت در انتخابات ریاست جمهوری بیش از دیگر مشارکت ها برای مردم اهمیت دارد؛ زیرا نهاد دولت بر منابع انسانی و مادی جامعه مسلط است. ‎در کشوری که امکان فعالیت تشکیلاتی وسیع در آن وجود ندارد و احزاب نمی توانند در نهادینه کردن مشارکت مردم نقش موثری ایفا کنند، گذشته از سوابق و سلایق شخصی، هر یک از نامزدهای ریاست جمهوری نماینده یک رویکرد و گفتمان برای اداره امور و حل مسائل جاری کشور هستند. ‎حسن روحانی به دلیل شخصیت و مواضعی که ابراز کرده و از سویی به دلیل سنخ تقابل و رقابتی که با وی وجود دارد، اکنون نماینده رویکردی است که از دوران مشروطه...... برای حاکمیت عقلانی و قانون در ایران آغاز و با تلاش نخبگان و مردم، آزادی، امنیت، آرامش و پیشرفت جامعه را مطالبه می کند.روحانی که از بطن جامعه روحانیت و اصولگرایی برخاسته است، در پی تلاش و تجربیاتی که از همراهی با معمار انقلاب، آیت الله هاشمی رفسنجانی، دارد، موفق شده نمایندگی گروه های روشنفکر و اصلاح طلب ایران را نیز برعهده بگیرد؛ به گونه ای که امروز اصلاح طلبان پس از حذف ها و درک محدودیت ها و با تمرین و تجربه روند عقل گرایی و اعتدال در سیاست ورزی با طیب خاطر در دوره دوم نیز از او پشتیبانی می کنند و در وضعیت کنونی او را خیرالموجودین برای ریاست جمهوری می دانند و ازاین رو تمام قد برای پیروزی و موفقیت وی تلاش می کنند. انتخاب و موفقیت روحانی به دلایل متعددی برای جامعه ایرانی اهمیت راهبردی دارد:1- پیروزی روحانی به توازن نیرو های داخلی نظام، طیف ها و جریانات سیاسی و اجتماعی کشور کمک می کند؛ زیرا او علاوه بر برخورداری از حمایت روشنفکران و اصلاح طلبان که منتقدان وضع موجود هستند، به رویکرد علمی و آکادمیک برای توسعه و پیشرفت کشور که در فرایند توسعه منابع انسانی به سرعت در حال گسترش است، نزدیک تر است؛ درحالی که رقبای او پیرو رویکرد سنتی و محافظه کارانه هستند که از هر جهت فاصله خود را به شدت با رویکردهای علمی و آکادمیک به ویژه با دستاوردهای علوم انسانی حفظ کرده اند و گاهی علیه یا مغایر آن اعلام موضع می کنند.2- پیروزی روحانی بر امنیت ایران، منطقه غرب آسیا و خلیج فارس به دلیل ماهیت گفتمان اصلاح طلبی و اعتدال گرایی وی و ماهیت گفتمان اصولگرایی و انقلابی رقبای او موثر است؛ در این مورد حفظ وحدت ملی در داخل با اقلیت های دینی و مذهبی بیشتر میسر است و شکستن نقارها و ایجاد تعامل با کشورهای منطقه به ویژه اعراب آسان تر می شود و کوتاه سخن آنکه احتمال تبدیل شدن ایران به عراق یا سوریه ای دیگر بعد از انتخابات کاهش می یابد.‎3- پیروزی روحانی آرامش و امنیت ایران را در سطح بین المللی تثبیت می کند و بهانه جویی برای نقض برجام و برهم زدن تعهدات را از ترامپ و دیگر ماجراجویان بین المللی می گیرد و از اجماع مسبوق به سابقه جهان علیه ایران جلوگیری می کند.‎4- با توجه به پیروزی در برجام، انتخاب مجدد روحانی علاوه بر حفظ اقتدار ایران در عالی ترین سطح منطقه، استفاده از دیپلماسی گفت وگو را در رفع تهدیدها و بحران های منطقه بیش از پیش میسر می کند.5- با پیروزی روحانی امکان مشارکت ملی و محلی برای توسعه کشور با ارائه راهبردها، برنامه ها و مدیریت بهینه ممکن می شود؛ زیرا در گفتمان رقبای او، راهبرد، برنامه و واقع نگری کمتری مشاهده می شود و عامه گرایی و کلی گویی های بدون ضابطه، اعوجاج و مخالفت با علم و داشتن رویکردهای پوپولیستی نسبت به اقتصاد و اجتماع موج می زند.
                