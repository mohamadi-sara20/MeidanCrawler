پنج‌شنبه ۲۰ مهر ۱۳۹۶
-----------------------------------------
type_unknown
-----------------------------------------
پاسخ دادستان به علی مطهری
-----------------------------------------

                    گروه سیاست: یادداشت علی مطهری در روزنامه اعتماد که خطاب به رئیس قوه قضائیه نوشته شده بود، همچنان با واکنش مسئولان قضائی مواجه می شود. روز دوشنبه، مطهری در یادداشتی که با عنوان «سخن در بعد از احضار است»، نوشته بود: «جناب آقای صادق لاریجانی، رئیس محترم قوه قضائیه، در پاسخ به سخنان جناب آقای رئیس جمهور در انتقاد از احضارهای زیاد قوه قضائیه، احضارها را امری دارای الزام قانونی دانسته اند؛ به این معنی که اگر گزارش یا شکایتی وجود داشته باشد، قوه قضائیه باید احضار کند. این مطلب پذیرفته است؛ اما سخن در صرف احضار نیست بلکه بیشتر در بعد از احضار است و قاعدتا مقصود رئیس جمهور نیز همین بوده است. سخن در این است که وقتی مثلا خبرنگاری توسط دادسرای رسانه به نحو نامناسبی بازداشت می شود، بعد از آن تا مدتی حتی خانواده او از محل نگهداری او اطلاع ندارند و درحالی که طبق قانون اساسی باید ظرف 24 ساعت تفهیم اتهام شود و سپس کیفرخواست برای او صادر و به دادگاه ارسال شود، مدت طولانی برخلاف قانون در بازداشت انفرادی باقی می ماند به این امید که تحت فشار روحی و جسمی، اعترافی در جهت اتهام خود انجام دهد، نه اینکه ابتدا دلایل و اسناد متقنی وجود دارد و بعد او بازداشت می شود».فردای انتشار این یادداشت، روابط عمومی دادستانی تهران در جوابیه ای به نماینده مردم تهران نوشت: «تا کی قضات و قوه قضائیه باید دخالت های امثال آقای مطهری را در پرونده های قضائی تحمل نمایند؟». در ادامه این واکنش ها، دادستان کل کشور نیز روز گذشته به علی مطهری پاسخ داد. حجت الاسلام منتظری که در مراسم سی وششمین سالگرد تاسیس سازمان بازرسی کل کشور سخن می گفت، با اشاره به اینکه در انتخابات تخلفات صریح خلاف قانون داشتیم، عنوان کرد: «من به واسطه جایگاه حقوقی خود از اینها مطلع هستم. برخی آقایان تخلفات روشنی داشتند. می خواهیم برخورد کنیم، می گویند برخورد سیاسی است. این حرف، هم مربوط به دولت سابق و هم مربوط به دولت فعلی است. اینکه می گویند سیاسی برخورد می کنیم؛ یعنی چه؟ بی انصاف ها این چه حرفی است که می زنید؟».به گزارش ایلنا، دادستان کل کشور افزود: «شما تصور می کنید اگر قوه قضائیه در یک کشور به بی خاصیتی تعریف شود، به نفع مردم است؟ آقای نماینده که از رانت وابستگی به این و آن استفاده می کنی و دنبال به دست آوردن نکته ای علیه قوه قضائیه هستی تا قوه را به چالش بکشی، حالا اگر انسان می دید این فرد در همه عرصه ها وارد می شد، دلش نمی سوخت. این آقا حق ورود در مسائل قضائی را ندارد. حکایت این آقا مثل فردی است که روضه می خواند، غش می کند سمت خانم ها. چرا از افراد عادی حمایت نمی کنی؟ می روند از جریان فتنه و امثالهم حمایت می کنند و خود را مدعی آزادی معرفی می کنند. اگر مدعی آزادی هستید، چرا دروغ می گویید. وقتی از جریان سیاسی خاصی حمایت می کنید، این یعنی دنبال عدالت واقعی نیستید».او گفت: «نمی گویم از قوه قضائیه انتقاد نکنید. نقد راه دارد؛ یا علمی - حقوقی است یا رایی را نقد کنید. اما از یک جریان، اشخاص خاص یا محکومان خاصی حمایت کردن، نشان می دهد دنبال منافع سیاسی هستید که نه برای نماینده، نه قاضی، نه مقامات اجرائی، امری شایسته نیست. به صراحت می گویم امروز طوایف سازمان بازرسی، آسیب شناسی خود سازمان است. اگر کردید، بگویید این نقایص چیست».منتظری افزود: «اینکه نماینده ای هر روز تریبونی پیدا کند و دائم قوه قضائیه را بکوبد، به نفع کیست؟ اگر فردا دعوایی داشته باشید، به چه کسی مراجعه می کنید؟ بگذارید دستگاه قضائی در چارچوب قانون اقتدار خود را داشته باشد. قوه قضائیه مقتدر مانند قوه دفاعیه مقتدر، موثر است. می توانید در ایجاد امنیت بهره ببرید. اشکال را منطقی و حقوقی بگویید». مشکلات قانونی را به من گفتید و حل نکردم؟او یادآور شد: «من سال های زیادی است در مدیریت عالی قوه قضائیه هستم؛ آیا یکی از شما آمدید و گفتید که من این مشکل را دارم و این مشکل قانونی را حل کن و من این کار را نکردم؟ فقط تریبون گرفتید. آی فلان، آی بهمان کردید. کسی که اطلاعاتی کمی از پرونده دارد، اظهارنظر می کند. اگر مقامی هستی که می توانی به اطلاعات پرونده دسترسی پیدا کنی، بفرما والا چطور به خود اجازه می دهی چشم بسته تیری رها کنی؟ چه کسی نتیجه و فایده می برد؟ فکر می کنید تضعیف قوه قضائیه به نفع مردم است؟ هیچ دستگاهی مانند قوه قضائیه در درونش عوامل نظارتی ندارد، با همه اینها در نظارت ممکن است مشکلی وجود داشته باشد».دادستان کل کشور با بیان اینکه دشمنان حساب شده و دقیق می بینند کجا را باید هدف قرار دهند تا نظام تضعیف شود، گفت: «یکی از محورهای اصلی هدف آنها قوه قضائیه است. تهاجم هایی که از طرف دوستان است، حسابش جداست. آنهایی که با هدف براندازی این کار را می کنند، چند هدف عمده استراتژیک دارند و به صورت برنامه ریزی شده حرکت براندازی را ادامه می دهند».منتظری ادامه داد: «البته از روز اول این کار را می کردند. امروز قوه قضائیه را به روش مختلف می کوبند؛ با دروغ و نسبت ناروا این کار را می کنند. یکی از راه های دشمن، ازبین بردن اعتماد مردم نسبت به قوه قضائیه است. ما باید کاری کنیم اعتماد مردم حفظ شود؛ مثلا می بینید سپاه را هدف قرار می دهند. زمزمه هایی سر داده اند که آن را جزء گروه های تروریستی معرفی کنند؛ سپاهی که تولدش با تولد انقلاب است و از ابتدای پیروزی انقلاب، در عرصه های مختلف بوده است. اگر سپاه قدس نبود، آیا عراق شاهد این پیروزی ها بود؟ وقتی سردار سلیمانی به عراق، لبنان و سوریه می رود، ببینید مردم چطور با او برخورد می کنند. سردار سلیمانی نماد کارهای سپاه است. جالب است در این میان، سپاه تروریست شود و نتانیاهو و اسرائیل نماد آزادی خواهی شوند. مسیر حرکت استکبار کجاست؟ سپاه چراغی نیست که بخواهید با فوتی آن را خاموش کنید؛ در این صورت ریشه شما می سوزد».دادستان کل کشور گفت: «همین امروز تیتر برخی از روزنامه ها را دیدم که بسیار جای تاسف است؛ این روزنامه ها چه کار می کنند؟ برخی از این تیترها جز آن است که انسان بگوید تو عامل استکبار هستی؟ فکر می کنید اگر سپاه و قوه تضعیف شد، نان شما در روغن است؟ این ره که شما می روید به جهنم است. نظام با اقتدار ایستاده و هیچ شکی در آن نیست. برخی عناصر که کرم صفتانه آسیب می زنند، حواسشان را جمع کنند؛ نظام تا یک جایی سکوت می کند». در دستگاه امیرالمومنین هم برخی نارسایی ها وجود داشتاو همچنین گفت: «اگر منشور حکومت امیرالمومنین را در همه عرصه ها و نیروهای مسلح و امنیتی حاکم کنیم، قطعا زندگی ما خیلی بهتر از این خواهد بود. در رابطه با به کارگیری کارگزاران، حضرت علی به مالک نوشته بودند کارگزارانی را که می خواهی به کار بگیری، بر اساس رابطه های شخصی و خانوادگی به کار نگیر و آنها را آزمون و خطا کن. باید اعمال آنها را کاملا تحت مراقبت قرار دهی و ماموران صادق، راستگو و وفادار به کار را برای مراقبت آنها به کار بگیری. پستی که امروز به من و شما سپرده شده، یک امانت است که باید قدرش را بدانیم و از این سنگر به مردم خدمت کنیم».منتظری عنوان کرد: «از مشکلاتی که امروز داریم، این است که بخش فساد اداری متناسب با مملکت اسلامی نیست. اگر در کشوری در اداراتش امکان کار در ساعت اداری وجود دارد؛ اما کارمند کار نمی کند، خیانت است. آنچه مهم است قانون و اجرای قانون است. اگر در قوه قضائیه 50 درصد مردم ناراضی باشند، طبیعی است؛ چون محکوم می شوند؛ اما این مقدار نارضایتی مردم یعنی قطعا مشکلی وجود دارد. اصل 174 سازمان بازرسی کل کشور به صراحت بر دو امر نظارت دارد؛ حسن انجام امور و اجرای صحیح قوانین».او تاکید کرد: «اگر در سازمان بازرسی مواردی را که قانون بر عهده ما گذاشته به درستی انجام دهیم، آیا باز هم شاهد این حجم از فساد هستیم؟ این حرف من به معنای زیرسوال بردن زحمات شما نیست. اگر ما در قوه و شما در بازرسی آن گونه که باید، عمل می کردیم، شاهد این حجم از فساد نبودیم».دادستان کل کشور گفت: «بخشی از نارسایی ها طبیعی است و حتی در دستگاه امیرالمومنین هم بوده؛ اما تاریخ برخورد حضرت امیر را هم ثبت کرده است. با مسائلی مواجه هستیم که در هیچ عقل و منطقی نمی گنجد. قوه می خواهد در پرونده های مهم با مهره های مهم برخورد کند، می گویند سیاسی کاری می کنیم. آقایی می گوید قوه بی کار است و مردم را احضار می کند!».
                