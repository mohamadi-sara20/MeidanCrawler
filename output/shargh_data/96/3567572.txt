دو‌شنبه ۸ خرداد ۱۳۹۶
-----------------------------------------
حرف اول
-----------------------------------------
به نام ریاض به کام ترامپ
-----------------------------------------

                    دونالد ترامپ در مبارزات انتخاباتی ریاست جمهوری آمریکا به دفعات اظهار کرد که ما برای امنیت کشورهای دیگر هزینه نمی کنیم. از جمله مخاطبان این سخنان عربستان بود که ترامپ هفته گذشته در مقام رئیس جمهور آمریکا اولین دیدار رسمی خارجی را از آنجا انجام داد. این سفر نه تنها از این جهت که اولین دیدار او از یک کشور خارجی محسوب می شد، از اهمیت خاصی برخوردار بود، بلکه به دلیل ارزش توافقات صورت گرفته و نوع و کیفیت آنها هم اهمیت مضاعفی داشت. اعضای هیئت همراه ترامپ علاوه بر امضای قراردادهای نفتی و صنعتی با همتایان عربستانی خود، قراردادهای گوناگونی در زمینه فروش تسلیحات، آموزش و تولید بعضی از اقلام نظامی در داخل با اجازه صادرات آنها به کشورهای «غیرمتخاصم»، منعقد کردند که ارزش جمع آنها تا سقف یک تریلیون دلار قابل افزایش است. هرچند که انعقاد قراردادهای سخاوتمندانه واشنگتن- ریاض متضمن منافعی برای سعودی هاست و کم وبیش به آنها امکان می دهد که در راه توسعه اقتصادی گام بردارند و خود را به تحقق اهداف سند توسعه ای 2030 نزدیک کنند، اما برنده نهایی این دادوستد آمریکایی ها خواهند بود، چراکه آنها با زدن یک تیر، دو نشان را هدف گرفته اند.نخست آنکه با ترساندن کشورهای نیازمند این کشور برای تامین امنیتشان، به صورتی گزینشی آلات و ادواتی را برای نیل به مقصود در اختیارشان می گذارند و به این ترتیب دغدغه ژاندارمری را از خود دور می کنند؛ دوم آنکه از محل قراردادهای منعقده، منافع اقتصادی قابل توجهی به دست می آورند و برای خیل بی کاران آمریکایی شغل ایجاد می کنند و رشد اقتصادی خود را افزایش می دهند.در تحلیل هزینه- فایده به نظر نمی رسد که قراردادهای نجومی واشنگتن- ریاض در نهایت برای عربستان امنیت پایدار به ارمغان آورد. عربستان در وضعیتی پارادوکسیکال و شکننده است. درحالی که برای رسیدن به مرحله توسعه یافتگی اقتصادی گام هایی برداشته و قراردادهای منعقده با آمریکا هم تا حدودی می تواند در این راستا تعبیر شود، اما وضعیتی پارادوکسیکال دارد. عربستان به شدت از توسعه سیاسی جا مانده و در شمار عقب افتاده ترین کشورهای جهان از حیث این نوع توسعه است. توسعه سیاسی و توسعه اقتصادی دو بال بالندگی است. فقدان یا ضعف یکی، تاثیری بسزا روی دیگری دارد و موجب عدم ثبات است. گیرم با فروش اسلحه آمریکایی به عربستان و حتی ایجاد امکان تولید آن در داخل این کشور و صادرات آن، عربستان بتواند امنیت خود را تامین کند؛ از توسعه ماندگی سیاسی را چه می شود کرد؟ این نوع توسعه نایافتگی از قضا ریشه در امنیت ملی به معنای واقعی کلمه دارد. عدم تناسب توسعه سیاسی و توسعه اقتصادی بزرگ ترین چالش پیش روی ریاض در سال های در پیش خواهد بود. جالب اینکه هرچقدر سعودی ها در جهت رشد و توسعه اقتصادی بیشتر گام بردارند، بازوی نحیف توسعه سیاسی آنها در فقدان زمامداری(good governance)، نبود ارزش های متعالی دموکراتیک و ضعف شدید نهادهای مدنی در آن کشور بیش از پیش خود را آشکار می کند.طرفه آنکه به موازات پیشرفت های اقتصادی و صنعتی و حتی فناوری های تسلیحاتی عربستان، بر میزان گریز از مرکز ارکان نظام سیاسی حاکم بر این کشور افزوده می شود، چراکه ساخت مندرس قدرت در آن کشور با زیرساخت رو به رشد و توسعه اقتصادی اش صحنه زشت و زیبای ناجوری را رقم می زند و روزبه روز واگراتر می شود و بیشتر زاویه می گیرد. این واگرایی بنیان برافکن بزرگ ترین چالش ریاض در سال های آینده خواهد بود که ممکن است در نهایت منجر به تلاشی رژیم سیاسی حاکم شود. عربستان به راهی می رود که رژیم شاه رفت و در دهه 50 به سرعت پیمایش آن افزود و در مدت چند سال نابودی کیان خود را شاهد شد.در کارساز واقع شدن سیاست ترامپ مبنی بر تامین هزینه امنیت کشورهای موردنظر از سوی خود آنها تا آنجا که مربوط به کشورهای جنوبی خلیج فارس به ویژه عربستان می شود، نقش بسیار کارساز عنصر ایران هراسی را نباید نادیده گرفت. ایران هراسی دست پخت قدرت هژمون است که شوربختانه بعضی از ترکیبات آن را ما با موضع گیری های شاذ و اتخاذ سیاست های کژبنیان تدارک می بینیم و به واقع آب به آسیاب نظام سلطه می ریزیم. همین مواضع و سیاست ها در تشدید گستاخی آمریکایی ها بی تاثیر نبوده است. این گستاخی تا جایی پیش رفته که آنها با به چالش کشیدن تولید سلاح از سوی ایران برای دفاع از مرزهای خود، عملا خواستار دست کشیدن حاکمیت از تامین امنیت برای شهروندان خود شده اند!برخورداری ایران از حد قابل توجهی از توسعه سیاسی، به این کشور نسبت به همسایگان منطقه ای، به ویژه عربستان، مزیت نسبی و دست برتر داده است. سپهر سیاست در ایران مخصوصا در پی برگزاری انتخابات اخیر ریاست جمهوری به گونه ای است که شریک بسیار مطمئن تری از عربستان، حتی برای کشورهای غربی به حساب می آید. کنشگری معقول و متناسب و دیپلماسی فعال کشورمان در عرصه بین المللی می تواند منجر به تعامل سازنده اروپایی ها با کشورمان شود.با روی کارآمدن ترامپ در آن سوی آتلانتیک (آمریکا)، کشورهای این سو (کشورهای اروپایی) با آن زاویه پیدا کرده اند. این واگرایی که به نظر می رسد عمیق باشد، می تواند برای اقتصاد ایران فضای تنفسی ایجاد کند و فرصتی به دست دهد که بتوان سرمایه گذاری مستقیم خارجی را جذب کرد و فناوری های پیشرفته را به داخل کشور انتقال داد.
                