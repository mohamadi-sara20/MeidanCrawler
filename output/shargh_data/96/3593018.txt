یک‌شنبه ۲۵ تیر ۱۳۹۶
-----------------------------------------
type_unknown
-----------------------------------------
ضد خاطرات
-----------------------------------------

                    گروه سیاست: از پرده سکوت خارج شده است؛ اما گویی در اتاقی تنها نشسته و خاطراتش را با صدای بلند مرور می کند، آن هم به مناسبت های مختلف؛ یک بار به دلیل سالگرد درگذشت امام، یک بار در سالگرد 15 خرداد، یک بار توقیف سلام و حالا هم ماجرای حضورش در دادستانی کل کشور و قوه قضائیه. محمد موسوی خوئینی ها همه جا هست، در تصاویر متعددی از گردهمایی های خصوصی اصلاح طلبانه دیده می شود؛ اما حرفی نمی زند. بعد از هک شدن «آهنگ راه» - وب سایت شخصی اش- به تازگی کانال تلگرامی به راه انداخته و هرازگاهی به بهانه های تاریخی، برشی از خاطراتش را بازخوانی می کند. ابتدای هر خاطره را هم این گونه آغاز می کند: «آیت الله سیدمحمد موسوی خوئینی ها در پاسخ به پرسشی مبنی بر اینکه آیا..». اینها آغازی است برای بازگویی خاطرات موسوی خوئینی ها، شاید در رقابتی نانوشته با خاطرات مکتوب هاشمی! اگرچه خوئینی ها در تازه ترین مطلبی که منتشر کرده، نسبت به خاطره گویی هاشمی رفسنجانی انتقادات شدیدی را طرح کرده است.در تازه ترین مطلب موسوی خوئینی ها مثل همیشه آمده است: «آیت الله سیدمحمد موسوی خوئینی ها در پاسخ به پرسشی مبنی بر اینکه آیا پس از رحلت امام خمینی (ره) شما خواهان ریاست بر قوه قضائیه بوده اید؟گفته است؛ ایشان {هاشمی} در خاطراتش نوشته است: «... به جلسه رسمی برای تحلیف رفتیم. آقای موسوی اردبیلی و موسوی خوئینی ها هم بودند. به نظر می رسد از جایگزینی آقای یزدی ناراحت اند..». (هاشمی رفسنجانی: کارنامه و خاطرات 1368: بازسازی و سازندگی، به اهتمام علی لاهوتی، تهران: دفتر نشر معارف انقلاب، 1391. ص 271) و در جای دیگر نوشته اند: «آقای موسوی خوئینی ها آمد؛ خودم ایشان را خواستم... از رهبری رنجیده، به خاطر اینکه ایشان را رئیس قوه قضائیه نکرده است» (همان، ص 280).و پاسخ موسوی خوئینی ها: «در هر دو مورد، ایشان را تخطئه می کنم... همین اندازه می گویم که اگر دیگر خاطرات ایشان تا این اندازه بی دقت باشد، در استفاده از آن ها همواره باید جانب احتیاط را در پیش گرفت...». و سپس به اصل مطلب پرداخته: «بنده خواهان ریاست بر قوه قضائیه نبودم. همچنین خواهان منصب دادستانی کل کشور هم نبودم... زمانی که از طرف حضرت امام رضوان الله تعالی علیه به سمت دادستان کل کشور منصوب شدم، قوه قضائیه به روش شورایی اداره می شد و دادستان کل هم عضو شورای عالی قضائی بود. پس از شروع به کار، خیلی زود متوجه مشکل بزرگی در مدیریت شورایی شدم؛ به نظرم رسید مدیریت شورایی مانع سرعت در تصمیم گیری ها می شود... پیشنهاد بنده این بود که مدیریت قوه قضائیه بر عهده یک نفر به عنوان رئیس قوه باشد. مرحوم حاج احمدآقا گفتند اگر این اتفاق بیفتد احتمالا شما رئیس نخواهید بود و منظورش این بود که با وجود آقای موسوی اردبیلی، امام شما را به ریاست منصوب نمی کنند. گفتم از نظر من مهم این است که ساختار مدیریت دستگاه قضائی اصلاح شود، همین... قرار شد حل مشکل در جلسه ای با شرکت تمام اعضای شورای عالی قضائی و با حضور سران سه قوه بررسی شود. این جلسه به ریاست حضرت آیت الله خامنه ای که در آن زمان رئیس جمهور بودند، تشکیل گردید و دستگاه قضائی به پنج قسمت تقسیم شد... در این تقسیم بندی، مهم ترین و گسترده ترین بخش دستگاه قضائی، یعنی دادگستری های سراسر کشور، بر عهده بنده گذاشته شد. البته اداره دستگاه قضائی بر اساس این تقسیم بندی چندان طول نکشید و با ارتحال حضرت امام و اصلاح قانون اساسی، اداره این دستگاه بر عهده یک نفر به عنوان رئیس قوه قضائیه گذاشته شد». چالش های قدیمیموسوی خوئینی ها همان طور که خودش گفته با تغییر مدیریت در قوه قضائیه از این دستگاه جدا شد. سازمان اسناد انقلاب اسلامی اتهاماتی را متوجه موسوی خوئینی ها دانسته؛ زمانی که او به سمت دادستان کل کشور منصوب شده بود. این سایت و سایت های مشابه بارها ادعای دست داشتن بهزاد نبوی در ماجرای انفجار را مطرح کرده اند، بعدها که موسوی خودش دراین باره مطلبی در «آهنگ راه» منتشر کرد، عده ای با عنوان یاران شهید لاجوردی پاسخ خوئینی ها را داده و همان اتهامات را تکرار کردند. اگرچه پرونده انفجار با دستور امام مختومه شد؛ اما سازمان اسناد مدعی شده که موسوی خوئینی ها بارها مانع از به سرانجام رسیدن تحقیقات درباره بهزاد شده است. خوئینی ها در پاسخ به احمد قدیریان - نماینده خودش در دادستانی - که یکی از نویسندگان نامه بوده، نوشته بود: «جناب آقای قدیریان گویا شما و دوستانتان از گشودن پرونده ای که امام دستور مختومه شدن آن را داده اند، شرعا و قانونا پروایی ندارید. اکنون که چنین است؛ پس معطل چه چیزی هستید؟ نترسید، اقدام کنید؛ ولی هشدار می دهم که از یک چیز بترسید و آن افشا شدن آن دست هایی است که امام فرمودند: من از اول می دانستم دست هایی در کار است که می خواهند افراد به دردبخور را از ما بگیرند و خود جای آنها را بگیرند».موسوی خوئینی ها بعد از دادستانی، در فاصله سال های 69 تا 71 به مرکز تحقیقات استراتژیک ریاست جمهوری رفت. در همان خاطره ای که موسوی آن را از کتاب هاشمی به صور مقطع نقل کرده، آمده است: «آقای موسوی خوئینی ها آمد... از رهبری رنجیده، به خاطر اینکه ایشان را رئیس قوه قضائیه نکرده است. گفتم آیت الله خامنه ای مایل اند در دفتر خودشان کاری به ایشان واگذار نمایند؛ نپذیرفت و گفت بنا دارد با انتخابات میان دوره ای به مجلس برود. پیشنهاد همکاری با نهاد ریاست جمهوری را هم دادم. گفت اگر بنا باشد کاری را بپذیرد، این را می پذیرد».او بعد از آن روزنامه سلام را منتشر کرد. از اینجا به بعد به منتقد صریح اللهجه هاشمی بدل شد با همان دیدگاه چپ گرایانه و تاکید بر عدالت. او را از هنگام تسخیر سفارت آمریکا به خاطر ارتباطات ویژه اش با دانشجویان پیرو خط امام، پدر معنوی جریان چپ می دانند، دیدگاهی که تا مرز اتهام کمونیست بودن او به پیش رفت.ماجرا به جلسات تفسیر قرآن و نهج البلاغه موسوی خوئینی ها در مسجد جوزستان یا جوستان (هر دو قرائت به کار رفته است) بازمی گردد و ارتباطش با اکبر گودرزی، رئیس گروه فرقان. موسوی خوئینی ها بارها این ارتباط و همچنین قرائت هایی که او را کمونیست یا حامی شوروی می خواند، تکذیب کرده است. هاشم صباغیان، از اعضای نهضت آزادی هم در سال 89 درباره جلسات خوئینی ها در مسجد جوستان به ماهنامه یادآور گفته: «واقعیت این است که ما در آن موقع هنوز به جوهره تفکر آنها (فرقان) پی نبرده بودیم. خود من بعدها ماهیت فرقانی ها را فهمیدم و متوجه شدم از محصولات جلسه تفسیری آقای موسوی خوئینی ها هستند». شیخ جعفر شجونی هم در همان نشریه به نقل از شهید مطهری درباره موسوی خوئینی ها مدعی می شود: «آقای مطهری معتقد بود او [موسوی خوئینی ها] مارکسیست شده است». تا زمانی که شجونی در قید حیات بود و سایت آهنگ راه هم هنوز فیلتر نشده شده بود، موسوی خوئینی ها به او پاسخ داد. او ضمن تکذیب همه آنچه شجونی به نقل از شهید مطهری روایت کرده بود، خطاب به او گفته بود: «شما که از سال 50، چنین شناختی از من داشتید، چرا تا پیروزی انقلاب، تا زمانی که حضرت امام -رضوان الله تعالی علیه- در قید حیات بودند، هیچ گاه با هیچ کس این شناخت خود را در میان نگذاشتید تا از اشغال بعضی از پست ها مانند نمایندگی حضرت امام و نمایندگی مردم در مجلس شورای اسلامی و... جلوگیری کنید». از قزوین تا سفارتموسوی خوئینی ها متولد 1320 در قزوین است و ظاهرا از همان جا هم درس طلبگی را آغاز کرده. موسوی خوئینی ها سال ها بعد در مصاحبه ای به ایسنا گفت: «در سال های اخیر کتابی به نام «شنود اشباح» منتشر شد که در ارتباط با من یادداشت هایی را از مجلات خارجی جمع آوری کرده بود و من را این طور معرفی کرد که یک عنصر وابسته به شوروی هستم، تحصیلاتم نیز در دانشگاه پاتریس لومومبا در مسکو بوده است. این کتاب این طور می خواهد القا کند که چون من از نزدیکان امام بودم، خواسته های شوروی را به امام القا می کردم؛ بنابراین آن حرکت های تند ضد آمریکایی امام القائات و زمینه سازی های شوروی بوده است که مهم ترین عنصرش من بودم. البته من در مقام تخطئه این نگاه و این کتاب نیستم. هرکسی آزاد است هر طور که می خواهد فکر کند. این نگاه و این طرز تفکر آن زمان نمی توانست باور کند که یک حرکت ضد آمریکایی کاملا مستقل و خودجوش صورت گرفته که بی ارتباط با شوروی است. حتی به خاطر دارم اولین سالی که بنده به عنوان امیرالحاج به مکه مشرف شدم، در تمام نشریات عربستان این مطالب را چاپ کردند که بگویند این کسی که آمده، مارکسیست است و وابسته به شوروی هاست و اصلا بزرگ شده مسکو است».اشاره موسوی خوئینی ها به تسخیر سفارت آمریکا و حادثه گروگان گیری است. 13 آبان 58 دانشجویان پیرو خط امام که مرتبط با موسوی خوئینی ها بودند در اعتراض به ورود شاه به خاک آمریکا از دیوار سفارت بالا رفتند. چهره هایی مانند عباس عبدی، ابراهیم اصغرزاده، معصومه ابتکار، محسن میردامادی، حسین شیخ الاسلام و... از این میان برخی از این چهره ها مثل عبدی و اصغرزاده و میردامادی از شرکت کنندگان در درس تفسیر موسوی خوئینی ها بودند. موسوی خوئینی ها سال ها بعد (سال 91) در جمع اعضای سازمان دانشجویی حزب اسلامی کار درباره آنچه انجام داده، گفته بود: «من از کسانی که تسخیر لانه جاسوسی را کاری زیان بار می دانستند می پرسم که آیا گروهی که این کار را کردند از دیدگاه شما ناآگاه بودند؟ یا آنان دانشجویانی مبارز در رژیم شاه و انقلابی بودند؟ و نیز می پرسم پس از آنکه آن واقعه روی داد آیا تنها یکی، دو حزب حمایت کردند یا تمام ایران حمایت کرد؟ تقریبا تمامی گروه های سیاسی آن زمان و شخصیت های سیاسی از این اقدام حمایت کردند. حتی نهضت آزادی که رئیس شان مرحوم مهندس بازرگان بود، مخالفت کردند و دچار انشقاق شدند و هفت نفر از آ نها اعلام حمایت کردند؛ یعنی آیا همه گروه های سیاسی آن روز نسنجیده رفتار کردند؟ کسانی که امروز تسخیر لانه را زیر سوال می برند بعید نیست روزی بگویند مبارزه با رژیم شاه اساسا کار غلطی بوده است؟» او درباره مشورت نکردنش با امام خمینی درباره تسخیر سفارت هم در مصاحبه ای که سال 74 با روزنامه سلام انجام داد، گفته بود: «بنده با اینکه این کار یعنی مشورت با حضرت امام انجام شود، مخالفت کردم و به این نتیجه رسیدم که امام را خیلی محدود نکنیم و مشورت با ایشان انجام نشود و این کار انجام شود، اگر امام مخالفت کردند، خب توبیخ می کنند و دانشجویان هم از ادامه کار منصرف می شوند... به محض آغاز ماجرا بنده به دفتر حضرت امام خمینی(ره) که آن زمان قم بودند تلفن زدم. مرحوم حاج احمدآقا گوشی تلفن را برداشتند، حاج احمدآقا به بنده گفت گوشی را نگه دارید. ایشان نزد امام رفت و پس از دو یا سه دقیقه برگشتند و از قول امام به بنده گفتند: «خوب جایی را گرفته اید، محکم نگه دارید». و سلامروزنامه سلام در زمستان سال 69 اولین شماره اش را با مدیر مسئولی موسوی خوئینی ها منتشر کرد. درحالی که موسوی خوئینی ها از اعضای مجمع تشخیص مصلحت نظام بود و رئیس مرکز تحقیقات استراتژیک ریاست جمهوری. همچنان هم عباس عبدی با او بود و البته سعید حجاریان؛ آنها ستون های اصلی روزنامه سلام هم به شمار می رفتند. سلام به یکی از منتقدان اصلی سیاست های هاشمی رفسنجانی بدل شد. بعد از رد صلاحیت های انتخابات مجلس چهارم، همکاری موسوی خوئینی ها با مرکز تحقیقات هم ادامه نیافت و در سال 71 استعفا داد. این استعفا، او را که در سال 66 یکی از تصمیم سازان اصلی انشعاب در جامعه روحانیت و تشکیل مجمع روحانیون مبارز به شمار می رفت، به یکی از چهره های اصلی مخالفت با سیاست های راست گرایانه دولت هاشمی بدل کرد. «سلام» در دوره اصلاحات هم به حیات خود ادامه داد و در نهایت با انتشار نامه سعید امامی توقیف شد.موسوی خوئینی ها در سال 84 بعد از رفتن شیخ مهدی کروبی از مجمع روحانیون و تاسیس حزب اعتماد ملی، دبیرکل مجمع شد. او سال هاست که سکوت کرده و مصاحبه نمی کند؛ اما در بزنگاه های تصمیم گیری همواره ردپایش احساس می شود. شاید همین سکوت هم باعث شده تا جریان راست او را چهره خاکستری و پشت پرده معرفی کند. از همین رو بسیاری از چهره های جریان راست که در خانه احزاب حضور داشتند، تلاش کردند تا با استناد به بیانیه ها و تحرکات، مجمع روحانیون را هم منحل اعلام کنند، اتفاقی که رخ نداد. مجمع در سال 92 تا قبل از رد صلاحیت هاشمی از او حمایت کرد؛ بازگشت به هاشمی. حالا که دیگر هاشمی در میان نیست، اما خاطراتش مانده، موسوی خوئینی ها می گوید: «من شواهد دیگری هم دارم که نشان دهم مرحوم آیت الله هاشمی رفسنجانی در نقل این خاطره ها راه خطا رفته است، اما به همان اندازه هم که اشاره کردم، مایل نبودم حرمت آن بزرگ شکسته شود».
                