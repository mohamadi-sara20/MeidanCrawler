یک‌شنبه ۵‌شهریور ۱۳۹۶
-----------------------------------------
type_unknown
-----------------------------------------
توصیه وزیر به محسن هاشمی
-----------------------------------------

                    گروه جامعه: شنیده های تاییدنشده می گوید حکم محمدعلی نجفی، شهردار جدید تهران توسط وزیر کشور امضا شده و او که از دیروز کارش را شروع کرده، می تواند در دفتر کار خود حاضر شود و با پشت گرمی شورایی با رای بالای مردمی دوره ای متفاوت را شروع کند. در همین حال شنیده های جسته و گریخته دیگر که اعضای شورا تمایلی به اظهارنظر رسمی درباره آن ندارند، حکایت از چیز دیگری دارد. حکایتی که می گوید تایید حکم شهردارشدن نجفی با موانعی مواجه است. هرچند اعضای شورا همه تلاششان را کردند که برای شهرداری تهران سرپرست انتخاب نکنند تا شهردار منتخب در کمترین زمان ممکن سکان مدیریت شهر را به دست بگیرد.از چند روز قبل از یکم شهریور و رای قاطع 21تایی شورای پنجم به نجفی، شایعات زیادی درباره انتخاب او و طرح گزینه های جدید یا عدم امضای حکم مطرح شد که در حد همان شایعه بودند و حالا باید دید آیا امروز امضای حکم نجفی روی همه این موارد خط بطلان قطعی می کشد یا خیر. از چند روز قبل از یکم شهریور و رای قاطع 21تایی شورای پنجم به نجفی، شایعات زیادی درباره انتخاب او و طرح گزینه های جدید یا عدم امضای حکم مطرح شد که در حد همان شایعه بودند و حالا باید دید آیا امروز امضای حکم نجفی روی همه این موارد خط بطلان قطعی می کشد یا خیر. اعضای شورای پنجم شهر تهران با اعتماد به اینکه حکم شهردار منتخبشان خیلی زود از سوی وزیر کشور امضا می شود، طبق معمول دوره های قبل برای شهرداری تهران سرپرست انتخاب نکردند و محسن هاشمی پس از اعلام 21 رای و انتخاب نجفی این موضوع را مورد تاکید قرار داد. البته رئیس شورای شهر تهران، ری و شمیرانات چهار روز پس از این انتخاب اعلام کرد در صورت نرسیدن حکم شهردار تهران تا فردا (امروز) در جلسه شورا برای شهرداری تهران سرپرست انتخاب خواهد شد. اما شاید این اظهارنظر هوشنگ خندان دل، معاون عمران و توسعه امور شهری و روستایی وزارت کشور درباره برخی حاشیه پردازی های رسانه ها درخصوص صدور حکم شهردار تهران حرف آخری در این زمینه باشد. او دیروز اعلام کرد اقدامات لازم برای صدور حکم شهردار تهران در وزارت کشور انجام شده و منتظر طی سایر تشریفات قانونی هستیم. او گفته است به محض طی سایر تشریفات قانونی، حکم آقای دکتر نجفی از سوی وزیر کشور امضا خواهد شد. بر اساس خبری که عصر روز گذشته منتشر شد، معاون وزیر کشور با تکذیب برخی خبرسازی های حاشیه ای درخصوص عدم صدور حکم شهردار تهران، اظهار کرد: همه اقدامات و مکاتبات قانونی و اداری لازم برای صدور حکم شهردار تهران، در وزارت کشور انجام شده و به محض طی سایر تشریفات قانونی، حکم آقای نجفی از سوی وزیر کشور امضا خواهد شد.وی افزود: در روز چهارشنبه اول شهریورماه، بلافاصله پس از انتخاب شهردار تهران در شورای شهر، فورا دستور لازم از سوی آقای دکتر رحمانی فضلی صادر و تشریفات قانونی مرتبط، مطابق مقررات، پیگیری شده است. معاون عمران و توسعه امور شهری و روستایی وزارت کشور خاطرنشان کرد: مطابق قانون، حکم انتصاب شهرداران شهرهای بالای 200 هزار نفر، از سوی وزیر کشور صادر می شود که صدور این احکام با یک روند قانونی و اداری تعریف شده دنبال می شود و حکم شهردار تهران نیز برابر همین روند قانونی صادر خواهد شد. در همین حال علی اعطا، سخنگوی شورای شهر تهران هم در گفت وگو با «شرق» گفت: ما در اولین جلسه رسمی شورای پنجم شهردار را انتخاب و بلافاصله به وزارت کشور معرفی کردیم تا فرایند لازم طی شود و وزیر کشور حکم شهردار را صادر کند، با توجه به مذاکرات انجام شده با وزارت کشور امیدوار هستیم حکم شهردار منتخب زودتر صادر شود. به هر روی محمدعلی نجفی، شهردار تهران هم که روز گذشته اولین روز کاری را خود در شهرداری تهران با یک جلسه مشترک با اعضا و معاونان شهردار سابق تهران و حضور در محل یک حادثه آتش سوزی شروع کرده بود، درباره برخی از شایعات موجود درباره انتخاب او و امضای حکمش گفت: تا زمانی که حکمم امضا نشود، به شهرداری نمی آیم؛ اما در دفتر خود خارج از شهرداری جلسات و کارها را ادامه خواهم داد. امضای حکم یک فرایند قانونی است که شورا نظر خود را به وزارت کشور ارسال کرده و پس از طی شدن فرایند قانونی، وزیر کشور حکم مربوطه را صادر می کند اما من خبر جدیدی در این زمینه ندارم. او درباره برخی شایعات که منجر به نگرانی کارکنان شهرداری تهران شده است، گفت: نیامدیم که شهرداری را به هم بریزیم. شایعه کرده بودند 10 گروه در حال برنامه نوشتن برای من بودند! همچنین شایعه کرده بودند 800 مدیر بلافاصله در شهرداری مستقر می شوند که صحت نداشت. شایعه کرده بودند که تعداد کارمندان شهرداری را به 15 هزار نفر تقلیل می دهم که آن هم صحت نداشت. همچنین تمام نمایشگاه های برنامه ریزی شده از قبل در شهر تهران ادامه پیدا می کند. او تاکید کرده است که فهرستی از اولویت های کاری را برای شهر تهران تهیه کرده است.در همین شرایط تا آخرین ساعات روز گذشته اعضای شورای شهر پنجم هم در جلسه ای که به منظور بحث و بررسی و صحبت در رابطه با امضای حکم شهردار تهران تشکیل شده بود، حاضر شدند و مشغول بررسی وضعیت بودند. تا آخرین لحظات تنظیم این گزارش از خروجی این جلسه خبری به بیرون درز نکرد اما به نظر می رسد اعضای شورا در حال بررسی حالت های مختلف موضوع هستند. موضوعی که جزئیات دقیق آن امروز بالاخره نهایی و مشخص می شود. دیدار محسن هاشمی با وزیر کشور برای امضای حکم شهردارشب گذشته محسن هاشمی، رئیس شورای شهر تهران، برای تعیین تکلیف و تسریع امضای حکم شهرداری محمدعلی نجفی، به دیدار رحمانی فضلی وزیر کشور رفت. محمدجواد حق شناس، عضو شورای شهر تهران، در گفت وگو با «شرق» با اعلام این خبر، افزود: «تلاش اعضای شورا این است که به سرعت تکلیف وضعیت شهرداری تهران را مشخص کنیم؛ چراکه معتقدیم در شرایطی که پس از 14 سال ناهماهنگی دولت و شهرداری در تهران، بالاخره با تدبیر صورت گرفته، کسی به سمت شهردار انتخاب شده است که از ابتدای انقلاب تاکنون، پرونده و عملکرد مشخص و قابل دفاعی دارد. آقای نجفی در همه این سال ها در کابینه های روسای مختلف جمهور حضور مثمرثمر داشته و انتظار می رود این فرصت ارزشمند با استقبال همه نهادهای مربوطه از مجلس و دولت و دیگر ساختارهای حاکمیتی مواجه شود. به ویژه اینکه شورا از ابتدای انتخاب هفت گزینه برای شهرداری، هماهنگی های لازم را در این زمینه نیز اتخاذ کرده بود». حق شناس افزود: «به نظر من تاخیر امضای حکم شهردار، موضوعیتی ندارد و بهتر است زودتر تکلیف این موضوع مشخص شود و شورا مجبور نباشد برای شهرداری سرپرست انتخاب کند. بر همین اساس نیز این لحظه (ساعت 9 شنبه شب) آقای هاشمی، رئیس شورای شهر تهران، به دیدار وزیر کشور رفته است تا این دغدغه ها را با وزیر در میان بگذارد. امیدوار هستیم در دیدار رئیس شورا و وزیر کشور، موضوع امضای حکم شهردار سریع تر نهایی شود». در همین حال محسن هاشمی شب گذشته و پس از دیدار با وزیر کشور در پاسخ به «شرق» این طور گفت: «ما در حال پیگیری موضوع از چند جا هستیم و روند در مجموع مثبت است، وزیر کشور هم در این باره به من گفته است: فعلا برای شهرداری سرپرست بگذارید». شهرهایی که همان روز اول امتحانشان را پس دادندبه غیر از تهران دیگر شهرهای کشور نیز در گیرودار انتخاب شهرداران خود هستند. شورای پنجم در کلان شهرها انتخاب های متفاوتی داشت. برخی از شهرها خیلی زود در مورد شهردارشان به نتیجه رسیدند و بسیاری دیگر دچار تردیدهایی مرزدارانه شدند و هنوز شهردارشان را انتخاب نکرده اند. شهر مشهد که شورایی اصلاح طلب دارد، با گزینه هایی متفاوت وارد مرحله انتخاب شهردار شد و در نهایت به گزینه قاسم تقی زاده خامسی رسید. اصلاح طلبی آزمون پس داده و مدیری اجرائی که البته باید دید با شهر مشهد و مشکلات پیچیده و از کنترل خارج شده آن چه خواهد کرد. او که اولین نشست خبری خود را در مدرسه حکیم نظامی که محل تحصیلش بوده، برگزار کرد، گفت: انسان قانون مندی هستم و تا امضای حکم در شهرداری حضور پیدا نمی کنم. او گفت که بنا ندارد از تهران نیرو بیاورد و اتوبوسی عمل کند. او گفته است که با آستان قدس تعامل خواهد داشت و گفته است: «قطعا نه انتظار داریم آنها اموال شان را به ما بدهند و نه آنها انتظار دارند که ما اموال مان را به آنها بدهیم». وی اضافه کرد: «ارتباطم با آیت الله علم الهدی بسیار صمیمی خواهد بود، از سویی با آیت الله علم الهدی ارتباط خانوادگی داشتیم، بعد از اینکه حکم بنده صادر شود، به دیدار ایشان خواهم رفت».قدرت الله نوروزی هم با 10 رای از 13 رای به عنوان شهردار جدید اصفهان معرفی شد. اصفهان هشت گزینه قابل بررسی برای شهرداری داشت و نوروزی که پیش ازاین فرماندار شهرستان اصفهان بوده، برای این پست انتخاب شد. مرتضی سقائیان نژاد، شهردار سابق قم، با 13 رای مشمول اعتماد اعضای جدید شورای شهر قم و ابقا در مسئولیت خود شد. او قبلا پس از برکناری از شهرداری اصفهان از طرف شورای شهر اصفهان، بلافاصله شهردار قم شد.شورای شهر ارومیه هم در همان یکم شهریور شهردار خود را انتخاب کردند و علیرضا عصمت پرست به عنوان شهردار جدید ارومیه معرفی شد. در بندرعباس هم شورای شهر جدید عباس امینی زاده را به عنوان شهردار جدید این شهر انتخاب کردند. در شهر شیراز هم عبدالحمید معافیان از میان چند گزینه بررسی شده شهردار شد و شورای پنجم شهر شیراز با 13 رای که رای اکثریت است، به او اعتماد کردند.شورای شهر بوشهر هم پس از تشکیل جلسه و انتخاب هیئت رئیسه خود تصمیم گرفت غلامعلی میگلی نژاد در سمت خود به عنوان شهردار بوشهر ابقا شود. سرپرست به جای شهردار یعنی...شورای شهر کرمان درباره انتخاب شهردار خود هنوز به نتیجه نرسیده و سیدمحمد موسوی، معاون حمل ونقل و ترافیک شهری شهردار سابق کرمان، به عنوان سرپرست شهرداری کرمان انتخاب شده است. اعضای شورای شهر کرمان گفته اند طبق قانون برای انتخاب شهردار سه ماه وقت داریم و می خواهیم خوب فکر کنیم. شهر کرج در همسایگی پایتخت با حواشی بسیار و با تاخیر از روز اول کاری خود اصغر نصیری را به عنوان گزینه نهایی خود برای شهرداری کرج اعلام کرد. گزینه های پیشنهادی برای شهر کرج یعنی علی مقدس زاده، محسن صادق، اصغر نصیری، مصطفی سلیمی و علی نوذرپور هرکدام گزینه های وقت گیری برای بررسی و رایزنی بودند و همین کار شورای شهر اصلاح طلب کرج را سخت کرد؛ اما گویا شورای شهر کرج ملاک های دیگری برای انتخاب داشت. در ادامه باید منتظر ماند و دید وزارت کشور درباره این انتخاب ها چه نظری دارد. یکی دیگر از شهرهایی که هنوز نه شهردار دارد و نه سرپرست، اهواز است. برای شهر اهواز هم گزینه های پرحاشیه ای مطرح بود که یکی از مهم ترین گزینه های پرحاشیه آن که هم زمان برای دو شهر نامزد شده بود، روز گذشته از این پیشنهاد انصراف داد. اعضای شورای شهر اهواز قرار بود روز گذشته جلسه ای برای انتخاب شهردار داشته باشند؛ اما انصراف این گزینه غیربومی برنامه را تغییر داد و در نتیجه فعلا اهواز هم شهردار ندارد. شورای شهر اردبیل هم قدرت سیفی را به طور موقت به عنوان سرپرست شهرداری اردبیل انتخاب کرده اند. شورای شهر اردبیل همچنان در میان سه گزینه پیش روی خود در حال بررسی است. به گزارش «شرق»، فرامرز جمشیدپور با شش رای اعضای شورای اسلامی شهر رشت، به عنوان سرپرست شهرداری رشت رای گرفت. او چندی قبل و پس از برکناری شهردار شهر رشت به طور موقت سرپرست شهرداری شهر رشت شد و فعلا قرار است در همین سمت بماند تا شورای شهر رشت درباره انتخاب شهردارشان سر فرصت تصمیم بگیرند. در میان شهرهای بزرگی که هنوز شهردار ندارند و درعین حال انتخاب شهردار برای رسیدن به آرامش این شهر اهمیت زیادی دارد، باید نام شهر تبریز را ببریم. شورای شهر تبریز که با اکثریت اصلاح طلب کار خود را شروع کرده با گزینه هایی که رویشان اجماع وجود ندارد، درگیر حواشی شده است. شورایی که شاید به دلیل مشکلات دوره قبلی شورا خیلی زودتر درباره مهره های مدیریت جدید شهری تصمیم می گرفت، حالا از بسیاری از شهرهای دیگر عقب افتاده است. از میان چهار گزینه برای شهرداری تبریز در همان روز تحلیف صادق نجفی، یکی از نامزدها، انصراف خود را اعلام کرد و تاکنون شهر تبریز بدون شهردار و سرپرست اداره می شود.در میان شهرهای بزرگ بدون شهردار باید از سنندج هم نام ببریم. شورای شهر سنندج هم به شهردار قبلی این شهر برای ابقا رای نداد و قرار است روی گزینه های دیگر بررسی ادامه داشته باشد. فعلا هم علیرضا کاظمی، معاون اداری فعلی شهرداری سنندج، به عنوان سرپرست شهرداری سنندج معرفی شده است.به گزارش «شرق» شاید یکی از اتفاقات جالب توجه درباره انتخاب شهردار در شهرهای بزرگ عملکرد پر از سوال شورای جدید شهر گرگان باشد؛ شورایی که نتیجه اعتماد مردم به یک فهرست با شعار حمایت از شهردار شهر گرگان بود، در زمان اعتماد به شهردار، او را کنار می گذارد. گویا شهردار برکنارشده گرگان مقبول مردم این شهر است و حالا این عملکرد اعضای جدید واکنش های بسیاری را به همراه داشته است. فعلا هم شهر گرگان با سرپرستی مهدی باقری اداره می شود. فرصت هایی جدید برای زنان در مدیریت شهریتعداد زنانی که در این دوره مدیریت شهری علاوه بر عضویت، رئیس شوارهای شهر و همچنین شهردار شهرهای بزرگ شدند، بسیار بیشتر شده است. زنانی مانند شیفته بدرآذر در شهر سهند آذربایجان شرقی و مهنا محمدی موحد در شهر اسپکه سیستان وبلوچستان انتخاب های جدید شوراهای شهرشان بودند که به عنوان شهردار انتخاب شدند. هرچند که سمانه شاددل هم در مدت حدود یک هفته شهردار منطقه دو شهر زنجان بود؛ اما خیلی زود برکنار شد.
                