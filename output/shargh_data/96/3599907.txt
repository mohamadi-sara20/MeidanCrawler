شنبه ۷ مرداد ۱۳۹۶
-----------------------------------------
یادداشت
-----------------------------------------
محیط زیست در دولت یازدهم؛ بایدها و نبایدها
-----------------------------------------

                    این واقعیتی جهانی است که قدرتمندشدن نهاد محیط زیست و جریان یافتن سیاست های محیط زیستی در برنامه های توسعه کشورها برای همگان خوشایند نیست. اما در ایران و در دولت یازدهم پس از دو دوره بی توجهی مطلق به مباحث محیط زیست، اهمیت موضوع مورد تاکید قرار گرفت و در صدر برنامه های توسعه نشست. البته این مهم به پشتوانه سیاست های ابلاغی مقام معظم رهبری در حوزه محیط زیست و حمایت خاص رئیس جمهور روحانی رخ داد که در بسیاری زمینه ها حرف آخر را زد. پس از اصلاح فرایند ارزیابی زیست محیطی، بازنگری شیوه نامه و اصلاح آیین نامه دولت در تنظیم سازوکار نهاد نظارتی ارزیابی در سال های 92 و 93، تلاش برای تعیین تکلیف برخی پروژه هایی که متاسفانه بدون ارزیابی، پیشرفت فیزیکی داشتند، آغاز شد. این فرایند جدی و موثر ارزیابی زیست محیطی مانع از احداث 19 سد فاقد توجیه و بسیاری از طرح های انتقال آب و توقف یا بازنگری آنها شد. همچنین برخی موارد به دلیل عدم ارائه مطالعات کافی به تکمیل ارزیابی زیست محیطی موکول شدند. درباره شهرک های صنعتی داخل شعاع 120کیلومتری تهران و 50کیلومتری اصفهان هم موارد اختلافی زیادی به دلیل دورانی از بی قانونی در دولت های نهم و دهم وجود داشت که مورد مداقه قرارگرفته و بحث لیست سریالی این شهرک ها پس از طرح مجدد در دولت با نظر قاطع سازمان حفاظت محیط زیست و حمایت قوی رئیس جمهور از دستور خارج شد.از طرفی درباره معادن نیز کارگروه مشترکی برای تعامل، ذیل شورای عالی معادن با حضور و استدلال قوی سازمان حفاظت محیط زیست، تشکیل شد تا تکلیف بسیاری از معادن روشن شود. برخی معادن متوقف شدند و تعدادی نیز مشروط به رعایت شرایط، اجازه فعالیت گرفتند. در کارگروه ماده 2، ده ها طرح دارای ارزیابی مجوز گرفتند. یعنی تلاش دشواری برای برقراری تعادل میان توسعه و محیط زیست صورت گرفت که هم زمان مخالفت های فراوانی را از سوی متولیان و ذی نفعان پروژه ها تجربه کرد. جالب اینجاست که این مخالفت ها با وجود پیشبرد برنامه های ایجاد اشتغال، فقط برای حدود هفت درصد پروژه ها بوده که توصیه یا ارزیابی زیست محیطی ندارند و رد می شوند. حال سوال اینجاست که در معادله فرایند توسعه پایدار، ضمن اینکه سازمان حفاظت محیط زیست ضابطه و مقررات برای سازگاری پروژه ها و طرح ها را وضع می کند، آیا در مواقعی حق «نه»گفتن دارد یا نه؟ آیا محیط زیست می تواند به همان حدود هفت درصد طرح هایی که در فرایند ارزیابی زیست محیطی مخرب تشخیص داده و ضرر آنها را بیشتر از منافعشان می بیند، رای منفی بدهد؟این موضوع در دوران دولت یازدهم به وضوح اتفاق افتاد. فشار سنگینی بر دولت از ناحیه کسب مجوز برای بی قانونی های گذشته و تاییدیه های زیست محیطی وارد آمد که سازمان حفاظت محیط زیست در تمام موارد بر اجرای موازین قانونی و ارائه راه حل های پایدار اصرار ورزیده است. این تصور که سخت گیری های محیط زیست مانع توسعه شده یا تعبیر محیط ایست برای سازمان غیرمنطقی بوده، در شرایطی است که سیاست های کلی محیط زیست را مقام رهبری ابلاغ کرده اند و فصل الخطاب نیز رئیس جمهوری است که دولت خود را دولت محیط زیست خوانده و تکلیف را روشن کرده است.ضمن اینکه سازمان حفاظت محیط زیست باید حتما آنجا که توسعه، آسیب جبران نشدنی به طبیعت وارد می کند، ایستادگی ورزد و جلوی چنین طرح هایی را که ابتدا با عنوان کلنگ زنی طرح می شود، بگیرد. اما به این ترتیب همیشه اقلیتی باقی می مانند که از ممنوع شدن طرح های انتقال آب، سدسازی، توسعه فعالیت های صنعتی در شعاع ممنوعه شهرها، فعالیت معادن شن و ماسه و بهره برداری بی رویه از تالاب ها و جنگل ها ناراضی هستند و به دنبال راه حل هایی برای رسیدن به برنامه ها و اهدافشان می گردند. نگاه این ناراضیان که حامیانی هم دارند، نه تنها نهاد قدرتمند محیط زیست را برنمی تابد، بلکه خواهان سازمانی ضعیف، تشریفاتی و تزیینی هستند که فقط نام و ژست آن باشد و در عمل نتواند در موارد بحرانی جلوی طرح های مخرب را بگیرد و متوقف کند.اما در دولت یازدهم هیچ طرح مشمولی، بدون ارزیابی زیست محیطی مجوز نگرفت، جلوی بسیاری از طرح های انتقال آب گرفته شد، تالاب ها بر سدها مقدم شمرده شدند و در هیچ کدام از مناطق حفاظت شده مجوزی برای تخریب و ساخت وساز گرفته نشد. با وجود دشواری های فراوان این دوره و فشار سنگین برای اشتغال و توسعه، محیط زیست تلاش کرد آنجا که باید، با اقتدار و منطق «نه» بگوید و ارزش ذاتی و اقتصادی طبیعت، تالاب، جنگل، مرتع، منطقه حفاظت شده و سواحل را مقدم بر توسعه بداند و برخی کماکان در وجود یک نهاد قدرتمند نظارتی و حاکمیتی محیط زیست تردید دارند.
                