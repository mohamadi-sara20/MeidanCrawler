پنج‌شنبه ۲۸ اردیبهشت ۱۳۹۶
-----------------------------------------
یادداشت
-----------------------------------------
احسان هوشمند
-----------------------------------------

                    یکی از دستاوردهای سیاسی و بین المللی دولت یازدهم امضای توافق جامع اتمی یا همان برجام با شش کشور قدرتمند دنیاست. این توافق یکی از مهم ترین اقدامات دولت تدبیر و امید در عرصه بین المللی است. پیش از آن بر سر مسئله برنامه اتمی کشور چندین قطع نامه علیه ایران در شورای امنیت سازمان ملل صادر شده و با تحریم طرف غربی بخش نفت و بازرگانی کشور با چالش های بزرگی دست به گریبان شده بود. تمرکز دولت و دستگاه سیاست خارجی بر این موضوع راهبردی البته جای تقدیر دارد؛ اما با تثبیت توافق اتمی موسوم به برجام، دستگاه دیپلماسی کشور در دولت یازدهم این فرصت را نیافت که بیش از پیش، سایر مسائل منطقه ای و بین المللی را به شکل بایسته خود مورد توجه قرار دهد. چشم اندازهای موجود نشان می دهد که دولت دوازدهم استمرار دولت یازدهم خواهد بود و نظر به تثبیت احتمالی رویکرد و راهبردهای دستگاه سیاست خارجی در دولت آینده، شایسته است وزارت امور خارجه نسبت به تقویت دیپلماسی منطقه ای کشور اقدامات لازم را در دستور کار قرار دهد.نظری به تحولات منطقه ای در غرب آسیا و در نزدیکی محیط امنیتی کشور نشان می دهد که در سال های گذشته روابط ایران با برخی از همسایگان به دلیل تندروی های داخلی یا تحولات منطقه ای و تغییر رویکرد دولت های مذکور رو به سردی گذاشته یا با برخی کشورهای منطقه تا حد قطع روابط دیپلماتیک نیز پیش رفته است. سردی روابط با کشورهای عربی و به ویژه با کشورهای حاشیه جنوبی خلیج فارس و عربستان، برخی مسائل پیش آمده با دولت ترکیه و حتی سردی روابط با تاجیکستان نمونه هایی از مسائل مهم منطقه ای است که برای حل وفصل و مدیریت آن باید تحرک تازه ای در دستگاه دیپلماسی ایجاد شود. یکی از حوزه های بسیار با اهمیت در محیط امنیتی کشور منطقه قفقاز است. کشورهای جمهوری آذربایجان و ارمنستان و گرجستان در قفقاز جنوبی و فدراسیون روسیه در قفقاز شمالی قرار گرفته اند. روابط سیاسی کشور با کشورهای قفقاز در مسیری با ثبات قرار دارد؛ اما نسبت به ظرفیت های سیاسی، فرهنگی و اقتصادی، توسعه روابط ایران با کشورهای حوزه قفقاز تاکنون مورد توجه جدی مسئولان سیاست خارجی قرار نداشته است. به عنوان نمونه کشور ارمنستان یکی از کشورهای جنوبی قفقاز است که دارای مرز زمینی با ایران است. ارمنستان تنها کشوری مسیحی است که با ایران دارای مرزهای مشترک زمینی است. رئیس جمهوری ارمنستان سال گذشته و در هنگام سفر رهبر مسیحیان کاتولیک جهان در سخنرانی خود در حضور پاپ بیان کرد در حالی که جهان شاهد گسترش افراط گری دینی است، روابط خوب ایران به عنوان یک کشور مسلمان با کشور ارمنستان به عنوان یک کشور مسیحی می تواند الگویی از دوستی برای سایر کشورها باشد. افزون بر آنکه روابط فرهنگی و تاریخی و اجتماعی گسترده ای میان ایرانیان و مردم ارمنستان وجود دارد؛ اما متاسفانه در دهه گذشته روابط اقتصادی ایران با ارمنستان هیچ گاه از مرز 300 میلیون دلار گذر نکرده است. آغاز به کار دولت جدید یعنی دولت دوازدهم می تواند در حوزه مسائل بین الملل و مسائل منطقه ای با دگرگونی سیاست گذاری ها و رویکردها همراه باشد و در این میان ضروری است گسترش روابط کشور با سایر کشورهای منطقه از جمله کشورهای حوزه قفقاز و به ویژه ارمنستان بیش از پیش در حوزه های سیاسی و اقتصادی مورد توجه قرار گیرد.
                