چهار‌شنبه ۳ خرداد ۱۳۹۶
-----------------------------------------
حرف اول
-----------------------------------------
خرمشهر آزاد شد ولی...
-----------------------------------------

                    جنگ عراق با ایران که آزادی خرمشهر یکی از نمادهای مهم آن است، یک کنش نظامی- دفاعی صرف نبود. این جنگ (که به درستی به دفاع مقدس تعبیر می شود) آتش زیر خاکستری بود که مقدمات روانی و سیاسی آن از دوره عبدالکریم قاسم در بغداد ریخته شد و درست تر آن است که از آن به یک «جنگ تمدنی» تعبیر شود؛ زیرا تقریبا همه جهان عرب در این جنگ با صدام حسین و افکار و اعمال وی همراه بودند؛ هرچند ایران توانست از طریق سوریه، یک شکاف مهم در این ائتلاف به وجود آورد. تفکر و ایدئولوژی حاکم بر حزب بعث و بخش های عمده ای از عرب گرایان منطقه، اصولا با موجودیت تمدنی ایران در منطقه مشکل ذاتی دارد و هشت سال جنگ تحمیلی نمونه بارز آن است؛ اما ایرانی ها پس از پیروزی، به یک موضوع بسیار مهم کمتر توجه کردند و آن لزوم غلبه بر روح و انگیزه های معنوی ای بود که از پیشران های این جنگ به شمار می رفت. جنگ صدام علیه ایران، جنگی با ماهیتی ایدئولوژیک بود. ایران توانست در نهایت حاملان اصلی این ایدئولوژی را شکست دهد؛ بدون اینکه توجه لازم را به نفوذ خزنده اندیشه های خطرناک بعث در منطقه داشته باشد. صدام حسین با «محمره» خواندن خرمشهر و «خفاجیه» دانستن سوسنگرد، به این شهرها تاخت و در دوران اشغال نیز نام شهر را عملا تغییر داد. اکنون سه دهه پس از پایان جنگ، محافلی نیمه رسمی در خوزستان ظهور کرده اند که مدافع همان ارزش ها هستند و متاسفانه گاهی تریبون های عمومی را نیز دستاویز این کار قرار می دهند. سال گذشته یکی از نمایندگان مجلس، ضمن بست نشینی در فرمانداری، از تلاش های پشت پرده اش برای تغییر نام های خرمشهر، سوسنگرد، ماهشهر، شادگان و آبادان به اسامی «بعثی» خبر داد و استدلال کرد مردم این شهرها خود باید نام شهرشان را انتخاب کنند! این استدلال سست که چون «عده ای» از مردم این منطقه عرب زبان هستند، پس باید نام عربی برای این شهرها انتخاب کرد، از هیچ اصلی جز قواعد آنارشیسم پیروی نمی کند! چرا هنگامی که نوبت دفاع از استان خوزستان در برابر دشمن وحشی بود، همه مردم ایران وظیفه داشتند از ذره ذره این خاک و مردم آن (فارغ از قومیت شان) دفاع کنند! آیا می توان استدلال کرد چون مردمی در این ناحیه حضور دارند، مشارکت خراسانی و مازندرانی در جنگ فاقد موضوعیت بود؟شهروندی مستلزم یک سری از حقوق و تکالیف توام است. در مقوله شهروندی اگر خواستار حقوق هستیم، باید به تکالیف نیز عمل کنیم و مهم ترین تکلیف، وفاداری به کشور است. نام های جغرافیایی استان برابر قانون تقسیمات کشوری تغییر ناپذیرند و هر نوع استفاده از نام های دیگر با سوءنیت نسبت به تمامیت ارضی و وفاداری به ایران انجام می شد.این نکته درست است که نام خرمشهر در گذشته «محمره» بوده است؛ اما این نام هنگامی به این منطقه داده شد که سرخ جامگان که بخشی از نهضت شعوبیه بودند، در حوالی خرمشهر امروزی، اردوگاه بزرگی برپا کرده بودند و نیروهای خلیفه منطقه یادشده را به نام سرخ جامگان، محمره نامیدند. نام خرمشهر نیز با عطف به جنبش خرمدینان (سرخ جامگان) انتخاب شده است؛ اما پس از پشت سرگذاشتن تجربه جنگ تحمیلی و آشنایی ایرانی ها با افکار بعثی، هر نوع اصرار بر استفاده از اسامی مانند محمره و خفاجیه با فرض سوءنیت خاص تلقی می شود. تجویز استفاده از چنین نام هایی زیبنده کرسی مسئولیت نیست. تبدیل شدن روزنامه شهرداری تهران به تریبون چنین ادعاهایی و پیشبرد پروژه تعریب خوزستان از این طریق، از طرف هرکسی که باشد، پذیرفتنی نخواهد بود. این نقد جدی در سیاست داخلی وارد است که در نتیجه مدیریت استانی در سال های گذشته، برخی نیروهای ضدایرانی و نوبعثی فعال شده اند که پیامد منطقی فعالیت آنها، حملات تروریستی اخیر مشرف به انتخابات ریاست جمهوری در استان بود؛ زیرا این دست از محافل و نشریات، با تئوریزه کردن خشونت قومی و نژادی و تحریک مردم به کشتار یا عصیان، فلسفه و جوهر معنوی خطرناکی را تجویز می کنند که آثار آن تا سال ها باقی خواهد ماند. کالبد خرمشهر آزاد شده است؛ اما امروزه عده ای قصد روح و جان این شهر را کرده اند. هزاران ایرانی برای آزادی خرمشهر به شهادت رسیدند که بیشتر آنها از استان های دیگر به جنگ اعزام شده بودند. بسیاری دیگر از رزمندگان، به ویژه در ارتش، هنوز با معلولیت های جنگی سروکار دارند. این فداکاری ها صورت گرفت تا خرمشهر و سوسنگرد و در کل خوزستان حفظ شود و نام این شهرها همچنان باقی بماند؛ والا صدام حسین بهتر از هر کسی می توانست پروژه تعریب را پیش ببرد. جا دارد در سالروز آزادی خرمشهر، بیش از پیش به موضوعات نرمی از این دست بها بدهیم. نام خرمشهر یادآور یک حماسه در تاریخ معاصر ایران است؛ هر نوع تلاش برای تغییر این نام ها، خیانت به ارزش های جنگ و خاطره شهدا و مقام جانبازان است.
                