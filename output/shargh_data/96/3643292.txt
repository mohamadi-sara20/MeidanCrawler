پنج‌شنبه ۲۰ مهر ۱۳۹۶
-----------------------------------------
یادداشت
-----------------------------------------
در مسیر تباهی
-----------------------------------------

                    در هفته جهانی فضا قرار داریم. در افتتاحیه مراسم این هفته، وزیر ارتباطات درباره چیستی کاربردهای فناوری فضایی و چگونگی تسری و تجلی آن به زندگی آحاد جامعه پرسشی مطرح کرد. نفس این اقدام را باید به فال نیک گرفت که سرانجام ورای مدیرانی که چند صباحی می آیند و می روند، این بار خیل کارشناسان مرتبط مخاطب سوال هستند. با وجود سابقه 40ساله ایستگاه فضایی ماهدشت و سایر زیرساخت ها و هزینه های گزاف مصروف، همچنان کاری درخور و ماموریتی مستدام و محسوس و ملموس را در حوزه فناوری فضایی شاهد نیستیم. نگارنده با بضاعت اندک و دردمندی وافر مواردی را به اجمال مطرح می کند.1- انتظار کار و ایفای یک ماموریت کاربردی، کارا، مستمر و موثر از ساختار فضایی کشور، حکایت «سری است که دستمال نمی بندند». آنچه مشهود است، برخلاف سایر دستگاه های خدمتی و فناورانه و توسعه ای کشور، بخش فضایی در هیچ جای ساختار خدمتی و اجرائی کشور وظیفه ای و کاری و محصولی کارکردی و مستمر و عینی و ملموس را عهده دار نیست؛ از این منظر تعریف پروژه ها، تخصیص و هزینه کرد اعتبارات، تعیین رویکردها و حتی انتخاب مجریان، تابع میل و سلیقه مدیران وقت است و اساسا فاقد یک برنامه هدفمند، مرحله ای، گام به گام، قابل سنجش و ارزیابی هستیم. وقتی سفرها، کنفرانس ها، همایش ها، سخنرانی ها، مصاحبه ها، جشن ها، افتتاح ها، هفته جهانی فضا و روز ملی فناوری فضایی برگزارکردن ها، خارجه رفتن ها و حق ماموریت و مدیریت گرفتن ها برقرار است، چرا فشار مضاعف و استرس بیهوده ایجاد کنیم؟! اگر اعلام آمار فصلی و معتبر تولید محصولات استراتژیک کشاورزی به تفکیک نقشه استانی، به نهادهای مسئول تکلیف بخش فضایی باشد، طبیعی است که گردش کار سنگین و البته ارزشمند و گران سنگی ایجاد خواهد کرد و به تبع آن چه فشاری بر دوش مدیران و مسئولان و کادرهای درگیر خواهد گذاشت. اعلام هشدار آتش سوزی جنگل ها و مراتع، شناسایی و رصد مستمر کانون های نوظهور و دینامیک گردوغبار، پایش و مراقبت دائمی تخریب و تغییر کاربری و پوششی اراضی، نگاشت خطوط ساحلی، آشکارسازی و مکان یابی آلودگی های آبی و دریایی از خدمات معمول ساختارهای فضایی دنیاست. اگر بخش فضایی موظف به ارائه گزارشی متقن، معتبر و قابل استفاده و نه فانتزی و کتابخانه ای به نهادهای مسئول و کاربران اصلی در چارچوب موارد فوق باشد، قطعا شرکت در هر نشست و نمایشگاه و کنفرانسی در چین، هند، وین، تونس، پرو، روسیه، مالزی و... مقدور نخواهد بود. رهایی از این فضای همایش و نمایش ممکن نخواهد بود مگر با متعهدشدن رئیس و مدیر و مسئول و کارشناس ساختارهای فضایی کشور به ماموریت هایی مانند رصد آلودگی شهرها، شناسایی مشکلی مانند فرونشست دشت های کشور به ویژه در مجاورت شهرها، مکان یابی جزایر گرمایی و نقاط مستعد استحصال انرژی زمین گرمایی و ده ها کاربرد این چنینی.2- حوزه فضایی حائز استعدادهایی است که متاسفانه هر روز دل زده تر و سرخورده تر می شوند. این حوزه بازیکن می خواهد و نه بازیگر. میدان عمل می طلبد و نه صحنه تئاتر، صف می خواهد نه ستاد، صداقت و صراحت می جوید نه تعارف و دلبری. اصولا با تیم هنرمندان نمی توان به جام جهانی رفت. مدیرانی می طلبد که ملاحظات سیاسی و مصلحت اندیشی های اداری را بر مناسبات تخصصی ارجح ندانند.3- نمایشی شدن شدید فعالیت ها، سیاست زدگی کادرهای تصمیم گیر و اتخاذ رویکرد هیجان زایی و... شاید مهم ترین آفتی است که درحال حاضر گریبان گیر فناوری فضایی شده و آن را احاطه کرده است. به ویژه در سالیان اخیر، این حوزه آن قدر غیرجدی و تعارف گونه شده و برخی دعاوی مسئولان و متولیان آن به حدی سست و عاری از واقعیت است که اصرار بر تکرار آن به امری شایع و بدیهی بدل شده است. نمونه های فراوانی از افتتاح های نمایشی و رونمایی های فرمایشی و وعده های محقق نشده با یک جست وجوی ساده قابل حصول است.اما پیشنهادهای مورد نظر چیست؟ شروع کشور در حوزه فناوری فضایی مقتدرانه بود. ایستگاه فضایی ماهدشت و ماهواره مصباح طلیعه های روشنی بودند که آینده ای درخشان را نوید می دادند. برای اصلاح مسیر و ایجاد تحول و برون رفت از شرایط کنونی پیشنهاد می شود:1- در سه ماه، کارگروهی متشکل از مدیران و کارشناسان خبره، صاحب سبک و توانمند، طرح ارتقای سطح خدمتی بخش فضایی کشور و برنامه اقدام متناظر را تدوین و در سه سطح یک ساله، سه ساله و پنج ساله ارائه کنند.2- برخی از زمینه های کاربردی کنونی با تعریف پروژه های کوچک مقیاس و پایلوت و البته عملیاتی و ملموس و سپردن آن به چند نهاد اعم از دانشگاه و پژوهشگاه و شرکت فعال سازی شود. در این صورت مجموعه های سنگین بوروکراتیک، بی برنامه، بی انگیزه، عافیت طلب و مدعی که طیف متناقض و متضادی از کادرها را به اجبار به هم وصله پینه کرده اند و با صرف هزینه های گزاف صرفا به تمشیت امور جاری خود می پردازند، شناسایی خواهند شد، همچنین مدیریت های مشابه.3- به نقش جدی و محوری بهره بردار توجه و اصولا پروژه ها در چارچوب نیل به سرویس مستمر و مورد تایید و انتفاع بهره بردار تعریف شود. تایید و ارزیابی نتایج و ارائه الزامات و مشخصات فنی و سیستمی محصول و نه فرایند از سوی بهره بردار الزامی است.4- ظرفیت بخش خصوصی به ویژه تشکل های جوان و نوپای دانش بنیان به جد به کار گرفته شود. به منظور پرهیز از هدررفت منابع و پیشگیری از انجام دانشجویی پروژه ها، به کارگیری مجریان واقعی و نه مدعیان، قراردادهای جدی، شفاف، صریح و با محصول معین و ملموس و محسوس تنظیم و تضامین لازم اخذ شود. سند تست و صحت سنجی پروژه ها، نحوه استمرار خدمت و هزینه های مترتب جزء پیوست های الزامی باشد.5- براساس درس آموخته استاد ارجمندی، «توسعه و مهندسی یک سیستم عمیقا تابع بوم منطقه است». ایجاد تحول در وضعیت کنونی نیازمند مدیران و کادرهایی است که کارنامه موفقی در تعریف، طراحی، پیاده ‎سازی و اجرای یک محصول فناورانه داشته باشند تا درک و تحلیل درستی از ابعاد مختلف، متنوع و گاه متضاد موضوع داشته و راهبران مناسبی باشند. چنین کادرهایی باید به سطوح مختلف تعریف، بررسی، تصمیم گیری و اجرا تزریق شوند. مراد از محصول فناورانه نیز یک دستاورد کارا، ماندگار، مستمر و خدمت رسان است که عواید و نتایج آن ضامن بقا و تداومش باشد و نه یک فعالیت محدود و مبتنی بر خواست و سلیقه مقطعی سیاسی.6- فقط در حوزه سنجش از دور فضایی صد کاربرد را برشمرده اند. از پایش اراضی گرفته تا رصد سلامت عمومی و فقر. به عنوان یک کارشناس سنجش از دور و به ضرس قاطع ارائه محصولات کاربردی، عملیاتی، خدمت رسان، مستمر، مطمئن، قابل اتکا و رافع نیازهای بهره بردار در بازه زمانی یک ساله را تحقق پذیر می دانم.رویکرد کنونی جز به کم رنگ شدن امیدها، اتلاف منابع، انزوای نخبگان و کارشناسان کاربلد و بی انگیزه گی رهنمون نخواهد بود. ازآنجایی که جامعه فاقد تجربه ای محسوس و ملموس از خدمت فضایی است، اساسا مطالبه ای را مطرح نمی کند؛ اما به یقین با توسعه کشورهای همسایه و عقب افتادگی کشور در آینده و پررنگ ترشدن این خلا جز دست تقاضا و تمناسوی بیگانه درازکردن، چاره ای نخواهیم داشت.
                