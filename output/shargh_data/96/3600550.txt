یک‌شنبه ۸ مرداد ۱۳۹۶
-----------------------------------------
سرمقاله
-----------------------------------------
سود و زیان تحریم جدید آمریکا
-----------------------------------------

                    روز سه شنبه هفته گذشته - 25 ژوئن - طرح تحریم های جدید علیه ایران، روسیه و کره شمالی در کنگره آمریکا به تصویب رسید و سپس مورد تایید قریب به اتفاق اعضای سنا هم قرار گرفت. اینکه تحریم سه کشور در یک طرح گنجانده شود، نشانه عزم نمایندگان کنگره بر اجرائی شدن طرح است. الف، روسیه: جو داخلی آمریکا علیه روسیه تشدید شده است. مردم آمریکا بر این باورند که روسیه در انتخابات 2016 دخالت داشته است. سابقه تحریم روسیه برمی گردد به سال 2014 و الحاق شبه جزیره کریمه در رفراندمی که هواداران روسیه در این منطقه آن را پیش بردند و اوکراین و اتحادیه اروپا با آن مخالف بودند. اما پوتین با موج سواری تاریخی و اینکه شبه جزیره کریمه در سال 1956 در زمان خروشچف در تصمیمی داخلی به جمهوری اوکراین در تقسیمات داخلی افزوده شد، این بخش را جزء خاک اصلی روسیه دانست. آمریکا از سال 2014 تحریم های مشترکی را با اتحادیه اروپا علیه روسیه تصویب کرد اما تحریم های جدید بهانه مردم پسندی در آمریکا دارد؛ دخالت روسیه در انتخابات سال 2016! موضوعی که باعث شد هم دموکرات ها و هم جمهوری خواهان به تحریم روسیه بپیوندند.ب، کره شمالی: تحریم کره شمالی هم مورد علاقه مردم آمریکا به دلیل ادامه برنامه موشکی و هسته ای این کشور است.ج، ایران: اما تحریم ایران آن هم در یک لایحه به همراه تحریم روسیه و کره شمالی، جای بحث حقوقی جدی دارد. تحریم ایران به بهانه مقابله با آنچه تهدیدهای جمهوری اسلامی علیه امنیت و ثبات کشورهای خاورمیانه و شمال آفریقا، توسعه برنامه موشک بالستیک و نیز فعالیت های مرتبط با تروریسم خوانده شده، طراحی و تصویب شده است. در گذشته نیروی قدس سپاه پاسداران به وسیله آمریکا تحریم شد. در طرح حاضر، کل سپاه پاسداران به بهانه «اقدامات بی ثبات ساز و تروریستی در منطقه» تحریم شده است. چند روز پیش دولت ترامپ برای مدت سه ماه با تکیه بر گزارش های آژانس انرژی اتمی، پایبندی ایران به اجرای برجام را امضا و تایید کرد. این تضاد یعنی تایید و تاکید آمریکا بر پایبندی ایران به اجرای برجام و تصویب طرح تحریم سپاه پاسداران ایران به بهانه های سه گانه بالا نشانه ای است که احتمالا در 90 روز آینده دولت ترامپ از امضای پایبندی ایران به اجرای برجام خودداری خواهد کرد و شرایط ویژه ای بر روابط ایران و آمریکا و وضع پیش آمده در منطقه خاورمیانه حاکم خواهد شد. تصویب طرح تحریم سپاه پاسداران به عنوان نیروی نظامی کشور، می تواند پیش مقدمه خروج یک طرفه آمریکا از تعهد به اجرای برجام باشد. بعد از جنگ جهانی دوم یکی از حربه هایی که دولت آمریکا نسبت به کشورهای مستقل اعمال و اجرا می کند، تحریم است و به همین اعتبار قوانین تحریم آمریکا بسیار گسترده است و شامل شهروندان و شرکت های آمریکایی هم می شود که ارتباط تجاری و مالی با افراد، شرکت ها و دولت هایی که مورد تحریم واقع شده اند، دارند. علاوه بر آن قوانین مربوط به تحریم در آمریکا دامنه گسترده ای دارد که علاوه بر شهروندان و شرکت های آمریکایی به شهروندان و شرکت ها و کشورهای ثالث هم گسترش می یابد. به دیگر سخن، به بهانه تصویب تحریم علیه ایران، آمریکا خود را محق می داند افراد حقیقی و حقوقی و شرکت ها و دولت هایی غیر از آمریکا را شامل این تحریم بداند تا کشور تحریم شده در انزوای کامل قرار گیرد.حال پرسش این است؛ در شرایط موجود و با توجه به امضای برجام به وسیله کشورهای مهم جهان معروف به گروه 1+5 و نیز قطع نامه شورای امنیت سازمان ملل، آیا آمریکا به تنهایی می تواند از قطع نامه شماره 2231 شورای امنیت سازمان ملل که شش قطع نامه قبلی این شورا را ملغی کرد، خارج شود و اعتبار معاهدات بین المللی را از بین ببرد؟ با روی کارآمدن دولت دکتر روحانی و شروع مذاکره با گروه 1+5 که سرانجام بعد از 20 ماه به معاهده برجام منتهی شد، اجماع جهانی علیه ایران از بین رفت. حالا با وضع تحریم های جدید آمریکا، شکاف عمیقی بین اتحادیه اروپا و شورای امنیت سازمان ملل با آمریکا در پیش خواهد بود. به یقین اتحادیه اروپا خصوصا کشورهای مهم امضاکننده برجام، آلمان، فرانسه و نیز روسیه و چین دنباله روی آمریکا نخواهند بود. شرایط دولت انگلیس با توجه به خروج از اتحادیه معلوم نیست هرچند دلیلی نداریم که انگلیس از اقدامات دولت ترامپ حمایت کند. دولت ترامپ و اعضای کنگره آمریکا می دانند که نمی توانند شرایط را همانند قبل از امضای برجام برای ایران سخت کنند. شورای امنیت سازمان ملل، آژانس، اتحادیه اروپا و دیگر کشورها در این شرایط همراه آمریکا نخواهند بود. پس چه دلیلی دارد که هم حزب دموکرات و هم حزب جمهوری خواه و هم کاخ سفید در اجماعی چنین قوی تحریم های جدیدی علیه ایران وضع کرده اند؟ به نظر می رسد باید سفر ترامپ به منطقه خصوصا عربستان را دلیل این جدایی آمریکا از دیگر هم پیمانان خود دانست. ترامپ در سفر خاورمیانه ای خود علاوه بر قرارداد 110میلیارددلاری نقدی، قرارداد 330میلیارددلاری دیگری با عربستان منعقد کرد. در همین سفر معامله ای 5/15میلیارددلاری با قطر انجام داد و کویت هم 5/33 میلیارد دلار اوراق مشارکت از آمریکا خریداری کرد. جو ضدایرانی حاکم بر عربستان با حضور محمد بن سلمان به عنوان ولیعهد و تفویض عن قریب قدرت از ملک سلمان به پسرش محمد بن سلمان شرایطی را در منطقه به وجود آورده است که آمریکا ترجیح می دهد در جبهه ضدایرانی اعراب قرار گیرد و از منافع مالی آنی سود ببرد. نگاه سوداگرایانه ترامپ به دولت ها و استقلال ذاتی ایران و عدم النفعی که در بازار ایران نصیب این تاجرپیشه می شود، او را بر آن داشته که با وضع تحریم های جدید خود را حامی اعراب معرفی کند و منافع زودرس و آنی آمریکا را فدای منافع درازمدت این کشور در منطقه کند. ایران هم به درستی از هرگونه تنش در منطقه دوری می کند تا نسخه تجاری ترامپ را خنثی کند. ترامپ و ذهنیت آشفته او که سود را در جنگ می بیند و خامی ولیعهد جدید عربستان که عن قریب ردای سلطانی بر تن خواهد کرد، لزوم مدیریت مقتدرانه فضا و گسترش رایزنی های بین المللی را دوچندان می کند.
                