سه‌شنبه ۴ مهر ۱۳۹۶
-----------------------------------------
حرف اول
-----------------------------------------
توده یا دست سیا؟
-----------------------------------------

                    از یادداشت مورخ 28 شهریور آقای کوروش احمدی، کارشناس و پژوهشگر محترم روابط بین الملل، در روزنامه «شرق» که در پاسخ به یادداشت مورخ 21 شهریور نگارنده بود و متن مصاحبه آقای دکتر آبراهامیان با روزنامه «ایران وایر» که خواننده مقالاتشان بوده ام و از بذل توجه ایشان سپاسگزارم. ایشان به مواردی از نقد من بر مصاحبه آبراهامیان اشاره فرموده اند که اگر توضیحی داشته باشم، به عرض می رسانم. البته جناب ایشان به برخی مسائل محدودکننده در نوشتن واقف اند که چگونه گاه هشدار برای محافظت از جان رزمندگان در جبهه ها هم به چیز دیگری تعبیر می شود. باری آقای آبراهامیان البته یکی از استادان تاریخ معاصر است؛ اما برخی دیدگاه هایشان مقبول نگارنده نیست. درباره نکات اشاره شده جناب احمدی توضیحاتی به عرض می رسانم:1 – در اینکه آقای آبراهامیان را کمونیست نامیده بودم؛ درحالی که ایشان خود را مارکسیست فرهنگی معرفی کرده بودند، پوزش می خواهم. راستش «مارکسیسم فرهنگی» و فرقش را خوب درک نمی کنم. مارکسیسم بدون اقتصاد در نظر من مانند قند بدون شیرینی است. آیا مارکسیسم استالینی و مارکسیسم کیم ایل سونگی و مارکسیسم انقلاب فرهنگی مائویی چین و مارکسیسم برمه ای و مارکسیسم فلاکت بار ولی مقاوم کاسترویی کوبایی و مارکسیسم زیمبابوه ای و مارکسیسم پل پوتی کامبوجی همگی «نسخه جعلی و فاسد مارکسیسم» هستند؟ فقط مارکسیسم فرهنگی ایشان نسخه غیر جعلی است؟2- توجه شما را به این نکته جلب می کنم که بحث جدید آقای دکتر آبراهامیان هنگامی آغاز شد که ایشان به مناسبت انتشار اسناد جدید که «مطلبی درباره دخالت عملیاتی» آمریکا در آن دیده نمی شود، مقاله ای نوشتند و بر مبنای «اسناد منتشر نشده» داوری هایی کردند و بی درنگ در ایران از سوی کسانی که اسناد جدید را ندیده بودند نیز به استناد اسناد دیده نشده مقالاتی در تایید نظرات دانشمند محترم منتشر شد. وقتی من 400 صفحه از اسناد را تا برسد به یکی، دو هفته بعد از 28 مرداد 1332خواندم، به نکاتی توجه کردم که همگی حکایت از نگرانی آمریکا از نفوذ حزب توده و خطر کودتای آنها داشت و به این دلیل حمایت از گروه افسران ایرانی مصمم به کودتا را تایید و کمک به آنها را «منوط به پیروزی در اقدامات شان» کردند. پس از پیروزی آنان نیز از کمک مالی و نظامی کوتاهی نکردند. به موجب این اسناد در شورای امنیت ملی آمریکا رفتار آینده حزب توده را با مصدق با رفتار کمونیست های چکسلواکی با ادوارد بنش مقایسه کرده بودند. اینکه گفته اند «حتی در اوایل سال 1950، می بینیم [آمریکایی ها] اعتراف می کنند خطری از جانب حزب توده وجود ندارد و حزب توده در جایگاه انجام کودتا نبود» کلیشه ای است که حزب توده و آقای آبراهامیان به کار می برند؛ اما بحث خطر کودتای حزب توده در اسناد جدید منتشر شده مربوط به سال 1953 کاملا مطرح است! وقتی آقای آبراهامیان می گوید «رهبران واقع گراتر مثل «اسکندری» و حتی احتمالا «کیانوری» تصویر خیلی واقعی تری داشتند. آنها محدودیت های حزب توده را می دانستند. درواقع، عمل گرا بودند و این سوال را مطرح می کردند که کارت های ما چیست و کارت های طرف مقابل کدام است؟»؛ به نظر بنده دفاع از همان کلیشه حزب توده است. آقای کیانوری ادعاهای بیشتری هم داشت که به عقیده ایشان دکتر مصدق مانع شد. البته دکتر مصدق آن قدر هوشیار بود که عنان اختیار را به دست حزب توده نسپارد؛ اما حزب توده در 30 تیر 1331 و در تظاهرات سالگرد آن در 1332 ادعای توانمندی خود را به نمایش گذاشت. بسیار خب، اگر به نظر آقای آبراهامیان «با توجه به واقعیت روی زمین، از حزب توده هیچ کاری برنمی آمد» و از جبهه ملی هم هیچ کاری بر نمی آمد؛ پس قیام ملی سال قبل را چه کسانی انجام دادند؟ و چه شدند؟ و اکنون مصدق متکی یا «مستظهر» به چه کسانی بود؟جناب احمدی نوشته: «آبراهامیان در جایی دیگر پذیرش درخواست هندرسون را در غروب روز 27 مرداد برای منع تظاهرات و دستور تلفنی در همان جلسه به حکومت نظامی برای منع تظاهرات و پیام رادیویی به طرفدارانش برای ماندن در خانه، اشتباه فاجعه بار مصدق می داند». آری، من این سخن را دفاع از حزب توده و توجیه اقدام نکردن آن و انتقال تقصیر از حزب توده به دکتر مصدق می دانم. در اسناد اخیر صحبتی از اینکه نوشته اید: «ممکن است آمریکا ناچار به پس گرفتن شناسایی دولت مصدق باشد» نشده است. ممکن است در خاطرات هندرسون باشد؛ اما به موجب اسناد جدید که مورد بحث است، «هندرسون که می دانست شاه فرامین عزل و نصب را صادر کرده و عکس آنها را به وسیله اردشیر زاهدی دیده بود، از مصدق می پرسد که درست است که می گویند چنین فرامینی صادر شده است؟ مصدق انکار می کند و می گوید به فرض آنکه چنان فرامینی هم می بود، او زیر بار نمی رفت». من هم معتقد به تهدید هندرسون هستم؛ اما تهدیدی مهم تر «در صورت دخالت حزب توده با حضور در خیابان ها» هستم که توانسته باشد دولت شوروی بدون استالین را وادار به سکوت و صدور دستور سفارت شوروی به دخالت نکردن حزب توده کند! بله من هم که شاهد خردسال ماجرا بودم، می پرسم چگونه: «حرکت چند دسته از جنوب شهر به سمت شمال به سرکردگی گنده لات های تهران توانست مقدمه حمله تانک ها به خانه مصدق و دیگر نقاط حساس شهر شود؟». آقای کوروش احمدی به صفحات کتاب آبراهامیان درباره «بزرگ نمایی خطر کمونیسم در ایران از سوی آمریکا» اشاره می کند که ربطی به اسناد جدید مورد بحث ما ندارد. این اسناد مربوط به زمان نزدیک به 28 مرداد و عینا مدارک داخلی آمریکایی هاست؛ یعنی برای خودشان بزرگ نمایی و کوچک نمایی نمی کنند.برنامه «تی پی آژاکس» که حزب توده و ازقضا آقای آبراهامیان همواره پیشوند مهم «تی پی» (توده پارتی) آن را از قلم می اندازند، فقط به خطر حزب توده نظر دارد؛ وگرنه آژاکس کلمه ای بی معنی بود؛ اما نام ماده پاک کننده معروف همراه با حزب توده، موضوع هدف جنگ سرد را مطرح می کند. در این اسناد بعد از مارس 1953 همه جا از خطر حزب توده، سرنوشت ادوارد بنش، ایجاد خط دفاعی در صورت کودتای حزب توده با کمک بختیاری ها و قشقایی ها در زاگرس و تشکیل دولتی در کرمانشاه سخن در میان است. مسئله این نیست که مرحوم مصدق یا دیگران درباره توانایی یا ناتوانی حزب توده در به دست گرفتن قدرت به درستی یا به اشتباه چه نظری داشته اند، موضوع این است که افسران رضاشاهی بازنشسته و اخراج شده از سوی کمیته پاک سازی افسران ملی که یک عضو مهم آن سرهنگ محمدحسین بهمنش، عضو سازمان افسری حزب توده بود، همچنین خان های متنفذ، مالکان بزرگ و نیز دولت جدید محافظه کار آمریکا و کمیته مبارزه به عملیات ضدآمریکایی ریچارد نیکسون و سناتور مک کارتی که حتی چارلی چاپلین را محکوم کردند، چه نظری داشتند؟ مخالفان داخلی و خارجی کمونیسم ادعاها، نمایش ها و اقدامات حزب توده را به عنوان منسجم ترین و بزرگ ترین سازمان سیاسی ایران می دیدند و بر مبنای آن و هدفش که روی کارآوردن دولتی وابسته به شوروی بود، داوری می کردند. حل مسئله نفت هم که عملا به بن بست تصمیم گیری رسیده و منجر به «اقتصاد بدون نفت» شده بود. اینکه ابونصر عضد، شاهزاده سرخ، به دایی ارجمند خود چگونه از لحاظ حزب توده اطمینان داده بود یا مریم فیروز به پسرعمه گرامی اش چه گفته بود، البته از دید سیاسی چندان معتبر نیست. حزب توده بین 600 تا 700 افسر خوب و بسیار بیش از یک تفنگ و تانک داشت. سرگرد ناظم که به دلیل وابستگی به خاندان های معتبر خراسان در گارد جاویدان پذیرفته شده و هفته ای یک بار نگهبان مسلح اتاق خواب شاه بود و با آگاهی از کشف فهرست سازمان افسری از محل کار یک راست به اروپای شرقی گریخت، یا سروان زرهی همایونی که ناچار در همان 28 مرداد برای فرماندهی تانک به اقدسیه رفت و به مناسبت مشارکت در «قیام ملی» نشان و درجه سرگردی گرفت و بعدا محکوم شد، نمونه های مشخصی هستند؛ اما نکته مهم این است که حزب توده اصولا به چه مناسبت و با استناد به کدام قانون و با چه نیتی در ارتش رسوخ کرده و سازمان افسری خود را تا 700 نفر و شامل بسیاری از افسران پلیس گسترش داده بود؟ با تشکر از اینکه آقای احمدی از من خواسته بطلان نظرات آبراهامیان در کتاب کودتا را مستدلا و مستندا ثابت کنم، نیازی به این کار نمی بینم! ایشان دنبال اثبات عقاید شخصی است که من آنها را تایید نمی کنم و من هم نظراتم را در داستان «اسیر افتخار» نوشته ام. پس آقای احمدی می تواند مستدلا و مستندا خلاف آن را ثابت کنند. من آبراهامیان را توجیه گر اقدامات آشوبگرانه و غیرقانونی حزب توده می دانم، همچون دفاع از اینکه «حزب توده ضعیف تر از این بود که بتواند...» و اینکه «دستور دکتر مصدق موجب خودداری حزب توده از مقاومت در مقابل کودتا شد» که توجیه گر استدلال های کلیشه ای آن حزب است. حزب توده با دفاع از پیشه وری، با اقدام به ترورهای سیاسی مانند محمد مسعود و دهقان و ترور محمدرضاشاه که منجر به انحلال آن حزب شد و ترورهای درون حزب مانند لنکرانی و دیگران و وابستگی رهبری آن به دولت شوروی و قربانی کردن جوانان و افسران و مسئولیت اصلی 28 مرداد، محکوم است. در کشورهای همسایه ما بارها کودتاهای واقعی رخ داده و باز برخاسته و به زندگی ادامه داده اند. ما در آن اتفاق سیاسی که در زمان خودش مهم بود فریز شده ایم.3- خوشحالم آقای احمدی نوشته «فرقه دموکرات طبق امریه مورخ جولای 1945 استالین به رهبر حزب کمونیست آذربایجان شوروی به وجود آمد و در راس این غائله قرار گرفت و حزب توده نهایتا «به فرموده» مجبور به تعطیل دفاتر خود در آذربایجان و انتقال امکانات و نفرات خود به فرقه دموکرات شد. بله قطعا تهدید آمریکای هسته ای، استالین را به عقب نشینی واداشت؛ اما حزب توده آن قدر قوی بود که قوام به اجبار به ائتلاف با آنها تن داد. فرقه دموکرات طرفداران و قوای کمی نداشت. این نقش قوام بود که پس از خروج شوروی و با واردکردن ارتش ملی ایران توانست با استقبال مردم آذربایجان مواجه شود و حکومت پوشالی فرقه را متواری کند. البته منتقد محترم می تواند آن را لاف وگزاف بداند. نقش رهبری حزب توده نمایندگی شوروی بود؛ فرقه دموکرات زائده ای از حزب توده و حمایت شده از سوی آن بود و برای من قابل دفاع نیست. درباره ترور شاه بهتر است به پرونده انحلال حزب توده رجوع شود. حزب توده ترورهای دیگری هم کرده است که نمی توان از آنها دفاع کرد. یقینا شاه بهتر از هرکسی به موضوع ترور خودش حساس بود و اگر یزدان پناه را مقصر می دانست، تا آخر عمر در کنارش نبود. درباره ترور محمد مسعود هم از این شایعه پراکنی ها کردند تا پس از دستگیری خسرو روزبه، حقیقت قتل او آشکار شد.ج- استناد من به شاخه نظامی حزب توده فقط برای این است که نشان دهم برخلاف نظر آقای آبراهامیان نگرانی داخلی و خارجی از نیات و اهداف حزب توده واقعی و در درجه اول اهمیت بود و در این مرحله بحث فقط درباره اسنادی است که به تازگی منتشر شده است».باید گفت برنامه حزب توده شاید قدری بلندمدت تر برای ایجاد آمادگی بود، اما قدرت ارتشی که اشاره فرمودید نشان می دهد که اینان یعنی این ارتش برای کودتای خود نیازی به رهبری عملیاتی خارجی نداشته است. اما اینجانب از اینکه جناح هایی از ارتش طرفدار انگلیس یا آمریکا بودند خبر و مدرکی ندارم، بنابراین وقتی آبراهامیان با تکیه به این بهانه ها توانایی حزب توده را برای کودتا مورد پرسش قرار می دهد، آن سخن را ادعایی توهمی و حمایت از منطق حزب توده می دانم. برای اثبات برنامه و سوءنیت حزب توده نیاز به سندی محکم تر از وجود غیرقانونی سازمان افسری نیست!4- بله درباره نقش عملیاتی بیگانگان در 28 مرداد در مقام رد نظرات آبراهامیان اولا معتقدم کودتا را نباید خیلی غلیظ تلفظ کرد و ثانیا نباید نقش عمده ای برای عوامل خارجی در آن قائل شد. نیازی هم به ارائه مستندات و اجتهاد در برابر نص ندارم. من خود شاهد بوده ام و هیچ عملیاتی غیر از حضور گنده لات هایی که در 30 تیر هم حضور داشتند و تعدادی تانک و کامیون و سرباز، دیده نشد. اگر عملیات دیگری انجام شده به جای گفتن: «طراحی ژرف و عمیق و پیچیده و روانی» و...، بعد از 65 سال بفرمایند کدام عملیات؟ بله، بیگانگان آگاه و مشوق بودند و اسناد اخیر نشان می دهند که در همین حد بوده است. حتی اگر انگلیس «قویا اعتقاد داشت که با مصدق نمی تواند کنار بیاید»، اولا طبیعی است و ثانیا به عنوان دشمن بازنده چه انتظاری از آن وجود داشت؟ حتما آرزومند شکست مصدق هم بود و خوشحال هم شد و به رشیدیان ها کمک هم کرد! توصیه آن لمبتون به دولت انگلیس هم درست، اما اگر برای مشارکت عملیاتی دلیل در دست بود که دکتر آبراهامیان دنبالش نمی گشت. تلاش سیستماتیک آمریکا «پس از تشدید نگرانی از توسعه نفوذ حزب توده» و «تی پی آژاکس» و «احتمالا برنامه برای پراکندن افراد موثر از اطراف مصدق، جذب و شاید تطمیع عناصر ذی نفوذ شامل نمایندگان مجلس، روزنامه نگاران و سران اوباش و...،» لابد بخشی از جنگ سرد و سیاست کمونیست ستیزی آمریکا بود.اشاره به گزارش دونالد ویلبر که «حاوی شرحی مفصل و تکان دهنده از عمق دخالت سیا» در کودتاست. به برنامه «جنگ روانی» در ایران و «جنگ اعصاب» علیه مصدق، تهیه شمار کثیری مقالات و کارتون های ضدمصدقی به وسیله «گروه هنری» سیا جهت درج در رسانه های ایرانی و غربی، سازماندهی «عملیات» برای وادارکردن شاه به امضای فرمان عزل مصدق از سوی سیا و ازجمله اعزام اشرف پهلوی (از پاریس)، شوارتزکف، کرمیت روزولت، برادران رشیدیان و... برای ملاقات های مکرر با شاه و سازماندهی ارسال پیام های رمزی که حاکی از موافقت سران آمریکا و انگلیس با کودتا باشد؛ این کلی بافی ها عملیات و برنامه های چندان ژرفی نیستند بلکه ادعای «مشارکت عملیاتی» در کودتا را ضعیف می کند. می رسد به صدور «مجوز» پرداخت مبالغی پول؛ بدون اینکه سندی از پرداخت ها ارائه شود. البته این هم ممکن است اما ادعای «برخورداری زاهدی از موقعیتی ضعیف در بین نظامیان» و ناچارشدن سیا به دردست گرفتن ابتکار عمل برای ارائه طرح نظامی و قراردادن نیروی نظامی در اختیار او و این ادعا که نظراتی که افسران ایرانی برای کودتا می دادند «به نحو رقت آوری احمقانه بود» ادعای منطقی و منصفانه ای نیست. آیا آقای احمدی ایرانی ها را این قدر بی شعور می داند یا چون دشنام دادن به انواع زاهدی بی خطر است یا موجب تشویق می شود. سرلشکر زاهدی در دوره وزارت کشور مصدق، سرلشکر بقایی را رئیس شهربانی کرد. در یکی از تظاهرات حزب توده در تیراندازی تحریک آمیزی که منجر به قتل یک افسر پلیس شد، بقایی دستور تیراندازی داد و چند نفر از افراد حزب توده هم کشته و زخمی شدند. مصدق دستور برکناری و دستگیری رئیس شهربانی و معاونش و چند افسر دیگر را صادر کرد. زاهدی این کار را برخلاف رعایت سلسله مراتب نظامی و دستگیری سرباز را به دلیل انجام دستور مافوق برخلاف اصول سربازی دانست و دکتر مصدق با خواسته های او در ابطال احکام صادره موافقت نکرد و دوستی آنان تبدیل به دشمنی شد. اکنون گروهی در این مسئله مانده اند که مشتی اراذل واوباش دولت واقعا محبوب ملی گرا را ساقط کردند - که می تواند تف سربالا باشد- یا ائتلافی از ابرقدرت های جهانی با ریموت کنترل با کمک گنده لات ها و 27 تانک و چند کامیون سرباز، پس از شکست کودتای کاغذی شبانه و ابلاغ حکم به کسی که علیه او کودتا شده بود؟ آری طراحی افسران از آغاز برای «کودتا» بود. ارتباط بین المللی هم برقرار کردند. بعد از رفراندوم «کذایی» اسم کودتا را از آن برداشتند، شد «عزل». که گروهی این، گروهی آن پسندند. فرقی هم نمی کند. بعد آمریکا وارد معرکه شد و به توده و چپ اجازه نفس کشیدن نداد و شاه شیوه خودکامگی پیشه کرد، تا سقوط کرد. اما گویا غرب ستیزی موردنظر حزب توده باید توسط خودمان تا ابد ادامه یابد.
                