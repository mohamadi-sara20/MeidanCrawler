یک‌شنبه ۷ خرداد ۱۳۹۶
-----------------------------------------
یادداشت
-----------------------------------------
آرای خاکستری روحانی را متمایز کرد
-----------------------------------------

                    جنوب غرب آسیا برخاسته از زمینه ها و ساختارهای داخلی و مداخلات خارجی، از منظر امنیتی به کمربند شکننده جهان معروف است. سخن از انتخابات و دموکراسی در بسیاری از این کشورها ماهیتی تجملی و لوکس و مطرح کردن آن نیز پیامدهای امنیتی جدی ای برای افراد و جریان های سیاسی فعال دارد. این منطقه تنها منطقه ای است که در شماری از کشورهای آن، ریاست جمهوری موروثی برقرار است. انتخاباتی هم اگر هست، همواره تاییدکننده نظر موافق هسته و کانون قدرت به شمار می رود. بیشتر این کشورها درگیر شاخص های وخیم فساد هستند. در کنار عوامل یادشده، ظهور اندیشه های افراط گرایانه زمینه فروپاشی ساختارهای ناکارآمد و لرزان موجود منطقه را به ویژه در دو کشور عراق و سوریه، فراهم کرده؛ به گونه ای که بازتاب های آن کشورهای پیرامونی را نیز متاثر کرده است. دست کم در چند سال گذشته، تقریبا همه همسایگان جمهوری اسلامی ایران درگیر جنگ های داخلی و بی ثباتی سیاسی و ناامنی بوده اند. پیامدهای این بی ثباتی در قالب صدور بحران، گاه کشور ما را نیز در معرض تهدیدهای یادشده قرار داده است. بااین حال، در این مدت، ایران با وجود چالش های جدی در حوزه های اقتصادی و اجتماعی باثبات ترین کشور منطقه بوده است. بی گمان، چنین امنیتی علاوه بر کارآمدی نهادهای امنیتی و نظامی، متاثر از مردمی بودن نظام ج.ا.ایران به عنوان بنیادی ترین رکن امنیت و ثبات کشور بوده است. مشارکت 70درصدی پای صندوق های رای، جدای از گرایش سیاسی و خاستگاه آرای رای دهندگان، نشان داد اساسا اندیشه های براندازانه و افراط گرایانه میان مردم ایران و حتی ایرانیان خارج از کشور جایی ندارد. «انتخابات دوازدهمین دوره ریاست جمهوری کشورمان به کشورهای منطقه اعلام کرد راه تامین امنیت این منطقه، بر تقویت دموکراسی و احترام به آرای مردم استوار است». وجه مشترک بیشینه آرا، جدا از اینکه به نامزد اصلاح طلب یا اصولگرا رای داده باشند، رویکرد انتقادی به مباحث معیشتی، اشتغال و فساد پردامنه ای است که به نوعی در گفتار و برنامه همه نامزدها وجود داشت. بر پایه گزارش سازمان شفافیت بین المللی در زمینه فساد مالی کشورها در سال 2016، در میان 169 کشور، ایران در رتبه 131 قرار داشت. شاخص های این سازمان گویای آن است که میان فساد مالی با نابرابری و اختلاف طبقاتی رابطه ای مستقیم وجود دارد؛ به این معنا که فساد مالی تقسیم نامساوی قدرت و تقسیم نابرابر ارزش ها در جامعه را در پی دارد و در نهایت به رشد پوپولیسم می انجامد. در جریان 20روزه هماوردها و پویش های دوازدهمین دوره ریاست جمهوری، مانند چند دوره گذشته، برخی نامزدها محور شعارهای انتخاباتی خود را بر پرداخت پول بیشتر به مردم در قالب یارانه قرار دادند....وعده هایی که بسیاری از مسئولان و ناظران با اشاره به محدودیت منابع و حوزه اختیارات دولت، بر اجرائی نبودن آن تاکید داشتند. ناهمخوانی چنین شعارهایی با سیاست های کلان اقتصادی کشور هم انتقادهای بسیاری را برانگیخت؛ به گونه ای که رئیس مجلس اعلام کرد وعده سه برابرکردن یارانه نقدی در چارچوب برنامه ششم توسعه و در اختیار دولت نیست. بارها از این نامزدها خواسته شد منابع ملی پرداخت چنین پول هایی را اعلام کنند. شگفتی آنجا بود که نه تنها پاسخی منطقی و قانع کننده از آنها دریافت نشد، بلکه پافشاری بر عملیاتی بودن چنین شعارهایی، فزونی گرفت. با این حال، بیشینه رای دهندگان با وجود خاستگاه های رای متفاوت، حسن روحانی را بر دیگر هماوردان انتخاباتی اش ترجیح دادند. ویژگی هایی مانند جسارت در گفتار، رویکرد تعامل گرایانه در سیاست خارجی، صبغه عمل گرایی، پیروزی بر رقبا در جریان مناظرات، حمایت جدی و بنیادی جریان اصلاح طلب، حمایت بیشینه نخبگان و گروه های مرجع دانشگاهی در قالب تاکید روحانی بر آزادی های اجتماعی، پشتیبانی بیشینه اهل سنت، توان جذب آرای خاموش و خاکستری حسن روحانی را از دیگر نامزدها متمایز کرد.در یک کلام، امید به اصلاح امور از درون و فاصله گرفتن از رویکردهای ایدئولوژیک متعارض با منافع ملی در گفتار برخی از نامزدها و شماری از احزاب حامی آنها و توجه به منافع و مصالح ملی، وجه تمایز نگرش سیاسی بیشینه رای دهندگان این دوره از انتخابات ریاست جمهوری بود. مطالبه ای که در سخنرانی رئیس جمهور منتخب در 30 اردیبهشت بازتاب روشنی یافت: «امروز دنیا به خوبی می داند ملت ایران مسیر تعامل با جهان را برگزیده است. ملت ایران می خواهد با صلح و دوستی زندگی کند؛ درعین حال حاضر نیست تحقیر را بپذیرد». از این رو، تفسیرهای موسع از قانون اساسی و به دور از منافع جریان های سیاسی و نگاه های تنگ نظرانه و رویکردهای تعامل گرایانه با جهان، زمینه های ثبات، امنیت و توسعه کشور را بهتر تامین خواهد کرد.
                