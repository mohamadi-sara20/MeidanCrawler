یک‌شنبه ۲۶‌شهریور ۱۳۹۶
-----------------------------------------
یادداشت
-----------------------------------------
معامله بی سود
-----------------------------------------

                    ناکارآمدی عملکرد سیستم بیمه، اقتصاد داروخانه ها را در سال های گذشته به یک نابسامانی مزمن و توجیه نشدنی سوق داده، به گونه ای که هم اکنون، علاوه بر استهلاک سود مترتب بر دارو که درآمد اصلی داروخانه محسوب می شود، سرمایه شخصی موسسه داروخانه ها نیز به نوعی در اختیار سازمان های بیمه قرار گرفته است. انتظار داروسازان این است که دولت دوزادهم یک بار برای همیشه این موضوع را بر ریل صحیح قرار دهد. واقعیت این است که رابطه خرید خدمت از داروخانه ها بر یک قرارداد غیرعادلانه و تحمیلی استوار است و ساختار سیستم توزیع دارویی ما هم به گونه ای است که داروخانه ها ناچارند به این قرارداد تن بدهند. تقریبا بالغ بر 90 درصد جمعیت تحت پوشش بیمه های مختلف عمدتا تحت پوشش سه بیمه اصلی (بیمه سلامت، تامین اجتماعی و نیروهای مسلح) هستند که ادامه حیات اقتصادی یک موسسه پزشکی، مخصوصا داروخانه ها بدون عقد قرارداد با مراکز نامبرده غیرممکن است. بنابراین حضور موسسه های پزشکی به ویژه داروخانه ها در مجموعه ارائه دهندگان خدمت به سازمان های بیمه، امری الزامی است. سازمان های بیمه با اطلاع از این ضرورت اجتناب ناپذیر، به تحمیل شرایط غیرعادلانه خود به داروخانه ها ادامه می دهند و این بنگاه های کوچک آسیب پذیر، تن به قراردادهایی می دهند که در صورت سرپیچی بیمه گر از تعهدات خود و تضییع حقوق داروخانه، به هیچ عنوان امکان پیگیری قانونی از سوی داروخانه وجود ندارد. در سال های اخیر انجمن داروسازان ایران تلاش گسترده ای را برای بازبینی قراردارد به شکل مرضی الطرفین انجام داده است که باوجود موفقیت هایی در این زمینه و ایجاد تغییرات شایان توجه در مفاد قرارداد، باز هم بند اصلی، یعنی تعیین چگونگی پرداخت مطالبات داروخانه ها و همچنین نحوه اقدامات جبرانی در زمان تاخیر پرداخت مطالبات، باوجود تصحیح خود قرارداد و قوانین بیمه همگانی و همچنین قوانین بودجه سالانه، بدون کوچک ترین بازخورد قانونی بلا اجرا مانده است. داروخانه ها جهت تامین داروی مورد نیاز خود از شرکت های توزیعی، سرمایه در گردش چشمگیری از دارایی شخصی خود را با توجه به کمیت فروش هر داروخانه به جریان می اندازند و عمده خریدهای دارویی نیز با فرجه یک تا دو ماهه از طریق شرکت های توزیعی دارو انجام می شود. به موجب قراردادهای فی مابین، داروخانه ها باید 60 درصد مطالبات خود را در دو هفته و 40 درصد باقی مانده را دو ماه پس از تحویل اسناد و رسیدگی آنها دریافت کنند اما پرداخت های سازمان های بیمه اغلب با پنج ماه بلوکه شدن سرمایه در گردش داروخانه ها نزد آنان همراه بوده است. گاهی تاخیرها از شش ماه نیز بیشتر شده است. با توجه به اینکه سرمایه در گردش داروخانه ها، ضرورت همیشگی تامین داروی مورد نیاز آنهاست، به ناچار داروخانه ها برای جبران نقدینگی لازم به سوی اخذ وام، با سودهای بالا از بانک ها هدایت می شوند؛ اینجاست که معنی ویرانگر تاخیر پرداخت ها خود را نمایان می کند. اگر سود داروهای ایرانی را به طور متوسط 16 الی 20 درصد در نظر بگیریم و متوسط داروهای خارجی نیز 4 الی 10 درصد تصور شود، راهگشایی جدیدی که به ما پیشنهاد شده، اخذ وام هایی با بهره 25 تا 30 درصد است تا سرمایه خصوصی ای که بیمه ها مصادره کرده اند، التیام یابد. عمیق شدن در این وضعیت بی سابقه که استهلاک سود دارو، یعنی درآمد اصلی داروخانه ها را به دنبال دارد و پیگیری روند این تعاملات، کراهت وجودی خود را نشان می دهد. درحال حاضر داروخانه ها با سازمان های بیمه وارد معامله ای شده اند که نه تنها سود نمی برند بلکه دارایی شخصی خود آنها نیز به گونه ای به سرمایه در گردش سازمان های بیمه تبدیل شده است.
                