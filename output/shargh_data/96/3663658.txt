شنبه ۲۷ آبان ۱۳۹۶
-----------------------------------------
حرف اول
-----------------------------------------
برخورد یکسان با همه
-----------------------------------------

                    شرایط دوران امام رضا(ع) در حوزه های مختلف، نیازمند توجه است. بنی عباس با شعار عدالت خواهی و دوستی با اهل بیت(ع) روی کار آمدند اما ظلم هایی کردند که مردم با خود می گفتند ای کاش حکومت بنی امیه ادامه داشت و امام رضا(ع) با چنین حکومت ظالمی روبه رو نبود. مامون، حاکم عباسی در دوران حکومت خود با مشکلاتی روبه رو بود؛ قیام علویون در نقاط مختلف حکومت، نارضایتی طرفداران بنی عباس از عملکرد مامون و... از جمله مشکلات مامون برای ادامه حکومت بود و از طرفی وجود شخصیت محبوبی چون علی ابن موسی الرضا(ع) در مدینه ذهن او را آشفته می کرد. در متون تاریخی مامون را عالم ترین و پرتلاش ترین حاکم خاندان عباسی معرفی کرده اند، مامون با خود اندیشید برای مدیریت اوضاع، اقدامی انجام داده و با یک تیر چند نشانه را بزند؛ از این رو تصمیم گرفت امام رضا(ع) را به مرو، پایتخت حکومت خود فرا خوانده و او را به ولیعهدی با حق دخالت در امور منصوب کند تا آتش های برافروخته در قلمرو حکومت خود را خاموش کند. امام رضا(ع) به دلیل قبول نکردن حق دخالت در امور، آن طور که مامون می خواست وارد حکومت نشد و به همین دلیل مامون به اهداف خود نرسید. اگر امام رضا(ع) آن گونه که مامون می خواست وارد حکومت می شد، اولین مسئله ای که خود را نشان می داد، مشروعیت بخشیدن به حکومت ظالم مامون عباسی بود.چراکه به قول علما، التزام شیء، التزام به لوازم آن است. مامون می خواست با قبول ولیعهدی از سوی امام رضا(ع) از طرفی شورش علویان را از بین برده و بیعت آنها را بگیرد و از طرفی مهم تر از این مسئله، می خواست با این کار به جامعه بگوید اهل بیت(ع) در ظاهر ادعای دوری از دنیا و حکومت را دارند و وقتی فرصتی مهیا باشد، وارد حکومت می شوند و با این کار در نهایت قداست امامت و اهل بیت(ع) از بین برود. امام رضا(ع) چند ماه پس از ورود به مرو، با اجبار مقام ولیعهدی را به شرط دخالت نکردن در امور و عزل و نصب ها پذیرفت و با این کار در عمل از قبول این مسئولیت امتناع کرد. در اصل امام رضا(ع) می خواستند حاکمیتی را که با شعار فریبنده دین روی کار آمده اما در عمل توجهی به مبانی دینی ندارد، رسوا کنند. امام رضا(ع) در دوران فعالیت های سیاسی-اجتماعی خود سعی داشتند ویژگی های واقعی یک حاکم دینی را تشریح کرده و بگویند هیچ کس فراتر از قانون نیست و نباید باشد و باید با همه یکسان برخورد کرد. مامون از فعالیت های امام رضا(ع) روز به روز آشفته تر می شد و به دلیل اینکه حصر و محدودیت او دیگر مقدور نبود، ایشان را به شهادت رساند. 
                