چهار‌شنبه ۳ خرداد ۱۳۹۶
-----------------------------------------
سرمقاله
-----------------------------------------
بازنگری به جای بهانه جویی
-----------------------------------------

                    در دو دهه گذشته، سه انتخابات در کشور برگزار شد که اگر نگفته باشیم زنگ خطر را می بایستی برای اصولگرایان به صدا درمی آورد، دست کم باید آنان را به فکر فرو می برد. نخستین آن در دوم خرداد 76 اتفاق افتاد؛ رای 20 میلیونی به رئیس جمهور منتخب، همه را غافلگیر و شگفت زده کرد. انتخابات دوم، در 24 خرداد 92 و سومین آن هم در اسفند 1394، نتایج تامل برانگیزی به همراه داشت. نحوه رای دادن مردم در این سه نمونه، به گونه ای بود که کم وبیش شکست غیرمنتظره ای را برای اصولگرایان به همراه آورد. آنچه در جمعه 29 اردیبهشت اتفاق افتاد، چهارمین تجربه از این مجموعه بود. به نظر می رسد هیچ یک از این انتخابات ها چندان نتوانستند اصولگرایان را به خود بیاورند و باعث شوند آنها از خود سوال کنند «جامعه ما را چه می شود؟» و چرا نسل های بعد از انقلاب، خیلی دل در گرو مهر و محبت با ما ندارند؟ در همه این موارد، به جای ریشه یابی و طرح این پرسش که چرا کسر در خور توجهی از جوانان، دانشجویان، اقشار و لایه های تحصیل کرده زنان و اقلیت های قومی ساکن شهرهای بزرگ، فرهنگیان و دانشگاهیان و این دست اقشار مانند گذشته از ما حمایت نمی کنند، با طرح مسائل جانبی چشمان خود را روی بسیاری از واقعیت ها بستند. جا داشت آنان بعد از انتخابات دوم خرداد 76، این پرسش ساده را از خود می پرسیدند که چرا و چه شد که یک روحانی کمتر شناخته شده، توانست در برابر روحانی بیشتر شناخته شده و مورد حمایت بسیاری از بخش های رسمی، 20 میلیون رای بیاورد؟ در عوض سعی کردند با طرح مسائلی مانند «اصلاحات آمریکایی در مقابل اصلاحات اسلامی» و این دست مسائل، صورت مسئله اصلی را محو کنند. ناکامی در انتخابات 24 خرداد 92 را به پای موفق نبودن در رسیدن به «اجماع» روی یک نامزد نوشتند؛ بعد هم به جای تجزیه و تحلیل و پرداختن به سیاست های هشت ساله خود در دوران احمدی نژاد، همه انرژی خود را از یک طرف روی داستان مسائل بعد از انتخابات سال 88 و از طرف دیگر روی ابراز «دلواپسی» پیرامون مذاکرات هسته ای با شش کشور قدرتمند دنیا که برای رفع تحریم ها علیه ملت ایران انجام می شد، گذاشتند. آنها از ناکامی خود در انتخابات مجلس دهم در اسفند 94 هم درس نگرفتند و همه تلاششان این بود نشان دهند برخلاف وعده های دکتر روحانی، برجام هیچ دستاوردی به همراه نداشته است. از سوی دیگر، همه هم و غم آنان این بود که بگویند دولت یازدهم نتوانسته برای بی کاری و رکود گامی بردارد و فقرا، فقیر تر شده اند و فساد گسترش یافته و قس علی هذا. به بیان دیگر، در دو دهه گذشته، اصولگرایان سرگرم تاختن به مخالفان و منتقدان خود بوده اند؛ بدون آنکه ذره ای به انتقاد از خود بپردازند یا نگاهی ژرف تر به تغییر و تحولات عمیق سیاسی و اجتماعی جامعه بیندازند. این بار هم متاسفانه به نظر می رسد همان روال دو دهه گذشته در شرف تکرار است؛ چندان به نظر نمی رسد اصولگرایان تمایلی به بازنگری و انتقاد از خود داشته باشند. به جای پرداختن به این واقعیت که چه شد که روحانی آن رای سنگین را آورد و اصولگرایان برای چهارمین بار، این واقعیت را مشاهده کردند، باز رفته اند سروقت انتقاد از دیگران. به جای اینکه از خود بپرسند ما را چه می شود که اقشار و لایه های جوان تر و نسل های بعد از انقلاب از ما جدا شده اند، یک بار دیگر بر همان سبک و سیاق گذشته، ادامه می دهند. ادبیات آنها مانند گذشته است: «روحانی موظف است هرچه سریع تر در پرتو مدیریت جهادی با بی کاری، فقر و رکود مبارزه کرده و اقتصاد کشور را اصلاح کند»! روحانی موفق شود یا نشود آنچه می ماند ضرورت بازنگری اصولگرایان در نگاه و رویکرد سیاسی و اجتماعی خود است.
                