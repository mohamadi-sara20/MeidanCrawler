یک‌شنبه ۵‌شهریور ۱۳۹۶
-----------------------------------------
یادداشت
-----------------------------------------
«بحران آب» اصلاح طلب و اصولگرا نمی شناسد
-----------------------------------------

                    پس از رای اعتماد نمایندگان ملت به کابینه و متعاقب آن رای نیاوردن حبیب الله بیطرف، وزیر پیشنهادی نیرو، موجی از انتقادات و تحلیل ها در این باب منتشر شد. نگارنده پیش از این، اراده تقریر این یادداشت را داشتم اما بهتر دانستم کمی از فضای احساسی روزهای پس از رای عدم اعتماد به ایشان عبور کنیم. اما جدی ترین استدلال منتقدان به نمایندگان فراکسیون امید مجلس که رای عدم اعتماد دادند، اصلاح طلب بودن و مدیریت پاک بیطرف در دولت اصلاحات بود. حال سوال اساسی این است؛ همین دو معیار در زمانه ای که مشکلات مردم در حوزه های مختلف زندگی شان فراتر از چالش های سیاسی روزمره است و بحران «آب» می رود تا مناقشه منطقه ای راه بیندازد، برای اعتماد به شخصی برای تصدی امورات مهم وزارت نیرو کافی خواهد بود؟ وزارتی که متولی سیاست گذاری در حوزه های آب و برق است و کیست که نداند «آب» به بزرگ ترین چالش سال های آینده نه تنها ایران بلکه جهان تبدیل خواهد شد. آیا نمی دانیم مشکلات و کم آبی زاینده رود نتیجه عدم شناخت دقیق مسائل زیست محیطی و متعاقب آن، سیاست گذاری های غلط دهه های پیش در حوزه آب است؟ قدر مسلم با توجه به اینکه آن سیاست ها به صورت موضعی اتخاذ شده است، عوارض بلندمدت و جبران ناپذیر آن در نظر گرفته نشده، بنابراین شاهد مشکلات فعلی در استان های مختلف کشور در حوزه زیست محیطی هستیم. فرزندان ما دهه های آینده نمی گویند چرا به بیطرف اصلاح طلب رای دادید یا ندادید، آنها مقصر سیاست گذاری های غلط و عوارض و بحران های ناشی از آن که زندگی شان را فلج خواهد کرد، نخواهند بخشید. ما نباید با تصمیمات نادرست خود برای نسل های آینده زندگی مخاطره آمیزی که در تامین حداقلی نیازهای مبرم خود مثل «آب» نیز دچار مشکل خواهند شد، ایجاد کنیم. آیا منتقدان رای عدم اعتماد به بیطرف که صرفا با عینک سیاسی این موضوع را تحلیل می کنند، صدای مردم خسته و نالان خوزستان از مشکلات بی مثالشان از جمله نداشتن بدیهی ترین شرط حیات یعنی تنفس سالم را نمی شنوند؟ آیا حساسیت بی اندازه زاگرس نشینان بر سر موضوع انتقال آب و ایجاد کمپین های زیست محیطی در این زمینه را نمی بینند؟ نفس را که از آنها گرفتیم، «آب» را نیز می خواهیم بگیریم؟ لازم به ذکر است متاسفانه ریزگردها نه تنها به خوزستان که به تمام استان های غربی و البته به مرکز ایران؛ اصفهان و تهران هم رسیده و به یک معضل ملی تبدیل شده است. از وجود رودخانه های بسیار در آن دیار اما نبود آب شرب! و رویای نفس کشیدن خوزستان می گذرم با این توضیح که انصاف نیاز است تا عینک سیاسی را برداشت و اندکی دوراندیشی داشت و فارغ از فضاسازی های احساسی به فکر حل بحران های موجود و نه بحران زایی دوباره باشیم. قرارگرفتن ایران در کمربند خشک و نیمه خشک جهان و تشدید گرما درست است...همچنین خشک سالی بر اثر پدیده تغییر اقلیم باعث کاهش چشمگیر و تغییر الگوی بارش و رواناب تولیدی در بخش های وسیعی از کشور شده اما در کنار این عوامل، مدیریت نامناسب منابع آب سطحی و زیرزمینی در گذشته و حال حاضر و همچنین بهره وری پایین آب در بخش کشاورزی منجر به هدررفت این منابع ارزشمند و افت شدید ذخایر موجود شده است. ما وزیری برای وزارت نیرو می خواهیم که مدیریت یکپارچه منابع آب را اعمال کند. وزیری که با سیاست گذاری های اصولی، فرایند توسعه و مدیریت هماهنگ آب، خاک و منابع وابسته را به منظور حداکثرکردن رفاه اقتصادی و اجتماعی به شیوه ای عادلانه، بدون لطمه دیدن پایداری اکوسیستم های حیاتی تضمین و ترویج کند.باید بدانیم «بحران آب» اصلاح طلب و اصولگرا نمی شناسد، مدیریت می خواهد. بهتر است واقع بین باشیم و زنگ خطر را که سال هاست به صدا درآمده بشنویم. تمام این دغدغه ها با حبیب الله بیطرف مطرح شد اما به گواه نمایندگان موافق و مخالف، او نه در فراکسیون ها، نه در کمیسیون تخصصی و نه در صحن مجلس پاسخ های قانع کننده نداد و ما ناچار به دادن رای عدم اعتماد به او بودیم.
                