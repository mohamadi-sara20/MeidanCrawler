یک‌شنبه ۵ آذر ۱۳۹۶
-----------------------------------------
حرف اول
-----------------------------------------
خشت بی اعتمادی
-----------------------------------------

                    اعتماد اجتماعی، خشت اول بنا و فونداسیون زیربنایی و اساسی ساختمان توسعه است. به تعبیر شیخ اجل، سعدی رحمت الله علیه، اگر این خشت کج و سست بنیاد باشد، دیوار این بنا تا ثریا می رود کج است و هر آینه امکان فروریزی آن را در پی دارد. به این اعتبار، امروزه در مباحث توسعه، بر این نکته تاکید می شود که سرمایه اجتماعی خشت اول، سرمایه انسانی خشت دوم و سرمایه مالی و فیزیکی خشت سوم است. دو سرمایه بعدی، بر پایه اولی شکل می گیرند و چرخه توسعه را رقم می زنند. در غیاب این پایه، سرمایه انسانی و فیزیکی شکل نمی گیرد و در صورت انباشت با بهره وری پایین عمل می کند. اعتماد اجتماعی با انتظارات مرتبط است. هرچه انتظاری که ما از دیگران داریم تامین شود، اعتماد تقویت می شود. انتظار وفای به عهد، انتظار خیانت نکردن در امانت، انتظار حرمت نگه داشتن ارزش ها، تعهدات و.... در سطح خانواده، در غیاب اعتماد طرفین به هم، خشت روی خشت بند نمی شود. لغزشی کوتاه، می تواند اعتماد را مخدوش و روابط را تیره وتار کند، در سطح اجتماعی نیز چنین است. در همه جای جهان، مردم از دولت ها و نظام های حکمرانی انتظاراتی دارند. انتظار استفاده از منابع درآمدی مختلف در جهت رفاه عموم شهروندان، انتظار درگیرنشدن در فساد، انتظار پاسخ گویی و مسئولیت پذیری، از آن جمله اند.همچنین انتظار رعایت عدالت، انتظار حفظ امانت های اجتماعی، انتظار تامین نظام اداری با کیفیت خوب و به دور از فساد و.... مخدوش شدن این انتظارات موجب ازدست رفتن اعتماد مردم می شود. آن سوی افزایش بی اعتمادی اجتماعی، کاهش مقبولیت سیاسی است. میان اعمال قدرت از طریق اقتدار و اعمال قدرت، تفاوت خیلی زیاد است. در اولی، هزینه های اجتماعی و سیاسی مدیریت و کنترل جامعه کم و در دومی بالاست؛ علاوه بر این، در اولی، اگر به هر دلیلی مشکلی برای دولت ها پیش بیاید، مردم پشتش می ایستند و از آن حمایت می کنند؛ ولی در دومی، صحنه را خالی می کنند. تجربه انقلاب های کلاسیکی مانند انگلیس، فرانسه، روسیه و ایران در گذشته خیلی دور تا انقلاب های موسوم به بهار عربی در همین اواخر، دال بر این نکته است. افزایش بی اعتمادی اجتماعی باعث قرارگرفتن جامعه در موقعیت خاصی می شود. علاوه بر این، به معنای شکست در پیشبرد پروژه ها و اقداماتی است که همکاری جمعی پیش شرط آنهاست؛ برای مثال محقق نشدن انتظارات دولت هنگام اجرای حذف یارانه بگیران به روش خوداظهاری و داوطلبانه، ریشه در بی اعتمادی اجتماعی داشت. هنگام آماده سازی ذهنی افکار عمومی برای مشارکت در انصراف داوطلبانه از دریافت یارانه نقدی، من از نزدیک، در برنامه های تلویزیونی، شاهد بودم که مردم از طریق پیامک این پرسش را پی درپی مطرح می کردند: اگر انصراف دهیم آیا تضمینی وجود دارد که منابع صرفه جویی شده به تخلف های سه هزار و شش هزار میلیارد تومانی بانکی تبدیل نشود؟ حضور این پرسش در عرصه سپهر عمومی، به معنای امکان ناپذیری پیشبرد اقدامی جمعی از طریق همکاری عموم مردم است. به همین دلیل میزان مشارکت و همراهی داوطلبانه با این طرح، بالا نبود. استمرار این روند فرجام خوشی ندارد. ترجیح اجتماعی بر کمک به هم وطنان عزیز زلزله زده کرمانشاه از طریق همیاری های مردمی و کمپین های مدنی و پرهیز از واریزکردن پول به حساب های اعلام شده، شاخصی مهم و فراگیر از وضعیت اعتماد اجتماعی است؛ زنگ خطری است جدی که بی توجهی به آن می تواند در آینده زمینه ساز وقایعی دیگر شود.
                