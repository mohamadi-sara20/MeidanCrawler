یک‌شنبه ۱۳ اسفند ۱۳۹۶
-----------------------------------------
سرمقاله
-----------------------------------------
هم زیباکلام اشتباه می کند هم فرهاد رهبر
-----------------------------------------

                    در خبرها آمده است دکتر صادق زیباکلام، همکار ما در دانشگاه تهران، از دانشگاه آزاد اخراج شده است. وقتی این خبر را شنیدم، بسیار تاسف خوردم؛ زیرا همیشه احترام خاصی برای ایشان قائل بوده ام. ایشان را فردی جسور می دانم که منافع جامعه را بر منافع شخصی ترجیح می دهند و به اصلاحات به معنای واقعی کلمه باور دارند. کاری به منویات درونی یا اهداف سیاسی دکتر رهبر- باز هم همکار ما در دانشگاه تهران که حالا رئیس دانشگاه آزاد است - در بیرون کردن امثال آقای دکتر زیباکلام از دانشگاه آزاد ندارم. به عنوان یک عضو تمام وقت دانشگاه تهران، باور دارم و خوب می دانم که چندشغله بودن آفت بزرگی در کشور ماست و هرکسی در هر رده ای چنین رفتاری داشته باشد، حتی اگر غیرقانونی نباشد، کاری خلاف مصالح جامعه انجام داده و قطعا با اصلاح طلبی میانه ای ندارد. معتقدم اگر بناست عضو هیئت علمی کار اجرائی انجام دهد، یا باید کاملا خود را به دستگاه جدید منتقل کند یا از شغل دانشگاهی خود مرخصی بدون حقوق بگیرد و حقوق خود را از محل جدید دریافت کند. حداکثر زمانی که ما برای کار در شبانه روز داریم، بر حسب توان هر انسانی، بین 8 تا 16 ساعت تفاوت دارد. یک عضو تمام وقت دانشگاه تهران موظف است همه پنج روز کاری هفته تا 40 ساعت سر کارش حضور داشته باشد. به خصوص برای یک فعال اجتماعی مانند آقای زیباکلام که مرتب در رسانه ها و شبکه های اجتماعی هم فعال اند...... داشتن یک شغل تمام وقت آن هم در دانشگاه بزرگی مانند دانشگاه تهران، به اندازه کافی از ایشان وقت می گیرد و اگر در دانشگاه آزاد نیمه وقت باشند، یا از کار دانشگاه تهران می زنند یا عکس آن. البته هر عضو هیئت علمی می تواند به دانشجویان دانشگاه آزاد به عنوان فرزندان جامعه دانشگاهی مشورت یا اجازه حضور سر کلاس های درس خود را بدهد. معتقدم دانشگاه های معتبر باید بتوانند دانشجویان دیگر دانشگاه ها را به عنوان میهمان قبول کنند؛ اگر متقاضی در دانشگاه دولتی باشد که عملی پایاپای است و اگر غیردولتی باشد از آنها مطالبه پول کنند و درصدی را هم به عنوان گرانت به استاد اختصاص دهند. اما چرا این مشکل پیش آمده است؟ یکی از اشکالات دانشگاه و حتی مدیریت سیاسی کشور، اصل 141 قانون اساسی است که اعضای هیئت علمی را از قانون منع دوشغله بودن مستثنا کرده است. این اصل رانتی برای بخشی از سیاسیون ایجاد کرده است که هم از داشتن مزایای اعضای هیئت علمی دانشگاه بهره مند شوند و هم پست های سیاسی را اشغال کنند. از طرفی، این اصل انگیزه ای برای افراد سیاسی درست کرده است تا به هر شکل ممکن خود را به عنوان عضو هیئت علمی به یک دانشگاه وصل کنند و سپس از مزایای دو تا چند شغل بهره مند شوند. شاید در زمانی که قانون اساسی در اوایل انقلاب نوشته می شد، کسی تصور نمی کرد در این مملکت تاسیس دانشگاه این قدر راحت شود که حتی در جزیره هرمز هم واحد دانشگاهی داشته باشیم. آن زمان بسیاری از استادان از کشور رفته بودند و تعداد دانشگاهیان بسیار کم بود. برای اداره امور کشور یا تامین نیاز دانشگاه هایی که از کمبود مدرس رنج می بردند، شاید توجیهی بر دوشغله بودن وجود داشت؛ ولی در شرایطی که ده ها هزار فارغ التحصیل دکترای کشور بی کارند، چنین قانونی گرفتن فرصت از دیگران است و با عدالت اجتماعی و شغلی سازگاری ندارد. نگارنده همیشه منتقد گسترش بی رویه دانشگاه ها بوده ام؛ چراکه افت شدید کیفیت را در پی داشته و بر تقلبات علمی و فروش مقاله و پایان نامه دامن زده است. اگر استاد توانمندی در دانشگاه معتبری است، این اعتبار و توان را باید فقط برای دانشگاهی صرف کند که در آن استخدام شده است. رفتن و تدریس در دانشگاه دیگری که سطح دانشجویانش پایین تر از دانشگاه محل خدمت اوست، باعث می شود انگیزه دانشجویان برای تلاش و قبولی در دانشگاه معتبر گرفته شود. به همین دلیل، پولدارها می گویند فرقی نمی کند در دانشگاه تهران پذیرفته شویم یا دانشگاه آزاد، استاد ما در هر دو حال امثال آقای زیباکلام است. از آقای زیباکلام نقل شده است: «اگر در مرغداری کار می کردم، شان بیشتری داشتم». خیلی دلم می خواست این نقل قول غلط باشد. دیدم که تیتر بسیاری از خبرگزاری هاست و تکذیب هم نشده است. اولا شان خود را سوای مرغداران نمی دانم، هم آنها شان خود را دارند و هم من شان خودم را؛ اما کدام شان بالاتر از این است که آقای زیباکلام برای کمک به زلزله زدگان اعلام حساب بانکی می کند و چندین میلیارد تومان به حسابش واریز می شود. اگر یک مرغدار این کار را می کرد، آیا مردم همین کار را می کردند؟ هر روز که با همکاران دانشگاهی ام صحبت می کنم، اغلب از حقوق خود می نالند. من هم می دانم حقوق استادیاران جوان شاید از یک مسافرکش اسنپی هم کمتر باشد؛ اما هیچ وقت حقوق خود را با 19 سال سابقه کاری با کسانی که از من درآمد بیشتری دارند، مقایسه نکرده و نمی کنم. همین الان اگر بروم چین، ماهی شش هزار دلار به عنوان استاد مدعو حقوق می گیرم؛ ولی من خودم را با خواهر معلمم مقایسه می کنم که می دانم از من خیلی بیشتر کار می کند و درآمدش کمتر از یک سوم من است. من این را تبعیض بزرگ می دانم و معتقدم در جامعه معلمان در دانشگاه و مدرسه تفاوتی ندارند. البته که یک دانشگاهی به دلیل آنکه در سن بالاتر شغل پیدا می کند، معمولا در بیشتر کشورهای دنیا درآمد بیشتری دارد، ولی این تفاوت باید از تناسب منطقی برخوردار باشد. آنچه باید من را از معلمان مدرسه متمایز کند، گرانت پژوهشی مناسب است که با آن بتوانم امور پژوهشی خود و دانشجویانم را به درستی مدیریت کنم. برای نمونه با آن بتوانم حقوق مناسب به دانشجویان دکترا و پسادکترا بدهم. برای نظام دانشگاهی کشور شرم آور است که حقوق من در 15 سال گذشته حدود 10 برابر افزایش داشته است، ولی گرانت پژوهشی همچنان با واحدی 200 هزار تومان تکان نخورده است. آنچه ما باید بنالیم و مطالبه کنیم، این حق است که متاسفانه بسیاری از همکارانم صدایشان درنمی آید. در خاتمه بین دعوای آقایان دکتر زیباکلام و دکتر رهبر، باور من آن است که هم بودن جناب زیباکلام در دانشگاه آزاد اشتباه است و هم ریاست جناب رهبر بر آن دانشگاه. هر دو همکار دانشگاهی من در دانشگاه تهران اند و صرف نظر از پایگاه متفاوت سیاسی شان، افرادی بسیار توانمند هستند که اگر عمرشان را صرف خدمت به خانه خود کنند، آثار این خدمت در درازمدت برای ایران و علم مفیدتر خواهد بود. آقای دکتر رهبر هم اگر تمایل دارد در دانشگاه آزاد رئیس باشد، منصفافه این است که ابتدا بر داشتن حکم استخدامی در آن دانشگاه افتخار کند و جایگاه خودش را در دانشگاه تهران به نیرویی جوان بدهد. دانشگاه آزادی که مدعی بزرگ ترین دانشگاه جهان است، ولی نمی تواند استاد یا رئیس مناسب برای خود پیدا کند و با همکاران و مدیران «موقت» امورش را می گذراند، هرگز دانشگاه معتبری نخواهد شد؛ حتی اگر در کاخ سفید یا جزیره کومودو هم شعباتی داشته باشد.
                