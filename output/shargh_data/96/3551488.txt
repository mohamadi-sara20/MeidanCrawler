سه‌شنبه ۱۲ اردیبهشت ۱۳۹۶
-----------------------------------------
یادداشت
-----------------------------------------
تلاش دولت روحانی برای تامین منزلت معلمان
-----------------------------------------

                    بی شک ستون و شالوده اصلی نیروی انسانی در آموزش وپرورش را معلمان تشکیل می دهند و جایگاه، تعلیمات و منزلت اجتماعی آنان در میزان کارایی و تاثیرگذاری شان بسیار مهم خواهد بود. منزلت یا پایگاه اجتماعی، موقعیتی است که در ذهن آحاد جامعه درباره یک شغل یا جایگاه اجتماعی وجود دارد و در این بحث مقصود از منزلت معلم، احترامی است که افراد جامعه برای شغل معلمی قائل هستند. یافته های پژوهشی مبنی بر پایین بودن منزلت اجتماعی معلمان از نظر دانش آموزان، حاکی از وجود رابطه بین عوامل مادی، خصوصیات حرفه ای و پایگاه اجتماعی معلمان است و وجود شواهدی مبنی بر اینکه مشغولان به تحصیل در مرکز تربیت معلم به ندرت اولین انتخاب شغلی خود را معلمی قرار می دهند. در واقع برای رسیدن به جامعه ایده آل و آرمانی نیاز داریم شان و منزلت فرهنگیان را روزبه روز افزایش دهیم. افزایش منزلت فرهنگیان دو جنبه مادی و معنوی دارد؛ جنبه مادی برای رفع گلایه معلمان است که سال های سال است حقوق آنها از بسیاری از کارمندان دولت پایین تر است. البته در دولت آقای هاشمی، آقای خاتمی و آقای روحانی تغییراتی انجام شد و حقوق معلمان از 100 تا 300 هزار تومان افزایش پیدا کرد؛ اما جامعه فرهنگیان هنوز گلایه دارند که از جهت تحصیلات با بسیاری از کارمندان دولت هم رتبه ایم؛ اما آنها امتیازاتی مانند حق مسکن، بیمه و... دارند که حقوق دریافتی شان در مجموع یک میلیون تومان بیشتر از معلمان است. در این شرایط امیدواریم در دولت آینده آقای روحانی این چالش ها برطرف و حل شود. اولین قدم برای افزایش جایگاه و منزلت معلمان، نوع نگاه برنامه ریزان فرهنگی و اقتصادی کشور است، اگر برنامه ریزان کشور به مسئله تعلیم و تربیت و متولی اصلی آن و به تخصیص بودجه به آموزش وپرورش، دید سرمایه گذاری بلندمدت و پربازده داشته باشند، می توان ادعا کرد اولین و مهم ترین قدم در راستای افزایش شان معلمان برداشته شده است. در کنار این مسئله، دومین قدم برنامه ریزی فرهنگی برای ارتقای جایگاه علم در جامعه و زدودن رنگ مدرک گرایی و مقدمه شدن علم برای کسب ثروت است. در کنار این فرهنگ سازی باید در تثبیت و نهادینه کردن نگاه ارزشمند به مقام معلم در وجود افراد و آحاد جامعه برنامه ریزی کرد. در همین میان تکریم انسانی معلمان ایجاب می کند که آنها در به کارگرفتن افراد در سمت های درون سازمانی مانند مدیر کل، رئیس منطقه و... شرکت داشته باشند و به خواست آنها اهمیت داده شود. در واقع نماینده ای نباید در این فرایند دخالت کند و معلمان باید به صورت مستقیم برای این سمت ها تصمیم گیری کنند. علاوه بر این رفتار مدیران کل و روسای مناطق و مدیران مدرسه با معلمان باید تکریم آمیز باشد. گاهی مدیری انتخاب می شود که رفتار مناسبی با معلمان ندارد و در کار آنها دخالت می کند که نباید به این شکل باشد و رفتار غلطی است.در همین میان نباید با اعتراض و انتقاد معلمان برخورد شود؛ این مسئله در دوره احمدی نژاد دفعات زیادی تکرار شد و بسیاری از معلمان به زندان رفتند. مسئله بعدی این است که معلمان موفق نباید از دید وزارت آموزش وپرورش دور بمانند و روسای مناطق باید به کارکرد معلمان آگاه باشند. یکی از بحث های مهم توسعه، توسعه نیروی انسانی است. در کتاب مدارهای توسعه نیافتگی در اقتصاد ایران نوشته دکتر عظیمی، شش نکته ذکر شده که نکته اول این است که معلمان باید نگرش علمی را به نسل های بعدی منتقل کنند؛ به این معنی که در زمینه مسائل اجتماعی مانند جهان طبیعت علت ها را بررسی کنند تا معلول ها از بین برود. در واقع معلمان باید تفکر علمی را به دانش آموزان آموزش دهند. نکته دوم آزادی تفکر و اندیشه است؛ اگر بخواهیم آموزش در توسعه، کارکرد مثبت داشته باشد، باید آزادی تفکر و اندیشه داشته باشیم. نکته سوم هم نگاه معقول به دنیاست؛ باید به زندگی نگاه خوب داشته باشیم.* وزیر آموزش و پرورش در دولت دوم
                