پنج‌شنبه ۹‌شهریور ۱۳۹۶
-----------------------------------------
سرمقاله
-----------------------------------------
جوان سازی یا جوان گرایی در مدیریت
-----------------------------------------

                    حدود هفت سال پیش برای کاری در مالزی به سر می بردم، در آنجا دوستی مالایی که با ایران مراودات بسیار داشت، به من گفت: «اگرچه به طور میانگین نسبت افراد باهوش در میان شما ایرانیان بیش از ما مردم مالزی است، ولی شما از این همه افراد باهوش در مدیریت کشورتان استفاده نمی کنید. درحالی که در مالزی همین اقلیت باهوش مدیریت کشور را بر عهده دارند». انگار راست می گفت و از دور نیز پیداست که جای نخبگان و فن سالاران هوشمند در مدیریت کشور خالی است. وقتی کمی بررسی کردم، دیدم همان گونه که اقتصاد عقب مانده مالزی در 40 سال پیش از آن را به هیچ وجه نمی توانستیم با اقتصاد ایران مقایسه کنیم، امکان مقایسه اقتصاد پیشرفته امروز مالزی با اقتصاد ضعیف ایران نیز وجود ندارد. پرواضح است رمزگشایی از این ماجرای پیچیده، در این مقال نمی گنجد؛ اما سوال این است که چرا ما نمی توانیم از نخبگان در مدیریت کشور استفاده کنیم؟نگارنده روزگاری از مدیران ارشد دولتی بوده و نیک می داند نفوذ به بافت مدیریت کلان کشور چه دشواری هایی دارد. محدودیت های ورود افراد خلاق، جوان و هوشمند به بافت درهم تنیده مدیریت کشور، موجب فرسودگی شبکه مدیران شده است. ادامه این وضعیت، اجازه «نوآوری» را نمی دهد. بدون نوآوری مستمر و همه جانبه، ایران نمی تواند در دنیای «رقابتی» امروز جایگاه خود را ارتقا ببخشد و به توسعه پایدار دست یازد. منظور از مدیران، فقط مدیران اقتصادی یا مدیران دستگاه های اجرائی نیست؛ بلکه مجموعه مدیریت کشور است؛ از نمایندگان مجلس تا استانداران، فرمانداران، مدیران ارشد ستادی و اجرائی در جای جای کشور؛ زیرا دانش و نگرش همه آنها در مجموعه فضای کسب وکار و اقتصاد کشور اثربخش است؛ اقتصادی که عمدتا تحت مدیریت بخش دولتی و رسمی است. تلاش دلسوزانه همه مدیران عالی مقام را قدر می نهم و به همه آنها احترام می گذارم؛ با این حال اگر به عنوان یک ناظر از هریک از نهادهای کشور بازدید کنید، ضرورت تغییر و تحول اساسی در سازوکار مدیریت کشور را درمی یابید. فرق نمی کند از کدام سازمان بازدید کنید، از مجلس یا از صداوسیما، از وزارتخانه ها و سازمان های دولتی یا از دادگستری و شهرداری یا حتی دهداری!یک وجه مشترک در کل سازمان مدیریت کشور مشهود است: «انسان» در همه جا به طاق «نسیان» سپرده شده است. کم نیستند مدیرانی که توانمندی، مهارت، دانش و بینش درخور مسئولیت خود را ندارند و از جنبه های اخلاقی نمی توانند الگوهای مناسبی برای همکاران خود باشند. روشن است این ساختار، کارساز نیست و نیازمند بازسازی است؛ نوسازی بافت مدیریت کشور، به افکار جوان نیاز دارد و نه فقط افراد جوان!برای پوست اندازی در نظام مدیریت کلان کشور، باید پارادایم های جدید مدیریت را شناخت؛ باید دانست تغییر از اقتصاد ملی به اقتصاد جهانی، مرحله ای جدید از روند توسعه اقتصادی در سطح بین المللی است، باید دانست که حرکت از جامعه صنعتی به جامعه اطلاعاتی اجتناب ناپذیر است، باید دانست «تمرکزنداشتن» پارادایم حاکم در قرن بیست ویکم است و باید دانست جامعه نخبگان یک کشور نماد توانایی های آن جامعه است. توانایی هر جامعه ای جدای از منابع طبیعی و ثروت مادی، به «سرمایه انسانی» آن کشور وابسته است. برای تقویت سرمایه انسانی، لازم نیست استعدادهای برجسته را استخدام کرد؛ بلکه باید ظرفیت جذب افکار جوان و توانایی ترک جاذبه سمت های مدیریتی را داشته باشیم تا راه برای مدیریت نسل نو و فرهیخته باز شود. امید داریم روزی در کشور ما نیز فضای رشد فرهیختگان و تبلور استعدادهای مدیریتی کارآفرینان بزرگ به وجود آید؛ در این صورت، زمینه برای بازگشت سرمایه های انسانی به کشور نیز فراهم خواهد شد. روزی که مدیران ایرانی توانمند و هم وطنانی که در خارج از ایران خوش می درخشند، بتوانند به کشور خویش هم خدمت کنند، نشان از تغییر پارادایم های موجود در قلمروی مدیریت کلان کشور خواهد بود.
                