شنبه ۶ خرداد ۱۳۹۶
-----------------------------------------
سرمقاله
-----------------------------------------
روحانی چگونه تغییر کرد
-----------------------------------------

                    سیاست مداران مردم را می سازند و مردم سیاست مداران را. بی شک این اثرگذاری ها آنی نیست و آنی هم از بین نخواهد رفت. هشت سال ریاست احمدی نژاد بر دولت نهم و دهم، تاثیر بسیاری بر رفتار مردم و حتی بوروکراسی دولتی داشته است. شاید بارزترین این آثار ترویج دروغ، ابتذال و اعتمادبه نفس کاذبی بود که در این سال ها سطوح مختلف جامعه را فراگرفت. اگر مردم در انتخابات 92 برای گریز از سایه جنگ به روحانی رای دادند، در انتخابات 96 به خودشان رای دادند. این رای تسویه حساب مردم با مردم بود. می توان گفت نزدیک به 24 میلیون رای به روحانی، رای آگاهانه برای گریز از کذب و مروجان این باور بود که صرفا با داشتن اعتمادبه نفس و تکیه بر برخی جریان ها می توان دست به هر کاری زد و حتی بر جایگاه ریاست جمهوری نشست. دوره اول ریاست جمهوری حسن روحانی با همه کم و کاستی هایش این خصیصه را داشت که تا حدی تاثیر مخرب فرهنگ احمدی نژادی را از ذهن و زبان مردم پاک کند و آنان را وادارد تا با درایت و سختگیری درباره سرنوشت شان تصمیم بگیرند. از این منظر، این قریب 24 میلیون رای که شاید می توانست بیش از این هم باشد رای مردم به خودشان است. رای نه به گذشته و تجربه تلخی که از سر گذرانده اند، تجربه ای که بهای سنگینی برای آنان داشت. مردم صحت این گفته احمد شاملو که «ملت ما حافظه تاریخی ندارد» را چندین بار نقض کرده اند. نقضی که به مذاق احمد شاملو خوش می آید و اصلا انگار او قصد داشته تا مردم را به این باور برساند که نباید گذشته خویش را به دست نسیان سپرد: «آه ای یقین یافته بازت نمی نهم!» امیرپرویز پویان نظریه ای دارد که از فرط استفاده دیگر به ضرب المثل می ماند: چریک موتور کوچک است، مبارزه می کند تا موتور بزرگ، همان توده مردم را آگاه کند و به کار بیندازد. قیاس رابطه رئیس دولت و ملت بر مبنای این ایده نیز چندان دور از ذهن نیست، ایده ای که به طرزی دیگر در انتخابات اخیر عینیت پیدا کرد. در غیاب ناگزیر نهادهای مدنی کارآمد و تحدید جریان های روشنفکری مولد فکر، رئیس دولت، نقش موتور کوچکی را ایفا می کند که می تواند موتور بزرگ را روشن کند یا برعکس مردم موتور کوچکی هستند که می توانند موتور دولت را به کار بیندازند، با این تفاوت که اینجا دیگر معنای مبارزه در «ایده» استحاله یافته است. دولتی که ایده دارد، می تواند مردم را به خیزش وادارد و مردمی که ایده ای در سر می پرورانند به قدر امکان دولت خودشان را بر می سازند. اگر این دوگانه را به دولت های قبل تعمیم دهیم، شورانگیزترین این نوع رابطه را بین دولت اصلاحات و مردم پیدا خواهیم کرد. نقطه تلاقی شور و خرد. از این رو، هنوز که هنوز است روایت نوستالژیک دوم خرداد دل مردم را به تپش می اندازد و به رغم افت وخیزهای جریان اصلاحات هنوز از محبوبیت رئیس آن دولت کاسته نشده است. سال 92 دولت تلاش کرد، موتور بزرگ؛ مردم را، بعد از هشت سال سرخوردگی در دوران احمدی نژاد به کار بیندازد. ایده روحانی بازگشت به «دیپلماسی» بود، بازگشت به خرد. ایده ای که در میان انبوهی از بی خردی های دولت احمدی نژاد به هدف خورد و مردم را پای صندوق های رای کشاند تا کشورشان را از هرج ومرج و سایه جنگ نجات دهند. در انتخابات سال 96 ایده دولت روحانی «به عقب بازنمی گردیم» بود. ایده ای که توانست با یادآوری گذشته پرهزینه ای که مردم پشت سر گذاشته اند، آنان را به این باور برساند که رای به حامیان احمدی نژاد تکرار تلخ اشتباهات گذشته است.ایده «به عقب بازنمی گردیم» مردم را به اجماع رساند تا پای صندوق های رای بیایند و از یک اشتباه تاریخی دیگر جلوگیری کنند. اما آنچه مهم بود، تغییر محسوس خود روحانی در دوره تبلیغات انتخاباتی بود. مردم او را به این باور رساندند که منش سیاسی روحانی دیگر آن انرژی و کارایی لازم را ندارد تا جامعه را به تحرک وادارد. اگر روحانی اعتماد مردم را می خواهد باید همان گونه که مردم او را باور کردند او نیز مردم را باور کند. در هنگامه مبارزات انتخاباتی، حسن روحانی هر روز بیش از پیش تغییر می کرد، از این رو در هر سخنرانی مطالبات معوق مردم و حتی رویاهایشان از دهان او شنیده می شد. گویا این روحانی نبود که حرف می زد، مردم به جای او سخن می گفتند. روحانی بعد از پیروزی نیز در سخنرانی خود در همایش ستادهای تبلیغاتی اش صدای مردم بود. بی تردید او دیگر روحانی نماینده مجلس سال های 59-79 نبود یا دبیر شورای امنیت ملی و حتی روحانی سال 92، مردی مصلحت اندیش که با احتیاط و محافظه کاری حرف می زد و گام برمی داشت. روحانی 96 موتور کوچکی است که موتور بزرگ را روشن ساخته و خود به سیطره آن درآمده است. موتور کوچکی که در دل موتور بزرگ حذف و ادغام شد. ایده «به عقب بازنمی گردیم» اینک به صدای مردم تبدیل شده و بعید است مردم بگذارند روحانی نیز به عقب، به جایی که شاید در آنجا احساس آرامش و امنیت بیشتری می کرد بازگردد، هرچند که در رفتار او تمایلی به عقب گرد دیده نمی شود. انتخابات 96 حاوی دو نکته اساسی بود. اول اینکه ایده هایی که رئیسی و قالیباف به کار گرفتند، دیگر نمی تواند مردم را برانگیزاند. دوم آن که روحانی و اصلاح طلبان می دانند بخش قابل توجه ای از مردم هنوز به دلیل تنگناهای اقتصادی در موقع لزوم به کسانی که نگران معیشت آنان هستند، آری خواهند گفت. فارغ از اینکه این ایده ها جعلی یا اصیل باشد، این نکته محرز است که اگر جریانی توجه جدی به فرودستان جامعه داشته باشد با قدرت به پیروزی خواهد رسید. خوش اقبالی روحانی این بود که رئیسی و قالیباف کپی برابر اصل احمدی نژاد بودند و در پی جعل ایده های جعلی او. پس صدای مردم تا زمانی از گلوی دولت دوازدهم شنیده خواهد شد که وضعیت زندگی فرودستان جامعه تغییر جدی کند. این باور غلطی است که مردم بین افزایش یارانه ها و توسعه سیاسی و دموکراسی دومی را برگزیده اند. مردم می خواهند با حفظ وضعیت موجود، ایده های جعلی را پس بزنند و با دستکاری موتور دولت به آن جهت درست و شتاب بیشتری بدهند تا خواسته ها و رویاهایشان را محقق سازند. اگر دولت روحانی در این کار مردم را از خودش ناامید کند، بعید است در 1400 مردم فرصتی دوباره به اصلاح طلبان بدهند.
                