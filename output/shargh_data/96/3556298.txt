چهار‌شنبه ۲۰ اردیبهشت ۱۳۹۶
-----------------------------------------
یادداشت
-----------------------------------------
چرا رای به «روحانی»؟
-----------------------------------------

                    طرح تحول سلامت، از جمله طرح های دولت دکتر روحانی در حوزه درمان است. اگرچه طرح ارتقای سلامت هنوز نتوانسته به اهدافی که طراحان آن آرزو داشتند و آرزوی تمام جامعه پزشکی است، برسد و اگرچه این طرح به نوعی حاکی از ساده دیدن معضلات سلامت بود که اندک اندک داشت نگاه عمیق تری پیدا می کرد، اما به هیچ وجه این طور نیست که آن گونه که ادعا می شود این طرح تاثیری در بهبود مشکلات درمانی نداشته است. طرح ارتقای سلامت عزم و اراده ای بود اجتناب ناپذیر در جهت اصلاح بحران سلامت؛ بحران جدی ای که پابه پای سایر مسائل بحرانی کشور در عمل وجود داشت، اما به چشم نمی آمد. نگاهی بود واقع گرایانه در احقاق سهم سلامت. اگرچه دریافت های بیمارستان ها تنها اندکی واقعی تر شد و بخش درخور توجهی از پرداخت ها را هم هنوز بیمه ها به سلامت مقروض هستند، اما بزرگ ترین مزیت این طرح آن بود که توانست جایی برای هزینه های سلامت در سبد بودجه کشور و در ذهنیت مسئولان باز کند. در دولت قبل که ادعای حمایت از محرومان را داشت، بیمارستان های دولتی و آموزشی را خودگردان کرده بودند؛ یعنی این بیمارستان ها مجبور بودند خودشان مخارج خود را دربیاورند و دولت هزینه ای نپردازد؛ ظالمانه ترین رسمی که زیر لعاب توصیه اخلاقی به پزشکان برای دریافت کمتر پنهان شده بود. با این تدبیر یا بی تدبیری، پزشکان را که بخش اعظم ایشان به انحای مختلف خود مهم ترین قربانی سیستم سلامت بودند برای سال ها رودرروی مردم قرار دادند، حال آنکه نحوه رفتار پزشکان هم نتیجه شرایط اجتماعی است و واقعیت آن است که اساسا دریافت پزشکان موضوع مهمی نبود. شاهد بودم بیمارستان های دولتی برای خرید ابتدایی ترین ملزومات مثل ابتدایی ترین داروها و ابتدایی ترین امکانات نظیر خرید نان درمانده بودند، اورژانس بیمارستان های دولتی آموزشی مالامال از بیماران مبتلا به بیماری های سخت شده بود که هیچ مرجع و سرپناهی جز همان بیمارستان ها را نداشتند و تخت خالی در بخش ها وجود نداشت، درعوض بخش های ظاهرا هزینه بر برای مبتلایان به سکته مغزی و سایر بیماران ازپاافتاده و بخش های عریض وطویل و تزیین شده این بیمارستان ها در اجبار برای خودگردانی و گذران امور اختصاص یافته بود به کارهای لوکس نه چندان ضروری مثل زیبایی و چاقی و لیزیک! و کارهای عملی ظاهرا درآمدزا! طنز تلخ قضیه هم اینکه پشت این رویه به شدت سرمایه دارانه، سیاست مدارانی بودند که دم از محرومان زده و سوسیالیست ها یا پوپولیست های دنیا را در آغوش می کشیدند! در دو سال گذشته دولت بخش در خور توجهی از امکانات خود را به درمان بیماری هایی اختصاص داد که اگرچه در کوتاه مدت و به ظاهر تنها هزینه دارند، اما به تعریف سلامت، آن هم به واقعی ترین معنایش نزدیک ترند و البته در درازمدت و در نگاهی جامعه نگر بسیار هم سودآورند.شهادت می دهم در دو سال گذشته دولت یازدهم در قامت یک دولت مدرن تمام تلاش خود را در تجمیع امکانات کشور در جهت درمان بیماری هایی مثل سکته مغزی و قلبی به کار بست و در این راه چونان یک خودآگاهی جمعی که آینده را می نگرد تمام توان اجرائی خود را به کار گرفت و دستاوردهای روشنی داشت. در شرایط فعلی و در برابر خطر بحرانی که گوشه ای از آن را برشمردم، تنها عزم و اراده دولت در اصلاح امور کافی است تا توپ را برای تلاش و نقد و نظر و اصلاح راهکارها در زمین مردم و نهادهایشان بیندازد و هم ازاین روست که نگارنده در انتخابات شرکت می کنم، اما آیا این انتخاب من انتخاب بدی است که در برابر یک بدتر برمی گزینم؟ آیا اساسا در مقایسه مقدورات و احتمالات با هم بد و بدتر معنایی دارد؟ بد و بدتر فقط در مقایسه واقعیات با رویاهای ما معنی پیدا می کنند. کنش های اجتماعی را کسی نمی تواند تعریف یا تعیین کند. وقایع اجتماعی و مختصات کنشگران آن پدیده هایی مستقل از اراده آگاهانه این کنشگران و نتیجه شرایط تاریخی و البته تلاش های کسانی است که در آن واقعه شرکت می کنند یا بی تفاوت می مانند. به علاوه این حرکت ها تنها فعل وانفعالاتی در سیستم نیستند، بلکه گام هایی بلند و عمیق در خودآگاهی ملی ما هستند؛ خودآگاهی ملی ای که جلوه هایی از آن را به شکل توافقی نانوشته بر تحمل و مدارا و عقل گرایی و بیزاری از جنگ در میان گروه های متفاوتی از مردم و مسئولان شاهد هستیم. پس من باز هم رای می دهم تا شخصیت هایی باز هم جدیدتر با مختصاتی مدرن تر بیافرینم؛ مختصاتی که درواقع مختصات جدید و نامکشوفی از خودآگاهی خود من هستند و به علاوه آنچه در توان دارم به عمل می آورم تا دیگران را هم تشویق به رای دادن کنم، چراکه این یک کنش اجتماعی با عواقبی کاملا روشن و جدی است، نه آزمونی برای سنجش اعتقادات.
                