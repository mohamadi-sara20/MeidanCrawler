پنج‌شنبه ۱۳ مهر ۱۳۹۶
-----------------------------------------
سرمقاله
-----------------------------------------
ایران و ترکیه علیه جدایی کردستان
-----------------------------------------

                    همه پرسی اقلیم کردستان عراق برای استقلال نه تنها نگرانی های همسایگان و جهان را فراهم کرد؛ بلکه اولویت های امنیتی را نیز تغییر داد. تا قبل از این همه پرسی، اولویت کشورهای مطرح در خاورمیانه نظیر ایران و ترکیه مبارزه با داعش و چگونگی حفظ تمامیت ارضی سوریه و عراق در قبال تعرضات تروریستی این گروه سرکش بود. بی دلیل نیست که جهان به طور یکپارچه از جمله آمریکا، اروپا، روسیه، ایران، ترکیه، عراق و سایر کشورهای عربی با تغییر اولویت از مبارزه با داعش به توجه به استقلال کردستان عراق، ابراز نگرانی کرده و خواستار توقف یا تعویق این همه پرسی بودند. برخی هم از تاکید مسعود بارزانی به اینکه اکنون مناسب ترین شرایط برای طرح استقلال کردستان عراق فراهم شده، نوعی همکاری او با اسرائیل برای انحراف افکار جهان از مبارزه با داعش تفسیر می کنند تا در واپسین دقایق حیات داعش، این گروه افراطی و ضدبشری که به جان مسلمانان افتاده، شاید نجات یابد؛ اما اکنون که با وجود همه اعتراضات و به هر دلیل و مصلحت، این همه پرسی صورت گرفته و اولویت های امنیتی خاورمیانه به غیر از مبارزه با داعش، به آثار و تبعات استقلال کردستان عراق نیز تعلق گرفته، ایران و ترکیه نمی توانند در حین مبارزه با داعش، نسبت به تحولات در کردستان عراق بی توجه باشند؛ زیرا هر دو بازیگر اصلی صحنه عراق به شمار می روند و باید به رسالت خود جامه عمل بپوشانند. چندی پیش در یادداشت «شرق» نوشتم پس از حمله اول آمریکا به عراق در سال 1369 و ایجاد مناطق امن در بالای مدار 36 درجه که محل اسکان کردها بود و پایین مدار 32 درجه که محل اسکان قبایل شیعی بود، سه کشور ایران، ترکیه و سوریه مبنایی برای همکاری در راستای حفظ تمامیت ارضی عراق در بالای مدار 36 درجه پایه گذاری کردند که 12 سال طول کشید و مروری بود بر اولویت های امنیتی مشترک سه کشور که امروز هم به کار می آید. در آن سال ها صدام حق دخالت در مناطق کردی را نداشت؛ ولی اکنون دولت بغداد به خاطر مبارزه با داعش و آزادسازی سرزمین هایش، توان مقابله نظامی در دو جبهه و از جمله با کردها را ندارد. در هرحال اولویت های امنیت ملی عراق در ارتباط با یک کردستان مستقل کماکان برای ایران و ترکیه بسیار مهم است. یک سوم منابع نفتی عراق در مناطق مورد ادعای کردستان عراق قرار دارد و نفت کرکوک 12درصد کل ذخایر نفتی عراق به شمار می رود. در صورت استقلال اقلیم کردستان، ارتباط عراق با ترکیه و اروپا قطع می شود و عراق مجبور خواهد بود نفت خود را از طریق بصره صادر کند. از سوی دیگر همه نهرها و رودخانه های عراق از مناطق کردنشین عبور می کنند و نیروگاه های عراق روی دجله و فرات نصب شده اند که اگر منشا آنها قطع شود، این نیروگاه ها تعطیل می شوند. پس هرکس و با هر تفکری در بغداد بر سر حکومت باشد، این حقایق به او می آموزد که برای بقای عراق باید با کردها وارد نبردی بی امان شود تا منافع و امنیت ملی عراق حفظ شود.این خوراکی است که اسرائیل در دوران جورج بوش برای خاورمیانه پخت و نقشه کشورهای تازه تاسیس را هم به چاپ رساند تا با تجزیه کشورهای اسلامی، امنیت اسرائیل تضمین شود و از این رو اسرائیل تنها طرفدار پروپاقرص استقلال کردستان به شمار می رود. قطعا ایران و ترکیه برای نجات خاورمیانه از بی ثباتی بیشتر و تجزیه آن باید همکاری کرده و با نقش خود، خلا و ناتوانی دولت مرکزی بغداد را جبران کنند تا موقعیت حاضر خاورمیانه دور از دست اندازی اسرائیل حفظ شود؛ اما ایران تفاوت هایی هم با ترکیه در اهداف و استراتژی دارد. اولا ایران کردها را نژاد اصیل ایرانی می داند و از نظر تاریخی و انسانی تعارضی با آنان ندارد؛ بنابراین باید حتی الامکان از هر نوع درگیری با این قوم ایرانی خودداری کرد؛ ولی اگر امنیت ملی ایران به خطر بیفتد، ایران ناچار است به عنوان یک حکومت وارد عمل شود. ثانیا ایران هیچ چشمداشتی به سرزمین های عراق ندارد؛ درحالی که طبق اعلام مقام های ترکیه، براساس پیمان 1926 آنکارا، این کشور می تواند در صورت به خطرافتادن امنیت ترکیه، ولایت موصل را به خاک خود ضمیمه کند و یقینا ولایت موصل در این دیدگاه، چشم طمع به نفت کرکوک دارد. این گونه اظهارات از یک سو برای کردها باید درس باشد که به تبعات استقلال خواهی خود خوب بیندیشند که در صورت اصرار بر خروج از دایره حکومت بغداد ممکن است وارد دایره حکومت ترکیه شوند و در گروه پ ک ک قرار گیرند. از سوی دیگر برای ایران باید دقت و هوشیاری ایجاد کند که ضمن همکاری نزدیک با ترکیه، اولویت های ترکیه را به دقت زیر نظر بگیرد که بحران در بحران در عراق به وجود نیاید. ایران و ترکیه در سفر آقای اردوغان احتمالا موضوعات هر دو کشور عراق و سوریه را یکجا بررسی کرده اند تا در شرایط بسیار دگرگون این منطقه، به ایفای نقشی تاریخی در خاورمیانه برای برقراری صلح و ثبات برنامه ریزی کرده و با هم همکاری جدی داشته باشند. در غیر این صورت دیگران نقشه خاورمیانه را ترسیم کرده و مردم منطقه را رو در روی هم قرار می دهند.
                