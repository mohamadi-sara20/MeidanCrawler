پنج‌شنبه ۲۶ بهمن ۱۳۹۶
-----------------------------------------
type_unknown
-----------------------------------------
زمین خواری قانونی شد
-----------------------------------------

                    مجلس شورای اسلامی در حالی دیروز قانون امکان خریداری زمین های تغییر کاربری داده شده به نرخ روز را به تصویب رساند که این قانون سودای زمین خواری را تقویت می کند. بر اساس مصوبه عصر چهارشنبه مجلس شورای اسلامی، از این پس واگذاری زمین هایی که قلع و قمع آنها امکان پذیر نیست، به فرد متخلف امکان پذیر می شود. این در حالی است که بر اساس قوانین قبلی، واگذاری زمین هایی که در آنها تخلف در اجرای طرح ها رخ داده بود، به متخلفان ممنوع بود؛ به این ترتیب، انگیزه هم برای بروز تخلف کاهش می یافت. مصوبه دیروز، رسما جایزه ای برای متخلفان است. امنیتی بودن مسئله تامین غذا، مهم ترین عاملی است که سبب می شود هرساله بخشی از اراضی ملی با اولویت اجرای طرح های کشاورزی و با هدف تامین غذای کشور، در اختیار افراد قرار گیرند...... کمی از زمین ها هم برای تامین مسکن توزیع می شود؛ اما هستند افرادی که با سودای تصرف این اراضی، در لباس دوست وارد عرصه سرمایه گذاری در بخش کشاورزی و سایر بخش ها می شوند؛ اما در نهایت با ایجاد انحراف در مسیر طرح ها، دنبال مالکیت زمین هستند؛ زیرا زمین در ایران ارزشمند است. بنابران نه غذایی برای کشور تولید می شود و نه دولت به اهدافش می رسد؛ اما متخلفان به انتظار تصویب قوانینی می نشینند که فضا را برای تصرف زمین باز کند. تصویب قوانین مکرر، مرتبا بخشی از انفال را که سرمایه عمومی است، در اختیار سوداگرانی قرار می دهد که زمین خوار نامیده می شوند. روز گذشته نمایندگان مجلس شورای اسلامی با یک مصوبه، زمینه فعالیت را برای آنها مهیا کردند.بر اساس گزارش ایسنا، نمایندگان مجلس شورای اسلامی در جلسه عصر چهارشنبه با تصویب جزء سه بند الحاقی دو تبصره 11، مصوب کردند: «درصورتی که اراضی ای که در بندهای یک و دو این بند الحاقی آمده و در راستای اهداف و کاربری تعیین شده مورد استفاده قرار نگرفته، باید مسترد گردند. اگر این اراضی دارای مستحدثات است و قلع و قمع آن ممکن نباشد، باید قیمت آن به نرخ روز توسط کمیته ای متشکل از استاندار، مدیرکل دادگستری و مدیرکل وزارتخانه های راه وشهرسازی یا جهاد کشاورزی تشکیل و اخذ شده و به حساب درآمد عمومی نزد خزانه داری کل کشور واریز شود». به نظر می رسد تصویب این قانون راه را برای قانون شکنان باز کند. مسعود منصور، معاون حفاظت و امور اراضی سازمان جنگل ها، مراتع و آبخیزداری کشور، با تاکید بر اینکه برای اظهارنظر قطعی نیازمند آن است که عین مصوبه مجلس را ببیند، به «شرق» گفت: تحلیل من روی پیش فرض هایی است که قرار بود مصوب شود. آنچه ما در جریان آن بودیم، درباره زمین های واگذاری صحبت می کرد. زمین هایی که با اهداف خاصی از اراضی ملی و موات واگذار می شود. او افزود: هدف از واگذاری این اراضی، افزایش تولید و ایجاد اشتغال است. بنابراین دلیلی ندارد اگر طرح در این زمین ها اجرا نشد و تغییر کاربری یافت، بدون اینکه مرجع واگذاری و هیئت نظارت بر واگذاری تصویب کند، این زمین اجازه فروش داشته باشد.منصور تاکید کرد: قانون در ماده 33، این دسته از زمین ها را تعیین تکلیف کرده است که شرایط فروش به چه صورت باشد. طرح باید به بهره برداری کامل برسد و هیئت نظارت پیشرفت فیزیکی را تایید کند. او با اشاره به اینکه اراضی مشمول این مصوبه در حیطه وظایف سازمان امور اراضی مدیریت هستند، درباره اشکالات قانون جدید بیان کرد: بر اساس قوانین قبلی، اگر فرد مستحدثاتی ساخت و قرارداد آن تعیین تکلیف شد و ثابت شد اقداماتش برخلاف مفاد طرح مصوب بوده است، باید قطع ید شود و زمین در راستای تحقق اهداف قبلی، به فرد جدید واگذار شود. به گفته معاون امور اراضی سازمان جنگل ها، گنجاندن کلمه «نبودن امکان قلع وقمع» تفسیر زیادی ایجاد می کند. این امکان را ایجاد می کند که افراد در راستای اهداف واگذاری اقدام نکنند و یک سری مستحدثات غیرضرور ایجاد کنند؛ با این هدف که در مرحله ای که منجر به قلع و قمع می شود، بتوانند زمین را بخرند. این مسئله در آینده مشکل ایجاد می کند.واگذاری عرصه را مناسب نمی دانممنصور اضافه کرد: در قانون افزایش بهره وری با آسیب شناسی مستمری که شد، به عنوان کارشناس این حوزه در هیچ صورتی واگذاری عرصه را مناسب نمی دانم. عرصه های منابع طبیعی و دولتی باید برای اجرای طرح در اختیار سرمایه گذاران و تولیدکنندگان قرار بگیرند و تا زمانی که برای آن هدف تولیدی استفاده می شوند، در اختیار افراد باشند و اگر به هر دلیل نخواهند استفاده شوند، باید از اختیار فرد خارج شوند. عرصه نباید در مالکیت فرد باشد. او گفت: در تبصره دو ماده 9 قانون افزایش بهره وری، از سال 89 به بعد تقاضای واگذاری صرفا باید به صورت اجاره بماند. در قانون رفع موانع تولید، شهرک های کشاورزی، گردشگری و صنعتی از این قانون مستثنا شده است؛ اما در بقیه موارد، همچنان ممنوعیت انتقال مالکیت عرصه وجود دارد.منصور ادامه داد: بر اساس این قانون، حتی کسی که طرح را کامل اجرا می کند و هدف اولیه را به بهره برداری کامل می رساند نیز مالک عرصه نیست و فقط حق تصرف اعیانی را دارد. چگونه قصد داریم به کسی که تخلف کرده و اعیانی غیرمرتبط ساخته و طرح را اجرا نکرده است، عرصه را بفروشیم؟ این اقدام که مغایر با قانون افزایش بهره وری می شود.سالانه 200 تا 300 هزار هکتار از عرصه های ملی واگذار می شودمعاون امور اراضی سازمان جنگل ها درباره میزان واگذاری اراضی ملی برای اجرای طرح های تولیدی بیان کرد: این عدد ثابت نیست و بستگی به تقاضا دارد. سالانه حدود 200 تا 300 هزار هکتار یا کمی بیشتر یا کمتر را می توانیم در اختیار مرجع واگذاری (سازمان امور اراضی) قرار دهیم. او افزود: اینکه این اراضی واگذار می شود یا خیر، در اختیارات سازمان امور اراضی است. باید آمار اراضی واگذارشده را از این سازمان بگیرید. ما فقط اراضی را تخصیص می دهیم تا در اختیار جهاد کشاورزی برای اجرای طرح قرار بگیرد. منصور تاکید کرد: به طور کلی، واگذاری زمین باید تحت نظارت مرجع واگذاری باشد و هیئت نظارت ماده 33، تکلیف اراضی واگذاری را روشن کرده است. بر اساس قانون افزایش بهره وری، مالکیت عرصه امکان پذیر نیست و فرد فقط مالک مستحدثاتی است که در عرصه ایجاد کرده است. اینکه ما زمین واگذار شده را به صرف اینکه امکان قلع و قمع نداریم، به خود فرد بفروشیم؛ یعنی به اقدام خلاف مقررات آن فرد مهر تایید زده ایم و مشکلات قانونی را برای این فرد حل کرده ایم.او ادامه داد: بر اساس قوانین موجود، اگر در اراضی واگذارشده اعیانی غیرمرتبط ساخته شود، قرارداد متخلف باید فسخ شود، عرصه به دولت بازگردد و اعیانی از سوی مجری بعدی از مجری قبلی خریداری شود. عرصه نباید به فردی که خلاف مقررات طرح را اجرا کرده و مستحدثات غیرمرتبط ساخته است، واگذار شود.نظری ندارمدر ابتدای پیروزی انقلاب اسلامی قطعاتی موسوم به 10هکتاری در شمال کشور برای تولید غذا به افرادی واگذار شد که امروز بسیاری از این 10هکتاری ها تبدیل به ویلا شده اند. در جریان تلاش برای تصویب قانون حفظ اراضی کشاورزی که در مجلس نهم مسکوت ماند، گروهی تلاش کردند مجوز تغییر کاربری این اراضی را در قالب تصویب قانون حفظ کاربری اراضی کشاورزی بگیرند. در این راستا تلاش کردیم نظر رئیس سازمان امور اراضی را در این باره جویا شویم؛ اما علیرضا اورنگی در گفت وگو با «شرق» درباره تاثیر تصویب این قانون بر افزایش بروز تخلفات در اراضی واگذارشده، اعلام کرد: دراین باره نظری ندارم. به نظر می رسد با این مصوبه مجلس، به زودی شاهد زمین خواری های گسترده باشیم.
                