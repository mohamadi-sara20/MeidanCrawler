پنج‌شنبه ۳۰ آذر ۱۳۹۶
-----------------------------------------
حرف اول
-----------------------------------------
ادب مرد به ز دولت او
-----------------------------------------

                    توصیه بزرگان به رفتار محترمانه و رعایت ادب در سخن گفتن نیازی به مستندکردن ندارد. در گذشته های نه چندان دور، حتی با صدای بلندصحبت کردن رفتاری ناپسند تلقی می شد. دقت در حفظ احترام در گفت وگو با دیگران و به کاربردن ضمیر محترمانه «شما» به جای «تو»، شاید نخستین درس در این زمینه باشد که بسیاری از ما در کودکی فراگرفته ایم.به کاربردن کلمات رکیک و دشنام در مجادله ها که غالبا هم محتوی و معنی آن توهین به زنان با تاکید بر خواهر و یا مادر طرف دعوا داشت، از نشانه های بارز دعواهای به اصطلاح «چاله میدانی» و مشخصه لات های دوران گذشته بود. تصور و انتظار بر این بود که با ترویج آموزه های فرهنگی مناسب یک جامعه اخلاقی و دینی، بازار این نوع ناسزاها برچیده خواهد شد و مردم رفتار مودبانه را در خانه و کوی و برزن از بزرگان مروج اخلاق و ادب آموخته و به کار ببندند، اما شگفتا که نه تنها چنین نشد، بزرگان خود به جای ترویج ادب و احترام، بعضا به بیان خطابه هایی پرداخته اند که در آنها ناسزا بازهم با محتوایی درباره زنان است. این امر آن چنان رواج یافته که حتی فضای سیاسی هم آلوده به دشنام هایی با مرجع زنانه شده است؛ به طوری که برای مخالفت با نظرات و در خواست های سیاسیون در تریبون ها، به جای ارائه دلایل رد نظرات فرد داخلی یا خارجی که طرف صحبت آنهاست، از واژگانی مانند «زنباره» و... استفاده می شود. دقت داشته باشیم وقتی بزرگان در تریبون ها از کلمات ناشایست برای ایراد خطابه استفاده می کنند، تمییز میان «باادب» و «بی ادب» برای عوام امکان پذیر نخواهد بود. سخن نغز «ادب مرد به ز دولت اوست» را فراموش نکنیم.
                