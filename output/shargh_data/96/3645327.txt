دو‌شنبه ۲۴ مهر ۱۳۹۶
-----------------------------------------
type_unknown
-----------------------------------------
میانجیگری سردار سلیمانی میان کردها و دولت عراق
-----------------------------------------

                    گروه شرق: «قاسم سلیمانی» به اقلیم کردستان عراق سفر کرد؛ پایگاه خبری «سوئیس اینفو» از سفر فرمانده سپاه قدس ایران، به کردستان عراق خبر داد. این پایگاه خبری به نقل از یک منبع کرد گزارش داد: «سردار قاسم سلیمانی، فرمانده سپاه قدس ایران، به منظور گفت وگو در مورد بحران به وجودآمده میان مقامات کرد و دولت مرکزی عراق بعد از اجرای همه پرسی استقلال وارد کردستان عراق شده است». این خبر وقتی باورپذیر می شود که روز قبل عکسی از سردار سلیمانی بر مزار «مام جلال طالبانی» در اختیار رسانه ها قرار می گیرد،20 روز از زمان برگزاری همه پرسی استقلال در اقلیم کردستان می گذرد؛ تنش های میان بغداد و اربیل به منطقه کرکوک، محل منازعه رسیده است و آنها در حال آماده باش هستند. سردار سلیمانی می خواهد برای حل مشکلات عراق پادرمیانی کند و هدف از سفر او به اربیل همین است.وقتی تصمیم برای برگزاری همه پرسی استقلال در اقلیم کردستان عراق جدی شد، کشورهای منطقه، ایران، عراق و ترکیه در کنار روسیه با آن مخالفت کردند. تشویق، گفت وگو و تهدید چاره کار نبود. بارها تهران و بغداد برای اقناع مسعود بارزانی، با او صحبت کردند. عده ای معتقد بودند که اقلیم کردستان عراق دنبال گرفتن امتیازهایی از بغداد است؛ برای همین می گفتند باید راهبرد و استراتژی ایران در برابر اقلیم کردستان با ترکیه متفاوت باشد. آنها توصیه می کردند ایران باید برای حل مشکلات میان بغداد و اربیل پادرمیانی کند؛ اربیل هم دنبال طرح جایگزینی بود که به خواست آنها توجه شود. برای همین بارزانی بارها گفته بود هنوز طرح جایگزین مناسبی به او پیشنهاد نشده است. طرح جایگزین آمریکا، انگلیس، فرانسه و سازمان ملل هم با پاسخ منفی بارزانی به بن بست رسید.زمانی که کردستان عراق برای برگزاری همه پرسی پافشاری می کرد، سردار سلیمانی به اربیل سفر کرد؛ آن زمان انتظارها برای اعلام لغو همه پرسی استقلال کردستان عراق از سوی مسعود بارزانی، رئیس این اقلیم، به بن بست خورد. او با بارزانی گفت وگو کرد. بارزانی در کنفرانس خبری خود که روز دوم مهرماه برگزار شد، این خبر را تایید کرد. قبل از آن او بیست ویکم شهریورماه هم به اقلیم کردستان سفر کرده بود؛ محور همه گفت وگوها انذار رهبران اقلیم کردستان عراق بود. حالا او برای راه جویی رفته است. ایران مرز زمینی خود را نبسته استدوم مهرماه بود که ایران مرزهای هوایی خود را به روی اقلیم کردستان بست؛ شب قبل از برگزاری رفراندوم در کردستان عراق، دوم مهرماه شورای عالی امنیت ملی ایران از مسدودشدن مرز هوایی ایران با اقلیم کردستان عراق به درخواست دولت مرکزی عراق خبر داد. کیوان خسروی، سخنگوی شورای عالی امنیت ملی دلیل این تصمیم را درخواست دولت مرکزی عراق عنوان کرده بود. بر این اساس اعلام شد: «تمام پروازهای ایران به مقصد فرودگاه های سلیمانیه و اربیل و همچنین پروازهای عبوری از فضای ایران از مبدا اقلیم کردستان عراق متوقف شده است». هم زمان دو خط هوایی ترکیش ایرلاین و اطلس ترکیه هم پروازهای خود به اربیل را متوقف کردند. روز گذشته، خبری به نقل از «شبکه المیادین» منتشر شد؛ در این خبر آمده است: «به گفته «سیروان محمد»، رئیس اتاق بازرگانی و صنایع سلیمانیه، ایران مرزهای زمینی خود را به روی اقلیم کردستان عراق از صبح یکشنبه بسته است. تماس ها بین اربیل و تهران درخصوص بسته شدن این مرزها در جریان است». بعد از آن بهرام قاسمی، سخنگوی وزارت خارجه به این ادعا پاسخ داد. قاسمی گفت: «تحول جدیدی در ارتباط با وضعیت مرزهای ایران و اقلیم کردستان ایجاد نشده است». قاسمی در پاسخ به سوالی در ارتباط با اخبار منتشرشده مبنی بر اینکه ایران مرز زمینی خود را با منطقه اقلیم کردستان بسته است، گفت: «همان طور که پیش از این اعلام کرده ایم ما مرز هوایی خود را بر منطقه اقلیم کردستان به درخواست دولت مرکزی عراق مسدود کرده ایم و تا آنجا که اطلاع دارم، هیچ گونه اتفاق جدیدی در این زمینه رخ نداده است». سردار سلیمانی بر مزار طالبانیمقصد اول سلیمانی در این سفر، شهر سلیمانیه بود؛ او روز شنبه برای ادای احترام بر مزار مام جلال طالبانی، رئیس جمهوری سابق عراق و دبیرکل اتحادیه میهنی کردستان عراق حاضر شد.سردار سلیمانی بعد از گذاشتن تاجی از گل بر مزار طالبانی، برای حل بحران میان کردستان عراق و بغداد به سوی اربیل حرکت کرد.یازدهم مهرماه بود که جلال طالبانی، در 84سالگی در آلمان درگذشت؛ اولین رئیس جمهوری غیرعرب عراق، در 84 سال زندگی خود نقش های متعددی را ایفا کرد؛ از فرماندهی مبارزات مسلحانه تا دیدارهای دیپلماتیک و نشستن بر کرسی ریاست جمهوری عراق. بعد از حمله «بوش پسر» به عراق در سال 2003 و سقوط حزب بعث عراق، جلال طالبانی اولین رئیس جمهور عراق شد. او از سال 2005 تا 2014 در مقام ریاست جمهوری عراق باقی ماند. با وجود اینکه ریاست جمهوری در عراق بیشتر نقشی تشریفاتی است، اما بسیاری طالبانی را یکی از عوامل تامین ثبات در عراق می دانستند. مام جلال در روزهایی که کردها با رفراندوم استقلال به دل مشغولی بزرگ همسایگان تبدیل شده اند، در 84سالگی جهان هستی را وداع گفت. جلال طالبانی که در ایران و بین مقامات جمهوری اسلامی ایران، از جایگاه خوبی برخوردار بود، تیرماه گذشته برای اقامتی کوتاه به تهران سفر کرد. سفری که بعد از سال های کما و وخامت جسمی اش انجام شد. در تهران علی لاریجانی به ملاقاتش رفت و گفته شد این دیدار به دلیل شرایط نامناسب جسمی مام جلال در دقایق کوتاهی انجام شد. در مدتی که جلال طالبانی رئیس جمهوری عراق بود، تلاش های بسیاری کرد تا از تنش میان کردها و دولت مرکزی عراق بکاهد و درعین حال روابط بسیار نزدیکی را با ایران بنا نهد.همچنین کوشید میان تهران با برخی پایتخت های دیگر به ویژه واشنگتن میانجیگری کند که بارزترین آن، نخستین مذاکره ایران و آمریکا در سطح سفیر در بغداد بر سر مسائل امنیتی عراق بود. او زمانی که در تلاش برای کاستن از سطح تنش موجود میان اربیل و بغداد بود و درست دقایقی پس از اتمام دیدار با نوری مالکی، نخست وزیر این کشور، دچار سکته مغزی شد.سیزدهم مهرماه سردار سلیمانی در دل نوشته ای برای فوت طالبانی به این نقش اشاره کرده است. در بخشی از پیام سردار سلیمانی آمده است: «خبر درگذشت مجاهد خستگی ناپذیر، رئیس جمهور فقید عراق، جناب آقای جلال طالبانی، نه تنها مردم مسلمان عراق بلکه همه ملت های منطقه را متاثر و متالم کرد. مرگ شخصیت مجاهدی که قریب به بیش از 60 سال برای آزادی ملت عراق اعم از عرب، کرد، ترکمن، شیعه، سنی، مسیحی و ایزدی مبارزه کرد، مردی که به حق کلمه «مام» برازنده او بود. شخصیتی که بارها سنگر خود را سنگر دفاع از شیعه، سنی، کرد و عرب قرار داد. منزلت این مرد بزرگ هنوز در بین ملت عراق شناخته نشده است، کمااینکه در کردستان عراق نیز آن گونه که باید، فرصت شناساندن و شناخت این رجل بارز حاصل نشد. طالبانی مردی بزرگ بود که ریاست های جدید بر بزرگی او نیفزود، بلکه جایگاه ها را ارزشمند و بزرگ کرد. شخصیتی که بارها موجب نجات ملت عراق از گرداب ها، کشمکش ها و تفرقه ها شد.این مصیبت برای مردم کردستان عراق بیش از دیگر آحاد ملت این کشور سنگین است و به خوبی می دانند که طالبانی بزرگ با چه مهارت و حکمتی در کنار حقوق دیگر اقوام عراقی، حقوق مردم کردستان عراق را در قانون اساسی تصویب و تثبیت کرد. طالبانی بزرگ در استراتژی خود جهان اسلام را مامن و کشورهای همسایه خصوصا جمهوری اسلامی ایران را عمق این استراتژی می دانست، لذا در تمام بحران ها و کشمکش ها این دو بعد به عنوان خط قرمز غیرقابل عدول، مدنظر برای آن بزرگوار محسوب می شد و از آن مراقبت می کرد. امروز جای آن دوست عزیز و فقید خالی است و بحران کنونی در کردستان عراق ناشی از خلا وجود چنین شخصیت حکیم و موقعیت شناسی است. شخصیتی که پیوسته نه تنها بر موج احساسات سوار نمی شد بلکه احساسات را در یک چارچوب منطقی و عقلانی هدایت می کرد. طالبانی عمر خود را فدای ملت عراق کرد و حقیقتا باید ایشان را شهید راه عراق دانست». سلیمانی و دفاع از اربیل«سلیمانی، قوی ترین مرد خاورمیانه»؛ روزنامه لوموند فرانسه با این عنوان او را مخاطب قرار داده بود؛ عراقی ها و کردهای اقلیم کردستان هم با این عنوان او را می شناسند. مردادماه 1395 بود که داعش اربیل را هدف حمله خود انتخاب کرد. 10 روز قبل از اشغال مناطق گویر، خازر و مخمور (40 کیلومتری اربیل) از سوی داعش، قاسم سلیمانی، ملقب به حاجی، به اربیل سفر کرد و به مسعود بارزانی هشدار داد.وقتی داعش از سه محور استراتژیک به اربیل حمله و این سه منطقه مهم را به آسانی اشغال می کند، بارزانی از طریق «هوشیار زیباری» به «جان کری»، وزیر خارجه وقت آمریکا وضعیت را اطلاع داده و کمک می خواهد. دو روز بعد آمریکا جنگنده های خود را برای دفاع از اربیل می فرستد، درحالی که در همان 48 ساعت، سردار قاسم سلیمانی در جبهه های جنگ در گویر، مخمور و خازر دوش به دوش پیشمرگان کرد با داعش در حال نبرد بود. بعد از آن مسعود بارزانی شخصا نامه تشکر برای حسن روحانی، رئیس جمهوری ایران، با این مضمون می فرستد که ایران بار دیگر در سخت ترین شرایط به دفاع از اقلیم کردستان عراق برخاسته است. حالا از آن زمان سه سال می گذرد و بار دیگر اقلیم کردستان عراق روزهای تنش آلودی در پیش دارد و سردار سلیمانی میهمان اربیل است برای چاره جویی بحران بعد از همه پرسی استقلال در اقلیم کردستان.
                