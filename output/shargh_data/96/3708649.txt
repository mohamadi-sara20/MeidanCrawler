یک‌شنبه ۲۹ بهمن ۱۳۹۶
-----------------------------------------
یادداشت
-----------------------------------------
پیامدهای فضای «رازآلود»
-----------------------------------------

                    اول: دکتر سیدامامی جاسوس بوده باشد یا نباشد، یک امر مسلم درباره وی باید به اجرا گذاشته شود و آن عدالت فرایندی است. عدالت فرایندی عبارت است از آنکه فرایندهای قانونی درباره وی باید به اجرا گذاشته شود؛ یعنی امکان داشتن وکیل، دسترسی به پرونده وی، نحوه بازجویی از او و بررسی دقیق اتهامات از سوی دادگاه صالح و قانونی برای وی فراهم باشد. اصل سی ودوم قانون اساسی اشعار می دارد که «هیچ کس را نمی توان دستگیر کرد مگر به حکم و ترتیبی که قانون معین می کند. در صورت بازداشت، موضوع اتهام باید با ذکر دلایل بلافاصله کتبا به متهم ابلاغ و تفهیم شود و حداکثر ظرف مدت بیست وچهار ساعت پرونده مقدماتی به مراجع صالحه قضائی ارسال و مقدمات محاکمه، در اسرع وقت فراهم گردد. متخلف از این اصل طبق قانون مجازات می شود». این اصل درواقع بنیان های عدالت فرایندی را پی ریزی کرده است و به بهانه سیاسی یا امنیتی نمی توان از آن عدول کرد. به همین ترتیب قانون گذار نیز در ماده 353 آیین دادرسی کیفری انتشار گزارش پرونده را با ذکر نام ممنوع کرده است. این ماده حکم می کند که «انتشار جریان رسیدگی و گزارش پرونده که متضمن بیان مشخصات شاکی و متهم و هویت فردی یا موقعیت اداری و اجتماعی آنان نباشد، در رسانه ها مجاز است. بیان مفاد حکم قطعی و مشخصات محکوم علیه فقط در موارد مقرر در قانون امکان پذیر است. تخلف از مفاد این ماده در حکم افتراء است». عدالت فرایندی نه تنها حق فرد، بلکه حق جامعه و به ویژه حق استادان دانشگاه و هم صنفان دکتر سیدامامی است که از چندوچون ماجرا آگاه باشند. حتما در کشور وکلایی خوشنام وجود دارند که صرفا به منافع خود نمی اندیشند، بلکه به ملاحظات امنیتی کشور متعهدند و در صورتی که (ولو تسخیری) به پرونده ورود کنند، می توانند شفاف سازی کرده و از طی فرایندهای قانونی اطمینان حاصل کنند.دوم: اما این موضوع از منظری دیگر قابل توجه است. اتهام، هم برای دکتر سیدامامی بسیار سنگین است؛ و هم برای هم صنفان و هم مسلکان و همفکران وی تلخ است. تا آنجا که من به خاطر دارم، در تاریخ 40ساله جمهوری اسلامی تاکنون سابقه نداشته است که فردی در کسوت استاد دانشگاه جاسوس بوده باشد. این اتهام، بنیان های اخلاقی را برای شماری از افراد به لرزه درمی آورد و می تواند قبح بزرگ عمل جاسوسی را برای عده ای عادی جلوه دهد. هشدار! که با ذهن و دل جوانان و نوجوانانی که برای نخستین بار حکایتی از جاسوسی می شنوند و می بینند، بازی نشود. توجه داشته باشیم که امروزه نسبی گرایی از لابه لای کتاب های معرفت شناسی و اندیشه سیاسی به در آمده و به دلیل گسترش ارتباطات در کوچه وبازار فضای مجازی گذر می کند و در حال آمیخته شدن با زندگی روزمره جوانان است. نمی توان به سادگی فروریزی بنیان های اخلاقی قبح جاسوسی را ترمیم کرد. نکته مهم تر آنکه ابزارهای جاسوسی ساده تر شده و «موج» جاسوسانی که عمل خود را تطهیرشده می بینند و مجهز به ابزارهای ساده فناوری اطلاعات هستند، بنیان های امنیت ملی را تهدید خواهد کرد. ازاین رو، هم به دلایل حقوقی و هم به دلایل اجتماعی باید با این پدیده و ریشه های احتمالی آن بسیار محتاط برخورد کرد. آیا اگر مسئولان امنیتی کشور اجازه پخش گزارش پنجشنبه شب سیمای ملی را داده اند، اساسا چنین تحلیل هایی را مدنظر داشته اند؟ همواره از کودکی آنچه از جاسوس در نظر نسل ما وجود داشته، این بوده که جاسوس فردی زبون، حاشیه ای، بی خاصیت، بی شخصیت، وطن فروش و بزدل بوده که برای مشتی پول جاسوسی کرده و نه یک استاد دانشگاه که دارای آثار و تالیفات جدی بوده است. هشدار! که به عواقب کار خود بیندیشیم. روزنامه ها و رسانه هایی که دائما سعی می کنند فضای نفوذی، جاسوسی و امنیتی را در دانشگاه ها به نمایش بگذارند و ارتباطات ساده علمی و اجتماعی را تاویل به نفوذ و جاسوسی کنند، آیا به پیامدهای کار خود و اثری که بر جامعه علمی و بر جوانان می گذارند، اندیشیده اند؟ مسئولان سیمای ملی در هر فرصتی سعی می کنند فضای «راز»آلود و فراماسونرزده ای را در دانشگاه ها نشان دهند و دانشگاهیان را در معرض چنین بهتان هایی قرار دهند. آیا اینان اندیشیده اند که جاسوسی را برای دانشجویانی که آینده این کشور هستند، عملی عادی جلوه می دهند؟ درواقع آنچه در صداوسیما، آگاهانه یا ناگاهانه، در جریان است، ترویج نوعی «جاسوسی ایدئولوژیک» است که عملا تطهیر جاسوسی است و نه ذم آن.
                