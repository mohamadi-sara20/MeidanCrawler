پنج‌شنبه ۲۳ آذر ۱۳۹۶
-----------------------------------------
یادداشت
-----------------------------------------
بازسازی مناطق زلزله زده با مردم یا پیمانکار؟
-----------------------------------------

                    پس از زلزله استان کرمانشاه، قرارگاه سازندگی خاتم الانبیا(ص) عهده دار رسیدگی به روستاهای زلزله زده و مشارکت در امدادرسانی و آواربرداری شد و از ماشین آلات سنگین و نیروهای متخصص برای انجام کار و کمک به اسکان موقت زلزله زدگان استفاده کرد. به علاوه قرارگاه خاتم الانبیا(ص) برای احداث هم زمان اسکان موقت و اسکان دائم خانواده های زلزله زده، اعلام آمادگی کرد. مصوبه دولت مبنی بر واگذاری مسئولیت بازسازی مناطق زلزله زده استان کرمانشاه و تامین اعتبار لازم در قالب وام و واگذاری آن به بنیاد مسکن، سبب شد قرارگاه سازندگی خاتم الانبیا(ص) برای انعقاد قرارداد با بنیاد مسکن اقدام کند. علیرضا تابش، رئیس بنیاد مسکن، اعلام کرده در امر بازسازی در روستاها مشارکت و همکاری سپاه ضروری است؛ زیرا سپاه امکانات، ماشین آلات و تجهیزات مهندسی خوبی در منطقه دارد. قطعا همکاری تمام سازمان ها و نهادهای دولتی، عمومی و خصوصی برای مقابله با پیامدهای فجایع طبیعی، ضروری است و باید با بهره گیری از همه امکانات برای آواربرداری و اسکان موقت آسیب دیدگان، هرچه سریع تر اقدام کرد؛ اما نباید از نظر دور داشت که استان کرمانشاه بالاترین نرخ بی کاری را در کشور دارد. در سال 1395، 22 درصد از جمعیت فعال این استان بی کار بوده اند. انعقاد قرارداد با یک پیمانکار بزرگ ملی برای بازسازی شهرها و روستاهای زلزله زده این استان، ازمیان بردن امکان اشتغال در این استان محروم است. از حدود 900 هزار نفر جمعیت فعال استان کرمانشاه، نزدیک به 200 هزار نفر بی کار هستند که بیش از 110 هزار نفر از بی کاران، بی سواد و کم سواد و نزدیک به 50 هزار نفر دارای تحصیلات دانشگاهی اند. به سخنی دیگر، این استان با خیل عظیمی از کارگران ساده، نیمه ماهر و ماهر جویای کار مواجه است که در پروژه های مختلف خانه سازی، اصلاح شبکه های آبیاری، احداث مدارس، درمانگاه ها، درخت کاری، جاده سازی و... می توانند به کار مشغول شوند. تجربه های موفق کشورهای دیگر جهان برای بهره گیری از منابع و نیروی انسانی بومی در بازسازی مناطق بحران زده، به ویژه تجربه هند که با فجایع طبیعی مانند سیل و توفان دست به گریبان هستند، نشان می دهد با همکاری میان ادارات و سازمان های دولتی و جوامع محلی، می توان طرح های در اولویت را با مشارکت فعالانه و نظارت مستقیم مردم بومی به اجرا گذاشت. دولت هند از سال 2006 برنامه تضمین اشتغال روستایی ماهاتما گاندی را ابتدا در چند استان به اجرا گذاشت. این برنامه به سرعت به سراسر کشور تعمیم یافت. در چارچوب این برنامه در سال 2016، با بودجه ای معادل 9 میلیارد دلار، 2،35 میلیارد روز کار در 17 میلیون پروژه ایجاد شده است. در مجموع در 10 سال (2006-2016) در برنامه تضمین اشتغال روستایی حدود 24 میلیارد روز نفر در 32 میلیون پروژه کوچک کار انجام شده است و 251 میلیون نفر در این برنامه اشتغال موقت داشته اند. در این دوره 65 میلیارد دلار صرف اجرای این برنامه شده است.در هند بازسازی مناطق بحران زده با برنامه تضمین اشتغال روستایی به هم پیوند زده شده و روستاییان برای ساخت خانه های کوچک و یک شکل اما مستحکم، به صورت موقت به کار گمارده می شوند. استفاده از ماشین آلات سنگین و ورود پیمانکاران به این پروژه ها ممنوع است. خانه سازی از طریق پیمانکاران بزرگ ممکن است به اجرای سریع تر برنامه منجر شود؛ اما در وضعیت اشتغال مردم استان کرمانشاه که از زمان جنگ تحمیلی همواره با بحران بی کاری دست به گریبان بوده اند، تاثیری نخواهد داشت.
                