یک‌شنبه ۸ بهمن ۱۳۹۶
-----------------------------------------
type_unknown
-----------------------------------------
مدرک بخواهید
-----------------------------------------

                    شرق: دعوا هنوز هم همان دعوای 16هزارمیلیاردی است که عادل آذر، رئیس دیوان محاسبات کشور، هفته گذشته گفته بود وزارت نفت به خزانه واریز نکرده است. حالا دولت وارد میدان شده تا توضیحی برای این موضوع ارائه دهد. روز گذشته به همین دلیل نشستی مشترک بین محمدباقر نوبخت، رئیس سازمان برنامه و بودجه و سخنگوی دولت با بیژن نامدار زنگنه، وزیر نفت ایران، برگزار شد. در این نشست، زنگنه واریزنشدن پول نفت به خزانه را به کل رد کرده و از طرفی به طعنه خطاب به دیوان محاسبات می گوید احتمالا در تفریغ بودجه یکی، دو صفر اشتباه کرده است! او می گوید پرداخت نشدن 11هزارو 479 میلیارد تومان درآمد حاصل از فروش گاز به حساب خزانه، بر اساس درآمدهای شرکت ملی گاز ایران اشتباهی محاسباتی است. این فقط گفته زنگنه نیست؛ نوبخت نیز همین موضع را گرفته است. به گفته محمدباقر نوبخت، واریزنشدن 11هزارو 479 میلیارد تومان فروش گاز طبیعی به حساب خزانه، صحیح نیست و صرفا نوعی تشویش اذهان عمومی است؛ چرا که اگر جز این بود، دیوان محاسبات طبق معمول باید مدارک را از سازمان برنامه و بودجه یا وزارت نفت طلب می کرد. آنچه از شواهد امر پیداست، این رویکرد، رویکردی سیاسی برای تخریب دولت است؛ اما ناگفته پیداست که تتمه حرف های رئیس دیوان محاسبات نیز پربیراه نیست. هرچند اعلام می شود این رقم اصلا وجود خارجی ندارد.اما قطعا اگر کم وکیف این ارقام پیش تر منتشر و شفاف سازی می شد، کار به اینجا نمی کشید و ادعای گم شدن این رقم درشت نیز مطرح نمی شد.تذکر ی نداشتیمرئیس سازمان برنامه و بودجه با اشاره به اینکه اجازه انتشار اوراق مشارکت دولتی به شرکت های دولتی داده شده است، گفت: اینکه ما اجازه انتشار اوراق را داشته باشیم، با اینکه تکلیف استفاده از آن را داشته باشیم، متفاوت است. نوبخت با اشاره به اینکه تا پایان سال ظرفیت از برخی میدان های مشترک به 350 هزار بشکه خواهد رسید، افزود: واریزنشدن 11هزارو 479 میلیارد تومان فروش گاز طبیعی به حساب خزانه صحیح نیست. بر اساس ساز وکارهایی که بین خزانه داری کل و شرکت ملی گاز ایران در 10 ماهه ابتدای سال 95 مطرح شد، باید سهم هریک از ذی نفعان فروش منابع گاز طبیعی پرداخت شود؛ درحالی که این رقم نیز به حساب خزانه واریز شده است. بنابراین اگر این اتفاق رخ نمی داد و واریزی صورت نمی گرفت، حتما سازمان حسابرسی تذکر می داد. او با اشاره به سخنان رئیس دیوان محاسبات مبنی بر واریزنشدن وجوه شرکت ملی گاز به حساب خزانه، گفت: اینکه مبالغی از وجوه، بدون مصوبه از سوی شرکت ملی نفت ایران برای امر مرتبط با بنزین استفاده شود، با اینکه اذهان عمومی تهییج شود که چهارهزار و 479 میلیارد تومان پول به خزانه نرفته، خیلی متفاوت است. صورت حساب این ارقام وجود داردنوبخت با اشاره به اینکه کل فروش بنزین و بنزین سوپر در کشور مشخص است، گفت: طبق قانون باید حداکثر تا 50 درصد از این ارقام برای پرداخت یارانه نقدی، 30 درصد به عنوان یارانه تولید و پرداخت سایر مبالغ به خزانه برود؛ در حالی که بر اساس قانون، باید بخشی از این درآمد نیز به عنوان مالیات بر ارزش افزوده و بخشی برای نوسازی لوله ها تخصیص یابد و در نهایت، چهار میلیون تن قیر رایگان هم داده شود. پس تمام صورت حساب های این ارقام وجود دارد؛ البته باید توجه داشت که رقم خالص باید به خزانه واریز شود که قطعا پس از کسر هزینه ها خواهد بود. او با بیان اینکه شرکت ها حتما باید واریزی خود را به خزانه گزارش دهند، گفت: ما به دنبال شفاف سازی واریزها و درآمدها هستیم و از رویکرد دیوان محاسبات استقبال می کنیم؛ ضمن اینکه باید همه موارد را به صورت دقیق حساب کشی کرد. به جای تهییج عمومی، مدرک بخواهیدنوبخت تاکید کرد: حساب خزانه نشان می دهد چه پولی به آن واریز نشده است؛ بنابراین دیوان محاسبات باید اگر ابهام دارد، از ما مدرک بگیرد؛ البته دیوان محاسبات رویکرد درستی دارد؛ ولی بر اساس قانون و عقل، اگر قرار است که موردی مطرح شود که شبهه ناک است، باید از دولت درخواست صورت حساب می کرد، نه اینکه حرف بپراند. به گفته نوبخت، در گزارش دیوان محاسبات آمده است که مبلغ 128میلیون دلار سهم صندوق توسعه ملی از خالص صادرات گاز طبیعی به صندوق واریز نشد و در مورد دیگر، یک میلیاردو 48 میلیون دلار از سهم صادرات نفت واریز نشده است؛ پس انتظار می رفت دیوان محاسبات گزارش تفریغ بودجه 1395 را بر اساس اطلاعات مستند قوه مجریه تهیه می کرد یا حداقل دولت را از گزارشی که تهیه کرده بود، مطلع می کرد. او گفت: دیوان محاسبات حتی می توانست ابهامات موجود را به سازمان برنامه و بودجه اطلاع دهد که اگر چنین می کرد، به طور حتم پاسخ آنها را دریافت می کرد؛ اما برخی بخش های این گزارش با آنچه عمل شده، متفاوت است. به هرحال ما انتظار داشتیم دیوان گزارش را بر اساس عملکرد و گزارش دولت در بودجه تهیه می کرد؛ اما خود اقدام به تهیه گزارش کرده است. او با بیان اینکه بخشی از گزارش دیوان محاسبات باعث تشویش اذهان عمومی و سوءاستفاده رسانه های معاند شده است، افزود: دیوان باید دولت را مطلع می کرد یا با سازمان برنامه و بودجه هماهنگ می شد و پاسخ ابهامات را دریافت می کرد. ارقام ادعایی با در آمدها هم خوانی نداردبیژن زنگنه هم در این نشست خبری در پاسخ به مسئله مطرح شده از سوی دیوان محاسبات کل کشور گفت: کل فروش شرکت گاز در سال 95، مبلغ 17هزار و 800 میلیارد تومان بوده است که از این محل هشت هزار میلیارد تومان، طبق قانون به سازمان هدفمندی یارانه ها پرداخت شده و 9 هزار میلیارد تومان هزینه جاری شرکت ملی گاز ایران بوده که به پالایشگاه ها برای پرداخت حقوق و عوارض اختصاص یافته است. او گفت: بنابراین اگر رقم 11هزار و 479میلیارد تومان دیوان محاسبات را که ادعا می شود به حساب خزانه داری کل کشور واریز نشده، به این رقم اضافه کنیم، درآمد شرکت گاز از محل فروش داخلی، رقمی بالای 28 هزارمیلیارد تومان می شود، که این رقم با درآمدهای شرکت گاز همخوانی ندارد. زنگنه با بیان اینکه نمی شود چنین رقم بزرگی را در محاسبات نادیده گرفت، گفت: اگر این پول به حساب درآمدهای عمومی واریز نشده، پس کجا خرج شده است؟ 11 هزار میلیارد تومان ادعایی وجود خارجی نداردوزیر نفت با یادآوری بندی از برنامه بودجه سال 95 گفت: براساس این بند فروش شرکت گاز، 17هزار و 590 میلیارد تومان محاسبه شده که طبق قانون، هشت هزار میلیارد تومان به سازمان هدفمندی یارانه ها و 9 هزار میلیارد تومان آن باید صرف هزینه جاری می شده است که ما نیز براساس همین بند این واریزی ها را انجام داده ایم؛ بنابراین این 11 هزار میلیارد تومان ادعایی دیوان محاسبات اصلا وجود خارجی ندارد. حالا اینکه چطور این رقم در محاسبات دوستان اضافه شده است، احتمالا یک اشتباه است یا یکی دو صفر را اشتباه محاسبه کرده اند! زنگنه در پاسخ به مسئله مطرح شده دیگر از سوی دیوان محاسبات درباره واریزنشدن چهارهزار و 479 میلیارد تومان وجوه دریافتی از محل فروش خوراک پتروشیمی ها به خزانه کل کشور هم گفت: در قدیم شرکت نفت یک سری محصولات هیدروکربنی از پتروشیمی ها می خرید و آن را با موادی ترکیب می کرد و به جای بنزین، آن را در جایگاه ها عرضه می کرد و از زمانی که دولت یازدهم تشکیل شد، ما جلوی این کار را گرفتیم و با مجوزی که در سال 92 از ستاد تدابیر ویژه شورای امنیت ملی گرفتیم، مقرر شد پتروشیمی ها خوراک خود را صادر کنند و وجوه دریافتی از محل صادرات خوراک پتروشیمی ها برای واردات بنزین اختصاص یابد. زنگنه با ابراز اینکه «این اتفاق چندسال است در حال انجام است و برای این کار از مقام مجاز، مجوز گرفته ایم»، گفت: ما در این کار تهاتر می کنیم؛ یعنی درآمد حاصل از صادرات خوراک پتروشیمی ها را برای واردات بنزین اختصاص می دهیم و این مسئله ای است که هر سال تکرار می شود و آقایان هم این را می دانند؛ حالا نمی دانیم چرا ادعا شده درآمد حاصل از خوراک پتروشیمی ها به حساب خزانه داری کل کشور واریز نشده است. وزیر نفت تاکید کرد: همه این کارها با مجوز مقام های مجاز انجام شده و هیچ انحرافی در این مسئله رخ نداده است. وزیر نفت گفت: از آنجا که تسویه حساب سال 95 در همان سال صورت نمی گیرد، مبلغ بدهی شرکت پالایش و پخش فراورده های نفتی معلوم نیست. روزانه 1،7میلیون بشکه نفت خام و میعانات گازی به پالایشگاه ها تحویل می دهیم و پالایشگاه ها را براساس 95 درصد قیمت بین المللی به دولت بدهکار می کنیم، در مقابل برای تسویه این بدهکاری، تمام 1+5 فراورده اعم از بنزین، گازوئیل، نفت سفید، سوخت هوایی و مازوت را از آنها می گیریم که بخشی به دولت فروخته و صرف اموری مانند هدفمندی می شود و بخشی دیگر نیز صادر می شود. او با اظهار اینکه «ما باید فراورده ها را به قیمت روز بین المللی از پالایشگاه ها بخریم» گفت: از آنجا که در مقابل این خرید به پالایشگاه ها بدهکار می شویم، باید محاسبه کنیم که پالایشگاه در نهایت به ما بدهکار است یا بستانکار که در اکثر موارد به علت ارزش افزوده ای که پالایشگاه ها روی محصول ایجاد می کنند، بستانکار می شوند. بنابراین هیچ وقت تسویه حساب سال در همان سال انجام نمی شود. قوه قضائیه معرفی کند، برکنار می کنمزنگنه همچنین در حاشیه این نشست درباره اینکه گفته می شود اختلاسی در شرکت مدیریت اکتشاف شده و از طریق مدیران دوتابعیتی اتفاق افتاده است، گفت که تاکنون به او اعلام نشده که مدیر دوتابعیتی بوده یا خیر. به گفته او ابزاری برای شناسایی مدیران دو تابعیتی در اختیار ندارم اما اگر قوه قضائیه کسانی را معرفی کند، آنها را برکنار می کنم. زنگنه در مجموع این موضوع از نظرش یک تخلف بوده و آن را دزدی می داند تا اختلاس که به دست یکی از مسئولان حسابداری انجام شده که به دنبال آن هستند. زنگنه چند نفر را هم در این مورد برکنار کرده که البته دلیل آن خیانت این افراد نبوده، بلکه به دلیل کوتاهی و قصور بوده و پرونده آنها را به هیئت رسیدگی تخلفات فرستاده اند و در قوه قضائیه در حال بررسی است. همچنین وزیر نفت درباره ورود شرکای بابک زنجانی که برای تسویه بدهی او وارد مذاکره شده اند، این گونه توضیح داد: این موضوع مرتبط با قوه قضائیه است و البته هنوز رقمی از سوی آنها پرداخت نشده است ولی شرکا مدعی شده اند حاضرند این پول را پرداخت کنند و مذاکراتی داشته اند اما هنوز مبلغی دریافت نشده است. بدهی و سود طلب از زنجانی حدود سه ونیم میلیارد دلار است ولی آنچه تاکنون گرفته ایم حدود دوهزار میلیارد تومان است.
                