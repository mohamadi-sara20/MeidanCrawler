سه‌شنبه ۲۳ خرداد ۱۳۹۶
-----------------------------------------
سرمقاله
-----------------------------------------
مناظره به جای خشم و عصبانیت
-----------------------------------------

                    فضای سیاسی کشور همچنان شاهد رفتارهای بخش هایی از یک جریان سیاسی خاص پس از مشخص شدن نتایج انتخابات 29 اردیبهشت است؛ این جریان خصلت های سیاسی – اخلاقی ای دارد که نمی شود گفت خصلت آنهاست و برای جامعه اهمیتی ندارد؛ در فضای سیاسی کشور و تحولات کشور، این خصلت ها نقش آفرین است و در چندین دهه، نهادینه شده است. بی صبری صفت اول است. بدنه سیاسی و هواداران جریان فوق حاضر نیستند سازوکار طبیعی رسیدن به قدرت را بپذیرند و مراحل آن را طی کنند. آنان باید آماده باشند اگر خواسته آنان از سوی جامعه اجابت نشد، یقه درانی نکنند و از خود بیخود نشوند. این همه در حالی است که آنان واقعا در مسیر ارزش های اخلاقی حرکت کنند که متاسفانه موارد نقض آن از سوی همان جریان، کم نیست. رسیدن به کرسی های پارلمان به رای مردم نیاز دارد. اعتماد مردم را جلب کردن آسان نیست و آنها باید حس کنند یک نامزد دلسوز آنان است و درعین حال، حزب و جمعیت و گروه سیاسی خوش نامی حامی آنان باشد. شاید یک دلیل این بی صبری، این باشد که در برخی موارد دستی بر نهادهای بانفوذ دارند. خدا نکند برخی ابزارهای نظارتی یا گزینشی در اختیار افراد کم صبر قرار بگیرد. خصلت دوم، این است که فکر می کنند هرچه پیام با خشم بیشتری به دیگران رسانده شود، بهتر جا می افتد، درحالی که طبع بشر از افراد عصبانی مزاج گریزان است. جریان یادشده، در انتخابات اخیر تصوری در ذهن داشتند مبنی بر اینکه می توانند روحانی را رئیس جمهور یک دوره ای کنند. علت این بود که در تمام دوره چهارساله دولت یازدهم، از همه ابزارها علیه دولت استفاده کردند و امیدوار بودند در روز موعود، این روش جواب بدهد. در نظرسنجی هایی که صداو سیما انجام می داد و اینها را به اشتباه انداخت، تصور می کردند رای منفی دکتر روحانی بسیار بالاست، درحالی که چنین نبود.حتی بر فرض محال که چنین هم بود، خود نامزد آنان هم باید جذابیت لازم را می داشت و فرد باید خودش امکان رای آوری داشته باشد. آنان روحانی را متهم به رقیب هراسی می کردند درحالی که روش و ادبیات خود آنها، این هراس را در دل مردم ایجاد کرده است. همه اینها سبب شده بعد از اعلام نتایج انتخابات، نوعی بهت و حیرت بین آنها ایجاد شود. آنان باید بدانند قانون فراتر از همه چیز است. قانون می گوید انتخاباتی برگزار شده و مراحل تایید آن هم طی شده است. در کشور قانون مند جریان سیاسی که مدعی اخلاقیات و معنویات باشد، نمی تواند با بی صبری به پیش برود. بخشی از این ادبیات خشن در فضای مجازی و از سوی برخی نویسندگان و گویندگان دست راستی بیان می شود. تداوم این فضا نه به نفع کشور و نه به نفع جریان مورد اشاره است، چون نمی توانند بر هواداران خود بیفزایند. نفوذ اجتماعی یک جریان، در زدن حرف قابل پذیرش است و نمی توانند حقانیت خود را با این شیوه ثابت کنند.اگر حرف متین و منطقی وجود دارد، در فضای آرامش بهتر می توانند طرح کنند. به جوانان اصلاح طلب هم باید گفته شود از روش های تحقیرآمیز بپرهیزند و با صبوری و متانت با طرف مقابل مواجه شوند. باید فضایی را فراهم کنند تا طرف مقابل، پژواک صدای خود را بشنود که خوشبختانه در فضای مجازی تا حدی این اتفاق افتاده است؛ ما باید به گفت وگوهای روشن و مشخص بپردازیم و افراد رودررو سخن بگویند. باید فضای خشم را با برگزاری مناظره و مباحثه مدیریت کرد و از بزرگان اصولگرا خواست کار جدی حزبی و سیاسی را در دستور کار قرار دهند. برگزاری جلسات بحث و گفت وگو بین ما و آنها باعث خواهد شد اگر حرف متین و پذیرفتنی وجود دارد، حتی به دولت منتقل شود تا در دستور کار قرار بگیرد. اگر دولت بیراهه می رود، اصولگرایان می توانند با طرح نظرات کارشناسی با کلام متین و وزین، آن را اصلاح کنند. نباید روش احمدی نژاد مد نظر آنها باشد که کاستی های رقیب را برای استفاده در بگم بگم ها، نادیده بگیرند. اینکه فقط خشم و انگ زدن از یک جریان سیاسی دیده شود، برازنده آنها نیست.
                