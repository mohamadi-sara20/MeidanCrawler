چهار‌شنبه ۱۷ خرداد ۱۳۹۶
-----------------------------------------
type_unknown
-----------------------------------------
سناریو های حذف و اضافه کابینه
-----------------------------------------

                    «... ما البته در چهار سال دولت یازدهم، به دلایلی یک مقدار سخت گیری نکردیم... همه افراد در دولت بدون استثنا زحمت کشیدند... اما همه هم یک جور نبودند... بعضی ها با همه توان آمدند. ما روستایی هستیم، به قولی بعضی ها گیوه را ور کشیدند و به میدان آمدند... اما بعضی هاا پاشنه گیوه شان خوابیده بود، ور نکشیدند و لخ لخ کردند». این سخن حسن روحانی که پس از پیروزی در انتخابات 29 اردیبهشت و در ضیافت افطاری با وزیران، روسای سازمان ها، مدیران و استانداران بیان شد، احتمال تغییر در کابینه را از مرحله گمانه زنی گذراند و به یقین تبدیل کرد. حالا به نظر می رسد عزم روحانی برای تغییر ترکیب کابینه دوازدهم جزم شده است؛ تا جایی که محمدعلی نجفی، مشاور رئیس جمهوری، در گفت وگو با تسنیم پیش بینی کرده 50 درصد کابینه فعلی تغییر خواهد کرد. اکنون که تغییر کابینه قطعی شده، پرسش اصلی این است که تغییرات به کدام اعضای کابینه خواهد رسید؟ شنیده ها حاکی از آن است که برای هم اندیشی در این باره، جلساتی با حضور رئیس دولت اصلاحات، چهره های اصلاح طلب و چند نماینده از دولت تشکیل شده است. در این جلسات درباره اینکه تغییرات کابینه حول چه وزارتخانه هایی می چرخد، بحث شده است. همچنین درباره گزینه های که می توانند جایگزین وزرای فعلی باشند هم صحبت شده است. بر اساس آنچه از این جلسه ها شنیده شده، جایگاه سخنگویی دولت، وزارت کشور، وزارت علوم، وزارت آموزش و پرورش، ریاست دفتر رئیس جمهوری، وزارت صنایع و بازرگانی و وزارت راه و شهرسازی، ازجمله وزارتخانه هایی هستند که دستخوش تغییر قرار خواهند گرفت. اما گزینه های پیشنهادی چه کسانی هستند؟ گفته می شود محمد شریعتمداری، رئیس ستاد انتخاباتی روحانی که در دولت یازدهم معاونت اجرائی ریاست جمهوری را برعهده داشت، برای وزارتخانه های «کشور»، «صنعت، معدن و تجارت» و همچنین ریاست دفتر رئیس جمهور پیشنهاد شده است. البته وزارت «صنعت، معدن و تجارت» ازجمله وزارتخانه هایی است که دولت قصد دارد لایحه تفکیک آن را به انضمام تفکیک وزارتخانه های «راه وشهرسازی» و «تعاون، کار و رفاه اجتماعی» به مجلس تقدیم کند. در صورت تفکیک بخش صنایع از بازرگانی، شریعتمداری در عین حال گزینه پیشنهادی برای وزارت صنایع هم هست. شنیده شده در این صورت، معاون شریعتمداری، «حسن یونس سینکی» هم یکی از گزینه های وزارت بازرگانی محسوب می شود. سینکی همچنین معاون شریعتمداری در زمان تصدی او بر این وزارتخانه در دولت اول اصلاحات بود. شهیندخت مولاوردی، معاونت امور زنان و خانواده ریاست جمهوری، ازجمله چهره های موفق دولت یازدهم است که به عنوان گزینه پیشنهادی وزارت آموزش و پرورش مطرح است و احتمال دارد جانشین فخرالدین دانش آشتیانی شود رضا فرجی دانا که نتوانست از مجلس دهم برای وزارتخانه «علوم، تحقیقات و فناوری» رای اعتماد بگیرد، اکنون بار دیگر از گزینه های پیشنهادی این وزارتخانه است و ممکن است جایگزین محمد فرهادی شود. از محمد ستاری فر و محمدعلی نجفی هم به عنوان گزینه های وزارت «تعاون، کار و تامین اجتماعی» نام برده می شود. این دو چهره البته جزء گزینه های پیشنهادی سازمان برنامه و بودجه هم هستند. اما به نظر می رسد که در ساختار سازمانی جدیدی که هنوز نهایی نشده است، محمد نهاوندیان، رئیس دفتر رئیس جمهوری هم وارد کابینه خواهد شد و یکی از گزینه های وزارت صنایع (بعد از تفکیک) است. به این ترتیب علاوه بر شریعتمداری، مرتضی بانک، معاون سرپرست کل نهاد ریاست جمهوری و محمود واعظی، وزیر ارتباطات و فناوری هم از دیگر گزینه هایی هستند که به جای نهاوندیان پیشنهاد شده اند. چهره هایی که هر دو از اعضای حزب اعتدال و توسعه به شمار می آیند. عباس آخوندی، وزیر «راه و شهرسازی» از گزینه هایی است که موافقان و مخالفان جدی دارد؛ با این حال اگر بنا به تفکیک وزارتخانه باشد، آخوندی همچنان از گزینه های احتمالی وزارت مسکن است و معاون او یعنی محمد سعیدنژاد احتمالا برای وزارت راه پیشنهاد خواهد شد. از علی افشانی، استاندار فارس هم به عنوان یکی از گزینه های احتمالی وزارت راه و شهرسازی نام برده شده است. حسن قاضی زاده هاشمی، وزیر بهداشت - چنانچه خودش بخواهد از حضور در کابینه دوازدهم انصراف بدهد - ظفرقندی و حریرچی (معاون قاضی زاده) ازجمله گزینه های احتمالی و جایگزین او خواهند بود.در این جلسه ها گویا درباره گزینه های احتمالی شهرداری پایتخت هم بحث شده. حبیب الله بیطرف، محمود حجتی، علی عبدالعلی زاده، رضا اردکانیان و پیروز حناچی در کنار محسن مهرعلیزاده و محسن هاشمی ازجمله گزینه ها هستند.اسماعیل گرامی مقدم، از اعضای شورای مرکزی حزب اعتماد ملی، هم در این باره به «شرق» گفته: «پیشنهاد این است که اعضای منتخب شورای شهر هرکدام سه گزینه را برای شهرداری معرفی کنند. این چهره های پیشنهادی در فرایند امتیازبندی، در نهایت به پنج نفر می رسند. از این میان سه نفر انتخاب خواهد شد و در نهایت دو نفر برای رقابت و رای گیری باقی خواهند ماند».
                