چهار‌شنبه ۲۳ فروردین ۱۳۹۶
-----------------------------------------
type_unknown
-----------------------------------------
تبلیغات زود هنگام حامیان رئیسی
-----------------------------------------

                    گروه سیاست: سه بار تاکید کرد موضوع صحبتش فقط درباره حضرت علی(ع) است؛ دو بار ابتدای سخنرانی و یک بار هم در پایان؛ ولی تراکت های «خدا را شکر رئیسی آمد»، بین افراد حاضر در مسجد «حوری» محله بلوار قیام تهران دیده می شد؛ تراکت هایی که چند بار پخش و جمع شد. منتشرکنندگان تراکت ها هم خودشان را این گونه معرفی کرده بودند: «پویش بزرگ مردمی حمایت از خادم امام رضا(ع) در انتخابات ریاست جمهوری». روی این تراکت ها نوشته شده بود: «خدا را شکر رئیسی آمد». شاید برخی افراد حاضر در مسجد هم می دانستند این اقدام می تواند به نوعی تبلیغات زودهنگام انتخاباتی تلقی شود و به همین خاطر اقدام به جمع کردن آنها می کردند. حجت الاسلام «سیدابراهیم رئیسی»، تولیت آستان قدس، روز یکشنبه در بیانیه ای از کاندیداشدن خود در دوازدهمین دوره انتخابات ریاست جمهوری خبر داده بود. طبق «ماده 66» قانون انتخابات، «فعالیت های انتخاباتی نامزدهای ریاست جمهوری رسما از تاریخ اعلام اسامی آنان به وسیله وزارت کشور آغاز و تا 24 ساعت قبل از شروع اخذ رای، خاتمه می پذیرد».تراکت های «پویش بزرگ مردمی حمایت از خادم امام رضا(ع) در انتخابات ریاست جمهوری» دوشنبه 21 فروردین در حالی در مسجد محل سخنرانی «رئیسی» پخش شده بود که هنوز ثبت نام از نامزدهای انتخابات شروع نشده بود که وزارت کشور بخواهد اسم نهایی نامزدها را اعلام کند؛ اما تراکت های «خدا را شکر؛ رئیسی آمد»، در دست برخی افراد حاضر در محل بود.حضور معاونان دولت احمدی نژادقرار بود تولیت آستان قدس پس از نماز مغرب و عشا، در مسجد «حوری» سخنرانی کند. هم زمان با اذان مغرب، مسجد نیمه خالی، پر شد. پیش از آغاز نماز جماعت، «حسین الله کرم» هم در مسجد دیده شد. پس از نماز، برخی مسجد را ترک کردند و برخی دیگر وارد شدند و جا بازتر شد. هنوز رئیسی نیامده بود؛ ولی تراکت های «رئیسی آمد» دیده می شد. چند نوجوان این تراکت ها را در دست داشتند. وقتی از آنها پرسیده شد چه کسی اینها را به شما داده، نمی دانستند و فقط گفتند یک آقایی اینها را داد. یک ربع، بیست دقیقه بعد، یک آقایی هم آمد و تراکت ها را از دست آنها گرفت؛ آنها هم با لبخند تراکت ها را دادند.پس از نماز، حاضران منتظر ورود رئیسی بودند؛ ولی یک مداح آمد و مشغول مولودی خواندن شد. مولودی هم تمام شد؛ ولی رئیسی نیامد؛ اما «محمدرضا میرتاج الدینی»، از معاونان دولت احمدی نژاد، وارد مسجد شد. «محمدعلی رامین»، معاون مطبوعاتی وزارت ارشاد دولت احمدی نژاد، هم در مسجد حاضر شد و کنار میرتاج الدینی نشست. در همین حول وحوش بود که یک روحانی آمد و مشغول سخنرانی شد. اواسط سخنرانی او بود که اعلام شد رئیسی به مسجد رسیده. خبرنگاران داخل مسجد جلوی در اصلی منتظر ورود رئیسی بودند؛ ولی او از در پشتی وارد شد. خبرنگاران و بخشی از حاضران به آن سمت رفتند. شعارهایی از سوی حاضران داده شد: «صلی علی محمد؛ یاور رهبر آمد»؛ «صلی علی محمد؛ بوی بهشتی آمد»؛ «صلی علی محمد؛ خادم ملت آمد». رئیسی با همراهانش بین خبرنگاران و برخی حاضران به سمت جلوی مسجد رفت. هنگام عبور در طول مسجد، ازدحام زیاد و یکی از شیشه های آبدارخانه مسجد خرد شد. رئیسی و همراهانش در نهایت به محل سخنرانی رسیدند. جایگاه سخنرانی رئیسی، یک چارچوب چوبی مانند بود که بر دیوار آن عکس های امام، رهبری و شهدا نصب شده بود. رئیسی بر صندلی که جلوتر از چارچوب قرار داشت، نشست و یک میکروفون را در دست گرفت و سخنانش را آغاز کرد: «در این مجلس و این مسجد، من به دعوت امام جماعت محترم و برای سیزدهم رجب روز ولادت امیرمومنان(ع) آمده ام و بنایم فقط عرض ارادت به امیرمومنان است. بحث دیگری جز موضوع بسیار مهم و محوری حضرت علی(ع) نخواهم داشت؛ بنابراین در این چند دقیقه عرض سلام می کنم خدمت امیرالمومنین؛ مسائل دیگر را در زمان های دیگر می شود بیان کرد. این زمان مناسب این بحث نیست؛ بنابراین با ارادتی که به همه دوستان و عزیزان دارم، عرض می کنم بنای مطالب و عرض بنده، فقط حول محور شخصیت امیرمومنان خواهد بود. آن هم یک سخن کوتاه؛ ان شاءالله در فرصت های بعدی اگر عمری باقی ماند، سخنانی خواهیم داشت».ضرغامی هم رسیداو پس از این توضیحات وارد بخش اصلی سخنانش شد. او گفت: «اگر انسان بخواهد خودش و جامعه را از همه آسیب ها حفظ کند، باید پیرو آن آقایی باشد که فرمود ای مالک مردم دو جورند؛ یا در دین با تو برابر و هم کیش اند یا در آفرینش و خلقت با تو هم آفرینش اند. ما پیرو آن آقایی هستیم که در عبودیت در قله، در مردم داری، در مبارزه با ظلم و فساد در صدر است. ما پیرو آن آقایی هستیم که انسان فکر نمی کند وقتی در مقابل یک یتیم، بی نوا و مستمند می ایستد، همان آقایی است که در مقابل فاسدین و ناکثین ایستاده است».اواسط سخنرانی رئیسی بود که «عزت الله ضرغامی»، از نامزدهای «جمنا» و رئیس اسبق سازمان صداوسیما، از همان دری که رئیسی آمد، وارد مسجد شد. او جلوی مسجد رفت و نزدیکی های صندلی رئیسی نشست. هنگام نشستن، دستی بالابرد و سلام علیکی با رئیسی کرد. پس از آن، رئیسی هم سخنانش را ادامه داد. باز هم تراکت های «خدا را شکر رئیسی آمد» بین حاضران دیده می شد؛ چندین نفر در نقاط مختلف مسجد، تراکت ها را بالاگرفتند که تعدادی از آنها از سوی برخی افراد جمع شد.رئیسی سخنانش را ادامه داد: «ما پیرو آقایی هستیم که در برابر قاسطین، مارقین و ناکثین قاطعانه ایستاد. همین آقا وقتی در برابر محرومان و یتیمان جامعه قرار می گرفت آدم فکر نمی کرد که ایشان همان آقا باشد».این جملات را در بخش های پایانی سخنانش گفت و در آخر باز هم تاکید کرد که سخنرانی اش فقط مربوط به امام علی(ع) است: «بحث امشب درباره امیرالمومنین(ع) است. نمی خواهم بحث دیگری جز امیرالمومنین(ع) داشته باشم اما در آینده اگر عمری باقی بود و توفیق شد، در زمان دیگر عرایض و نکاتی باشد، صحبت خواهیم کرد اما این جلسه مربوط به امیرالمومنین(ع) است».پایان جلسهجلسه تمام شد و رئیسی که از در پشتی وارد شده بود، از در اصلی مسجد خارج شد. بخشی از جمعیت داخل مسجد، در بلوار قیام ایستاده بودند. خبرنگاران هم منتظر خروج رئیسی بودند تا سوال هایشان را از او بپرسند. بلوار قیام به علت اجرای پروژه شهری باریک شده بود؛ به اندازه پارک کردن یک خودرو و عبور یک خودرو دیگر. خودروهایی که قرار بود رئیسی را سوار کنند، جلوی مسجد آمدند. در بین فشار جمعیت حاضر که سعی می کردند خودشان را به رئیسی برسانند، همراهانش او را همراهی می کردند. او خواست سوار پژوی اولی شود، ولی یک نفر از تیم همراه رئیسی با صدای بلند گفت که «عقبی را سوار شوید». رئیسی را به پژوی دوم رساندند و سوار شد. خودروی حامل رئیسی از بین جمعیت حاضر در بلوار باریک شده قیام، عبور و محل را ترک کرد؛ بدون ایجادشدن فرصت پاسخ گویی به سوالات خبرنگاران. هرچند حضور رئیسی در تهران آن هم شب قبل از آغاز ثبت نام ریاست جمهوری، این احتمال را به وجود آورد که او احتمالاسه شنبه برای ثبت نام به وزارت کشور می رود، ولی او روز سه شنبه در مشهد بود و برای ثبت نام باید تا پایان فرصت ثبت نام ها یک روز دیگر به تهران بیاید تا راهی ستاد انتخابات شود.روی دیوارهای کنار مسجد پوسترهای برنامه سخنرانی رئیسی نصب شده بود؛ البته منحصر به آنجا نبود؛ چند خیابان پایین تر و حوالی میدان خراسان روبه روی «حسینیه پیروان حضرت مهدی(عج)» هم پوسترهای سخنرانی دیده می شد؛ سخنرانی ای که سخنرانش تاکید داشت فقط با محوریت امام علی(ع) است و نه بحث دیگر، ولی تراکت های «پویش بزرگ مردمی حمایت از خادم امام رضا(ع) در انتخابات ریاست جمهوری» بین حاضران دیده می شد.محمدعلی رامین: کار احمدی نژاد، بقایی و مشایی سبک سرانه بودآخرین روز سال 95، «احمدی نژاد، بقایی و مشایی» ویدئویی در فضای مجازی منتشر کردند که هرکدام مشغول شعرخواندن هستند و در پایان سه نفری دستانشان را بالامی گیرند و هم صدا می گویند: «زنده باد بهار؛ زنده باد ایران». «محمدعلی رامین» معاون مطبوعاتی وزارت ارشاد احمدی نژاد در دولت دهم، در کانال تلگرامی اش، این سه نفر را «سه دلقک بهاری» خطاب کرد. از رامین که دوشنبه شب در مراسم سخنرانی رئیسی در مسجد حوری تهران حاضر شده بود، درباره این عباراتش و حمایتش از رئیسی پرسیدم: شما درباره آقایان احمدی نژاد، بقایی و مشایی از عنوان «سه دلقک بهاری» استفاده کردید. دلیل استفاده تان از این عبارت چه بود؟من شئونات نظام اسلامی را شئونات مقدسی می دانم که هرکسی که یکی از مناصب مقدس نظام جمهوری اسلامی را برای مدتی در اختیار گرفت، موظف است پس از آن هم، این شان را حفظ کند. یعنی اگر هر رفتاری که ممکن است از یک فرد عادی قابل قبول باشد، از آن فرد مسئول سابق سر بزند، باید منطبق باشد بر آن شانی که داشته. در غیر این صورت ضایع کردن و کم بهاکردن آن مقامی است که سابقا داشته است. یعنی به نظر شما آقایان بقایی و مشایی و در راسشان احمدی نژاد، مقام سابق خود را ضایع کردند؟من فکر می کنم رفتار آقایان سبک سرانه بود و در شان رئیس جمهوری سابق ما نبود. حالامن کاری به دو آقای دیگر ندارم ولی حداقل در شان آقای احمدی نژاد نبود. یعنی در شان آقای مشایی بود؟نمی دانم. حضورتان در اینجا برای تایید آقای رئیسی و اعلام حمایت از ایشان است؟افرادی امثال بنده به دنبال راهکارهایی برای اداره حکومت و نظام و مملکت خودشان هستند و خیلی وابسته به افراد نیستند. هر شخصی که بتواند بهتر، سالم تر و قدرتمندتر کشور را به عزت، اقتدار، امنیت، رفاه و عدالت برساند، برای ما بهتر است. به نظر شما آقای رئیسی این مشخصات را دارد؟حاج آقای رئیسی جزء شخصیت های ممتازی است که در این دوره از انتخابات ریاست جمهوری اعلام آمادگی کردند و به هرحال شایستگی های ایشان را نسبت به سایرین ممتاز می دانم.
                