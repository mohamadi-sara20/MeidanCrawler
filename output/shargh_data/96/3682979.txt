پنج‌شنبه ۷ دی ۱۳۹۶
-----------------------------------------
type_unknown
-----------------------------------------
جزئیات سهو قلم جناب مرتضوی!
-----------------------------------------

                    گروه اقتصاد: روز سه شنبه بود که علی ربیعی، وزیر کار، تعاون و رفاه اجتماعی، در مجلس حاضر شد تا به سوال یکی از نمایندگان درباره یکی از صندوق های بازنشستگی پاسخ دهد. ربیعی در صحن علنی مجلس در دفاع از عملکرد خود به ابرچالش صندوق های بازنشستگی کشور به عنوان یکی از چند ابرچالش اساسی ایران اشاره کرد و گفت: از 18 صندوق بازنشستگی کشور تنها یکی هنوز سرپاست و باقی صندوق ها ورشکسته شده اند. آن «یک» صندوق غیرورشکسته کشور اما همان صندوق تامین اجتماعی است که البته هم زمان بزرگ ترین صندوق بیمه ای کشور نیز هست؛ صندوقی که امروز اگرچه هنوز ورشکسته نیست، اما تراز عملیاتی منفی را تجربه می کند و در سراشیبی سقوط به همان دره ای قرار دارد که صندوق های بازنشستگی دیگر یکی پس از دیگری در آن سقوط کرده اند. در این بین دلایل زیادی برای «مصیبت» امروز صندوق های بازنشستگی ذکر می شود که یکی از مهم ترین آنها حیف ومیل و عدم مدیریت درست منابع آنهاست... نکته ای که چند روز قبل در مصاحبه ای که با مصطفی ترک همدانی، وکیل کارگران شاکی پرونده تامین اجتماعی، انجام دادم مشهود بود و می توان گفت یک عبارت را به ادبیات سیاسی و اقتصادی ایران اضافه کرد: «سهو قلم». تامین اجتماعی و دیگر صندوق های بازنشستگی ایران در دهه های گذشته بیش از هر چیز سهو قلم به خود دیده اند و همین سهو قلم ها در کنار سهو بذل وبخشش ها و سهو مدیریت ها و سهو سیاسی کاری ها کار را به جایی رسانده که هر ماه شاهد اضطراب و نگرانی هزاران بازنشسته صندوق هایی مانند صندوق بازنشستگی فولاد و صندوق بازنشستگی کشوری باشیم؛ نگرانی هایی که اگر روزی به صندوق تامین اجتماعی با بیش از 13 میلیون بیمه شده اصلی و 3،5 میلیون مستمری بگیر برسد، می تواند تبدیل به فاجعه ای شود که کم از زلزله ای هفت ریشتری در تهران نیست. در ادامه به بررسی سهو قلم رخ داده در پرونده تامین اجتماعی می پردازیم.آخرین بازمانده17 صندوق بازنشستگی کشور درحال حاضر دچار مشکلات عدیده هستند. برخی از آنها مانند صندوق بازنشستگی کشوری نیازمند پرداخت ماهانه دولت هستند و اگر دولت به هر دلیلی یکی، دو روز در پرداخت این مبالغ تاخیر کند، شاهد تجمع بازنشستگان در مقابل سازمان ها و مجلس هستیم. تصاویر تجمعات این مردان و زنان کهن سال که با ویلچر و کپسول اکسیژن در برابر ساختمان های دولتی به انتظار حقوقشان می نشینند به تنهایی باید باعث شرم یکایک کسانی باشد که در این صندوق ها مسئولیت داشته اند، اما معضلات این صندوق ها تنها مستمری بگیران را درگیر نمی کند. مثال ساده دراین باره معضلات صندوق بازنشستگی کارکنان بانک هاست که یکی از صندوق های بازنشستگی ورشکسته کشور است. بانک ها که نمی توانند برای پرداخت مستمری بازنشستگان خود روی کمک دولت حساب کنند مجبورند از روش های دیگری این منابع را تهیه کنند. به نظر می رسد یکی از این منابع، تخصیص قسمتی از درآمد حاصل از سود تسهیلات بانکی به این صندوق هاست؛ مسئله ای که باعث می شود بانک ها نتوانند سود تسهیلات را کم کنند و به معنای دیگر بانکداری در ایران «گران تر» تمام می شود. در این بین، صندوق تامین اجتماعی تنها صندوق کشور است که هنوز محتاج پرداختی ماهانه دولت برای مستمری بازنشستگان خود نشده است، اما این به معنی خوب بودن حال صندوق تامین اجتماعی نیست. در گفت وگویی که یک ماه ونیم پیش با یکی از فعالان کارگری درباره این صندوق انجام دادم، گفت که این صندوق برای پرداخت حقوق بازنشستگان خود مجبور به دریافت تسهیلات از بانک شده و ماهانه میلیاردها تومان بهره آن وام ها را پرداخت می کند؛ نکته ای که در گفت وگوی ماه پیشم با سیدتقی نوربخش، مدیرعامل کنونی این صندوق، نیز تایید شد با این تبصره که نوربخش گفت این تسهیلات را از بانکی که متعلق به خود صندوق است گرفته اند، اما چه شد که کار صندوق تامین اجتماعی به اینجا رسید. یکی از معضلات اساسی صندوق تامین اجتماعی در ایران، دخالت مستقیم دولت ها و غیرمستقیم مجلس های مختلف در مدیریت آن است. دولت های مختلف در طول دهه های گذشته با انواع روش ها تلاش کرده اند بر منابع این صندوق مسلط باشند و تیر خلاص در این زمینه نیز آنجا زده شد که در دولت احمدی نژاد ترکیب هیئت آن چنان تغییر کرد که دربست دولتی شد. در چنین شرایطی صندوقی که ثروتش حاصل پرداخت حق بیمه کارگران بود، به قلکی برای دولت ها تبدیل شد. محمد ستاری فر، یکی از چهره های شاخص تامین اجتماعی پس از انقلاب، دراین باره تنها به ذکر یک ضرب المثل اکتفا می کند و می گوید: خرج که از کیسه مهمان بود، حاتم طایی شدن آسان بود. دولت های مختلف هرگز به تعهداتشان در قبال صندوق تامین اجتماعی عمل نکرده اند، آنچنان که بدهی دولت به این صندوق به رقم ترسناک 140 هزار میلیارد تومان رسیده است.سهو قلم هامصطفی ترک همدانی، وکیل کارگران شاکی در پرونده تامین اجتماعی، در گفت وگویی که هفته گذشته با او انجام دادم، فاش کرد که سعید مرتضوی، مدیرعامل سابق تامین اجتماعی، در جلسه دادگاه و در پاسخ به سوال قاضی درباره علت اشتباه نوشتن رقم چک هایی که به بابک زنجانی داده است، گفته: «شب بود، خسته بودم، سهو قلم پیدا کردم»، اما ماجرای چک های تامین اجتماعی که به بابک زنجانی رسید چه بود و چه سهوقلمی در آن اتفاق افتاد؟ نگاهی به اسناد و مدارک به جامانده از دوران مدیریت سعید مرتضوی نشان می دهد اتفاقات رخ داده در آن دوران چیزی فراتر از سهو قلم است. سیدتقی نوربخش، مدیرعامل کنونی سازمان تامین اجتماعی، در این باره می گوید: «تنها به صورت کلی در این حد می توانم بگویم فرایندی که در رابطه با این پرونده انجام شده، برخلاف آیین نامه ها و مقررات مالی سازمان بوده است.برای مثال من به عنوان مدیرعامل سازمان تامین اجتماعی نمی توانم به نام سازمان تامین اجتماعی حساب باز کنم، دسته چک بگیرم و نوعی عملیات مالی را شکل بدهم. سازمان تامین اجتماعی، آیین نامه مالی مدونی دارد که مشخص می کند حساب سازمان را چه مرجعی باید باز کند و چک سازمان را چه کسی یا کسانی باید امضا کنند، اما در موارد مربوط به پرونده اخیر، مقررات آیین نامه مالی سازمان رعایت نشده است».مجتبی نظری، وکیل سازمان تامین اجتماعی در این پرونده، نیز در زمان تنفس دومین جلسه در جمع خبرنگاران گفته بود: «در خصوص واگذاری شرکت های سازمان تامین اجتماعی به بابک زنجانی اهمال کاری شده و این جرم بزرگی است که این پول ها به آدم های متعدد داده شود. وقتی فردی با اطلاعات حقوقی و به عنوان دادستان سابق وارد عرصه ای می شود و برای 444 هزار میلیارد ین ژاپن بدون هر نوع مزایده و کارشناسی یک شبه وارد تفاهم می شود، از دید ما عین تبانی است. این موضوع باید برای او منفعتی داشته باشد وگرنه نمی آید مهم ترین شرکت های سودده سازمان تامین اجتماعی را به دیگری بدهد».بابک زنجانی پول سوخته را نذر تامین اجتماعی کرداما ماجرای این چک ها چیست؟ برای رسیدن به پاسخ این سوال می توانیم از سخنان خود بابک زنجانی در یکی از مصاحبه هایش پیش از دستگیری سر نخ هایی پیدا کنیم. بابک زنجانی در گفت وگو با «ایسنا» خود را یک بسیجی اقتصادی خوانده بود و درباره قرارداد با تامین اجتماعی گفته بود: «من عضو هیئت مدیره یک بانک در مالزی (فرست اسلامیک بانک) هستم. این بانک با سرمایه 104 میلیون دلار فعالیت می کرد و فعالیتش هم نرمال و خوب بوده است. در آن زمان اداره سوییفت پیامی به بانک ارسال کرد و مدت 15 روز وقت داد تا منابع خود را در بانک ها به هر جا که لازم است انتقال بدهیم چون بعد از 15 روز ارتباط سوییفت بانک قطع می شد. منابعی که بالغ بر 13،5 میلیارد یورو بود، به دلیل این عملیات گیر افتاده بود و هیچ بانکی حاضر نبود منابع را دریافت کند. به همین سبب مسئولان، سهام داران و هیئت مدیره بانک علیه من حساس شدند. من باید ذی نفع پول را از نام بانک تغییر می دادم، به همین دلیل تصمیم گرفتم ذی نفع این منابع را به شرکتی غیرقابل تحریم در کشور مانند صندوق تامین اجتماعی برای حفظ و نگهداری منتقل کنم تا شامل تحریم و قفل منابع نشود. برای همین منظور با سازمان تامین اجتماعی برای خرید تعدادی از شرکت های آن تفاهم کردم». این نکته مهم که خود بابک زنجانی می دانسته پولی که بر پایه آن شرکت های تامین اجتماعی را خریداری می کند، پولی درگیر و غیرقابل استفاده است، قسمتی از پازل ماجراست؛ اما داستان وقتی عجیب تر می شود که بدانیم صندوق تامین اجتماعی به مدیریت سعید مرتضوی بابت این قرارداد به بابک زنجانی چک ضمانت نیز پرداخت می کند! در این قرارداد که به امضای سعید مرتضوی و بابک زنجانی می رسد، مقرر می شود مبلغ 442 میلیارد و 524 میلیون و 454 هزار و 500 ین ژاپن از طرف بابک زنجانی به سازمان تامین اجتماعی پرداخت شود، اما او که می دانسته سازمان تامین اجتماعی امکان استفاده از این پول را نخواهد داشت، پیش دستی می کند و خواستار دریافت چک ضمانت به همین مبلغ می شود. در نامه ای که حمید فلاح هروی، رئیس هیئت مدیره هلدینگ سورینت قشم (متعلق به بابک زنجانی) به سعید مرتضوی می نویسد از او می خواهد پنج فقره چک تضمین به مبلغ 442 میلیارد و 524 میلیون و 454 هزار و 500 ین ژاپن برای این شرکت صادر کند. فلاح، متهم ردیف سوم پرونده بابک زنجانی است؛ همان کسی که قاضی مقیسه در دادگاه رسیدگی به اتهاماتش به او می گوید: «شما کسی هستی که دست بابک زنجانی را گرفتی و پیش این نهاد و آن دستگاه بردی. در آن زمان افراد دیگری بودند که می توانستند به کشور کمک کنند اما به خاطر نفوذ شما به بابک زنجانی اعتماد شد». به این ترتیب قرار بر این می شود که سازمان تامین اجتماعی پنج فقره چک به مبالغ 88 میلیارد و 504 میلیون و 890 هزار و 900 ین ژاپن به شرکت سورینت بدهد اما سهو قلم مشهور سعید مرتضوی در همین زمان اتفاق می افتد و نه یک سهو قلم که در واقع پنج سهو قلم رخ می دهد و سازمان تامین اجتماعی پنج فقره چک به مبالغ 88 میلیارد و 904 میلیون و 890 هزار و 900 ین ژاپن (معادل ریالی نرخ روز صرافی بانک ملت یا بانک ملی و نه بانک مرکزی) به بابک زنجانی تحویل می دهد؛ چک هایی که مجموع آن به رقم 444 میلیارد و 524 میلیون و 454 هزار و 500 ین ژاپن، یعنی دو میلیارد ین بیشتر (بیش از 60 میلیارد تومان به نرخ صرافی بانک ملت و بیش از 75 میلیارد تومان به نرخ بازار) از رقم قرارداد می رسد.سهو ی دیگر از صندوق کارگرانجالب اینکه سهو قلم های مدیران سازمان تامین اجتماعی در آن زمان به این هم محدود نمی شود و حتی در نامه ای که در پاسخ به علیرضا محجوب، نماینده مجلس و رئیس هیئت تحقیق و تفحص مجلس، از سازمان تامین اجتماعی می نویسند نیز شماره چک های صادره را اشتباه درج می کنند! قسمت غم انگیز ماجرا اینکه بابک زنجانی چهار فقره از چک های دریافتی از سازمان تامین اجتماعی را به جای پول نفت به وزارت نفت می دهد و یک فقره باقی مانده نیز هنوز مشخص نیست در کجاست؛ به عبارت ساده، بابک زنجانی و دوستانش نفت ملی ما را می فروشند، پولش را دریافت می کنند، شرکت های متعلق به کارگران کشور را نیز می گیرند و چک های تضمین آن را به جای پول نفت به وزارت نفت می دهند! سهو هایی که تاوانش را کارگران و مردم می دهند. در این بین، بابک زنجانی به اعدام محکوم شده است، وکلای شاکی پرونده نیز احکام سنگین تری از سعید مرتضوی دریافت کرده اند و تلاش های وزارت اطلاعات و قوه قضائیه برای بازگرداندن این سرمایه بر بادرفته ادامه دارد.
                