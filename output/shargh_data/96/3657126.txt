یک‌شنبه ۱۴ آبان ۱۳۹۶
-----------------------------------------
type_unknown
-----------------------------------------
استعفا در ریاض پیام به تهران
-----------------------------------------

                    گروه سیاست: روز گذشته منطقه تحت تاثیر یک خبر مهم قرار گرفت، خبری که از ریاض مخابره شد اما به بیروت مرتبط بود. «سعد حریری، نخست وزیر لبنان کناره گیری کرد»، روز گذشته دقیقا یک سال و یک روز از نخست وزیری او گذشته بود، نخست وزیری پر لف و نشری که بعد از دو سال التهاب در لبنان و بعد از بده وبستان های سیاسی جدی بین قدرت های بزرگ منطقه ای به دست آمده بود. سعد حریری برای دومین بار نخست وزیری لبنان را تجربه می کرد. دور پیشین نخست وزیری او نیز دو سال به طول انجامید.حریری، رهبر جریان المستقبل و یکی از رهبران ائتلاف 14 مارس است. ائتلافی که به عنوان نزدیکان عربستان سعودی و مخالف جمهوری اسلامی ایران در لبنان شناخته می شوند. در مقابل این گروه، 8 مارسی ها قرار دارند که هوادار جمهوری اسلامی ایران هستند.استعفای سعد حریری هم زمان با حضور علی اکبر ولایتی مشاور بین الملل مقام معظم رهبری در بیروت رخ داد. حریری که در سفر عربستان سعودی به سر می برده، برای ملاقات با ولایتی به بیروت بازگشت و روز جمعه این دیدار انجام شد اما او بار دیگر به ریاض بازگشت و روز شنبه خارج از مرز کشورش استعفا داد. استعفای او همراه بوده با ادعاهایی شدیدا ضد ایرانی که در مورد نفوذ ایران در منطقه و لبنان مطرح می شد. از ریاض به ریاض استعفای سعد حریری از ریاض اعلام شده و این در حالی است که او شدیدا به عنوان چهره ای نزدیک به عربستان شناخته می شود. در مقابل او، میشل عون، رئیس جمهوری این کشور چهره ای نزدیک به حزب الله لبنان است که نزدیکی اش به ایران، قابل کتمان نیست. همه اینها در صحنه پیچیده سیاسی لبنان در شرایطی کنار هم قرار می گیرند که تقسیم سمت های سیاسی در لبنان نتیجه یک تقسیم قدرت طایفه ای و قبیله ای است؛ سیستمی که فرقه های مختلف و ادیان متفاوت در صحنه قدرت نقش دارند. مسیحیان و مسلمانان سنی و مسلمانان شیعه. طبق توافق طایف، رئیس جمهور از میان مسیحیان مارونی، نخست وزیر از میان مسلمانان سنی مذهب، رئیس پارلمان از بین شیعیان و معاون نخست وزیر از بین مسیحیان ارتدوکس انتخاب می شود. سیستم سیاسی در لبنان پارلمانی است و پارلمان دارای 128 کرسی است که به طور مساوی بین مسیحیان و مسلمانان تقسیم شده است. توافق طایف، در سال 1990 به جنگ های داخلی 15ساله در لبنان پایان داد. تا قبل از این توافق، سهم مسیحیان در قدرت سیاسی بیشتر از مسلمانان بود و تقسیم بندی به صورت 5 - 3 - 2 به ترتیب مسیحی-سنی-شیعه انجام می شود.اما ماجرای لبنان بعد از ترور رفیق حریری نخست وزیر لبنان در فاصله سال های 1992 تا 1998 و 2000 تا 2004 و رهبری پنج کابینه در این کشور، شکلی پیچیده به خود گرفت. این ترور که ادعاهایی نسبت به نقش ایران در آن مطرح شد، موجب شکل گیری دو جریان سیاسی پرنفوذ در لبنان شد، جریان 14 مارس با نزدیکی به عربستان سعودی و 8 مارس با نزدیکی به حزب الله و ایران.گروه 8 مارس درپی گردهمایی سال 2005 حزب الله در بیروت و به دنبال مخالفت با خلع سلاح این گروه، حمایت از سوریه و مقاومت در برابر اسرائیل، شکل گرفت. جبهه متحدی که برگرفته از حزب الله، حزب امل و حزب مسیحی آزاد بود و بعدها جریان های دیگری نیز به آن اضافه شدند. هم زمان با ترور حریری و با کمک کشورهایی مانند آمریکا، فرانسه، عربستان سعودی و مصر، جریان دیگری با نام 14 مارس در درون لبنان شکل گرفت که خواستار خروج سوریه از لبنان و خلع سلاح مقاومت شد. ادعاهای سعد سعد حریری اکنون از شباهت شرایط استعفایش با زمان ترور پدرش سخن گفته است. در بیانیه استعفایی که از ریاض خواند، آمده «فضا در لبنان شبیه فضای حاکم بر کشور قبل از ترور رفیق حریری، نخست وزیر فقید لبنان است و اینکه احساس می کند عده ای برای قتل او نقشه می کشند».به گزارش ایسنا به نقل از العربیه، حریری گفت: ما هرگز نمی پذیریم لبنان اساس تهدید امنیت منطقه باشد. وی مدعی استفاده حزب الله لبنان از سلاح علیه لبنانی ها و سوری ها شده و باعث ایجاد «مشکلات بسیاری» برای لبنانی ها شده است.او درباره دلیل استعفایش «دخالت های ایران» را عامل اصلی این اقدام اعلام کرده است. حریری مدعی شد: ایران تمایل زیادی برای نابودی جهان عرب دارد و هر جا که ایران باشد، مشکلات و فتنه ها سر باز می کند. حریری گفت با تمام تلاش خود برای حفظ بی طرفی لبنان در مسائل منطقه اما ایران مشکلاتی که هست را برای لبنان به ارمغان آورد. حزب الله به عنوان بازوی ایران نه تنها در لبنان بلکه در تمام جهان عرب فعالیت می کند و با زور سلاح آنچه هست را به عنوان امر واقع بر ما تحمیل کرده است. نخست وزیر مستعفی لبنان مدعی شد: شری که ایران در منطقه می پراکند به خود آن باز خواهد گشت. حزب الله به عنوان عامل ایران با دخالتی که در دیگر کشورها می کند، مشکلات بسیاری برای جهان عرب ایجاد کرده است. واکنش ایران به ادعاهای حریریعصر روز شنبه بهرام قاسمی در واکنش به استعفای نخست وزیر لبنان و بیان مطالب ضدایرانی در متن استعفانامه او گفت: «استعفای ناگهانی آقای حریری و بیان آن در کشوری دیگر نه تنها مایه تاسف و شگفتی است بلکه نشان دهنده بازی ایشان در زمینی است که بدخواهان منطقه طراحی کرده اند و برنده این میدان نه کشورهای عربی و اسلامی بلکه رژیم صهیونیستی است که حیات خود را در تنش «در» و «میان» کشورهای مسلمان منطقه تعریف کرده است. به گزارش ایسنا، این دیپلمات ارشد کشورمان افزود: «در شرایطی که به پایان داعش و جولان گروه های تروریستی در برخی کشورهای منطقه نزدیک می شویم، باید تلاش کرد با آرام کردن فضا به جبران خسارت های وارده به وسیله تروریست های دست پرورده آمریکا و متحدان منطقه ای و بازسازی کشورهای آسیب دیده از سال ها جنگ و ویرانی پرداخت».سخنگوی وزارت امور خارجه با رد اظهارات آقای حریری علیه نقش منطقه ای ایران، گفت: «تکرار اتهامات واهی و بی اساس صهیونیست ها، سعودی ها و آمریکایی ها علیه ایران توسط نخست وزیر مستعفی لبنان، گواه این است که این استعفا نیز سناریوی جدیدی برای تنش آفرینی تازه در لبنان و منطقه است اما بر این باوریم مردم مقاوم لبنان از این مرحله نیز به راحتی عبور خواهند کرد».قاسمی افزود: «جمهوری اسلامی ایران همواره خواستار حفظ صلح و ثبات در کشورهای منطقه است و منافع خود را در امنیت، ثبات و رونق اقتصادی تمامی کشورهای همسایه و منطقه تعریف کرده است و به همین منظور مبارزه با ناامنی، بی ثباتی و گروه های افراطی و تروریستی را برای آرامش همه کشورها در اولویت سیاست های منطقه ای خود قرار داده است». سخنگوی وزارت امور خارجه در پایان با اشاره به روابط ممتاز دو کشور ایران و لبنان نیز گفت: «جمهوری اسلامی ایران همان طور که رئیس جمهور لبنان نیز در سخنان اخیر خود بر روابط خوب سیاسی دو کشور تاکید و هرگونه اتهام دخالت ایران در لبنان را رد کرد، همواره به استقلال و حفظ ثبات و آرامش این کشور احترام گذاشته و آمادگی خود را برای همکاری با دولت لبنان در زمینه های مورد علاقه دو کشور اعلام کرده است».دفتر ریاست جمهوری لبنان اعلام کرده، میشل عون، رئیس جمهوری تماس تلفنی را از سعد حریری دریافت کرده و حریری در این تماس او را در جریان استعفایش گذاشته است. عون منتظر بازگشت حریری به لبنان است تا از شرایط استعفایش بیشتر مطلع شود. این در حالی است که منابع وزارتی لبنان دراین باره گفتند، اعمال فشارهای زیادی روی حریری برای اعلام استعفایش وجود داشته است.این منابع افزودند، ریاست جمهوری لبنان شدیدا از شیوه اعلام استعفای سعد حریری ناراضی است. اما رئیس جمهور هر آنچه لازم است را برای ادامه حیات یک کشور دموکرات انجام خواهد داد. ملاقات ولایتی با میشل عونعلی اکبر ولایتی روز شنبه در لبنان با میشل عون، رئیس جمهوری و جبران باسیل، وزیر خارجه این کشور، ملاقات کرد. به گزارش تسنیم به نقل از خبرگزاری ملی لبنان، علی اکبر ولایتی در دیدار با میشل عون، رئیس جمهوری لبنان، درودهای مقام معظم رهبری و رئیس جمهور ایران را به او منتقل و بار دیگر از رئیس جمهور لبنان برای سفر رسمی به تهران دعوت کرد.قرار بود میشل عون در ماه اکتبر به تهران سفر کند؛ اما این سفر فعلا به زمانی نامعلوم موکول شده است.ولایتی، در این دیدار تلاش های میشل عون برای محافظت از ثبات لبنان را ستود که این امر به کسب پیروزی علیه گروه های تروریستی در منطقه جرود لبنان کمک کرد. میشل عون، رئیس جمهور لبنان، نیز در این دیدار گفت: جمهوری اسلامی ایران می تواند نقش موثری در دستیابی به راه حلی درباره مشکلات آوارگان سوری و کمک به آنها برای بازگشت به سرزمین خود، به ویژه در مناطق برخوردار از ثبات امنیتی، ایفا کند. اکنون بیش از یک میلیون و 600 هزار آواره سوری در لبنان زندگی می کنند که لبنان توانایی بار سنگین ناشی از این آوارگی را ندارد و هدف از تحرک منطقه ای و بین المللی لبنان، درخواست از جامعه بین المللی و سازمان ملل برای تسهیل بازگشت آوارگان است.میشل عون گفت: برخی از مواضع بین المللی در قبال این مسئله، همسو و هم نوا با تمایل لبنان نیست و این امر سوالات زیادی را درباره علت تاخیر در این بازگشت ایجاد می کند. او به تمایل لبنان برای تقویت روابط دوجانبه و توسعه آن در همه زمینه ها و نیز سفر به تهران اشاره کرد. ولایتی در این دیدار ضمن اشاره به اینکه امروز لبنان بیشتر از تمام کشورهای منطقه و عربی امنیت و ثبات دارد، گفت: توافق سیاسی و عبور از برخی مشکلات سیاسی در زمان ریاست جمهوری میشل عون، نشان دهنده پیروزی و دستاورد ملت برادر، لبنان، است. یک روز قبل از استعفاولایتی یک روز پیش تر یعنی روز جمعه، با سعد حریری ملاقات کرده بود. به گزارش ایرنا، ولایتی در این دیدار گفت: ایران از دولت ائتلافی در لبنان حمایت می کند. او بعد از دیدار با نخست وزیر لبنان، این دیدار را خوب و ارزنده توصیف کرد و گفت: رابطه ایران و لبنان رابطه ای سازنده است و ایران همواره از استقلال لبنان حمایت می کند. ولایتی وجود دولت ائتلافی متشکل از 8 مارس و 14 مارس را موفقیتی برای همه دانست و گفت: من در دیدار با حریری در جریان گزارش اقدامات دولت لبنان در ثبات بخشی به لبنان و مبارزه با گروه های تروریستی قرار گرفتم. موفقیت دولت لبنان در مقابله با گروه های تروریستی و نیز شکست های اخیر تروریست ها در سطح منطقه، دستاوردی برای همه منطقه، به ویژه برای محور مقاومت است و ایران از این تدابیر حمایت می کند.این سخنان در حالی مطرح شد که سعد حریری یک روز بعد از این ملاقات در ریاض استعفا داد و کناره گیری خود را همراه با ادعاهای ضدایرانی جدی مطرح کرد. تحلیل ها مبتنی بر این است که استعفای حریری تحت تاثیر عربستان سعودی و به دنبال نقش این کشور در منطقه انجام گرفته است؛ در شرایطی که ریاض دنبال اجرای یک نقشه ضدایرانی در منطقه است و در تلاش است سهم خود را افزایش دهد و از تاثیرگذاری ایران بکاهد. ریسک دیپلماسیاین کارشناس روابط بین الملل در ادامه گفت وگو با «شرق» تاکید می کند که اتفاق نامیمون در این زمینه، غفلت دستگاه دیپلماسی کشور از اتفاقی است که رخ داده است. او می گوید: هیچ چیز در دنیای سیاست یکباره رخ نمی دهد. آقای ولایتی به عنوان مشاور مقام معظم رهبری با شیخوخیتی که دارد، به بیروت سفر می کند و ملاقات هایی انجام می دهد و با شخص حریری دیدار می کند؛ اما یک روز بعد حریری از ریاض بیانیه ای می دهد که در آن 14 بار نام جمهوری اسلامی ایران با الفاظی به کار برده شده که شایسته این نظام نیست. می توان این سوال را طرح کرد که دستگاه دیپلماسی، سفارت ایران در لبنان و دستگاه های تصمیم گیر درباره سیاست های منطقه ای، چگونه چنین ریسکی را انجام داده اند؟ این ضعف بزرگی در دیپلماسی ماست؛ در صورتی که این مجموعه باید قدرت پیش بینی داشته باشد و سفارت باید اتفاقاتی را که در مجاورتش در حال وقوع است، رصد و پیش بینی کند. جاوید قربان اوغلی می گوید استعفای حریری می تواند موجب بازگشت بحران به صحنه سیاسی لبنان شود و به شدت ایران را درگیر کند و تبعات آن، گریبانگیر ما هم بشود.رقابت منطقه ای ایران و عربستانجاوید قربان اوغلی، دیپلمات وزارت امور خارجه، در تحلیل استعفای حریری معتقد است با این استعفا مشخص شده که نزاع و رقابت سیاسی بین ایران و عربستان سعودی در منطقه، شدت بیشتری یافته است. او می گوید یارگیری های منطقه ای به شکلی پیش رفته که اکنون پس لرزه هایش را در لبنان می بینیم. این کشور که از دیرباز یکی از محل های نزاع سیاسی بوده، در این مرحله برای فشار بیشتر به ایران در سطح منطقه و با استفاده از نفوذ در لبنان و سعد حریری به عنوان متحد عربستان، خود را به این شکل نشان داده است. این دیپلمات که سابقه کار در منطقه و آفریقا را در پرونده خود دارد، اضافه می کند: گرفتن پست نخست وزیری از سوی حریری بعد از دو سال کشمکش در این کشور، بعد از توافق نانوشته بین ایران و لبنان و قدرت فرامنطقه ای که احتمال داده می شود فرانسه بوده، انجام شد و این کشور به سمت آرامش نسبی پیش می رفت؛ اگرچه در لایه های زیرین آن کشمکش های سیاسی ادامه داشت و این استعفا نیز یکی از نشانه های آن بود. قربان اوغلی معتقد است این استعفا به طور کلی نشان دهنده افزایش یافتن تنش بین ایران و عربستان است.
                