دو‌شنبه ۱۶ بهمن ۱۳۹۶
-----------------------------------------
type_unknown
-----------------------------------------
سرنوشت دستگیرشدگان پروژه «بی حجابی»
-----------------------------------------

                    ایسنا: سخنگوی قوه قضائیه روز گذشته در نشست خبری خود، درباره تعداد افرادی که به دلیل بی حجابی در خیابان بازداشت شده اند و نوع جرم و مجازات شان گفت: «این افراد هم چند گروه هستند. افرادی فریب خورده بودند که بعد از بازداشت بیان کردند که از جریان خبر نداشتند و نسبت به این افراد سخت گیری نمی شود و با یک تعهد آزاد می شوند، زیرا افرادی که مجرد هستند و می خواهند ازدواج کنند و در آینده ادامه تحصیل دهند و در جایی مشغول به کار شوند، به آنها سخت گرفته نمی شود و پرونده و سابقه ای برای آنها در نظر گرفته نمی شود».حجت الاسلام محسنی اژه ای افزود: «اما افرادی هستند که با استعمال مواد صنعتی و با یک کار تشکیلاتی و نوعا برنامه ریزی شده از بیرون دست به این کار می زنند که اگر ثابت شود که با تشکیلات خاصی ارتباط دارند برای آنها پرونده سنگین تشکیل می شود و برای خودشان و خانواده های آنها مشکل ایجاد می شود، لذا به خانواده ها توصیه می کنیم که مراقب باشند که فرزندان شان با مصرف مواد صنعتی و ارتباط با جریان های خاص دست به این اقدامات نزنند، البته این افراد زیاد در بازداشت نمی مانند به همین دلیل آماری از تعداد بازداشتی ها ندارم». ادامه در صفحه 15قضات مراقب «شیطان صفتان» باشنداو همچنین در پاسخ به سوالی مبنی بر ارائه آخرین آمار از قضات متخلف با اشاره به تاکید رئیس قوه قضائیه بر معرفی اسامی و عکس قضات متخلف، گفت: «ما هزار قاضی زحمتکش داریم. به قضات گفته شده که مراقب باشند تا شیطان صفتان آنها را وسوسه نکنند. ممکن است برخی همکاران بگویند این کار به حیثیت قضات ضربه می زند، اینجا باید ببینیم معرفی نکردن چقدر ضرر می زند، اگر بعد از این هشدارها قاضی یا کارمندی تخلف کند و جرم محرز شود، قطعا معرفی خواهند شد». سخنگوی دستگاه قضا در پاسخ به اینکه بهتر نیست درخصوص شکایت هایی که نسبت به قوه قضائیه مطرح می شود نهاد دیگری قضاوت کند و به این صورت نباشد که قوه قضائیه هم متهم باشد و هم قاضی، عنوان کرد: «این موضوع در تمام دنیا این گونه است. کشورها دو دستگاه قضا ندارند. در قوه قضائیه بر اساس قانون اساسی این مسائل روشن است. در خود قوه قضائیه هم این مسئله روشن است که چه قاضی ای حق رسیدگی به چه پرونده ای را دارد».او ادامه داد: «دراین خصوص قانون اساسی و قوانین موضوعه مسائل را روشن کرده و خدشه ای دراین باره مطرح نیست. اگر علیه قوه قضائیه یا یک قاضی شکایتی شود و اینکه چگونه به این موضوع رسیدگی می شود، مسائلی روشن است. یک تشکیلات خارج از قوه قضائیه این موضوع را رسیدگی نمی کند و سازوکار رسیدگی دراین باره در قوه قضائیه روشن و مشخص است». کیفرخواست برای 120 نفر در تهرانخبرنگاری از سخنگوی دستگاه قضا پرسید که در ناآرامی های اخیر آیا گروهی به عنوان عامل این اتفاقات شناسایی شده اند و آیا در این اتفاقات جریانات سیاسی مطرح مداخله داشته اند یا خیر، که محسنی اژه ای پاسخ داد: «عاملی که بگوییم راس امور بوده یا یک نفر که در تمام استان ها و شهرستان ها در راس موارد بوده چنین چیزی سراغ ندارم و نشنیده ام. اینکه برخی جریانات سیاسی ممکن است بستری ساخته و حرف هایی زده که غیرمستقیم کمک کننده به این موضوع باشند، چنین چیزی مطرح است، اما فردی به صورت عامل این موضوع سراغ ندارم و چنین چیزی نشنیده ام». او با بیان اینکه افرادی دستگیر شدند که عمدتا با قرار آزاد شدند، گفت: «در حال حاضر 245 یا 246 نفر در بازداشت هستند و در تهران برای 120 نفر کیفرخواست صادر شده و اکنون سه یا چهار نفر آزاد نشده اند». «باقر نمازی» به صورت دائم مرخص نشده استمحسنی اژه ای درباره پرونده باقر نمازی هم گفت: «ایشان آزاد نشدند و مانند هر زندانی به مرخصی آمده است. مرخصی او سه روز بوده و تقاضا کرده که نیاز است به پزشک مراجعه کند و به همین دلیل نیاز است که مرخصی اش تمدید شود که بر همین اساس مرخصی او سه روز دیگر تمدید شده است. گمان می کنم مرخصی وی تمام شده است». او درباره اینکه آیا آزادی دائمی وی مطرح نبوده است؟ گفت: «خیر» او در پاسخ به این سوال که در ابتدا قرار بود دادگاه رسیدگی به پرونده حمید بقایی علنی برگزار شود، آیا این موضوع صحت دارد یا فقط ادعایی از طرف بقایی بوده است؟ عنوان کرد: «از ناحیه قاضی این موضوع اعلام نشده بود و اگر حرفی هم از طرف دیگران مطرح شود به ما مربوط نیست». نهایت تلاشمان این است که بیت المال برگرددمحسنی اژه ای در ادامه نشست خبری در پاسخ به سوالی درباره اینکه آیا واقعا در مبارزه با فساد آن قدر قدرتمند هستیم که اموال را به بیت المال بازگردانیم، مثلا در پرونده های بابک زنجانی و مه آفرید امیرخسروی یا خاوری چه مقدار از این اموال بازگشته است؟ گفت: «ما نهایت تلاش مان را کردیم و می کنیم که نه تنها اگر چیزی از بیت المال رفته، برگردد؛ بلکه باید برای مجرمان مجازات هم صورت گیرد و جزای نقدی هم گرفته شود. در پرونده مه آفرید امیرخسروی تمام موارد استیفا شد و 700 میلیارد جزای نقدی وصول شد».او درباره پرونده بابک زنجانی گفت: «فساد بابک زنجانی دو مبنا داشت؛ در یک مبنا باید یک میلیارد و 427 میلیون و 500 هزار یورو بابت نفت به شرکت نفت می داد که نداده بود و حدودا یک میلیارد و 200 میلیون یورو بابت پولی بود که به او داده بودند تا به پیمانکاران بدهد که از این مبلغ 650 میلیون یورو را این فرد بابت حواله ای که کرده بود، پرداخت کرده بود. این موضوع را شرکت نفت و دولت قبول دارند».او با بیان اینکه این فرد یک دکل در خارج از کشور داشت که 79میلیون و 500 هزار دلار ارزش آن بود که به شرکت نفت داد، گفت: «مجموع بدهی او، دو میلیاردو 660 میلیون یورو بوده است که 650 میلیون یورو را قبلا پرداخته و یک دکل هم به ارزش 79 میلیون دلار پرداخت کرد. حدود 600 و اندی میلیون یورو نیز نفت به یک شرکت خارجی فروخته که بدهکار است و طرح دعوا شده و باید دید به پول می رسد یا خیر».سخنگوی قوه قضائیه ادامه داد: «16هزارو540میلیاردو 753 میلیون ریال هم اموالی است که از وی شناسایی و طبق نظر کارشناسی قیمت گذاری شده است. اقدامات دیگری نیز صورت گرفته است. شرکت نفت می گوید این مبالغ کل طلب را پوشش نمی دهد که درست هم می گوید و مدعی است تاخیر در پرداخت هم باید لحاظ شود که می تواند دادخواست بدهد؛ بنابراین نهایت تلاش صورت گرفته و بخش عمده ای هم تا الان وصول شده است و هنوز هم تلاش ها ادامه دارد و چندین نوبت برای شناسایی اموال هیئت هایی به خارج از کشور اعزام شده اند». روابط قوه قضائیه با وزارت اطلاعات سرد نیستسخنگوی دستگاه قضا درباره مدیران دوتابعیتی نیز گفت: «باید توجه کرد درباره این افراد دوتابعیتی قانون ما تابعیت مضاعف را نمی پذیرد و با این وجود حق کار دولتی ندارند. دادستان کل دنبال این موضوع است. افرادی در این خصوص که مطمئن هستیم دوتابعیتی هستند، پس از اینکه سازمان بازرسی کل کشور و دستگاه های نظارتی تذکر دادند، برکنار شدند؛ اما اینکه هنوز افراد دوتابعیتی ای که شاغل در نهادهای دولتی هستند، وجود دارد یا خیر اطلاعی ندارم».خبرنگاری از محسنی اژه ای پرسید چرا ارتباطتان با وزارت اطلاعات خوب نیست، دادستان کل گفته وزارت اطلاعات اسامی دوتابعیتی ها را به ما نمی دهد. او پاسخ داد: «وزارت اطلاعات در جایی ضابط قوه قضائیه است و وظیفه دارد در مقام ضابط، زیر نظر قاضی باشد؛ اما در برخی موارد به عنوان ضابط قوه قضائیه شناخته نشده است. روابط ما سرد نیست؛ اما درخصوص دوتابعیتی ها، بحث اختلافی است که دوتابعیتی هستند یا نیستند، شاغل هستند یا نیستند. بعید می دانم که شاغلی دوتابعیتی باشد و وزارت اطلاعات نخواهد به دادستان گزارش دهد».
                