شنبه ۷ بهمن ۱۳۹۶
-----------------------------------------
یادداشت
-----------------------------------------
کارگروه غربی درباره برجام
-----------------------------------------

                    هفته گذشته و در جریان سفر تیلرسون به انگلیس و فرانسه، جزئیاتی از نحوه برخورد اروپا با التیماتوم ترامپ در مورد برجام و برنامه طرفین در این مورد در چند ماه آینده مشخص شد. اظهارات مقامات اروپایی روشن کرد آنها همچنان به مواضع خود مبنی بر حفظ برجام از یک سو و مذاکره درباره دیگر مسائل، از جمله برنامه موشکی ایران، از سوی دیگر پایبند هستند و التیماتوم ترامپ هنوز تغییری در مواضع آنها ایجاد نکرده است. با وجود ادامه اختلاف نظرها در مورد برجام، آنها در مورد شکل گیری روندی برای مذاکره ساختارمند از طریق ایجاد یک کارگروه با شرکت آمریکا، انگلیس، فرانسه و آلمان توافق کرده اند. روشن است که چهار طرف تاکنون تنها در مورد لزوم پرداختن به برنامه موشکی ایران اتفاق نظر داشته اند. تیلرسون در مصاحبه مشترک با جانسون، وزیر خارجه انگلیس، گفت: «فکر می کنم بین سه کشور اروپایی اشتراک عقیده وجود دارد که باید به برخی قسمت های برجام یا برخی از رفتار های ایران بپردازیم».اما جانسون تنها از برنامه موشکی سخن گفت و تاکید کرد: «توافق گسترده ای در طرف اروپایی در مورد لزوم پرداختن به آنچه ایران در حوزه موشک های بالستیک انجام می دهد و اینکه ما به طور جمعی برای محدودکردن آن چه کار می توانیم بکنیم، وجود دارد».وی تاکید کرد: «مهم است که ما این کار را به موازات برجام و بدون لطمه زدن به اساس برجام انجام دهیم و مطمئنیم که می توانیم چنین کنیم». لودریان، وزیر خارجه فرانسه، نیز قبل از ملاقات با تیلرسون گفت که فرانسه آماده مذاکره درباره توافقی در مورد برنامه موشکی ایران و «مقابله با نقض قطع نامه مربوطه توسط ایران» است. وی همچنین گفت نگران فعالیت های ثبات زدای ایران در لبنان، یمن و سوریه است. وی بعد از ملاقات با تیلرسون در مقایسه با جانسون حمایت قاطع تری از برجام کرد. وی گفت: «یک اصل اساسی وجود دارد که ما به آن بسیار مقید هستیم و آن حفظ برجام است مادام که رعایت می شود. مادام که برجام توسط ایران رعایت می شود، امضاکنندگان آن باید به تعهدشان پایبند بمانند». تیلرسون از سفر یک هیئت آمریکایی به اروپا در هفته آینده برای فعال شدن کارگروه سخن گفت و هدف آن را توافق در مورد یک «بسته» دانست. تاکنون از برخی مقامات وزارت خارجه آمریکا، مانند برایان هوک، مسئول برنامه ریزی سیاسی در تیم تیلرسون، اندرو پیک معاون دستیار وزیر در امور ایران و عراق و دو کارشناس دیگر از تیم هوک یعنی متیو مک اینس و دیوید تسلر به عنوان اعضای هیئت آمریکایی اسم برده شده است. ظاهرا آنها هیچ یک دیپلمات حرفه ای نیستند: هوک قبلا در زمان جورج بوش پسر در کاخ سفید کار می کرده، پیک، یک افسر اطلاعاتی سابق ارتش بوده و از عناصر کاملا وفادار به ترامپ است، تسلر سابقه کار در اوفک داشته و مک اینس هم قبلا در موسسه مطالعاتی شدیدا راست گرای آمریکن اینترپرایز کار می کرده است. تیلرسون در مورد طول زمان مذاکرات نیز گفت: «اگرچه ترامپ برای ما ضرب الاجل تعیین کرده، اما ما نمی توانیم برای کشورهای دیگر ضرب الاجل تعیین کنیم». این صحبت تیلرسون که با بیانیه ترامپ منافات دارد، می تواند زمینه چینی برای کش دادن موضوع و احیانا مجاب کردن ترامپ برای تعلیق مجدد تحریم ها در 12ماه می باشد. آنچه در بیانیه ترامپ آشکار بود، کنارگذاشتن سه طرف دیگر برجام یعنی ایران، روسیه و چین از این مذاکرات است. مقامات آمریکایی بر آن هستند که شرکت سایر طرف های برجام در مذاکرات لازم نیست، چون این روند خارج از برجام است و می تواند به تحریم هایی منجر شود که ربطی به برجام ندارد. این نظر البته با اصرار ترامپ مبنی بر «رفع نواقص» برجام در تعارض است. نکته مهم دیگر غیبت خانم موگرینی در این روند است. وی که تاکنون آشکارتر و قاطع تر در حمایت از برجام سخن گفته، ممکن است به اصرار آمریکا در این روند جایی نداشته باشد. این می تواند به معنی حذف اتحادیه اروپا باشد. البته باید در نظر داشت که در صورت ادامه اصرار ترامپ بر مواضعش، ممکن است اتحادیه اروپا به هر حال نتواند به اجماع در مورد حفظ برجام به شکل کنونی برسد، چراکه شماری از کشورهای کوچک تر اروپا به ویژه در شرق اروپا بسیار با واشنگتن همسوترند تا کشورهایی مثل فرانسه، آلمان و انگلیس. البته ایران می تواند از دیگر کشورهای بزرگ اروپا مانند اسپانیا، ایتالیا، یونان و نیز برخی کشورهای اسکاندیناوی مثل سوئد که مواضع متعادل تری دارند، انتظار ایفای نقش داشته باشد. اگرچه تاکید سه کشور اروپایی بر برنامه موشکی می تواند به زعم خودشان تاکتیکی برای راضی کردن ترامپ و نجات برجام باشد، اما باید توجه داشته باشند که برنامه موشکی جزئی از برنامه دفاعی ایران است که در منطقه پرآشوب خاورمیانه و در شرایط فروش گسترده سلاح به دیگر کشورهای منطقه، ایران چاره ای جز ادامه آن ندارد. با توجه به هزینه سنگینی که حمله آمریکا به عراق در 2003 برای اروپا داشته است، اروپا به هیچ وجه نباید در شکست برجام و عواقب وخیم آن سهیم شود و عملا ترامپ را از مسئولیت مبرا کند.
                