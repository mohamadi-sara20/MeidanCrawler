دو‌شنبه ۱۱ اردیبهشت ۱۳۹۶
-----------------------------------------
type_unknown
-----------------------------------------
پرسش تاجزاده از قالیباف: شما جزء 96درصدید؟
-----------------------------------------

                    خانه تقریبا ته تهران است؛ از سمت شمال شرقی. پیش از آنکه به جاده منتهی به لواسان برسیم، دوربرگردانی است که ما را به خانه مصطفی تاجزاده می رساند. وقت شناس است. سر موقع آمده در لابی خانه تا پاسخ گوی سوالات ما باشد. روی مبل آبی تیره ای می نشیند تا به سوالاتیی درباره ادعاهای اخیر محمدباقر قالیباف و گفتمان 96 درصد و چهار درصدی اش پاسخ دهد. مدام سوال مطرح می کند، گویی دلش می خواهد بنشیند پای مناظره ای با قالیباف و از او بپرسد این همه سال کجا بودی که اشاره ای به چهار درصد زالوصفت در برنامه انتخاباتی ات نبود. خیلی صریح می گوید که قالیباف گران ترین ستادهای انتخاباتی را داشته، حتی گران تر و پربریزوبپاش تر از ستادهای صادق محصولی برای احمدی نژاد. تاکید دارد که اگر قالیباف نتواند ادعای سنگینش در تقسیم بندی جامعه به چهار درصد و 96 درصد را ثابت کند، تهمت عجیبی به نظام زده و مهم تر از همه اینکه باید بگوید خودش در این تقسیم بندی نمادین و عجیب کجا ایستاده است. گفت وگو کوتاه است. تاجزاده مراجعان دیگری دارد. موسم انتخابات و سرش شلوغ تر از همیشه است؛ خنده رو، مودب و اخلاقی. اینها را می شود از گپ و گفت کوتاه با او دریافت. تا دم در می آید و خداحافظی می کند تا به میهمانان تازه اش برسد. آقای قالیباف به تازگی مدام جامعه را به 96 درصد محرومان و چهار درصد ویژه خوار تقسیم کرده اند. فکر می کنید دلیل روی آوردن قالیباف به این جنس تحلیل ها چه بوده؟راستش پیش از تحلیل من چند سوال در ذهنم آمده که باید بپرسم و ایشان هم اگر دلشان خواست سر وقت پاسخ بدهند. نخستین سوالی که باید از آقای قالیباف پرسید، اینکه ایده درخشان 96 درصد و چهار درصد را از کجا آورده و طبق کدام تحقیق علمی به آن رسیده است. آیا اگر انتخابات سال 97 برگزار می شد، جامعه 97 درصد و سه درصدی بود یا اینکه سال 95 به دو بخش 95 و پنج درصد تقسیم می شد؟! باید ایشان پاسخ دهند که آیا این آمار را در زیرزمینی در خانه اش کشف کرده یا کسی در خواب دیده و به او از جانبی الهام شده است. تا گزارش دقیقی ارائه نشود، نمی توان به این آمار استناد کرد؛ به ویژه اینکه ایشان تاکید دارند مدیریتشان دقیق و علمی است. این اعداد برای هر فرد عادی هم خنده دار است و با مدیریت مدرن و مبتنی بر آمار آقای قالیباف هم جور درنمی آید. سوال دیگر من این است که آقای قالیباف بفرمایند خودشان جزء آن 96 درصد هستند یا آن چهاردرصدی که زالوصفت می نامندشان.تا زمانی که به یاد دارم شما دارای پست های بالا بوده اید و با این حساب باید مشخص شود شما نفوذی 96 درصد در چهار درصد بوده ای یا خدای نکرده برعکس؟هزینه های تبلیغاتی با شعارهای امروز ایشان در تضاد نیست؟ همه شواهد نشان می دهد قالیباف در سال 84 و 92 و 96 گران ترین ستادها را داشته و حتی ستاد احمدی نژاد و صادق محصولی - میلیاردر معروف هم به اندازه ستادهای ایشان خرج نکرده است. حالا سوال من این است که وقتی شمای قالیباف نه حزبی پشت سرت بوده و نه این سال ها کار اقتصادی کرده ای، چه کسی حامی این هزینه های کلان بوده؟ ایشان ادعا می کند که وقف جامعه است بنابراین این میزان مخارج را 96 درصد تامین کردند یا بخش هایی از این چهار درصد زالوصفت ایشان هم درباره این حواشی تا امروز پاسخ روشنی به جامعه نداده اند. روی آوردن به این گفتمان به چه دلیل است؟قالیباف به دلیل افشای املاک نجومی و استخدام های نجومی تحت فشار زیادی قرار گرفته و برای اینکه به جلو فرار و ذهن مردم را از مسائل مدیریتی خود دور کند، به این ماجرای تقسیم بندی «محرومان» و «زالوصفتان» رسیده است. اما اشتباه استراتژیک او دقیقا این بوده که با طرح این بحث هم باز برای خودش پاشنه آشیل دیگری درست کرده، جامعه که در چهار سال زالوصفت نمی شود. 96 درصد و چهار درصد نمی شود. پس اگر دکترین ایشان این بوده ما همیشه این میزان زالوصفتی و محرومیت را داشته ایم، چرا در دوره های پیش، از این نکته سخن نگفته بود؟ یعنی همه چیز در دولت های پیشین گل و بلبل بود و تا به حسن روحانی رسید جامعه به دوگانه 96 درصد محروم و چهار درصد زالوصفت تقسیم شد؟! سوای مباحث انتخاباتی، می توان قائل به شکافی تا این حد وسیع در جامعه ایران بود.اتفاقا نکته همین است. مسئله شکاف اجتماعی و آسیب های اجتماعی نکته قابل کتمانی نیست اما نحوه ورود به آن و زاویه دید بسیار متفاوت و تامل بر انگیز است. اگر ادعای قالیباف درست باشد، پس تکلیف رسالت های مردمی ترین انقلاب چند دهه اخیر چه می شود؟! این آمارها برای هر نظامی شکننده و ناامیدکننده است. اما من معتقدم این آمارها دست ساز قالیباف است و اصرارش برای فرار از پاسخ گویی به چند مسئله مهم مربوط می شود. چه سوال هایی؟تا جایی که می دانم، همه مسئولان جمهوری اسلامی هر وقت تفحصی در مجلس بوده، بر حسب ظاهر استقبال می کردند که ما نگران نیستیم. تنها مقامی که تلاش کرد درباره املاک نجومی و دیگر مسائل سکوت کند، شخص قالیباف بود. او که منابع عمومی را در اختیار افراد خاصی قرار داده، تلاش کرد این تفحص صورت نگیرد و آن قدر از رای نیاوردن تفحص خوشحال بود که دستپاچه شد و از نمایندگان و رئیس مجلس تشکر کرد! یک مدیر پاک دست باید خودش مشوق تفحص باشد، خودش در ردیف اول پاسخ گویی قرار بگیرد؛ نه اینکه به خاطر رای ندادن مجلس به تفحص از دستگاه زیرمجموعه اش، جشن بگیرد. سوای تفحص، ماجرای استخدام نجومی هنوز از حافظه مردم پاک نشده است؛ در شرایطی که افراد با تحصیلات بالا بی کار هستند، خبر می رسد چهار هزار نفر در مترو با دیپلم و زیردیپلم استخدام شده اند. آقای قالیباف باید توضیح دهد استخدام اینها از بخش 96 درصد محرومان جامعه بود یا چهار درصد رانت خوار و ویژه خوار؟ دولتی که میلیون ها رای مردمی آورده، حالا حسب گفتمان ایشان، ویژه خوار و چهاردرصدی است. در این شرایط قالیباف با املاک و استخدام های نجومی، خودش را جزء آن 96 درصد می داند؟ در مناظره نخست، آقای جهانگیری به بحث حمله به سفارت عربستان اشاره کردند...خب خودسرها همواره ضربات جبران ناپذیری به امنیت و منافع مردم وارد کرده اند و این را هم باید آقای قالیباف شفاف کند. آیا حمله کننده به سفارت عربستان، جزء 96 درصد است و در برابر چهار درصد زالوصفتان قرار گرفته؟ آیا آتش زنندگان سفارت عربستان که یکی از آنها مسئول ستاد قالیباف در استان البرز است، جزء 96 درصدند؟ مگر نه اینکه حمله به سفارت رهاوردی جز لطمه واردکردن به دستاورد برجام و به ویژه سرمایه گذاری خارجی و جذب توریسم به دنبال نداشت، آیا واقعا حمله کنندگان در آن لحظات حساس و دشوار به فکر منافع، جیب و اقتصاد مردم بودند.اصلا یک سوال دیگر، آقای قالیباف، آقای مرتضوی را کجای این مدل من درآوردی خود می دانند؛ جزء 96 درصد می داند یا چهار درصد؟ جمع بندی اینکه آقای قالیباف به شکل مدرن پژوهش کرده باشد، یا خواب نما شده باشد یا هر نکته دیگری، خودش هم نفهمیده با این حرف چه لطمه ای به نظام وارد کرده است. اگر این اعداد و ارقام درست نباشد، معنایش این است که آقای قالیباف به خاطر جلب رای پا روی همه ارزش ها گذاشته و خون همه شهدا را نادیده گرفته و نظامی را که برآمده از مردمی ترین انقلاب بشر است، به 96 درصد محروم و چهار درصد زالوصفت تقسیم کرده. بعید می دانم قالیباف جرئت طرح چنین مسئله ای را داشته باشد که حاصل 40 سال کار و زحمت نظام این بوده که 96 درصد محروم و 4 درصد زالوصفت در جامعه داشته باشیم.
                