سه‌شنبه ۱۷ بهمن ۱۳۹۶
-----------------------------------------
یادداشت
-----------------------------------------
به دنبال رونق دخل سینما
-----------------------------------------

                    صنعت سینما، موسیقی، تئاتر، رادیو و تلویزیون پردرآمدترین صنایع در جهان محسوب می شوند که همه سرمایه گذاران و کارآفرینان درصدد ورود به این حوزه اقتصادی هستند و برعکس در ایران جزء مشاغل پرریسک و زیان ده به حساب می آیند! علت چیست؟ به نظر می رسد نبودن رشته «مدیریت هنری» در دانشگاه های ایران، علت آن باشد. در تمام دنیا به هنر به عنوان یک صنعت پول ساز نگریسته و برای این صنعت هنری مانند دیگر صنایع تمامی اصول مدیریت به ویژه بازاریابی اعمال می شود. یعنی علاوه بر تولید هنری، نحوه عرضه و کسب درآمد نیز بخش مهمی است که در صنعت با عنوان بازاریابی مورد توجه قرار می گیرد. در زمان برگزاری جشنواره فیلم فجر که همه نگاه ها به سینماست، مدیریت و بازاریابی سینما نیز می تواند مورد توجه و عنایت دست اندرکاران سینما و حوزه های مرتبط با آن قرار گیرد.1-توجه به نیاز مشتری: در بازاریابی، مخاطب به معنای مشتری است و تمامی ویژگی های مشتری درمورد مخاطب سینما نیز باید مورد توجه قرار گیرد. سینمای ایران با این رویکرد که دیگران باید خرج ایده های ما را بدهند، هر ایده و تفکری را در دستور کار تولید قرار می دهد و به تبع میزان فروش، بیشتر فیلم ها در ایران هزینه تولید خود را نیز تامین نمی کنند زیرا شهروندان که همان مشتری های سینما محسوب می شوند، نیازشان با تولیدات کنونی سینمای ایران متفاوت است. مثالی موضوع را روشن می کند: براساس آمارها ایرانیان یکی از غمگین ترین و خشن ترین مردم کشورهای جهان هستند. حال اگر فیلم های باکیفیتی نیز مانند «ابد و یک روز» بهترین بازی را هم ارائه دهند، برای بخشی از مشتریان ایرانی فیلم مطلوب محسوب نمی شوند؛ چراکه آنها خود با تمامی این مشکلات دست به گریبان هستند. آنان نیازمند فیلم هایی هستند که آرامش و شادی ببخشند و به عبارت دیگر، وضعیت ناگوار کنونی زندگی را تلطیف کنند و امید به آینده داشته باشند. 2- کیفیت محصول: هزاره سوم به کلی با هزاره قبل متفاوت است و جامعه اطلاعاتی و ارتباطی کنونی دسترسی به تمامی محصولات در اقصا نقاط جهان را برای همگان حداقل برای خدمات مهیا کرده است. بنابراین کیفیت محصولات سینمایی عامل مهمی در ارتباطات یکپارچه بازاریابی است و نمی توان محصولات با کیفیت پایین را در بلندمدت و در شرایط عادی عرضه کرد. بالابردن کیفیت فیلم های سینمایی با توجه به نیازهای شهروندان [بخوانید مشتریان] از مهم ترین ابزارها برای فروش خوب فیلم های سینمایی است و برای این منظور علاوه بر گسترش و بالابردن سطح آموزشی دانشگاه ها، وزارت فرهنگ نیز باید پشتیبانی های علمی را برای بالابردن کیفیت فیلم های سینمایی ایجاد کنند.3- توزیع: اگر محصولی در بازار نباشد مشتری نیز اگر حتی خواهان محصول باشد امکان خرید برایش نخواهد بود.در سینما نیز این شرایط حاکم است به این مفهوم که چون سینمایی برای عرضه فیلم وجود ندارد بنابراین امکان فروش فیلم های سینمایی در شهرهای کوچک وجود نخواهد داشت. 4- ترویج [تبلیغات]: عرصه خدمات و به ویژه هنر، عرصه ای است که در آن تبلیغات تقریبا حرف اول و آخر را می زند. به این مفهوم که اگر تبلیغات به درستی انجام شود، محصولات فرهنگی امکان فروش را دارند که در ایران این بخش از تبلیغات سینمایی تقریبا مورد کم توجهی و برخورد غیرعلمی قرار می گیرد. کیمبال یونگ در تعریف تبلیغات می گوید: «تبلیغات عبارت از بهره گیری کم وبیش عمدی، سیستماتیک و طراحی شده از سمبل ها که به طور عمد توسط تلقین و تکنیک های روانی مناسب انجام می شود و با هدف تغییر و کنترل افکار، عقاید، ارزش ها و درنهایت تغییر رفتار آشکار افراد، به سوی مسیر تعیین شده [که همانا به سینمارفتن است]، همراه است». عوامل موثر در تبلیغات سینمایی را به چند دسته می توان تقسیم کرد.الف) داشتن ستاره و افراد مشهور: هنر حوزه گمنامان نیست و این هنرمندان هستند که باعث اقبال مجدد مشتریان به آثار هنری می شوند که در عرصه سینما به این هنرمندان ستاره اطلاق می شود. هر چقدر فیلمی از ستارگان بهتر و بجایی استفاده کند، اقبال از طرف شهروندان نسبت به فیلم بیشتر خواهد بود.ب) ارضای نیازهای مشتریان: نظریه استفاده و خشنودی بیان کننده این است که مشتریان برای ارضای نیازهای خود از آثار هنری استفاده می کنند و اگر آثار هنری نتوانند ارضاکننده نیازهای مشتریان باشند، به طور حتم مورد اقبال نیز قرار نمی گیرد درباره سینما نیز این حکم صادق است و فیلم های سینمایی باید به نیازهای شهروندان توجه داشته باشند و بخواهند نیازی از نیازهای آنها را برطرف کنند.وقتی فیلم های طنز بیشتر از فیلم های اجتماعی فروش داشته اند، توجه سازندگان را به نیازهای مشتریان نشان می دهد.ج) منحصربه فردبودن و متمایزبودن: شهروندان در انتخاب های خود به دنبال متمایزبودن و بهترین ها هستند بنابراین در تبلیغات هر فیلم سینمایی باید به وجه تمایز آن با دیگر آثار هنری یا سرگرم کننده و حتی آثار دیگر سینمایی توجه کرد تا به این ترتیب مشتری احساس متمایزبودن را داشته باشد. در این باره هزینه، امکانات استفاده شده، بازیگران خاص، جلوه های ویژه و... می تواند در متمایزبودن فیلم های سینمایی به نسبت دیگر آثار هنری موثر باشد.د)پیگیری و خودگشودگی: شاید در آثار سینمایی یکی از عوامل متمایزبودن شیوه های تبلیغاتی، استفاده از روش تبلیغات مستمر از ابتدای شروع تولید باشد. در این شیوه ابتدا مشتری را با موضوع درگیر می کنند و او را در جریان مراحل ساخت فیلم قرار می دهند. در این شیوه بازیگران، کارگردان و... با ایجاد خبرهای داغ هر روز شهروندان را از فرایند تولید آگاه می کنند بنابراین مشتری با تمامی عوامل فیلم و نحوه ساخت آن درگیر می شود و به این ترتیب احساس می کند با عوامل فیلم آشنا و صمیمی است. این امر به کشاندن هرچه بیشتر شهروندان به سینما یا فیلم خاص موثر است. مطالب خیلی بیشتر از این موارد است که با ایجاد رشته «مدیریت هنری» به مرور می توان به صورت علمی در ارتقای آثار هنری و به ویژه سینمایی مورد استفاده قرار داد.
                