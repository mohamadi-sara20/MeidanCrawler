دو‌شنبه ۱۶ بهمن ۱۳۹۶
-----------------------------------------
یادداشت
-----------------------------------------
بدحجابی شرعی و مجازات قانونی
-----------------------------------------

                    موضوع دختری که در خیابان انقلاب تهران با بالارفتن از جعبه مخابرات، روسری خود را از سر برداشت و عکس های آن به سرعت در شبکه های مجازی منتشر شد، هم زمان با اعتراضات دی ماه اتفاق افتاد و مسئله «دختر خیابان انقلاب» به فراموشی سپرده شد. تا اینکه بار دیگر زنان و دختران دیگری همان حرکت را انجام دادند و تصاویر آنان باز هم در فضای مجازی منتشر شد. زمانی موضوع حساس شد که دادستان کل کشور به این اتفاق واکنش داد که این سخنان نیز بازتاب گسترده ای در رسانه های کشور داشت: «دختر جوانی در نقطه ای که افراد زندگی طبیعی شان را می کنند و راه خود را می روند، در خیابان ناگهان روسری خود را بردارد و خود را نشان دهد و برخی ماموریت داشته اند از او فیلم بگیرند و بلافاصله در فضای مجازی منتشر کنند... اگر کسی مرتکب این حرکت شده و بی حجاب در جامعه حرکت کند، به موجب قانون مرتکب جرم شده است». در این مدت خبرنگاران مختلفی این سوال را مطرح کرده اند که قانون در این زمینه چه می گوید؟ فصل هجدهم از قانون مجازات اسلامی چندین ماده را به جرائم ضد عفت و اخلاق عمومی اختصاص داده است.ماده 638 مقرر می دارد:- هرکس علنا در انظار و اماکن عمومی و معابر تظاهر به عمل حرامی نماید، علاوه بر کیفر عمل به حبس از 10 روز تا دو ماه یا تا 74 ضربه شلاق محکوم می گردد و درصورتی که مرتکب عملی شود که نفس آن دارای کیفر نمی باشد، ولی عفت عمومی را جریحه دار نماید، فقط به حبس از 10 روز تا دو ماه یا تا 74 ضربه شلاق محکوم خواهد شد. تبصره ماده صراحتا برمی گردد به موضوع حجاب و از عبارت «بدون حجاب شرعی» استفاده شده است. زنانی که بدون حجاب شرعی، در معابر و انظار عمومی ظاهر شوند به حبس از 10 روز تا دو ماه یا 50 هزار تا 500 هزار ریال جزای نقدی محکوم می شوند، مسئله قانونی «حجاب شرعی» تاکنون از سوی قانون گذار تعریف نشده است در همین مصاحبه دقیق و عالمانه دادستان کل کشور هم به سه نوع پوشش اشاره شده است... این مسئله را بسیار جزئی و توجیه ناپذیر می دانم، چراکه بیشتر بانوان ما یا محجبه چادری هستند یا حجاب اسلامی درستی دارند یا برخی ها اگر حجاب درست و کاملی ندارند، قطعا پاکدامنی و عفاف لازم را دارند و حرکتی را انجام نمی دهند که مورد نظر دشمن است، شاید این اولین اظهارنظر حقوقی شرعی یکی از مقامات رسمی کشور در تقسیم بندی حجاب باشد.1) محجبه چادری: به نظر دادستان کل کشور اصلی ترین حجاب، محجبه چادری است، یعنی زنانی که علاوه بر حجاب، چادر هم دارند و پوشش آنها با چادر تکمیل می شود.2) حجاب اسلامی: هرچند تعریف دقیقی از حجاب اسلامی ارائه نفرموده اند، اما همین که در مقابل محجبه چادری، حجاب اسلامی را آورده اند، برمی گردد به اکثریتی که پوششی غیر از چادر دارند، یعنی همین روسری یا مقنعه و مانتو می تواند مورد نظر باشد.3) حجاب درست و کامل نباشد: بخش سوم یعنی حجابی که درست و کامل نباشد، سومین نوع پوششی است که دادستان محترم کل کشور به آن پرداخته اند و با قید – قطعا پاکدامنی و عفاف لازم را دارند - این نوع حجاب هم با گفته های دادستان محترم کل کشور با تکیه بر پاکدامنی و عفاف بانوان می تواند مورد قبول باشد.نوع سوم در گفتار منتقدان به بدحجابی هم تعبیر می شود. اینکه در 39 سال گذشته نتوانسته ایم تعریف ثابت و مورد قبولی درباره پوشش بانوان به دست دهیم باعث شده طراحان مد و کسانی که دست اندرکار تهیه لباس هستند، با ذوق و سلیقه شخصی طراحی لباس های زنانه را بر عهده داشته باشند؛ از مقنعه به روسری، از روسری به شال و درباره مانتو هم در این سال ها انواع و اقسام مانتوها مد شده است؛ گاه بلند، گاه کوتاه و با دکمه یا جلوباز. ماموران هم هرازگاهی تصمیم می گیرند به تقابل با مصرف کنندگان و حتی تولیدکنندگان بپردازند. دو، سه سال پیش با عده ای از دانشجویان قرار گذاشتیم به نمایشگاه کتاب برویم. تعدادی از دانشجویان دختر بودند، برخی دانشجویان که زودتر به نمایشگاه رسیده بودند و به اصطلاح جو و فضای درهای ورودی را دیده بودند با تلفن به دیگر دانشجویان خبر می دادند از فلان در وارد نشوید، چراکه ماموران این در سختگیری می کنند و به مانتوی مثلا رنگی گیر می دهند، از در فلان وارد شوید که گیر نمی دهند. اتفاقا یکی از دانشجویان که گرفتار ماموران سختگیر در ورودی دیگری شده بود هم با تلفن خبردار شد و بعد از جروبحث، تغییر مسیر داد و از در مورد نظر وارد شد! وقتی دانشجویان به هم رسیدند دانشجویی که با ماموران درگیری لفظی پیدا کرده بود اصرار داشت که می خواهد از داخل نمایشگاه نزد ماموران سختگیر برود و ورود موفقیت آمیز خود را به آنها اعلام کند! اما درباره ماجرای دختران خیابان انقلاب، دادستان محترم تهران نیز نگاه ویژه ای به این حرکت نشان داد و با استفاده از واژه «تجاهر به گناه»، آن را جرم دانست. به عنوان یک حقوق دان نمی دانم هر مسئله ای که گناه باشد آیا جرم هم هست یا مسئله حجاب و برداشتن آن مصداق جرم و گناه است؟همچنین دادستان تهران از وثیقه 500 میلیون تومانی دختری که بعد از اعتراضات دی ماه مورد تعقیب قرار گرفت خبر داد. حال سوال این است؛ اگر اتهام دختر مورد بحث مشمول ماده 638 قانون مجازات اسلامی و تبصره ذیل آن باشد، با میزان مجازاتی که دادسرا بعد از صدور کیفرخواست از دادگاه درخواست می کند، تناسبی ندارد، زیرا حسب تبصره ذیل ماده 638، مجازات زنانی که بدون حجاب شرعی در معابر و انظار عمومی ظاهر شوند، حبس 10 روز تا دو ماه است یا جزای نقدی از 50 هزار تا 500 هزار ریال، یعنی دادگاه می تواند متهم را به یکی از دو مجازات یا حبس حداکثر تا دو ماه یا جزای نقدی حداکثر تا 50 هزار تومان محکوم کند. وثیقه 500 میلیون تومانی که به علت عجز از تودیع آن به وسیله متهم در حکم بازداشت موقت است، تناسبی با اتهام انتسابی ندارد مگر اینکه در کیفرخواست اتهام یا اتهامات دیگری متوجه متهم شده باشد. حال که موضوع حساس شده لازم است تعریفی حقوقی از حجاب شرعی داشته باشیم تا در مواردی که زنان و دختران روسری خود را برنمی دارند، اما نوع پوشش آنان مورد ایراد ماموران قرار می گیرد، تعریف واحدی از حجاب شرعی داشته باشیم. این مسئله، چالشی است که باید آن را به نوعی مدیریت کرد که به تقابل بین دختران و دستگاه قضائی و ضاطبان آن تبدیل نشود.
                