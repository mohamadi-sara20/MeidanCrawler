پنج‌شنبه ۱۲ مرداد ۱۳۹۶
-----------------------------------------
یادداشت
-----------------------------------------
بهانه جویی های ترامپ علیه ایران
-----------------------------------------

                    در چند روز گذشته برخی از مقامات آمریکایی بدون ذکر نام و یک عضو موثر سنای آمریکا، اظهاراتی درباره احتمال اصرار دولت ترامپ بر انجام برخی بازرسی ها از بعضی مراکز نظامی ایران از سوی کارشناسان سازمان بین المللی انرژی اتمی مطرح کرده اند. این اظهارات پس از آن مطرح شد که دولت ترامپ چاره ای جز تایید پایبندی ایران به برجام را برای دومین بار ندید و گفته شد ظاهرا ترامپ با این شرط با اعلام پایبندی موافقت کرده است که در نوبت بعدی، یعنی مهرماه، مقامات اجرائی بهانه ای برای اعلام پایبندنبودن ایران به برجام برای او فراهم کنند. این امر به تنهایی دو نکته را ثابت می کند: نخست اینکه دولت آمریکا تنها بر اساس ایدئولوژی و اهداف سیاسی در پی برخورد با برجام است و نه بر اساس واقعیات عینی. این به خودی خود امر مهمی است و به عنوان نقطه ضعف بزرگی برای دولت ترامپ ثبت خواهد شد. دوم اینکه اثبات می کند برخی ادعاها مبنی بر نقض برجام از سوی ایران، ازجمله موارد مندرج در نامه 11 جولای چهار سناتور آمریکایی، بی پایه تر از آن است که دولت آمریکا بتواند روی آنها برای اعلام پایبندنبودن ایران حساب کند. دولت ترامپ امیدوار است؛ اولا مقامات و کارشناسان آژانس بین المللی انرژی اتمی با درخواست از ایران برای انجام بازرسی از برخی مراکز نظامی کشورمان موافقت کنند و ثانیا ایران چنین درخواستی را رد کند و در این صورت، آمریکا بهانه لازم را برای خودداری از تایید مجدد پایبندی ایران به برجام، به دست آورد. از طرفی، فرض آنها این است که موافقت احتمالی ایران با این گونه بازرسی ها، به ترامپ امکان خواهد داد تا مدعی شود امنیت ملی آمریکا را ارتقا بخشیده و به این ترتیب، بتواند پایگاه اصلی رای خود را در داخل آمریکا راضی نگه دارد. از قول مقاماتی که در نشست کمیسیون مشترک در وین در هفته گذشته حضور داشته اند، گفته شده توماس شانون، یکی از معاونان وزیر خارجه آمریکا که در راس هیئت آمریکایی در آن نشست شرکت کرده بود، ایده بازدید از مراکز نظامی ایران را با اعضای اروپایی این کمیسیون در میان گذاشته است. باب کورکر، رئیس کمیسیون سیاست خارجی سنای آمریکا نیز در 26 جولای در مصاحبه ای گفت: آمریکا در تلاش است تا از طریق درخواست «دسترسی به تاسیسات مختلف در ایران به نحوی رادیکال برجام را اعمال کند». وی ادامه داد: اگر ایران با این امر مخالفت کند، در آن صورت ایران مقصر فروپاشی برجام خواهد بود و نه آمریکا. «می خواهیم متحدان ما با ما بمانند». مصاحبه اخیر ترامپ با وال استریت ژورنال نیز می تواند به نوعی در این رابطه باشد. وی گفت: «وقتی نوبت 90روزه بعدی فرا برسد، فکر می کنم آنها [ایران] پایبند نخواهند بود».ظاهرا دوایر مربوطه در آمریکا، اکنون مشغول بررسی تفاسیر مختلف از بندهای مربوط به «دسترسی» در برجام و نیز در توافق نامه ای که ایران به طور جداگانه با آژانس امضا کرده و نیز مورد قبلی هستند تا ببینند چطور می توانند مسئله دسترسی به سایت های نظامی ایران را مطرح کنند. مورد قبلی دو سال قبل و در ارتباط با بن بستی است که درباره مسئله «دسترسی» به پارچین ایجاد شد که در نهایت به مصالحه ای انجامید که در آن، نمونه گیری محیطی از سوی کارشناسان ایرانی و تحت نظارت خارج از محل کارشناسان آژانس صورت گرفت. دسترسی آژانس به سایت های نظامی ایران، یکی از مناقشه برانگیزترین بخش ها در مذاکرات دوساله درباره برجام بود. بخش مربوط به این موضوع، در برجام بسیار پیچیده بوده و مشخص کننده روندی دشوار است که خوشبختانه تا حد ممکن منافع ایران در آن لحاظ شده است. مطابق بخش مربوطه در برجام، بازدید کارشناسان آژانس از اماکنی که تحت قرارداد پادمان یا پروتکل الحاقی به عنوان محل فعالیت های هسته ای اعلام نشده اند، موکول به ارائه شواهد و دلایل متقنی به آژانس است که نشان دهنده موجه بودن نگرانی کشور درخواست کننده باشد. اگر توضیحات ایران موجب رفع نگرانی آژانس نشود، آژانس می تواند درخواست بازدید از چنین مکان هایی را مطرح کند، مشروط بر آنکه دلایل درخواست دسترسی و اطلاعات مربوطه را در اختیار ایران بگذارد. در چنین صورتی، ایران می تواند راه های جایگزین را برای رفع نگرانی آژانس پیشنهاد کند. اگر در 14 روز این راه های جایگزین موثر نشوند یا طرفین به توافق نرسند، کمیسیون می تواند با حداقل پنج رای از هشت رای اعضای کمیسیون برجام، درباره نحوه رفع نگرانی های آژانس تصمیم بگیرد و راه حلی را ارائه کند. با توجه به اینکه دولتی که خواستار بازرسی از یک محل غیرهسته ای می شود، باید مستنداتی در تایید ادعایش ارائه کند، نقش سازمان های اطلاعاتی در این رابطه نیز پررنگ خواهد بود. این سازمان ها در آمریکا قاعدتا از سوی عناصر تندرو دولت ترامپ برای ارائه شواهدی که حاکی از فعالیت های خلاف برجام در سایت های نظامی ایران باشد، تحت فشار قرار خواهند گرفت. اگرچه مثلا ریاست سیاسی سازمان سیا به شدت گرایشات ضدایرانی دارد؛ اما عناصر حرفه ای در این سازمان ها نمی توانند به راحتی با این ریاست سیاسی کنار بیایند؛ خاصه آنکه تجربه عراق و اثبات پوچی ادعاهای آنها درباره سلاح های کشتار جمعی عراق در زمان صدام، همواره در پس ذهن این سازمان های اطلاعاتی سنگینی می کند. آیا آژانس و کشورهای اروپایی به اضافه چین و روسیه، می پذیرند خود را با دستور کار و برنامه زمانی آمریکا تطبیق دهند و به نحوی با دولت ترامپ همکاری کنند تا در ضرب الاجل بعدی برای تایید پایبندی ایران، یا هر زمان دیگر، مقصود دولت ترامپ تامین شود؟پاسخ به احتمال زیاد مثبت نیست. دیگر طرف های برجام و به ویژه آژانس، بعید است حاضر شوند خود را با دستور کار ماجراجویانه ترامپ تطبیق دهند.اگر آژانس برای انجام بازرسی از یک سایت نظامی اصرار کند و نتواند دلیلی حاکی از وقوع خلافی بیابد، اعتبارش به عنوان یک نهاد بی طرف بین المللی لطمه خواهد دید و دستش برای بازرسی های آتی بسته خواهد شد. فقط یک احتمال را نباید از نظر دور داشت و آن اینکه سه کشور اروپایی در چارچوب معادلات مربوط به روابطشان با آمریکا، بپذیرند امتیازی به واشنگتن بدهند. با این تصور که یک بازرسی احتمالی از یک مرکز نظامی در ایران، درهر حال ضرری برای آنها نخواهد داشت؛ یعنی یا دولت ترامپ بیش از پیش بی اعتبار خواهد شد یا فعالیتی خلاف برجام در ایران کشف خواهد شد که در هر دو صورت، ضرری برای دیگر طرف های برجام نخواهد داشت.
                