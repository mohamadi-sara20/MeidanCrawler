سه‌شنبه ۱۲ دی ۱۳۹۶
-----------------------------------------
سرمقاله
-----------------------------------------
تمنای رفتن
-----------------------------------------

                    موضوع مهاجرت از کشور، امری همیشه حاضر در ذهنیت ایرانی است. حضور این موضوع چنان «طبیعی» است که سوال مستقیم از تمایل یا آرزوی مهاجرت، معمولا با واکنش استفهامی شنونده مبنی بر بدیهی بودن پاسخ همراه است. وقتی هم وطنی که مدتی خارج از کشور زندگی کرده به ایران بازمی گردد، معمولا از اولین پرسش هایی که با آن مواجه می شود، این است که «چرا برگشتی؟»؛ گویی برگشتن به وطن دلیل ویژه ای نیاز دارد و برنگشتن پیش فرضی پذیرفته شده است. آمار و ارقام موجود نیز نشان از تحقق و عملی شدن نسبی این آرزومندی در کشور دارد. اطلاعات موجود از مهاجرت تحصیلکردگان و حتی افراد بدون تحصیلات عالیه، اقدام به پناه جویی، اقدام برای اخذ اقامت و مهاجرت رسمی، اقدام گسترده برای تحصیل در خارج از کشور (با چشم اندازی برای ماندن و کارکردن در کشور دیگر) و حتی تعداد ایرانیان شرکت کننده در لاتاری ویزای تنوع آمریکا (سال 2015 شهروندان ایرانی رتبه چهارم را در بین حدود 200 ملیت در این لاتاری داشته اند)، همگی نشان از تمنا و رغبتی نسبتا بالا در کشور برای مهاجرت و ترک وطن، به ویژه در سنین جوانی و میان سالی، دارند. با سوال بزرگ و هول انگیزی مواجه هستیم؛ چرا می خواهند در این کشور زندگی نکنند؟ منشا این تمنا چیست؟ این تمنا به روشنی به معنای آرزوی بودن در جایی دیگر است و دال بر وجود احساس نارضایی و فقدانی است که سوژه ایرانی دنبال تسکین و پرکردن آن است. با نگاهی متاثر از سنت روان کاوی اجتماعی، سوژه انسانی موجودی آرزومند است. تمنا یا آرزو در ذات سوژه انسانی قرار دارد؛ تمنا و آرزویی که به سمت یک فقدان جهت گیری شده است ولی کدام فقدان است که سوژه ایرانی را به سمت خروج از مرزهای ملی و زندگی در کشوری دیگر می کشاند؟ ناامنی و جنگ؟ بی کاری و فقر؟ فجایع طبیعی؟ خشک سالی؟ ولی ایران نه جزء کشورهای ناامن است، نه فقیر و نه کشوری که دچار فجایع طبیعی در مقیاسی گسترده باشد که به جابه جایی عظیم جمعیتی منجر شود. حتی در قیاس با بسیاری از کشورهای دیگر، وضعیت امنیت و اقتصاد به مراتب بهتر نیز هست. برخی قائل به این هستند که تصویر آرمانی کشورهای غربی که از خلال سینما و رسانه های دیگر القا می شود، در ایجاد این گرایش نقش مهمی دارد؛ تصویری که با دورزدن عقل انتقادی و مانند یک فانتزی، مردم را به سوی بهشتی خیالی می کشاند. بی تردید تصویر رویایی و پرزرق وبرق غرب می تواند موضوع تمنای هرکسی قرار گیرد که درجاتی از بی بهرگی را در زندگی واقعی اش تجربه می کند. اما حتی پذیرش اثرگذاری رسانه ها و این تصویر سازی رویایی در تمایل در مهاجرت به غرب، پاسخ قانع کننده ای به سوال ما نمی دهد. نکته اینجاست که همه کشورها و نه فقط ایران، در معرض چنین تصویرسازی رویایی از غرب قرار دارند؛ پس چگونه است که ایرانیان بیش از بسیاری از مردمان دیگر کشورها، از آن تاثیر می گیرند؟ به عبارت دیگر، جست وجوی علت این تاثیرپذیری باز هم ما را به سوی کنکاش در علل و عوامل موثر در «پذیرش» این فانتزی در میان ذهنیت ایرانی می کشاند. با فرض گرفتن اهمیت القای فانتزی «دنیای غرب»، حداکثر می توان سوال را این گونه مطرح کرد که چرا این تصویر که امروزه تصویری است که در همه جا حاضر است، ایرانیان را بیش از بسیاری از مردمان دیگر می رباید؟ تحقیقات نشان می دهد احساسی از محدودیت یا محرومیت و «گیرافتادن»، در زیر این گرایش به ترک وطن وجود دارد؛ گیرافتادن در تکراری که راه حرکت رو به جلو و تحقق ارتقای اجتماعی و آرزومندی برای بهره مندی و کامجویی از زندگی را می بندد. آرزوی کامجویی از زندگی و ارتقای اجتماعی سائقی مشترک بین همه انسان هاست و الزاما محدود به گروه ها یا اقشار محروم تر نیست. اصولا احساس بی بهرگی احساسی نسبی و مقایسه ای است که برایند تفسیر سوژه انسانی از وضع موجود و امکان و انتظار یا امید، نیل به وضعیتی «بهتر» است. اگر امیدی به برآورده شدن این آرزومندی داخل مرزهای ملی نباشد، بدیهی است که این امید به سوی ورای این مرزها افکنده شود. بی تردید استدلال هایی نیز برای لزوم ماندن در کشور وجود دارد که عموما از موضعی متعهدانه و اخلاقی ادا می شوند؛ تعهدی برای ساختن و پیگیری رویا در کشور و تلاش برای بهبود قدم به قدم شرایط زیست؛ استدلال هایی مبتنی بر ارزش های ملی و دینی که احتمالا کمتر کسی در اهمیت آنها شبهه ای وارد می کند. ولی شاید از این جهت که این استدلال ها فاقد پشتوانه ای از یک فانتزی امیدبخش، یا تصویری رویایی هستند که خیال مردم را پر کند، فاقد قدرت جذبی هستند که یک فانتزی امیدبخش می تواند ایجاد کند.میزان امید اجتماعی در داخل مرزهای ملی را شاید بتوان کلیدواژه فهم تمنای رفتن یا ماندن دانست. بعید است که بتوان امید اجتماعی را با تبلیغ یا موعظه درباره اهمیت امید ایجاد کرد. زمانی سوژه تفسیرگر آماده «پذیرش» امید است که نشانه های محیطی به گونه ای باشد که امکان وضعیتی بهتر و کامروا تر در آینده را برایش باورپذیر کند و به شکل گیری تصویر یا فانتزی امیدبخش و باورپذیری از آینده در داخل مرزهای ملی منجر شود.
                