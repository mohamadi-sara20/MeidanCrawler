شنبه ۲۲ مهر ۱۳۹۶
-----------------------------------------
یادداشت
-----------------------------------------
مدیریت مصرف با ابزار شبکه های اجتماعی
-----------------------------------------

                    بخش کشاورزی مانند سایر دستگاه های اجرائی به شاخه ای برای توسعه اجتماعی و پاسخ گویی و نیز برای بهره گیری از نیروی بی زوال اجتماعی نیاز دارد. ازآنجاکه مدیریت این حوزه با تمامی جامعه مصرف کننده کشور و به طور خاص با چهار میلیون بهره بردار در ارتباطی متقابل است، ضرورت فعالیت چنین شاخه ای بیش از پیش به چشم می خورد. این شاخه می تواند از یک سو زمینه نهادینه کردن فرهنگ اعتدال و کاهش ضایعات در مصرف را در جامعه فراهم کند و از طرف دیگر ظرفیت و انگیزه های نهفته در بهره برداران برای مدیریت بهینه تولید و حراست از منابع را فعال کند. در چنین مناسباتی، مطالبات غیرواقعی تولیدکنندگان که ریشه در اقتصاد نفتی دارد نیز به بازویی توانمند برای ارتقای بهره وری در این بخش تبدیل می شود. از دیرباز نهادی به نام سازمان ترویج کشاورزی، متولی انتقال شیوه های نوین تولید به بهره برداران این بخش بوده است. نهاد ترویج کشاورزی برای بهره بردارانی است که در گذشته توان خواندن و نوشتن نداشتند و نیز ضعف ابزار و امکانات ارتباطی، رسانه ای و آموزشی موجود نقش موثری در کسب مهارت شیوه های نوین تولید کشاورزی آنان داشت؛ اما اکنون و بعد از بیش از شش دهه دگرگونی های عمیقی، هم در این گروه و هم در ابزار های رسانه ای و ارتباطی رخ داده و تمامی روابط مدیریت با جامعه مخاطب دستخوش دگرگونی قرار گرفته است. بسیاری از این بهره برداران از نظر تحصیلات تا سطوح آکادمیک فراتر رفته اند و از طرفی جهش های خیره کننده ای در عرصه ابزار و امکانات ارتباطی و گسترش شبکه های اجتماعی به طور روزافزون صورت گرفته و می گیرد. هم اکنون بیشتر بهره برداران بخش کشاورزی و در دور ترین نقاط کشور مجهز به تلفن همراه و گوشی های هوشمند، امکانات اینترنت و... هستند. بدون تردید دگرگونی نهاد ترویج کشاورزی در خلال این مدت هرگز به موازات این تغییرات رخ داده در تولیدکنندگان نبوده و دیگر نمی تواند پاسخ گوی نیاز ها و حلقه های مفقوده جدید باشد. در چنین روندی ساختار تقریبا سنتی نهاد روابط عمومی نیز پاسخ گوی نیاز های شرایط جدید نیست؛ بنابراین تشکیل شاخه اجتماعی و البته با تلفیق و ترکیب تمامی نهادهای ارتباط مردمی دیگر موجود از جمله سازمان ترویج کشاورزی که بتواند رابطه متقابل دولت - مردم در بخش کشاورزی را جایگزین مدیریت های یکسویه گذشته کند، پیشنهاد می شود. در صورت تشکیل و توسعه شاخه اجتماعی، چالش های مدیریت بخش در ذیل اجرای قانون تمرکز و تنظیم بازار مصرف نیز چه بسا به فرصت هایی سازنده تبدیل شود. فرصت هایی که در آن ارقام افراط در مصرف بسیاری از کالاهای اساسی تعدیل می شود و به حفظ بیشتر سرمایه های ملی می انجامد. این شاخه اجتماعی، مطالبات واقعی مردم و نیز نمایندگان مجلس و رسانه های منتقد را در مدیریت کشاورزی و منابع طبیعی کشور در مسیر واقع گرایی تنظیم خواهد کرد.در این رابطه ایفای نقش تشکل های مختلف تولیدکنندگان به شرط واگذاری قسمتی از وظایف تصدی گری مدیریت ها به آنان در روند بهبود کم هزینه بخش کشاورزی بسیار ضروری است. شاخه پیشنهادی به جای توجیه برنامه اجرائی وزارت متبوع به آسیب شناسی در جامعه مصرف کننده و سامان دهی و هماهنگی تشکل های تولیدی برای هم سازی با سیاست های کلان بخش کشاورزی خواهد پرداخت. از جمله عرصه هایی که این نهاد می تواند رابطه دوسویه مدیریت دولتی و جامعه تولید و مصرف را در آن در مسیر بهره وری پایدار قرار دهد، شبکه های مختلف اجتماعی است. البته مجهزکردن این شاخه به یک شبکه مستقل تلویزیونی و نیز جامعه شناسانی نخبه از شرط های پایه ای برای افزایش کارآمدی آن به شمار می آید.
                