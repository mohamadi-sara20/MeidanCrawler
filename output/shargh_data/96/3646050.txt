سه‌شنبه ۲۵ مهر ۱۳۹۶
-----------------------------------------
حرف اول
-----------------------------------------
ناکام آمریکایی
-----------------------------------------

                    دونالد ترامپ از هنگام مبارزات انتخاباتی برای جلب آرای مخالفان باراک اوباما، شعارهای تندی علیه بزرگ ترین دستاورد رئیس جمهور پیشین آمریکا که توافق هسته ای با ایران بود، سر داد و در کوتاه مدت، مخالفان را پشت سر خود جمع کرد. بسیاری از رهبران جمهوری خواه به او دل بستند و توافق هسته ای را که یک فرمول برد – برد بود، به تمسخر گرفتند. با پیروزی ترامپ در انتخابات ریاست جمهوری، او پروژه های متعدد زمان اوباما را هدف قرار داد و گفت به زودی آنها را باطل می کند. علاوه بر توافق هسته ای با ایران، کنوانسیون محیط زیست پاریس، معاهدات تجارت آزاد با دیگر مناطق جهان، عادی سازی روابط با کوبا، بیمه سلامتی اوباما، خروج از ناتو، اخراج مهاجران، ممنوعیت ورود اتباع هفت کشور به آمریکا به اتهام تروریست بودن و... در پروژه های ترامپ قرار داشتند. او برخی را مسکوت گذاشت، برخی را تعدیل کرد و برخی دیگر را کماکان پیش می برد. توافق هسته ای با ایران، ازجمله پروژه هایی بود که دونالد ترامپ تصور می کرد به سادگی زیرسوال می رود و از ابطال یا شکستن آن می تواند آبرویی برای خود در جبهه های شکست خورده داخلی کسب کند. تلاش ترامپ و تیم تندرو او، در دو ماه اخیر بر تبلیغات علیه توافق هسته ای قرار گرفت و تهدید کرد یا از توافق هسته ای خارج می شود یا سر موعد، عدم پایبندی ایران به برجام را اعلام می کند تا سرآغاز احیای تحریم های گذشته شود. تندروهای جمهوری خواه، اسرائیل و عربستان هم بی کار ننشسته و از ترامپ خواستند حالا که می خواهد کاری درباره توافق هسته ای با ایران انجام دهد، یکباره استراتژی کاملی برای چگونگی و نحوه مقابله با جمهوری اسلامی ایران ارائه دهد. به این ترتیب، ترامپ ابتدا در مجمع عمومی سازمان ملل متحد و سه روز پیش در آستانه اعلام پایبندی یا عدم پایبندی ایران به توافق هسته ای، دو سخنرانی انجام داد که به هیچ وجه در شان یک رئیس جمهور و در چارچوب ادب و نزاکت دیپلماتیک قرار نداشتند و بیشتر هتاکی، توهین و اتهاماتی بی اساس بودند. ترامپ و یاران تندرو او، به اعلام استراتژی درباره ایران بسیار دل بسته بودند و لابی های اسرائیلی و عربی نیز او را ترغیب و تشجیع کرده بودند که این استراتژی بسیار کارساز است؛ اما اگر از زوایای مختلف به این به اصطلاح استراتژی نگریسته شود، ملاحظه می شود یک ناکامی تمام عیار برای دونالد ترامپ در پی داشته است.1- ترامپ تصور می کرد می تواند توافق هسته ای را باطل کند و جهان را با آن تهدید می کرد؛ ولی در این سخنرانی، اذعان کرد توافق هسته ای کاری است که شده و کاری از دست او برنمی آید.2- ترامپ از قبل اعلام کرده بود این بار عدم پایبندی ایران به توافق هسته ای را اعلام می کند؛ ولی متوجه شد او در جایگاهی نیست که چنین کند؛ چون تنها مرجع برای چنین اعلامی، همان آژانس بین المللی انرژی اتمی است؛ بنابراین اعتراف کرد نه پایبندی و نه عدم پایبندی ایران را تایید نمی کند.3- همچنین از دو ماه پیش هیاهوی بسیاری راه انداخته بود که سپاه پاسداران را جزء گروه های تروریستی قرار می دهد. غافل از اینکه طبق حقوق بین الملل و منشور ملل متحد، هیچ دولتی قادر نیست نیروهای مسلح کشور دیگری را تروریست قلمداد کند؛ بنابراین به جای تروریست نامیدن سپاه پاسداران، به تحریم چند شرکت در ارتباط با سپاه پرداخت. 4- اتاق فکر ترامپ، اسرائیل و عربستان، امیدوار بودند این سخنرانی و این اعلام استراتژی، موجی در داخل ایران به وجود می آورد و آنها بتوانند روی آن شکاف های اجتماعی سوار شوند؛ اما در عمل، برعکس شد و این سخنرانی باعث وحدت بیشتر داخلی ایران شد و برخی در داخل و خارج که شاید با نظام از نظر فکری زاویه داشتند، مقابل ترامپ ایستادند. 5- اشتباه دیگر مشاوران ترامپ، این بود که با تجویز نام جعلی برای خلیج فارس برای خوشنودکردن اعراب، غیرت و حمیت مردم غیور ایران را برانگیختند و همین اشتباه برای آنان کافی بود که همه مردم ایران با هر تفکری به ترامپ پشت کنند. 6- تئوریسین های ترامپ مانند نیکی هیلی و جان بولتون که هر دو سودای وزارت امور خارجه را در سر دارند و با هم در تندروی رقابت می کنند تا در نظر ترامپ محبوب تر جلوه کنند، به ترامپ گفته بودند توافق هسته ای دیگر جانی در جهان ندارد و یک ضربه، کار آن را می سازد! درست چند دقیقه بعد از سخنرانی ترامپ، فدریکا موگرینی به نمایندگی از اتحادیه اروپا به حمایت و دفاع تمام قد از توافق هسته ای پرداخت. 7- همین اتاق فکر به ترامپ مشاوره اشتباه داده بود که سخنرانی ترامپ باعث تشتت در گروه 1+5 خواهد شد و برخی کشورها مانند بریتانیا، به ترامپ خواهند پیوست؛ ولی کشورهای مهم اروپایی که از سیاست های غلط ترامپ خسته و ناامید شده اند، مقابل ترامپ ایستادند و به دفاع از توافق هسته ای و پایبندی ایران به آن پرداختند. بیانیه مشترک روسای سه کشور فرانسه، بریتانیا و آلمان در نوع خود استثنائی و ارزشمند بود که جواب دندان شکنی به ترامپ به شمار می رود. 8- حقیقت این است که این سخنرانی و این موضع گیری، سایر قدرت های جهانی را قانع کرد که آمریکا دیگر نمی تواند تکیه گاه صلح جهانی باشد و باید از ترامپ عبور کرده و خود هدایت را بر عهده بگیرند. جدال های لفظی خطرناکی که بر سر موضوع هسته ای کره شمالی از سوی ترامپ صورت گرفت، حجت را بر اروپا تمام کرد تا به قول خانم هلگا اشمید، یک بحران هسته ای برای کره زمین خیلی زیاد است و نباید دست ترامپ را بازگذاشت تا بحران دومی را به وجود آورد. ناکامی های ترامپ در داخل آمریکا هم دولتمردان و رهبران دموکرات و جمهوری خواه را نگران کرد؛ به ترتیبی که جان مک کین به صف موافقان حفظ برجام پیوست و هیلاری کلینتون اظهار کرد رفتار ترامپ باعث احمق جلوه دادن آمریکا می شود و درحالی که شواهد حاکی از پایبندی ایران به توافق هسته ای است، خروج از برجام خطرناک است. چنانچه طبق طرح ترامپ، کنگره نمایندگان آمریکا در این 60 روز تحریمی علیه ایران تصویب نکنند، خودش وارد صحنه شده و با خروج از برجام، تحریم هایی را به تصویب خواهد رساند؛ حتی اگر ترامپ بتواند این آخرین آرزوی خود را برآورده کند، آمریکای منزوی قادر نخواهد بود قانون داخلی خود را بر اروپایی ها و دیگرانی مانند روسیه و چین، تحمیل کند؛ زیرا از قبل، ترامپ و طرح هایش را رد کرده اند. به علاوه، موثربودن تحریم ها در گرو قطع نامه های شورای امنیت سازمان ملل متحد است که در فضای حاضر هیچ شانسی برای تصویب ندارد. جمهوری اسلامی ایران باید موقعیت ممتاز خود را به خوبی تشخیص دهد و بداند اولا رمز موفقیت در ادامه پایبندی ایران به تعهداتش در برجام است که اجماعی جهانی را پشت سر خود ایجاد کرده است و ثانیا برای حفظ این اجماع، باید بسیار تلاش کند و روابط خود را علاوه بر روسیه و چین با اروپا بسیار گسترش دهد و اجازه ندهد یکی از اعضای گروه 1+5 و ازجمله بریتانیا، از این اجماع خارج شود. این البته ملاحظاتی را می طلبد که در این زمان ضروری است.
                