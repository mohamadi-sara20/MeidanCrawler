چهار‌شنبه ۲۳ اسفند ۱۳۹۶
-----------------------------------------
حرف اول
-----------------------------------------
خیابان مصدق و باقی قضایا
-----------------------------------------

                    کمتر کشوری در جهان می توان سراغ گرفت که در آن نام گذاری مکان ها مانند ایران به سیاست آغشته باشد. پادشاهان گذشته - آنگاه که دستشان می رسید- شهری به نام خود می ساختند و اگر وسعشان کفاف نمی داد، به ساخت مسجد، بازار یا کاروانسرا بسنده می کردند. حافظه تاریخی ما پر از نمونه هایی از این دست است. تا اینجای کار، عیب و ایراد چندانی بر رفتار و یادگاری های حاکمان گذشته نمی توان گرفت؛ اما آش، گاهی چنان شور بوده که یک سنت بی ضرر تاریخی، به فکاهه ای تلخ بدل شده است. رضاشاه، صرف نظر از قضاوت تاریخی - سیاسی کارنامه او، از این نظر سرآمد گذشتگان بود. از تغییر نام برخی شهرها که بگذریم (ارومیه به رضاییه، انزلی به پهلوی و...)، هنگامی که متفقین در شهریور 20 به تهران رسیدند، نام عروس، مادر و شخص شاه بر بسیاری از خیابان ها و میدان های پایتخت خودنمایی می کرد. آخرین پادشاه ایران، در این زمینه جانشین و رهرو پدرش بود؛ آنگاه که در دی ماه 57 ایران را در سفری بی بازگشت ترک کرد، علاوه بر آنکه نام خود و فرزندانش بر بسیاری از میدان ها، خیابان ها و حتی بیمارستان ها و سدهای شهرها و مناطق گوناگون کشور خودنمایی می کرد، فقط در پایتخت دو میدان و یک خیابان (فوضیه، ثریا و فرح) به نام همسران گذشته و وقت او بود.این نوع نگاه و رفتار، نشانه یک کژتابی ژرف در رویکرد حاکمان به سرزمینی است که در دوره ای به صورت موقت بر آن حاکم شده اند. به زبان دیگر، آنان با کشور نه به عنوان امانتی برای اداره بلکه به شکل ملک شخصی و مسلوب الاراده نگاه و شبیه کسی رفتار کرده اند که با هزینه شخصی مثلا به ساخت مدرسه، بیمارستان و... همت گماشته و طبیعتا نام خود را بر آن می گذارد.سنت آمیختن نام گذاری مکان ها به ملاحظات سیاسی، تا امروز ما نیز امتداد و نمود داشته است. برای نمونه در ابتدای انقلاب، نام شهر زادگاه من، به دلیلی که هرگز برای ساکنانش توجیه و پذیرفته نشد، از کرمانشاه به باختران تغییر کرد. این نام گذاری به چالش و دغدغه ای بزرگ برای مردمان آن دیار تبدیل شد و در میانه دهه 70 سرانجام کار به قانون گذاری در مجلس کشید و نمایندگان برای بازگرداندن نام طبیعی و تاریخی یک شهر به مردمانش، ناچار به قیام و قعود شدند.در همان شهر زادگاهم، میدانی هست که اهالی، چه پیش و چه پس از انقلاب، هرگز آن را با تابلویی که بر آن نصب شده نشناخته اند. پیش از انقلاب، نام رسمی این میدان که اکنون یکی از میدان های بسیار مهم و پررفت وآمد شهر به شمار می رود، چیز دیگری بود و اکنون نام دیگری بر تابلوی آن نوشته شده است. با این وجود، اگر به راننده تاکسی نگویی می خواهم به میدان «مصدق» بروم، بعید است ملتفت شود مقصدت کجاست. همان طور که در پایتخت نیز کمتر کسی است که میدان های «آزادی»، «انقلاب» و «امام حسین» را با نام های پیش از انقلاب خود تصور یا صدا کند.شگفتی اینجاست که با وجود خروار خروار تجربه تاریخی که همگان پیش چشم داریم، باز هم آزموده را دوباره آزمون می کنیم. مهم نیست که این کار با نیت خیر انجام شده باشد. باز هم مهم نیست که شخصیتی که نامش را بر جایی می گذاریم که مردم با نام پیشین آن اخت شده اند، چقدر محترم بوده یا خدمت به ملک و ملت در کارنامه دارد. پیش تر، نام بزرگراه «نیایش» را به «هاشمی رفسنجانی» تغییر دادیم و اکنون پس از کش وقوس های فراوان و مانورهای رسانه ای بسیار، از «کارگر» گذشتیم و تابلوی خیابان «نفت» را پایین می کشیم تا به خیال خود به پیشوای نهضت ملی ایران ادای دین کرده باشیم.آیا بهتر نبود نام هاشمی رفسنجانی را بر بزرگراهی می گذاشتیم که تازه ساخته شده یا خواهد شد و خلایق را به زحمت انطباق نداشتن نام «حقیقی» و نام «حقوقی» نمی انداخیتم؟ و نیز بهتر نبود به جای زدن تابلوی «مصدق» بر یکی از خیابان های فرعی پایتخت، قفل فروبسته مزار آن بزرگمرد را می شکستیم؟ از عمل به وصیت او و انتقال پیکرش به جوار شهیدان قیام سی تیر درمی گذرم که چنین نگاهی در منتخبان خود در شورای شهر تهران سراغ ندارم.
                