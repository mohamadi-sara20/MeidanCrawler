سه‌شنبه ۱۷ بهمن ۱۳۹۶
-----------------------------------------
حرف اول
-----------------------------------------
تبدیل تهدید به فرصت
-----------------------------------------

                    مذاکرات سیاسی و دیپلماتیکی که منجر به صدور و امضای سند «برنامه جامع اقدام مشترک» (برجام) شده است، بدون اغراق بزرگ ترین گفتمان اثرگذار در سطح روابط بین المللی در دوران معاصر بوده و هیچ مذاکراتی در جهان سیاست از نظر تعدد دفعات ملاقات ها، تعداد افراد شرکت کننده، مسافت های طی شده، سطح مقامات شرکت کننده، مدت زمان گفت وگوها و... با آن برابری نمی کند. مذاکرات صلح وستفالی در قرن هجدهم، مذاکرات کنفرانس یالتا و تهران بعد از جنگ دوم جهانی، گفت وگوهای مربوط به تشکیل سازمان ملل متحد و بانک جهانی و صندوق بین المللی پول، معاهده های ناتو و ورشو و... در زمره گفت وگوهای جهانی است که هیچ کدام از نظر اهمیت و توان و انرژی به کار گرفته شده قابل مقایسه با برجام در قرن بیست ویکم نیست. حال جای بسی تاسف است که پس از این همه کوشش و همکاری و حسن نیت نشان داده شده برای رسیدن به چنین سندی، یک ذهن بیمار با پیش داوری های نابخردانه و لجوجانه اعتبار این سند را که پذیرش بین المللی داشته و به تصویب شورای امنیت سازمان ملل رسیده است، زیر سوال می برد. در این زمینه، وزیر امور خارجه ایالات متحده، پس از آخرین هجمه های رئیس جمهور این کشور به برجام در کنفرانس داووس در سوئیس و رایزنی با کشورهای انگلستان، آلمان و فرانسه، بازنگری و اضافه کردن نکاتی را به سند برجام زمزمه کرده و در حال کسب توافق و تفاهم با این سه کشور است. جامعه اقتصادی اروپا نیز از یک سو به لحاظ حرمت پروتکل ها و گفت وگوهای بین المللی و قبول نکردن سیاست های حمایت گرانه (Protectionism) و مداخلات تک روی گونه ایالات متحده و از سوی دیگر به لحاظ وجود روابط تنگاتنگ با اقتصاد آمریکا و حجم عظیم مبادلات دلاری با بانک های آمریکایی بر سر یک دوراهی قرار گرفته و دچار سردرگمی شده است. جمهوری اسلامی ایران نیز تاکنون در مقابل بازنگری این سند مقاومت کرده و راهکارهای گوناگونی را در صورت بروز شرایط جدید، چه در قالب سند برجام و چه در سایر زمینه ها پیش رو دارد. در صورت کوتاه آمدن جامعه اقتصادی اروپا در مقابل فشارها و زورگویی های ایالات متحده و تن دادن به عدول از مفاد برجام به دلیل این فشارها، یکی از واکنش های ایران می تواند برخورد حقوقی شکلی در چارچوب برجام و ارجاع موضوع به مکانیسم حل وفصل اختلافات در قالب مواد 36 و 37 سند برجام باشد.ناگفته پیداست که چنانچه جامعه اقتصادی اروپا تحت فشارهای ایالات متحده مجبور به همراهی با آن کشور شود، احتمال حصول نتیجه مثبت از ارجاع موضوع به مکانیسم حل وفصل اختلاف در چارچوب برجام نیز نتواند در حفظ اعتبار آن موثر باشد. در این صورت، ادامه همکاری های آینده موثر و مستمر با جامعه اقتصادی اروپا نیز می تواند و ممکن است با کاستی های جدید مواجه شده و رشد و توسعه اقتصادی ایران را با مسائل جدیدی مواجه کند. در این بین، پیش بینی واکنش کشورهای روسیه و چین نیز که هر دو در کنار مناقشات و اختلافات سیاسی و دیپلماتیک خود با ایالات متحده، از نظر اقتصادی در تعامل کلان با کشور مذکور هستند (به ویژه چین که روابط تنگاتنگ سرمایه گذاری و تجارت با ایالات متحده دارد) دشوار بوده و شاید نتوان امید چندانی به حمایت قاطعانه آنها در همکاری های اقتصادی آنان با کشور داشت. کما اینکه برخی سیاست های اجرائی چند ماهه گذشته چین در حوزه تجارت و خرید محصولات پتروشیمی و نقل وانتقالات پولی در حوزه بانکی مشکلات گوناگونی را برای طرف ایرانی ایجاد کرده است. مذاکرات برجام اگرچه در حوزه سیاسی تا حدود بسیار زیادی در کاهش دشمنی برخی از بازیگران و حمایت برخی دیگر کشورها مفید و موفق بوده و از این رهگذر طبقه ریسک ایران از هفت به پنج ارتقا یافته است، ولی درعین حال در حوزه اقتصادی و تکنیکی و فنی مربوط به توسعه اقتصادی و تسهیل مبادلات بانکی موفقیت مورد انتظار را به بار نیاورده است. به عبارت ساده تر، باید بپذیریم که اگر در حوزه سیاسی به سقف خواسته های خود رسیدیم، در حوزه دیپلماسی اقتصادی هنوز راه درازی در پیش داریم. در دوره نخست پسابرجام از ژانویه 2016 تا ژانویه 2017 شاهد حضور هیئت های اقتصادی بین المللی گوناگونی بوده و بانک های ایرانی نیز توانستند در حد محدودی روابط کارگزاری خود را با دیگر کشورها گسترش دهند تا اینکه روند این بهبود هم زمان با رقابت های انتخاباتی ایالات متحده از اواخر سال 2016 رو به کندی نهاد.دفتر کنترل سرمایه های خارجی (OFAC) آمریکا که در سال 2016 سه مورد دستورالعمل درراستای شفافیت و پاسخ به سوالات و ابهامات مربوط به همکاری با ایران منتشر کرده بود، از دسامبر 2016 هیچ گونه اطلاعیه مثبتی (به غیر از اعلام برخی تحریم های جدید علیه اشخاص حقیقی و حقوقی ایرانی) صادر نکرد.در دوره دوم پسابرجام از ژانویه 2017 تاکنون، شاهد تلاش های بی وقفه ایالات متحده در ایجاد عدم قطعیت و نبود اطمینان (uncertainty) نسبت به ایران و ایجاد رعب ووحشت در شرکای اقتصادی ایران هستیم که نتیجه آن به تاخیرافتادن اجرای پروژه هایی است که حتی قراردادهای آنها نیز تنظیم و امضا شده است. با این پیش گفتار شاید بتوان راهبرد جدیدی را درباره چگونگی حفظ برجام مطرح و تهدید مطروحه از سوی ایالات متحده را به فرصت تبدیل کرد. یکی از این رویکردها می تواند مشروط نکردن هرگونه مذاکره جدید یا بازنگری یا افزودن الحاقیه، به تسجیل حذف کامل تحریم های بانکی از هر جهت و حتی اضافه کردن موادی در زمینه همکاری های اقتصادی در حوزه های نفت و انرژی و همچنین همکاری بانک های بزرگ تسویه دلاری و یورویی (Clearing Banks) با بانک مرکزی جمهوری اسلامی ایران و بانک های ایرانی باشد. اگرچه نگارنده از جزئیات مورد نظر بازنگری بی اطلاع است، اما چنانچه بتوان ارزیابی مثبتی در تهاتر «حفظ توان دفاعی و قدرت منطقه ای کشور و تضمین قطعی حذف تحریم ها در حوزه های اقتصادی و مالی و بانکی و بیمه ای...» در مقابل درخواست های سایر طرف های سند برجام داشته باشیم و تهدید روی میز را به فرصت بالفعل روی میز تبدیل کنیم، به نظر می رسد خدمت بزرگی به میهن اسلامی و مردم شریف ایران کرده ایم. در این رویکرد، لازم است ویژگی های طرف های مذاکره را دقیقا مطالعه و بر این اساس ارزیابی کنیم که نقطه قوت یا ضعف ما و آنها در مسائل مورد مناقشه چیست؟ مطالب مورد نظر را در چه زمانی و در چه چارچوبی مطرح و وضعیت برد برد را تضمین و تسجیل کرد؟ رئیس جمهوری جدید آمریکا چه از نظر سوابق کاری اش و چه از نظر نحوه برخورد با مسائل گوناگون در یک سال گذشته نشان داده است که بیش از هر چیز اهل معامله و سود کوتاه مدت بوده و نیازمند تعریف و تمجید دیگران و احساس موفقیت است (به ویژه وقتی تخطئه دیگران و در راس آنها رئیس جمهوری قبلی آن کشور مطرح باشد). نوع حملات او به چین و کره و کوتاه آمدن وی در مذاکرات اقتصادی با چین یا تاثیر حضور مشترک کره شمالی و جنوبی در المپیک زمستانی در کاهش مناقشات لفظی اتمی با کره شمالی نمونه های بارزی از رفتار و تمایل نام برده به معامله گری است. برخی از این اهداف و نکات می تواند در مذاکرات جمعی تمام اعضای برجام (1+5) و برخی دیگر شاید در مذاکرات مستقیم در حاشیه مذاکرات برجام قابل دستیابی باشد. به هر ترتیب، چنانچه اراده کلی بر این اساس باشد که با انجام مذاکرات جدید بتوان تهدید موجود را به فرصت تبدیل کرد، لازم است گروه های کارشناسی بسیار توانمند (دائمی تا حصول نتیجه نهایی) در حوزه های انرژی، بانک و بیمه، صنایع پتروشیمی، حمل ونقل، فناوری اطلاعات، کشاورزی، صنایع فولاد و کانی غیرفلزی، سلامت، گردشگری، خدمات و... تعریف و ایجاد کرد که در کنار و در خدمت مسئولان سیاسی مذاکره کننده، پیش برنده دیپلماسی اقتصادی کشور در چارچوب اهداف کلان تعریف شده باشند.نکته پایانی اینکه آهنگ تاثیرات سوء تحریم ها قبل از امضای توافق نامه برجام به گونه ای بود که کل کشور را با مشکلات عدیده اقتصادی و اجتماعی مواجه کرده بود و موافقت نامه برجام نقطه عطفی برای خروج از آن شرایط و رفع بسیاری از تحریم ها در زمینه های نفت و گاز، انرژی، حمل ونقل، بانک، بیمه و... بود که آثار مثبت آن در رشد 12درصدی تولید ناخالص داخلی سال 1395 نمایان شد. وضعیت مفروض شرایط اقتصادی کشور در حالت حصول نشدن تفاهم نامه برجام را متاسفانه کسی بررسی نکرده و درباره آن هیچ گزارشی -لااقل در سطح عموم- انتشار نیافته است، با این حال قابل تصور است که جمع بندی کلان کشور به ترتیبی بوده است که برای پیشگیری از شرایط دشوارتر از یک سو و رفع ابهام جامعه جهانی که ایران بنا به باورهای مذهبی و دینی و انسانی خود، به دنبال تولید سلاح اتمی نیست، درباره برنامه جامع اقدام مشترک مذاکره نکرده و آن را امضا کند که شاهد برخی تاثیرات مثبت آن نیز بودیم.هم اکنون شاهدیم که رئیس جمهوری ایالات متحده عملا و صریحا اظهار کرده تحریم های غیرهسته ای جدیدی علیه کشورمان وضع خواهد کرد و این شرایط نااطمینانی و عدم قطعیتی را به وجود آورده که حتی همکاری بانکی برخی از کشورهای دوست و شرکای تجاری مالی را در دوران پسابرجام به مراتب دشوارتر و ناکارآمدتر از گذشته کرده است.بنابراین تبدیل تهدیدات موجود ناشی از عملکرد رئیس جمهوری ایالات متحده به فرصت های آینده برای پیوستن ایران به بازارهای بین المللی رویکرد تاریخی خطیری است که اجرای آن به اجماع نیروهای سیاسی داخل کشور، لابی های بین المللی و تصمیم گیری شجاعانه نیاز داشته و نمی توان بدون مطالعه عمیق از کنار آن گذشت.
                