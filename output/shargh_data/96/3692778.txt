سه‌شنبه ۲۶ دی ۱۳۹۶
-----------------------------------------
type_unknown
-----------------------------------------
حذف بودجه بگیرهای ویژه
-----------------------------------------

                    گروه سیاست: «ردیف های زیادی درست شده و معلوم نیست این پول ها کجا مصرف می شود. ردیف ها در بودجه امسال کاهش یافته و من از شما کمک می خواهم»؛ این استمداد «حسن روحانی»، رئیس جمهوری، از نمایندگان مجلس بود که روز تحویل بودجه به مجلس، از نمایندگان درخواست کرد. حالا آنها بخشی از این استمداد را در کمیسیون تلفیق اجابت کرده اند؛ جدول هفدهی ها از بودجه حذف خواهد شد؛ مصوبه کمیسیون تلفیق بودجه مجلس که دیروز به تصویب نمایندگان حاضر در جلسه کمیسیون رسید. البته این مصوبه باید در صحن مجلس هم با رای مثبت نمایندگان همراه شود. هرچند دولت برای سال 97 جدول 17 را حذف کرد، ولی این به معنی حذف کلی نبود؛ چراکه موسسات، بنیادها و... به زیرمجموعه وزارتخانه ها منتقل شدند؛ یعنی همچنان برای آنها بودجه در نظر گرفته شده بود، ولی بدون شرایط جدول 17؛ یعنی نظارت پذیر شده بودند؛ اما عصر روز گذشته بود که «علی اصغر یوسف نژاد»، سخنگوی کمیسیون تلفیق، از حذف بودجه نهادهای خاص در بودجه سال آینده خبر داد. او به «خانه ملت» گفته که «در سال های گذشته دولت مواردی را به عنوان کمک به نهادهای خاص و موسسات غیردولتی آموزشی و فرهنگی ذیل عنوان جدول شماره 17 اختصاص می داد که از سوی مجلس شورای اسلامی تصویب می شد».در جدول 17 بودجه های اختصاصی برای برخی پژوهشکده ها، موسسه ها، دانشگاه ها و بنیادها دیده می شد. این جدول و مبالغ آن، به غیر از بودجه ای بود که در ردیف های کلی، برای نهادهای فرهنگی کشور در نظر گرفته می شد.یوسف نژاد ادامه داد: «در بودجه سال 97 دولت جدولی را که بر اساس آن به نهادهای خاص و موسسات غیردولتی کمک می کرد، حذف کرد؛ اما بودجه آنها را در زیرفصل های برخی وزارتخانه ها قرار داد که پیش از این حدود 200 میلیارد تومان برای کمک به این نهادها در بودجه های سالانه در نظر گرفته می شد».نماینده مردم ساری در مجلس ادامه داد: «کمیسیون تلفیق براساس بررسی هایی صورت گرفته تشخیص داد که کمک به نهادهای خاص و موسسات غیردولتی فرهنگی و آموزشی در شرایط کنونی که حاکم بر بودجه است، به صلاح نیست؛ بنابراین با پیشنهاد نمایندگان و تصویب کمیسیون تلفیق این بودجه حذف شد. بودجه به نفع یارانه، سود وام مسکن رزمندگان و معلولاناو البته محل صرف این بودجه ها را هم اعلام کرد؛ «یارانه سود وام مسکن رزمندگان و معلولان». به گفته یوسف نژاد «این بودجه برای سود وام مسکن رزمندگان و معلولان به صورت یارانه اختصاص یافت؛ به گونه ای که 80 درصد به عنوان یارانه سود مسکن رزمندگان و 20 درصد به عنوان یارانه سود مسکن معلولان اختصاص یافت». البته بودجه این نهادها در شرایط فعلی با توجه به مصوبه کمیسیون تلفیق چیزی به عنوان کمک به نهادهای خاص و موسسات غیردولتی آموزش فرهنگی وجود ندارد و بودجه عمرانی آنها در جای خود باقی است».پیش از این هم فراکسیون امید در بیانیه ای که درباره اعتراضات اخیر منتشر کرده بود، خواستار قطع بودجه موسسات نظارت ناپذیر شده بود: «معتقد هستیم تلاش برای مبارزه جدی با فساد و تبعیض، گسترش عدالت قضائی، تمهید سازوکارهای لازم برای بازسازی اعتماد اجتماعی و ارتقا و تقویت کارآمدی ارکان مختلف حکومت، تغییر جهت گیری بودجه سال 1397 به نفع اقشار آسیب پذیر و کمک به کاهش مشکلات معیشتی مردم از طرفی مانند حذف نکردن یارانه بگیران مستحق، حذف ردیف های بودجه موسسات و اشخاص نظارت ناپذیر، تعدیل و تغییر تبصره 18 (گران شدن حامل های انرژی) و حذف جهشی عوارض خروج از کشور و استفاده از ظرفیت صندوق توسعه ملی برای بهبود معیشت مردم و... بخشی از مطالبات عمومی است که مجلس شورای اسلامی، دولت و سایر دستگاه ها باید به آن توجه ویژه داشته باشند». سیاوشی: بودجه فرهنگی بازتوزیع شوداما در این بین نمایندگانی هستند که موافق این حذف نبودند. «طیبه سیاوشی»، عضو کمیسیون فرهنگی مجلس، یکی از آنهاست. او البته به خاطر نفس کم شدن بودجه فرهنگی اعتراض دارد و معتقد است که بودجه فرهنگی باید توزیع مناسبی داشته باشد.عضو کمیسیون تلفیق بودجه درباره جلسه دیروز این کمیسیون به «شرق» می گوید: «بخشی از بودجه از ردیف های جدول های متفرقه ای که برخی نهادهای فرهنگی مانند جامعه المصطفی و حتی نهادهای آموزشی زیر نظر وزارت علوم را هم شامل می شود، حذف شد». سیاوشی در ادامه به انتقاداتی از این تصمیم پرداخت: «بحث این است که نمایندگان مردم تحت تاثیر فضای مجازی نباشند. جاهای دیگری را داریم که ذیل بسیاری از دستگاه ها با عناوینی بودجه می گیرند و کسی هم سراغشان نمی رود». عضو کمیسیون تلفیق بودجه ادامه داد: «نباید سراغ فرهنگ بیاییم. می گوییم این نهادها خروجی نداشتند؛ ما خودمان هم فارغ از جناح ها، هر کدام شان که آمدند، تاکید داشتیم کمیت شما زیاد شده؛ ولی کیفیت تان نه». بخش فرهنگ کمترین سهم را در بودجه داردعضو فراکسیون امید مجلس همچنین ابراز امیدواری کرد که محل صرف این بودجه، خودش محل فساد نشود.او با بیان اینکه «معتقدم نظارت باید بیشتر باشد»، ادامه داد: «موسساتی ذیل برخی دستگاه ها هستند که بودجه می گیرند؛ ولی خروجی مثبتی ندارند». او در پاسخ به اینکه آیا آن موسسات هم چنین سرنوشتی خواهند داشت؟ گفت: «سراغ آنها نخواهند رفت». او حذف این بودجه را «مسکن پوپولیستی» دانست و گفت: «تلاش می کنیم که بتوانیم برگردد؛ من این بودجه را فرهنگی می دیدم و متاسفم از بودجه ای که از کمیسیون فرهنگی رفت». نماینده تهران در مجلس در عین حال تاکید دارد که «بسیاری از موسسات خروجی مناسبی نداشتند». او ادامه داد: «بخش فرهنگ کمترین سهم را در بودجه دارد و این مقدار را هم از سهم ناچیزش جدا کردند».او اما بر توزیع درست بودجه فرهنگی تاکید دارد: «بودجه بخش فرهنگی باید به درستی توزیع می شد و در جاهایی که ضرورت دارد صرف شود. همیشه تاکید کردم که می تواند در عرصه هایی مانند سینما، تئاتر، کتابخانه ها و... که نیازمند بودجه هستند، هزینه شود. یعنی عرصه هایی که مردم منتفع شوند. یا اینکه به شکل یارانه فرهنگی برای دانش آموزان، دانشجویان و اقشار جامعه پرداخت شود».سیاوشی در پاسخ به اینکه اگر این بودجه حذف نمی شد، آیا به این سمتی که گفتید می رفت، افزود: «برای من مهم است که بودجه در فرهنگ بماند و بازتوزیع مناسب شود».پیش از این هم برخی نمایندگان با بودجه موسسات این چنینی مخالفت کرده بودند؛ از جمله «علی مطهری» نایب رئیس مجلس: «بودجه جدول 17 هرچه کمتر باشد، بهتر است؛ چون این جدول پول هایی است که معمولا به عنوان کمک داده می شود و نظارت چندانی نیز روی آن نیست. به همین خاطر، هرچه جدول 17 کمتر شود، بهتر است و موسسه ها روی پای خودشان بایستند و از محل فروش آثارشان اداره شوند؛ نه اینکه همیشه دستشان به سمت دولت دراز باشد؛ مگر مواردی خاص».اما در مقابل، برخی دیگر مانند «نصرالله پژمانفر» نایب رئیس کمیسیون فرهنگی مجلس، ماموریت موسسه های حاضر در جدول 17 را ماموریتی برگرفته از اولویت مدنظر حاکمیت و نظام دانسته و گفته بود: «دولت درواقع خواسته مقداری هزینه ها و ردیف هایش را کم کند، نخستین جایی که به ذهنش رسیده که می تواند این کار را انجام دهد، حوزه فرهنگ است».این موافقت ها و مخالفت ها با حذف بودجه موسسات خاص، در حالی است که روحانی روز تحویل بودجه به مجلس، از احتمال فشار بر نمایندگان برای گرفتن بودجه صحبت کرده بود: «حتما به شما مراجعه کرده و فشار می آورند. باید بر این ردیف ها نظارت کنیم که کجا می رود و چگونه هزینه می شود».برخی دیگر از نمایندگان از این فشارها صحبت کرده بودند؛ مانند علی مطهری که گفته بود: «فشار همیشه بوده و از نواحی مختلفی است». او در توضیح بیشتر درباره اینکه از کدام نواحی فشار وارد می شود، از همان سازمان ها و جاهای دیگر نام برد.حالا با حذف این موسسات در کمیسیون تلفیق، باید منتظر روشن شدن سرنوشت بودجه این موسسات در صحن مجلس بود.
                