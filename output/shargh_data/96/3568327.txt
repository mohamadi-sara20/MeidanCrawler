سه‌شنبه ۹ خرداد ۱۳۹۶
-----------------------------------------
حرف اول
-----------------------------------------
فقط یک درخواست
-----------------------------------------

                    درخواست های جامعه پزشکی و سیستم سلامت از دولت دوازدهم بسیار است؛ اما اگر نگارنده تنها یک خواسته کلیدی داشته باشد که احیانا بسیاری از مشکلات هم از طریق آن حل خواهد شد، بی تردید چیزی نخواهد بود؛ جز گسترش هرچه بیشتر ارتباطات جامعه پزشکی کشور با طب بین الملل. در اثبات این مدعا کافی است به حقایق و نکاتی چند اشاره کنم: - حرفه پزشکی تنها یک سری اعمال و دستگاه و تکنیک که آنها را از روی بروشور و یک دوره کارآموزی هم می توان دریافت، نیست. بیش و فراتر از آن نوعی فرهنگ و سنت است که نه با کتاب و دوره و بورس که تنها با کار و زندگی فراچنگ می آید. بیهوده نیست که بخش مهمی از کادرهای تخصصی پزشکی دنیا در دوره آموزش در حال چرخش در بخش های مختلف هستند و بعد از کسب عناوین تخصصی هم براساس صلاحیت هایشان در یک فراخوان بین المللی در بخش هایی که مناسب عنوان و تجارب آنهاست، به کار مشغول می شوند؛ درحالی که ما در همان شهر و دانشگاه محل تخصص به یک بیمارستان خاص چهار میخ شده ایم و بعد از تخصص هم مایملک مادام العمر یک دانشگاه محسوب شده ایم. با وجود اینکه در همین شهر هم متخصصانی بسیار صاحب صلاحیت تر از ما برای اداره بخش ها و گروه های تخصصی وجود دارند......باز هم تمام انتصابات ما در محدوده تنگ همان دانشگاه خودمان انجام می شود. - انحصار کار و آموزش پزشکی ایرانیان تنها به ایرانیان پیش از هر چیز با اصول عالیه فرهنگ اسلامی ما مغایر است. در یاد داریم که پیشوای بزرگ ملی و مذهبی ما میرزای شیرازی نه با تنباکو که با انحصار مشکل داشت. با این واقعیت که انحصار خدمات مسلمانان به یک گروه خاص هر که باشد، هم باعث خسارت ملت است و هم با اصول اسلامی آزادی معاملات مسلمانان با خود و با غیرمسلمان در تناقض است. کشوری که ادعای اسلام ارتدکس دارد و اخیرا گام های بلندی در دشمنی با کشور ما برداشته، آکنده است از پزشکان آمریکایی و اروپایی که در سنتی ترین و دشوارترین شرایط آن کشور –به نظر غربی ها- کار و زندگی می کنند و به علاوه بسیاری از ظرفیت های فوق تخصص در کشورهای اروپایی و آمریکایی را هم برای پزشکان خود که درصد درخور توجهی از آنان به کشور خود باز خواهند گشت، از پیش رزرو کرده است.فراخوان استخدام هیئت علمی به شکلی محدود و ملی نه تنها در استانداردهای روز دنیا رفتاری بدوی محسوب می شود؛ بلکه با اصول اسلامی هم سازگار نیست.- اصلاح ساختارهای اداری و برنامه ریزی های بهداشتی-درمانی هم مثل یک جراحی، یک کار تخصصی است که نیازمند متخصصان با تجربه کار در شرایط مشابه است. کشور ما هم مثل سایر کشورها از کارشناسان باتجربه سازمان بهداشت جهانی و سایر موسسات بین المللی بی نیاز نیست.- طب بین الملل متعلق به اروپایی ها و آمریکایی ها نیست. مبنای اصلی آن همان چیزی است که صلیبی ها از ابن سینا و طب شرق به اروپا بردند. همین حالا هم جوانان بااستعداد و کوشای خارجی و در راس آنها ایرانیان هستند که در پیشرفته ترین بخش های دنیا آسیاب سنگین کار و تحقیق و آموزش پزشکی را به حرکت درمی آورند، با این تفاوت که در مقایسه با سایر کشورها کمترین ارتباط را با سرزمین مادری خود دارند و باز هم برخلاف سایر کشورها تعداد ایشان بسیار بیشتر از همکاران هم سطحشان در داخل کشور است. ارتباط ارگانیک و متعارف با دنیا حداقل فایده اش امکان استفاده از نیروی کار متخصصی است که اکنون باعث شکوفایی بخش های دنیاست و در واقع این کشور ما بوده که چون سرمایه ای گران بها به رایگان و به ثمن بخس و برای همیشه به دنیا عرضه کرده است و همچنان به این کار مشغول است.
                