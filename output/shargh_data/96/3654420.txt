سه‌شنبه ۹ آبان ۱۳۹۶
-----------------------------------------
type_unknown
-----------------------------------------
مطالبات هواداران را فراموش نکنید
-----------------------------------------

                    شرق: شیوه عمل حسن روحانی بعد از انتخابات 29 اردیبهشت سال جاری، انتقادها و ابهام هایی را میان طیف های مختلف حامی او پدید آورده است. صادق زیباکلام، استاد علوم سیاسی دانشگاه تهران که در ایام تبلیغات انتخابات ریاست جمهوری تقریبا در بیشتر مناطق کشور رودررو با مردم سخن گفت و آنان را به رای دادن به روحانی ترغیب کرد، در نامه سرگشاده ای که آن را در اختیار «شرق» قرار داده، خواستار موضع گیری روحانی در قبال احتمال ائتلاف او با اصولگرایان و نادیده گرفتن مطالبات حامیان اصلاحات شده است. متن کامل این نامه به شرح زیر است: سرور ارجمند، جناب دکتر حسن روحانیرئیس جمهور اسلامی ایران دامت اقبالهبا سلام و تحیات، با اینکه از پیروزی درخشان شما در انتخابات پنج ماه بیشتر نمی گذرد، مع الاسف آثار ناامیدی در میان برخی حامیان شما ظاهر شده؛ نارضایتی ای که چندان هم به نظر نمی رسد اهمیتی برایتان داشته باشد. در ایران، مردم و خواسته هایشان هنگام انتخابات تکریم می شوند و بعد هم فراموش. به نظر می رسد انتخابات بیشتر مانوری تبلیغاتی برای نامزدها و جریان هاست تا توجه به مطالبات مردم. انتظارات و امیدهایی که در انتخابات نسبت به شما به وجود آمده بود، به نظر نمی رسد که دیگر اهمیتی برایتان داشته باشد. برخی این تغییر فاحش را مرتبط با ایجاد برخی محدودیت ها برای افراد مرتبط با شما می دانند، عده ای هم آن را به پای پرهیز شما از تغییر می دانند. انتخابات سبب شد در مقطعی کوتاه، مواضعی دیگر اتخاذ کنید.نگارنده اما تصور می کند جناب عالی وارد تعاملی با اصولگرایان شده اید. آنان در مجلس و جاهای دیگر از شما حمایت خواهند کرد و شما هم در مقابل، خواسته های ترقی خواهانه بدنه اجتماعی که شما را راهی پاستور کردند، جدی نمی گیرید و در انتخابات ریاست جمهوری 1400 هم از دکتر علی لاریجانی حمایت می کنید. اگر به راستی وارد تعاملی با اصولگرایان شده باشید، هم شما و هم آنان سخت در اشتباهید. سرخوردگی از عملکرد شما زمینه را نه برای دکتر علی لاریجانی و نه برای هیچ اصولگرای دیگری مهیا نخواهد کرد. بلکه راه را برای ظهور پوپولیسم دیگری همچون تیر 84 مهیا خواهد کرد با این تفاوت که مرحوم آیت الله هاشمی رفسنجانی دیگر وجود ندارد تا پوپولیسم سال 1400 وی را به عنوان سمبل اشرافیت به پای توده های محروم بیفکند. اتفاقا نامزد پوپولیست 1400، جناب عالی، اصولگرایان میانه رو را مسبب فقر توده های محروم هدف قرار خواهد داد؛ دقیقا همان موجی که احمدی نژاد سال 84 علیه مرحوم هاشمی به راه انداخت. اصلاح طلبان چیزی ندارند که از آنها ستانده شود، اما هزینه های سنگین را حضرت عالی و اصولگرایانی که معتدل خوانده می شوند، متحمل خواهید شد. در تحولات سال 88، عمدتا جوانان و دانشجویان همراه اقشار و لایه های تحصیل کرده بالنسبه مرفه تر شهرنشین شرکت داشتند و اقشار و لایه های کم درآمدتر در آن اعتراضات کمتر شرکت داشتند؛ اما خراب شدن وضع اقتصادی کشور از 88 به این سو و اینکه آثار بهبودی هم به چشم نمی خورد، بیشترین فشار را بر روی این اقشار وارد آورده است. برآورده نشدن مطالبات سیاسی و اجتماعی به کنار، تداوم وضعیت نامطلوب اقتصادی کشور و اینکه با این محافظه کاری ها و نداشتن استراتژی، در انتهای تونل اقتصادی کشور، نوری دیده خواهد شد یا نه، این بار ممکن است اقشار کم درآمد را هم نسبت به شرایط اجتماعی حساس تر کند. اگر زبانم لال چنین شود، آیا چاره پذیر است. ایام به کام باد
                