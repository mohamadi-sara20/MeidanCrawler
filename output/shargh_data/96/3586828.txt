چهار‌شنبه ۱۴ تیر ۱۳۹۶
-----------------------------------------
حرف اول
-----------------------------------------
رویکرد دولت دوازدهم جوان گرایی یا جوانمردگرایی
-----------------------------------------

                    ملت ایران 29 اردیبهشت 1396 بار دیگر بر مبنای گفتمان عقلانیت و تدبیر، صلح و تعامل، قانون گرایی و قانون مداری، درست کاری و راستگویی، برابری و نفی تبعیض، مردم سالاری و آزادی برای تعیین سرنوشت، با دکتر روحانی هم پیمان شدند.در این تجدید پیمان، رای قاطع و دگرباره مردم، پیش نیاز و گام نخستین بود. ولی تحقق مفاد پیمان، نیازمند استمرار حضور و حمایت مردم از یک سو و اعمال رای و نظر مردم، از سوی دیگر است. در این رابطه طرفینی و تعاملی، اولین انتظار هم پیمانان و حامیان دکتر روحانی، گردآوردن یارانی است کارآمد، هماهنگ، هم فکر، پویا، چابک و مقتدر. بر این مبنا، یاران دکتر روحانی باید از جنس خود ایشان، یعنی امین، شجاع، جسور، قاطع، فداکار، سرزنده، مردمی، متخصص و کاردان باشند. اما نکته مهم اینکه؛ چنین یارانی با معیار «جوان گرایی» برگزیده می شوند یا با لحاظ «جوانمردگرایی»؟ اهداف مورد انتظار، ماحصل جوانی است یا جوانمردی؟ می توان گفت، لزوما نه هر جوانی، جوانمرد است و نه هر جوانمردی، جوان. در معیار جوانی، شرایط سنی، فارغ از سایر معیارها و خصوصیات مطرح است، ولی جوانمردی در ادبیات پارسی، قرین واژه پهلوانی و در روایات دینی ما، متصف به خصوصیات برجسته اخلاقی و انسانی است.ملت ایران برای تحقق هرچه بیشتر آرمان های انقلاب اسلامی و حصول اهدافی سترگ و طی طریقی سخت و پرفرازونشیب، با دکتر روحانی هم پیمان شده اند و ایشان برای پیمودن این راه دشوار، نیازمند یارانی «جوانمرد» یا به تعبیری «گیوه ورکشیده» است. دکتر روحانی، یارانی کاردان می خواهد که طبق معیارهای جوانمردی، امین منتخب مردم، باورمند به عهد و مفاد پیمان ایشان با ملت، فداکار، اهل هزینه دادن، شیرمرد و شیرزن روزهای سخت، مردم دار، رادمرد، بلندهمت، قدرشناس، شجاع، جسور، ازخودگذشته، پاکدل و پاکدامن باشند و با تکیه بر این ویژگی ها، در مقابل سختی ها، عافیت طلبی و محافظه کاری پیشه نکنند. یارانی همراه و هم باور که نه تنها هزینه های ایستادگی را بر دوش ایشان نگذارند، بلکه بیش از سهم خود بر دوش کشند. پس، در این میان، جوانمردگرایی شاخصه مهمی خواهد بود و از آنجا که جوانمردی صفتی است مورد انتظار از جوان، بنابراین جوانی، با جوهره جوانمردی معنا می یابد و آن گاه که «خصایص جوانمردی» با «ایام جوانی» قرین شود، اولی است.
                