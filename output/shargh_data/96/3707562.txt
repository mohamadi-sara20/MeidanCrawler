پنج‌شنبه ۲۶ بهمن ۱۳۹۶
-----------------------------------------
حرف اول
-----------------------------------------
دلایل افزایش نرخ ارز
-----------------------------------------

                    معادل ریالی ارزهای خارجی یا نرخ تسعیر ارز شاخص معادل سازی پول و اقتصاد ملی با معادل ارزی آن است و افزایش نرخ ارز به منزله تضعیف پول ملی و اقتصاد کشور در مقایسه با خارج است و عملا به هر نسبتی که نرخ برابری ارز به ریال افزایش می یابد، مفهوم آن در ابتدا کاهش قدرت خرید پول ملی برای تحصیل کالاهای وارداتی و سپس برای خرید کالاهای داخلی و در نهایت ایجاد تورم است. تورمی که اغنیا را غنی تر و فقرا را فقیرتر و در نتیجه باعث تشدید فاصله طبقاتی و ایجاد شکاف های عمیق درآمدی می شود که این امر می تواند به گسست اجتماعی و مشکلات دیگر بینجامد. این را که دلیل افزایش نرخ ارز چیست، می توان تجزیه و تحلیل کرد که این دلایل به سه دسته تقسیم و طبقه بندی می شوند...دسته اول دلایل واقعی ارادی، دسته دوم عوامل واقعی غیرارادی و دسته سوم دلایل روانی.عوامل واقعی ارادی افزایش نرخ ارز؛ گاهی دولت ها تصمیم می گیرند برای رونق و حمایت از صادرات، نرخ برابری ارز را افزایش دهند و اصولا افزایش نرخ تسعیر ارز یکی از سیاست های تشویق صادرات و ابزاری برای حمایت از صادرکننده در رقابت بین المللی محسوب می شود که به نظر می رسد در شرایط فعلی، دولت چنین انگیزه ای ندارد، زیرا کشور با محدودیت صادرات غیرنفتی مواجه است. در این میان باید توجه داشت که بزرگ ترین صادرکننده در کشور ما، خود دولت است و در اثر افزایش نرخ تسعیر ارز، درآمدهای نفتی دولت با نرخ بالاتری به ریال تبدیل خواهد شد و از منابع حاصله دولت می تواند استفاده بیشتری ببرد. البته ازآنجایی که دولت مسئولیت هایی مهم تری از افزایش درآمد صادراتی دارد، بعید به نظر می رسد دولت در شرایط فعلی چنین انگیزه ای داشته باشد و اصولا این دلیل برای افزایش نرخ ارز منتفی به نظر می رسد. یکی دیگر از عوامل افزایش نرخ تسعیر ارز، کاهش عرضه ارز در بازار است و با کاهش عرضه و تامین نشدن نیاز ارزی بازار، نرخ ارز در اثر فشار تقاضا افزایش می یابد که طبق گزارش بانک مرکزی عرضه ارز به بازار نه تنها کاهش نیافته، بلکه تشدید هم شده است؛ بنابراین کاهش عرضه ارز برای افزایش نرخ تسعیر ارز نیز منتفی به نظر می رسد. با این توضیح باید دلیل افزایش نرخ ارز را بین سایر عوامل که غیرارادی هستند، جست وجو کرد.عوامل واقعی غیرارادی افزایش نرخ ارز؛ عوامل دیگری هستند که باعث افزایش نرخ ارز می شوند، ولی در کنترل دولت نیستند. افزایش تقاضا برای ارز در بازار یکی از این عوامل است که این افزایش تقاضا می تواند ناشی از انگیزه تبدیل ریال به ارز به منظور خروج سرمایه از کشور یا با انگیزه انجام واردات یا استفاده از ارز به منظور سرمایه گذاری و کسب بازده باشد. کسانی که به هر دلیل قصد خارج کردن سرمایه خود را به خارج کشور دارند با ایجاد تقاضای اضافی، باعث افزایش نرخ تسعیر ارز می شوند. واردکنندگان کالا نیز باید منابع ریالی خود را به ارز تبدیل کنند و با ارز حاصله اقدام به خرید کالا از خارج کرده و با واردات کالا و فروش آن در بازار، کالا را به ریال تبدیل کرده و مجددا با ریال حاصله، ارز تهیه کنند و ارز تهیه شده را خارج و به جای آن کالا وارد کنند. به این ترتیب می توان دریافت که واردکنندگان کالا، کارشان خروج ارز از کشور است و هر محدودیتی در این زمینه هم باعث کاهش تقاضا برای ارز خواهد شد و هم از تولیدات مشابه داخلی حمایت خواهد شد؛ اما عامل و انگیزه مهمی که این روزها نمود بیشتری یافته، نگاه سرمایه گذاری به ارز با نیت کسب بازده از ارز است. به تازگی و در پی کاهش نرخ سود سپرده های بانکی، برخی سپرده گذاران اقدام به خروج منابع خود از بانک ها کرده اند و منابع مالی خود را به خرید ارز اختصاص داده اند تا از محل افزایش نرخ ارز کسب سود کنند و به نظر می رسد در مقطع زمانی فعلی، این عامل بیش از سایر عوامل، بر افزایش نرخ ارز موثر است.عوامل روانی افزایش نرخ ارز؛ گاهی روند افزایشی نرخ ارز، این ذهنیت را ایجاد می کند که این روند ادامه و امتداد دارد و همگان با ورود به این فضا، روند افزایشی را تشدید و استمرار می بخشند، غافل از اینکه همین ذهنیت و اقدام ناشی از آن باعث استمرار این روند افزایشی شده است. در این حالت کسانی که در اوج قیمت منابع ارزی خود را به ریال تبدیل می کنند برنده این بازی خواهند بود و کسانی که از فروش جا می مانند بیشترین ضرر را خواهند دید.صرف نظر از اینکه دلیل افزایش نرخ ارز چیست، به نظر می رسد این افزایش در مجموع برای اقتصاد کشور مضر است و باید فضای روانی و واقعی را به نحوی تغییر داد که نگاه کالایی و سرمایه گذاری به ارز تغییر کند، زیرا حاصل افزایش نرخ ارز، تضعیف اقتصاد و پول ملی، افزایش تورم، تشدید فاصله طبقاتی، فشار به تولیدکنندگان به ویژه آنهایی است که وام ارزی اخذ کرده اند که هیچ کدام از این وقایع، مطلوب شرایط امروز کشور نیست.
                