سه‌شنبه ۲ آبان ۱۳۹۶
-----------------------------------------
یادداشت
-----------------------------------------
«آموزش و پرورش و نسل سرگردان!»
-----------------------------------------

                    شب گذشته بر سبیل اتفاق، گذری و نظری بر تلویزیون همیشه خاموش منزلم داشتم. دیدم که وزیر محترم آموزش وپرورش با قاطعیت هرچه تمام تر در صداوسیما می گفت همه مسائل بایسته آموزشی و تمام مطالب لازم درسی استاندارد از طریق خود وزارت فخیمه آموزش وپرورش در بین همین کتب مهیای موجود و در دسترس دانش آموزان، تعبیه شده است؛ پس دیگر نیازی به نشر روزافزون این همه کتا ب های غیراستاندارد مورد استناد و تاکید برخی از معلمان ما نبوده و نیست! اگر چنین است که بدیهه پردازانه شخص ایشان می فرمایند، جسارتا باید گفت؛ یا وزیر تازه کار کنونی به طور کل از فحوا و وضعیت عمومی کتاب های درسی فرزندان ایران زمین خبر ندارند و از وضعیت سیستم معیوب آموزش جاری، پاک غافل و بی خبرند! یا یحتمل اینکه به عنوان وزیر جدید جلوس فرموده در کرسی مهم ترین وزارتخانه های کشور، نمی دانند و بلکه مهم تر از آن، نمی توانند که چگونه و با چه مکانیسم سنجیده و تضمین کننده باید جلوی هجوم بازار سرسام آور کتب به ظاهر مکمل! را - که از کران تا به کران - هر روز مانند قارچ های خودرو می روید، بگیرند! به هرحال هر شقی از شقوق که باشد یا نباشد، بنده الان به اصطلاح در همین شهری که زندگی می کنم، فرزندم هرگاه که از دبیرستان انتفاعی به منزل می شتابد! مات و مبهوت، خطاب به من می گوید پاره ای از دبیران با کر و فر، ما را به فلان کتب کذایی و بهمان جزوات رنگارنگ آموزشی ارجاع می دهند یا به طرق مختلف اعلان کمبود وقت در کلاس رسمی می کنند و در قبال اخذ و دریافت شهریه مکفی و مجزای دیگر، راه به راه، برای ما سرگشتگان، در بیرون از محیط آموزشی کلاس های نوین تقویتی و چه می دانم تکمیلی! تعریف می کنند و با این رفتار پرسش برانگیز خود، خواسته و ناخواسته، تبعیضات ناروای آموزشی در جامعه امروزین ایران را دامن می زنند! پرسش نگارنده این سطور این است که اساسا کدام خانواده شریفی در این مملکت وجود دارد که از این رفتارهای تاجرمنشانه، دچار تکدر ذهن و تعرض خاطر نشده باشد!؟ تبعیضاتی که بی رحمانه بذر های زهرآگین صدها عقده، تنش و کمپلکس درونی را در جان خسته فرزندان امروز و پدران و مادران پژمرده فردای این خاک می نشاند! راستی، با تلقین و تزریق مدام تب کاذب و فرو ننشستنی کنکور، قطار آموزش وپرورش فرسوده و از ریل خارج شده ما - در کجا می ایستد!؟ و با این وضعیت مدیریت تعلیم و تربیت - به کجا می رود!؟ نخبگان و فرهیختگان جامعه در این شرایط چه وظایف و مسئولیت هایی بر عهده دارند!؟ در مقابل این همه اعوجاج و کژتابی آیا می توان همچنان شاهد کرختی و بی تفاوتی نهادینه شده در این مرز پرگهر بود!؟ آیا همه نشانه ها و تمام مشکلات و معضلات را باید به سوی حاکمیت و دولت ها روانه کرد!؟...و اگر قرار باشد غم چنین ابتلایی را چاره ز جایی بکنیم، بایسته است که باید به جای این فرافکنی ها و مقصرتراشی عبوسانه که ره به دهی نمی برد، از بد حادثه به دامان پرمهر فرهنگ پناهنده شویم؛ اما پرسش پیش رو این است که فرهنگ چگونه و با چه سازوکاری ساخته و پرداخته می شود و چه کسی باید چرخ ستبر فرهنگ را بچرخاند!؟ نباید و نشاید پنهان کرد که وزارت بزرگ آموزش وپرورش، امروز کم وبیش از درون و بیرون، در وضعیتی فرو افتاده است که طوعا و کرها، نه تنها خود بلکه نظام اصیل و اصالت خانواده و فخامت آزادی و مزیت فضای باز اندیشه و ارزش تعامل با خانه و خانواده و طبیعت را بعضا، از دانش آموزان امروز ما سلب کرده است!چاره در تنظیم مطالب درسی پایه معارف انسانی در سنت حکیمان و علوم جدید است؛ در واقع تغییر محتوای کتاب ها به نحوی که موجب آموزش چگونه فکرکردن، ارتقای اندیشه و حذف سنت موهوم حفظ کردن طوطی وار شود و به دانش آموزان جرئت انتقاد و نقد مبتنی بر معیار های علمی، فلسفی و تجربی را بیاموزد. با وضع و فرهنگ موجود کنونی، اولیا و دانش آموزان نمی توانند برای خود تعیین تکلیف جدی کنند. اینکه آیا رجوع دانش آموزان به کتاب درسی کافی است یا رو کردن به جزوه معلمان؟ جزوات کمک درسی مراکز هم عرض باید ملاک کار قرار گیرد یا جزوات موسساتی که خود این وزارتخانه به آنان مجوز تاسیس داده است یا...؟!و مزید بر علت بار مالی عظیمی که از این رهگذر بر دوش خانواده و جامعه ضعیف و متوسط افکنده می شود!با چنین شرایط نامطلوبی پس کی باید به آموزش وپرورش رایگان و تحقق قانون اساسی نزدیک شویم!مهم ترین اصل قبل از آموزش، پرورش و تهذیب است. پرورش با اصولی ترین جنبه جان و انسانیت سروکار دارد که با ترتیب دادن مسابقات و نمایش های نفس سوز و ویرانگر فعلی هرگز حاصل و واصل نمی شود!دیر زمانی است که به علل آشکار و پنهان، آموزش وپرورش در تربیت انسانی و اخلاقی دانش آموزان نه برنامه و نه راهکاری جامع و شفاف ارائه کرده و حتی آمار و اعداد درستی در این باره در انبان خود ندارد و در حوزه محسوسات و مشاهدات کارنامه مثبتی ارائه نمی کند!جناب وزیر نیک می دانند که به صرف وقوف بر فروض و مشکلات پیش رو و مواعظ دلنشین مکرر، معضلات آموزش وپرورش حل وفصل نمی شود! باید فلک را سقف بگشایم و طرحی نو دراندازیم، جامعه و دولت هر دو باید در پالایش و پیرایش فرهنگ جامعه دست در دست هم بگذارند. به تعبیر داستایوفسکی، همه ما برای همه چیز مقصریم!
                