دو‌شنبه ۲۸ فروردین ۱۳۹۶
-----------------------------------------
یاداشت
-----------------------------------------
ترامپ و وجدان آمریکایی
-----------------------------------------

                    حمله نظامی آمریکا به پایگاه هوایی الشعیرات در سوریه در صد روز اول ریاست جمهوری دونالد ترامپ، تحلیلگران مسائل بین المللی را در سراسر جهان به ویژه در ایالات متحده آمریکا بر آن داشته است تا علل آشکار و پنهان و بازخورد بین المللی آن را واکاوی کنند. ترامپ در کارزار انتخاباتی خود به نقد عملکرد روسای جمهور پیشین در ورود به درگیری های نظامی در خارج از خاک آمریکا پرداخته و اعلام کرده بود این نوع دخالت ها برخلاف منافع ملی کشورش بوده است و روسای جمهور پیشین، هزینه مقابله با داعش و دیگر گروه های تروریست را از جیب مالیات دهندگان آمریکایی پرداخته اند. حال باید به این سوال محوری برسیم که چرا ترامپ برخلاف وعده هایش مبنی بر دخالت نکردن نظامی در خاورمیانه و از آن مهم تر اظهارات اخیرش مبنی بر اینکه دولت او تلاشی برای تغییر رژیم در سوریه نخواهد کرد و اسد می تواند در قدرت باشد، ناگهان دستور حمله به خاک یک کشور مستقل را صادر کرده و موازین حقوق بین الملل را زیر پا گذاشته است؟ چرا برخلاف قول رئیس جمهور که حملات نظامی باید بر نابودی داعش و... متمرکز شود، دولت در حال جنگ با تروریست ها آماج حمله موشکی قرار گرفته است؟در شرایطی که به راستی روشن نیست حمله شیمیایی از سوی چه نیرو و عاملی و چرا صورت گرفته، اقدام سریع نظامی آمریکا علیه حاکمیت سیاسی یک دولت مستقل اساسا بیشتر به یک قدرت نمایی شبیه است تا مثلا دفاع بشردوستانه. به نظر برخی محافل سیاسی- خبری در غرب، از جمله برخی منابع آمریکایی، صحنه های دلخراش قربانیان این حمله، به ویژه کودکان، مربوط به این حادثه نبوده و از آنها صرفا برای تهییج احساسات و عواطف افکار عمومی و به عنوان یک مستمسک برای حمله به خاک سوریه بهره برداری شده است. برای پاسخ به این سوالات به طور خلاصه بازخورد این واقعه را در آمریکا و برخی از متحدان اروپایی اش مورد توجه قرار می دهیم. وقتی ترامپ برنده انتخابات شد، میلیون ها نفر از آمریکایی ها در شهرهای بزرگ این کشور به خیابان ها ریختند و فریاد اعتراض سر دادند.زیرا سابقه نه چندان خوش او و ناهنجاری های اخلاقی و اقتصادی او به همراه دیدگاه های سیاسی عمدتا نژادپرستانه اش و اظهارات صریح او علیه خارجی ها و عمدتا مسلمان ها، از او چهره ای فاشیست گونه ساخته و میزان محبوبیت او در نظرسنجی های درون آمریکا به حدی بی سابقه و تاریخی تنزل کرده بود. علاوه بر این، باید شایعات رسانه های آمریکایی درباره دخالت های نرم روسیه در نتیجه انتخابات را که به وسیله رسانه های متمایل به حزب دموکرات دامن زده می شد، مدنظر داشته باشیم. گفته می شد ترامپ آدم پوتین است و قصد دارد آمریکا را به روسیه نزدیک کند.مسئله مهم دیگری که اقتدار رئیس جمهور را خدشه دار کرده، این بود که کنگره حامی او، لایحه لغو بیمه بهداشتی اوباما را که او فاجعه آمیز خوانده بود، رد کرده و یکی از برنامه های ملی مهم او را در دوران تبلیغات انتخاباتی، از دور خارج کرده بود.اکنون با نگاهی به این مسائل می توانیم پاسخی درخور، برای اقدام نظامی ترامپ بیابیم. ملاحظات زیر خلاصه وار، انگیزه های این اقدام نامتعارف را بیان می کند:1-زیرسوال رفتن پرستیژ رئیس جمهور جنجالی و پایین آمدن جایگاه او در چشم آمریکایی ها باید به نوعی جبران می شد و بهترین گزینه، انجام یک حمله نظامی بود.فراموش نکنیم روسای جمهور پیشین آمریکا از هر دو حزب دموکرات و جمهوری خواه، همواره از این حربه استفاده کرده اند.2- وقتی یک رئیس جمهور با بحران مشروعیت و محبوبیت روبه رو می شود، باید با آفریدن یک بهانه و تراشیدن دشمن و نهایتا حمله ای نظامی، توده های مردم را به سوی خود بکشاند و اقتدار ازدست رفته را بازسازی کند.وقتی جیمی کارتر در جریان گروگان گیری نتوانست آنها را آزاد کند، در آخرین ماه های ریاستش دستور حمله نظامی به طبس را صادر کرد.بدون شک، او می دانست این عملیات محدود گروگان ها را آزاد نمی کند ولی برای بازسازی وجهه ازدست رفته این راه را طی کرد تا به عنوان قهرمان بتواند آرای مردم را در انتخابات پیش رو، با خود همراه کند.3- روان شناسی سیاسی آمریکایی ها در چند دهه گذشته ثابت کرده که برای تحریک احساسات ناسیونالیستی مردم و کسب اقتدار، حتما باید یک عملیات نظامی انجام داد. مگر جورج بوش به بهانه وجود سلاح های کشتارجمعی (که ثابت نشد) به عراق حمله نکرد؟4- از شگفتی های واکنش داخلی به حمله نظامی، این است که سران حزب دموکرات و در راس آنها خانم هیلاری کلینتون از این اقدام ترامپ حمایت کردند. این در حالی بود که رئیس جمهور منتظر تصویب کنگره نماند و کار خود را کرد.5- روزنامه نیویورک تایمز اظهار کرد که «ترامپ حمله نظامی را درست 77 روز پس از آغاز ریاست جمهوری برای بازسازی وجهه اش انجام داد ولی هیچ تضمینی برای ترمیم به هم ریختگی های درون دولتش ندارد».6- رسانه های آمریکایی به ویژه تلویزیون در روز حمله و پس از آن به کانالی دولتی تبدیل شدند و با لحنی حماسی از اقدام ترامپ حمایت کردند و با نشان دادن کودکان سوخته شده در سوریه تلاش کردند افکار عمومی را در حمایت از این اقدام بسیج کنند.7- هرچند اقدام متجاوزانه ترامپ هنجارهای حقوق بین الملل را زیر پا گذاشت ولی این نوع رفتار در اکثر روسای جمهور آمریکا وجود داشته است. در رسانه های آمریکایی هرگز این سوال مطرح نشد که اگر رئیس جمهور به دلایل بشردوستانه دست به این حمله زده تا به گمان خود ملت سوریه را از رنج و عذاب برهاند، چرا از ورود آوارگان سوری به خاک کشورش جلوگیری کرد؟8- چگونه شخصیت های آمریکایی که ترامپ را فاشیست نامیدند، اکنون برای او هورا می کشند؟ترامپ در سال 2012 گفته بود «اوباما به خاطر پایین آمدن محبوبیتش می خواهد جنگ راه بیندازد! ببینید اوباما ممکن است برای جبران کاهش محبوبیت، به ایران یا لیبی حمله کند».9- از دیگر شگفتی های واکنش ها به این حمله این بود که آقای نایجل فراژ، رهبر یک حزب راست گرای انگلیس که قبلا در روزهای انتخابات به آمریکا سفر و از ترامپ حمایت کرده بود، حمله را محکوم کرده است. خانم ماری لوپن رهبر جبهه ملی و راست گرای افراطی فرانسه نیر حمله را محکوم کرده. این در حالی است که نخست وزیر سوسیالیست فرانسه از این اقدام حمایت کرده است.10- متاسفانه، حربه حمایت بشردوستانه بازیچه قدرت های جهانی به ویژه آمریکایی ها قرار گرفته و اعتبار خود را از دست داده است. پرونده جنایات جنگی آمریکا در عراق و نقاط دیگر، در نهایت بدون جبران و صرفا با فریب افکار عمومی در جهان غرب بسته می شود.
                