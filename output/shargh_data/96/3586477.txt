سه‌شنبه ۱۳ تیر ۱۳۹۶
-----------------------------------------
یاداشت
-----------------------------------------
رای برای اقتدار پزشکان
-----------------------------------------

                    انتخابات سازمان نظام پزشکی در دوره پیش رو، تفاوت های اثرگذاری با دوره های قبل خواهد داشت. اگر پزشکان با مشارکت حداکثری خود توانمندترین و پیگیرترین افراد را انتخاب کنند. تردید نیست که سازمان نظام پزشکی یکی از مهم ترین و کارسازترین تشکیلات در کشور است. درباره مراجع عالی کشور، سازمان نظام پزشکی حلقه اتصال بین گروه های پزشکی و مسئولان مملکتی است. سازمان نظام پزشکی نقش بسیار عمده ای در ساماندهی بخش سلامت به عهده دارد؛ بنابراین یک نظام پزشکی قوی، مقتدر و کارآمد می تواند در سامان دادن امور طبابت در مملکت بسیار تاثیرگذار باشد. با این دیدگاه با حمایت گسترده پزشکان و افراد جامعه پزشکی در همه رده ها ما می توانیم یک سازمان نظام پزشکی مقتدر و کارآمد تشکیل دهیم. قانون سازمان نظام پزشکی در ابتدای تصویب یکی از پیشرفته ترین قوانین مصوب محسوب می شد؛ اما متاسفانه تغییراتی در قانون نظام پزشکی به وجود آمد و اختیاراتی که بسیار مهم بود، از نظام پزشکی سلب شد. به نظر می رسد این تغییرات نه تنها هیچ کمکی به بهتر شدن اوضاع نکرد؛ بلکه باعث ایجاد یک نوع هرج ومرج نسبی نیز شد. در این باره قسمت های حذف شده و تغییریافته قانون جدید باید اصلاح بشوند و به همان صورت که به صلاح جامعه است، اجرا شود. حتی در مواردی بهتر است اختیاراتی به مسئولیت های سازمان نظام پزشکی افزوده شود؛ زیرا کارهایی وجود دارد که می توان از عهده وزارتخانه و مراجع رسمی برداشت و بر عهده نظام پزشکی گذاشت که بتواند با اقتدار و با اختیارات بیشتر و مناسب تر این مجموعه عظیم را اداره کند. یک موضوع مهم درباره استقبال پزشکان و رای دهندگان در انتخابات سازمان نظام پزشکی وجود دارد و آن مهم این است که همانند همه انتخابات ها، هرچه تعداد شرکت کنندگان بیشتر باشد، اعتبار افرادی که انتخاب می شوند، بالاتر می رود. ما امیدوار هستیم که همکاران این همت را داشته باشند و هر چهار سال یک بار برای خود و حرفه شان وقت بگذارند و پای صندوق های رای بیایند تا بهترین ها و افراد شایسته انتخاب شوند. از موضوعاتی که امسال نسبت به دوره های قبل مطرح می شود، دقت نظر بر روی فهرست ها و فهرست هایی است که باید همکاران پزشک به آن توجه کنند. در سال های اخیر و در برخی انتخابات ها معمولا فهرست ها نقش عمده ای داشتند. به عنوان مثال در انتخابات مجلس شورای اسلامی و به ویژه شورای شهر، فهرست نامزدهای انتخاباتی نقش بسزایی دارند. اعتبار فهرست کاندیداها به اعتبار افراد موجود در فهرست و صادرکنندگان فهرست بستگی دارد؛ یعنی هر چقدر افرادی که اعتبار فهرست را تهیه می کنند، در نظر همکاران بالاتر باشند، کاربری و رای دادن به اعضای فهرست بیشتر می شود. این روش به انتخاب افراد شایسته و لایق تر از میان رای ها کمک می کند.البته مجمع انجمن های علمی و پزشکی فهرستی تهیه کرده که در شرف تکمیل است؛ به این ترتیب فهرست کاندیداها به انتخاب کنندگان کمک فراوانی می کند. برای اینکه حضور آنها ضمانت اجرائی داشته باشد، برای احقاق حق پزشکان و اعضای سازمان نظام پزشکی از میان نامزدها افرادی را باید انتخاب کرد که تجربه و سابقه اجرائی دارند؛ کسانی که شهامت برخورد با مسائل را داشته و خوش فکر نیز هستند. اینها افرادی خواهند بود که می توانند در فهرست ها بر اساس سوابق منتخب شوند. به لطف پروردگار و همت بالای همکاران جامعه پزشکی، امید است حضور پرشور و اشتیاقی در جمعه، سی ام تیر، در سراسر کشور رقم بخورد تا به این ترتیب منتخبان توانا و کارآمد در این دوره انتخابات سراسری سازمان نظام پزشکی سکاندار لایق در رسیدگی به مشکلات هم وطنان و همکاران باشند.
                
                
                    
                
                                    
                        
                    
            