دو‌شنبه ۲۰‌شهریور ۱۳۹۶
-----------------------------------------
حرف اول
-----------------------------------------
پایان رویای 11 سپتامبر
-----------------------------------------

                    امروز 16 سال از حادثه 11 سپتامبر 2001 می گذرد. حادثه ای که همچنان در هاله ای از ابهام باقی مانده است. اینکه بار دیگر گروه های تندروی مدعی اسلام دست به چنین اقدامی خواهند زد یا خیر، موضوعی است که از نظر نگارنده، منتفی به نظر می رسد. درباره حمله به برج های دو قلوی نیویورک، این احتمال وجود دارد که خود آمریکایی ها دست به چنین اقدامی زده باشند تا بهانه ای برای گسترش مناطق نفوذ سیاسی و امنیتی آنان فراهم شود. شواهدی نیز در دست است؛ دو ماه بعد از آن حادثه، یک فرانسوی کتابی نوشت و مدعی شد که اشغال افغانستان، برای حضور در میانه مثلت ایران، روسیه و چین، یک تصمیم ژئوپلیتیکی مهم به شمار می رفته است. با وجود هزینه های بسیار این حضور نظامی و ادعای ترامپ مبنی بر هزینه نکردن در کشورهای دیگر، امروز هم این حضور با حمایت دولت ایالات متحده همراه است.پیامد بعدی این حادثه، بهانه تراشی برای حمله به عراق و صدام بود. گفته شد هفت اماراتی در این حادثه حضور داشتند و در نتیجه ایالات متحده تصمیم گرفت پایگاه نظامی خود را از امارات به قلب خاورمیانه یعنی عراق منتقل کند اما اشتباه راهبردی آنان، ساقط کردن صدام به عنوان دشمن اصلی ایران بود. حالا حکومتی در عراق بر سر کار است که امکان نفوذ ایران تا لبنان، سوریه، ترکیه و یمن را فراهم کرده است. اشتباه بعدی ایالات متحده، در بهار عربی خود را نشان داد. ساقط کردن قذافی، لیبی را به پایگاه قدرتمند داعش و چندین نوع حکومت مختلف تبدیل کرده و مهاجرت هایی را سبب شده که کشورهای جنوب اروپا مانند ایتالیا را در عذاب قرار داده است.در مصر بعد از مرسی، کودتایی دیگر صورت گرفت و یک نظامی دیگر جای حسنی مبارک نشست. فقط در تونس حکومت لائیک سر کار آمده که برای آمریکا قابل کنترل است. آمریکایی ها امیدوار بودند با رخداد حادثه ای مانند 11 سپتامبر و در پناه آن، منافع خود را بیش از پیش تثبیت کنند اما گویا دچار خطای محاسباتی شده اند. به همین جهت، دلیلی برای ایجاد 11 سپتامبری دیگر وجود ندارد.
                