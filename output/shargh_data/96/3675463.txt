پنج‌شنبه ۲۳ آذر ۱۳۹۶
-----------------------------------------
یادداشت
-----------------------------------------
چرایی جا به جایی سفارت آمریکا
-----------------------------------------

                    خوب است بدانیم در شرایطی که تمام خاورمیانه در ناآرامی می سوزد، چه انگیزه ای موجب شده دونالد ترامپ، رئیس جمهور آمریکا، با عجله سفارت آمریکا را از تل آویو به بیت المقدس منتقل کند...؟ در شرایطی که کودکان یمنی به علت محاصره سعودی ها و نداشتن دارو و غذا در آستانه مرگ قرار دارند و ترامپ که به نظر می رسد بازی را در سوریه باخته است و به همین دلیل بیشتر عصبانی شده و در این میان مردم سوریه کشته شده یا آواره اردوگاه های بی سروسامان شده اند، طالبان در افغانستان هرجا که بتواند آتش به پا می کند و قتل و آدم کشی راه می اندازد، در حالی که تروریست های داعشی با وجود شکست های جغرافیایی در عراق و سوریه همچنان مانند ویروسی خطرناک جهان را به آلودگی تهدید می کنند و کشور لیبی به سرنوشتی دردناک و نامعلوم دچار شده و لبنان کماکان در بلاتکلیفی است. در چنین شرایطی دونالد ترامپ در لباس رئیس جمهور آمریکا به گشت زنی در منطقه می پردازد و با شیوخ سعودی رقص شمشیر تمرین می کند و همسر خود را مانند کالایی در میان شاهزادگان هرزه و طماع سعودی به نمایش می گذارد و خیال می کند که فرمان فلک به دست امپریالیست های آمریکایی است و تا ابد می توانند آن را به میل خود بچرخانند و با متلک پرانی لب و لوچه بعضی دولت های عربی را به ریشخند باز می کند و در همین مجالس، مسلمان ستیزی خود را اعلام می دارد و علنا و بی پروا آن را تبلیغ و ترویج می کند و با شیوه نژادپرستی قرون وسطا مردم آمریکا را فریب می دهد و خود شادمان است...! معلوم است که در چنین شرایطی بهترین فرصت برای دامن زدن به یک جنگ بی پایان و آرمانی و مقدس بین مسلمانان و یهودیان و مسیحیان پیش خواهد آمد و جنگ افروزان سلطه گر نان های آلوده به خون مردم بی گناه را به تنور شهوت و قدرت می چسبانند.با انتقال سفارت آمریکا به اورشلیم، آمریکا و اسرائیل می خواهند آتش بزرگی در منطقه برپا کنند و نزاع سیاسی موجود را به اختلافات دینی و عقیدتی بین مردم مبدل کنند و خود در حاشیه تماشاگر باشند و اسلحه بفروشند و به قیمت خون مردم سرمایه های ملی آنها را چپاول کنند؛ اما شاید قدرتمندان امپریالیستی به دلیل نخوت و غرور زیادی هنوز نمی دانند که دنیای امروز با عصر جنگ های استعماری در قرون گذشته تفاوت دارد، در قرن بیست ویکم و عصر دیجیتال نه قدرتمندان بی رقیب هستند و نه مردم جهان در گذشته های دور زندگی می کنند، رسانه های عمومی در دست ساده ترین مردم جهان توطئه های ضدانسانی را در مدتی کوتاه برملا می کنند و قدرت بی اثرکردن آنها را در شرایطی هرچند متفاوت دارند. دونالد ترامپ باید بداند توطئه جنگ طولانی در منطقه با اشغال اسرائیل به اورشلیم و پایمال کردن حقوق مردم فلسطین امکان پذیر نیست و امید است مردم آگاه در توقف این اولین قدم یعنی انتقال سفارت آمریکا به اورشلیم اقدام عملی و موثر انجام دهند.
                