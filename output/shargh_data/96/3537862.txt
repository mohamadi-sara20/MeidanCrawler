شنبه ۱۹ فروردین ۱۳۹۶
-----------------------------------------
type_unknown
-----------------------------------------
شوک رئیسی به انتخابات
-----------------------------------------

                    شرق: «جمنایی»ها بالاخره به رئیسی رسیدند، اگرچه نامزد منتخب اصرار دارد که خودش مستقلاوارد انتخابات شده نه به واسطه حمایت های این و آن جریان. این البته شگرد انتخاباتی احمدی نژاد هم بود. درحالی که از مرحله دوم انتخابات 84 حمایت شش دانگ اصولگرایان را با خود داشت، بعد از گذشت 12 سال همچنان اصرار دارد که مستقل بوده است. حالاهم ابراهیم رئیسی، هم زمان هم حمایت جمع زیادی از اصولگرایان را با خود دارد و هم حمایت مصباح یزدی و جبهه پایداری را، اما باز هم اصرار دارد که نامزد مستقل است. البته جبهه پایداری هم اصرار دارد که حمایتش از رئیسی ربطی به جمنا ندارد. کنگره جمنا از سوی صداوسیما هم پوشش خوبی داده شد درحالی که نشست خبری روز قبل احمدی نژاد تقریبا نادیده گرفته شد تا جایی که این تبعیض اصولگرایانه صدای حامیان احمدی نژاد را هم در آورد. زمزمه بدل شدن رئیسی به نامزد نهایی جماعت اصولگرا با همین حمایت های غیرمستقیم رسانه های اصولگرا از او، اواخر سال گذشته و از اوایل سال جاری بود که شدت گرفت. تا پیش از این شانس مهرداد بذرپاش بیش از او بود. زمزمه انتخاب رئیسی به عنوان گزینه نهایی زمانی جدی تر شد که او تحرکات شبه انتخاباتی اش را هم آغاز کرد. یکی، دو سفر کرد و هم زمان کمپین ها یا پویش هایی در حمایت از او در فضای مجازی تشکیل شد. تغییراتی را که در نحوه مدیریت آستان قدس به ویژه در توزیع غذای امام رضا برای زائران و ساکنان مشهد قابل لمس بود هم بسیاری در همین راستا توصیف می کردند. حتی متن بیانیه رئیسی در کنگره جمنا را هم بسیاری تبلیغاتی خواندند. او در متنی که صولت مرتضوی شهردار مشهد در کنگره جمنا خواند، بهانه نیامدنش را بودن در کنار مردم زلزله زده عنوان کرده درحالی که شهردار مشهد را به عنوان مسئول مدیریت بحران به تهران فرستاده بود! همین اتفاق انتقاداتی هم در فضای رسانه ای شهر مشهد برانگیخته بود. مدیر روابط عمومی شهرداری مشهد اعلام کرده بود که شهردار مشهد بعد از اینکه اطمینان حاصل کرد که خطری شهر مشهد را تهدید نمی کند، با اخذ مرخصی از شورای شهر، ساعت شش صبح مشهد را به مقصد تهران ترک کرد تا به عنوان معتمد سیاسی در جلسه جمنا حضور یابد و عصر همان روز به مشهد بازگشت.کنش سیاسی رئیسی تا این لحظه پیچیده و در لفافه بوده است. رئیسی تا این لحظه اهل شفاف عمل کردن نبوده است. یکی به نعل و یکی به میخ زده است. درحالی که گفته می شود برای حضور در جمنا اعلام آمادگی نکرده و حتی میثاق نامه جمنا را هم امضا نکرده اما واجد بیشترین رای در کنگره شده است. او تا همین چند هفته پیش اعلام کرده بود که نمی آید و حتی اعضای جبهه پایداری هم تایید می کردند که تیر تلاش هایشان برای قانع کردن او به سنگ خورده اما کنش غیررسمی اش چیز دیگری می گفت تا اینکه سه روز پیش با استعفا از هیئت مرکزی نظارت بر انتخابات، رسما وارد عرصه شد. درحالی که خودش به کنگره جمنا نیامد و صولت مرتضوی شهردار مشهد و معاون سیاسی وزیر کشور دولت احمدی نژاد به نیابت از او متنی را در کنگره خواند اما فارس به نقل از یک منبع آگاه در دفتر رئیسی نوشت: «حجت الاسلام رئیسی سخنگویی برای اعلام نامزدی انتخاباتی در همایش نداشته و صرفا در پیامی شفاهی به چندین نفر از اعضای حاضر در همایش امروز از حسن ظن برادران انقلابی تشکر و قدردانی و اظهار امیدواری کرده که به زودی توفیق زیارت آنان میسر شود». رئیسی در حالی بیشترین رای جمنا را به دست آورده است که مرضیه وحیددستجردی سخنگوی جمنا گفته است رئیسی حتی برای حضور در میان کاندیداها هم اعلام آمادگی نکرده بوده. آن منبع آگاه دفتر رئیسی هم تلویحا اعلام کرده رئیسی سازوکار جمنا را قبول نکرده و وارد آن نشده بلکه این تصمیمی مستقل از سوی او بوده است.تکلیف بقیهآنها به رئیسی رسیده اند درحالی که مشخص نیست وضعیت سعید جلیلی چه می شود؛ کسی که تا همین چند ماه قبل گزینه بالقوه و تا چهار سال قبل گزینه اصلح جبهه پایداری بود، او هم مانند رئیسی به جمنا نپیوسته است. او پیش از این نیز گفته بود بنده کاندیدا می شوم و کاری به جبهه مردمی ندارم اما سعید جلیلی بدون حمایت جبهه پایداری و آیت الله مصباح احتمالااز سال 92 هم رای کمتری خواهد آورد. حاجی دلیگانی، عضو جبهه پایداری در پاسخ به اینکه اگر جلیلی برای حضور مستقل در انتخابات اقدام کند، آیا جبهه پایداری از وی حمایت خواهد کرد، گفته است: «بعید می دانم چراکه با توجه به شرایطی که پیش آمده است و عموم نیروهای انقلاب دور هم جمع شده اند و به آقای رئیسی رای موافق داده اند، به طور قطع اعضای جبهه پایداری نیز از دیدگاه جمعی نیروهای انقلاب حمایت کرده و شرایطی را برای موفقیت کاندیدای واحد اصولگرایان فراهم می کنند؛ ضمن اینکه در جلسه ای هم که با آیت الله مصباح یزدی داشته اند، بر این مهم تاکید شده بود که جبهه پایداری از آقای رئیسی حمایت کند». ایسنا هم به نقل از یکی از نزدیکان سعید جلیلی درباره تمکین جلیلی به تصمیم جبهه مردمی نیروهای انقلاب گفته است: «جلیلی اصلااز اول وارد مکانیسم جمنا نشد و اگر هم تصمیم به حضور یا عدم حضور در انتخابات بگیرد، آن تصمیم مستقل خواهد بود».به جز سعید جلیلی، مصطفی میرسلیم هم حاضر به کوتاه آمدن نیست. حمیدرضا ترقی عضو شورای مرکزی حزب موتلفه گفته است: «طبیعی است که اگر آقای میرسلیم در رای گیری شورای مرکزی جمنا رای نیاورد، به طور مستقل در عرصه رقابت انتخابات ریاست جمهوری حضور پیدا کند». او گفته «طبق توافق قبلی که با هیئت امنای جمنا داشتیم، قرار بر این شده که میرسلیم تا پایان مناظرات انتخاباتی در صحنه حضور داشته باشد. اگر جمنا درباره انتخاب کاندیدای نهایی، این برنامه خود را تغییر دهد، حزب برای موضع گیری نسبت به آن تصمیم گیری خواهد کرد». اسدالله بادامچیان هم به ایلنا گفته است که موتلفه روی کاندیدای خود اصرار دارد. در یک کانال تلگرامی اصولگرا هم متنی به نقل از رسول عاصمی که گفته شده مشاور فتاح است منتشر شده که نشان می دهد فتاح هم از سازوکار جمنا دلخور است. رسول عاصمی نوشته است: «علی رغم پیگیری زیاد جبهه مردمی، فتاح شرکت نکرد، پیام هم نفرستاد، نماینده هم نفرستاد؛ اما از طرفش پیام همراهی قرائت کردند».محسن رضایی، پنجمین نفر برگزیده شده از سوی جمنا هم خودش در کنگره جمنا شرکت نکرد؛ اما پیامش را عبدالحسین روح الامینی، نماینده او در دومین مجمع ملی جبهه مردمی نیروهای انقلاب اسلامی قرائت کرد.در پیام رضایی آمده است: «از اینکه از بنده برای کاندیداتوری دعوت کردید تشکر می کنم؛ اما همان طور که بارها گفتم، تصمیمی در این زمینه ندارم، حتی اگر من را در بین پنج نفر انتخاب کنید». رضایی در ادامه این پیام گفته است: «اگر دیروز و امروز من و آقای رئیسی و دیگر نیروهای انقلاب را تخریب می کنند، حق دارند چراکه تروریست های آن زمان را سرکوب کردیم؛ ما از کارهایی که کردیم نه تنها پشیمان نیستیم، بلکه افتخار هم می کنیم».محمدباقر قالیباف هم در کنگره جمنا شرکت نکرد و با انتشار بیانیه ای رسما از عرصه انتخابات ریاست جمهوری کنار کشید. به گزارش انتخاب در گزیده بیانیه قالیباف آمده است: «بنده هیچ درخواستی برای نامزدی در انتخابات ریاست جمهوری نداشته و ندارم. ولی تمام تلاشم را در جهت کمک به پیروزی گزینه مطلوب در انتخابات ریاست جمهوری به کار خواهم گرفت». قالیباف در بیانیه خود، مانند سخنان چند روز قبل، به دولت تاخته و از لزوم تغییر آن سخن گفته. او نوشته است: «وضعیت اقتصادی و اجتماعی کشور در شرایط بحرانی قرار دارد و تردیدی وجود ندارد که شرایط فعلی در نتیجه سوءمدیریت و ناکارآمدی دولت فعلی است».گفته می شود در صورت رسیدن رئیسی به سمت ریاست جمهوری، قالیباف گزینه اصلی تصدی سمت معاونت ریاست جمهوری است.حمله به دولت در دستور کار جمنااین فقط احمدی نژاد نبود که در نشست خبری خود بدون اشاره به آنچه اصولگرایان در دولت دهم با او کردند و امروز هم او را به کل کنار زده و نادیده می گیرند، فقط به دولت تاخت، تخریب دولت هدف اصلی اصولگرایان عضو جمنا هم هست. جریان احمدی نژاد و اصولگرایان اگر در ظاهر باهم اختلاف دارند؛ اما در یک هدف مشترک هستند: کنارزدن دولت روحانی. پیوندی نانوشته میان این دو جریان برقرار است. به گزارش ایسنا، محمدباقر ذوالقدر در سخنانی در دومین مجمع ملی جبهه مردمی نیروهای انقلاب با طرح این پرسش که جبهه مردمی برای چه تشکیل شده است؟ گفته جبهه مردمی براساس یک الزام تاریخی تشکیل شده و این ضرورت به دلیل حفظ وحدت و انسجام نیروهای انقلابی برای دفاع از دستاوردها و اهداف انقلاب است که امروز در معرض آسیب قرار گرفته و نیز برای پیشگیری از ناامیدی مردمی که در جای جای ایران چشم امید به این انقلاب دوخته اند. مشکلات اقتصادی به گفته رهبری اساسی ترین مشکل ماست و به همین دلیل دو سال را به صورت پیاپی، اقتصاد مقاومتی نام گذاری کردند که رشد افسارگسیخته فقر، بی کاری و تامین معیشت عمده ترین مسائل ماست که می تواند به بحران های امنیتی منجر شود و دشمن از این بستر سوءاستفاده کند». او گفته است: «امروز شاهد کم رنگ شدن روحیه انقلابی در اداره امور هستیم که روزگاری افتخار ما بود، امروز یک جریان گسترده تلاش مستمری را برای تهی کردن کشور از انقلابی گری آغاز کرده و متاسفانه در درون دستگاه های امنیتی نیز نفوذ کرده است. برجام برنامه ای برای دست کشیدن از آرمان انقلاب است که اگر هوشمندی رهبری نبود، ما با برجام دیگری هم مواجه شده بودیم». ذوالقدر با تاکید بر اینکه «ما باید حداقل 20 میلیون رای داشته باشیم تا پیروز انتخابات شویم»، گفته است: «امروز مشخص شده که در محلات و استان ها باید تا چه اندازه رای داشته باشیم تا پیروز شویم و این میزان حداقل باید 20 میلیون رای باشد که تصور دور از ذهنی هم نیست و در سال 88 هم این میزان را تجربه کرده بودیم و باید این عدد را تبدیل به واقع کنیم».
                