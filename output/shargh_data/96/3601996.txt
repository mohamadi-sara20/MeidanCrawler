سه‌شنبه ۱۰ مرداد ۱۳۹۶
-----------------------------------------
سرمقاله
-----------------------------------------
برجام و تحریم های جدید آمریکا
-----------------------------------------

                    پس از هفته ها بحث و کش وقوس های بسیار، به نظر می رسد مصوبه جدید کنگره آمریکا درباره تحریم های ایران، روسیه و کره شمالی در آستانه نهایی شدن است. تحریم هایی که در قانون اخیر وضع شده، اگرچه با موضوع هسته ای غیرمرتبط است، به هرحال فراتر از سطح فعلی تحریم هاست. نگاه برخی تحلیلگران داخلی از زاویه دیدهای قبلی خودشان به موضوع است و نوعی برخورد احساسی دارند. اینها به محتوا و پویایی سیاست خارجی و تحولات روابط بین الملل کاری ندارند. به این وجه مهم بی توجهند که چه تحلیل آنها درست باشد چه غلط، کشور و مردم هستند که از تحریم ها زیان می بینند. اما فرض کنیم «تحلیل بدبینانه» برخی دوستان مخالف برجام درست باشد. کافی است وضعیت تحریم های قبل و بعد از برجام را مقایسه کنیم. آیا وضعیت ما در این دو دوره یکی است؟ تحریم های قبل از برجام حاصل اجماع تحریم کنندگان از جمله چین و روسیه و کشورهای اروپایی بود و از پشتیبانی قطع نامه های بسیار سخت گیرانه شورای امنیت سازمان ملل متحد برخوردار بودو از نظر حقوق بین الملل و منشور ملل متحد، چتر مشروعیت داشت. تحریم های فعلی آمریکا یک جانبه و از نظر حقوق بین الملل نامشروع است. نه تنها قطع نامه های شورای امنیت درباره تحریم ها لغو شده، بلکه هیچ اجماعی درباره آنها وجود ندارد و حتی سایر کشورها هم به آن معترض هستند. اگر ما از برجام هیچ به دست نیاورده باشیم، همین که این توافق و اجماع بین المللی را شکسته و قطع نامه های فصل هفتمی شورای امنیت را لغو کرده ایم، دستاورد بزرگی است. تقریبا اطمینان هم داریم که در آینده نزدیک، نه چنین اجماعی دوباره حاصل خواهد شد و نه چنان قطع نامه هایی صادر می شود. پس می توانیم با اطمینان بگوییم که برجام دستاورد بزرگی برای ما و بقیه مذاکره کنندگان است. کافی است نگاهی به مطالب رسانه های خارجی به ویژه رسانه های آمریکایی بیندازیم: هیچ گاه آمریکا در مسئله تحریم ما این قدر منزوی نبوده است. نادیده گرفتن این دستاورد مهم در سطح بین المللی بی انصافی است. به نظر می رسد دولت ترامپ در رفتار خود راهبرد خاصی ندارد. هدف او ازبین بردن میراث اوباماست. هر چیزی را که دموکرات ها و اوباما دستاورد خود می دانند، ترامپ تخریب کرده یا در حال نابودی آن است: درباره محیط زیست و پیمان پاریس، کوبا، در ارتباط با ترتیبات خاورمیانه، در رابطه با پیمان تجارت پاسیفیک TPP، سیاست تعامل با عربستان، نوع روابط با روسیه......سیاست مرتبط با سوریه، در رابطه با طرح بیمه سلامت اوباما و ده ها مسئله ریز و درشت دیگر؛ ترامپ با جدیت و سرعت سعی می کند عکس دولت قبلی حرکت کند و دستاوردهای آن را از بین ببرد. این رفتار جنون آمیز، سطحی و کاملا غیرحرفه ای است. ترامپ بسیاری از نظام ها در همه نقاط دنیا را به مخاطره انداخته است. عجیب اینکه ترامپ طرح دوستی را با کشورهایی ریخته که به صورت روزمره در حال جنایت هستند: مثل عربستان سعودی و اسرائیل که همیشه متحد آمریکا بوده اند، اما تفاوت ترامپ در این است که اسیر و گوش به فرمان تمایلات آنها شده است. اما ایران چگونه واکنشی باید داشته باشد؟ در سیاست واقعی گرچه سخت است، هیچ معتقد نیستم که ما باید در مقابل رفتار آمریکا، خودمان به برجام لطمه بزنیم. هیچ کس فرزند خود را به دلیل ناراحتی از همسایه اش آزار نمی دهد؛ مگر کسانی که فاقد درایت و آینده نگری خردمندانه باشند. ما گرچه به لحاظ واقعی در دوره زمانی بعد از برجام قرار داریم، به لحاظ ذهنی باید خود را به قبل از برجام برگردانیم. فرض کنیم اصولا برجامی وجود نداشت، به لحاظ اقتصادی و روابط تجاری چه می کردیم؟ غیر از این که همه سعی ما بر این بود که سازوکارهایی ایجاد کنیم که با کشورهای دیگر تجارت خود را حفظ کنیم و حتی گسترش دهیم. اما یک تفاوت در اینجا هست: ما قبل از برجام مجبور شده بودیم با مشکلات فراوان و باج دهی به دنبال کشورهای کوچک و متوسط در اقصا نقاط دنیا برویم که نشان دهیم منزوی نیستیم. اما اکنون، این دشمن اصلی ماست که منزوی شده است. ما باید ضمن تقویت رویکرد اقتصاد مقاومتی، به همان شدت و حدت، به دنبال گسترش و تقویت روابط خود با سایر کشورها باشیم؛ از چین و روسیه گرفته تا حوزه اروپا و آسیا و سعی کنیم روابط را به گونه ای تنظیم و نهادینه کنیم که کمترین آسیب را از رفتار آمریکا ببینیم. برای این کار باید رویکرد استراتژیک داشته باشیم و منافع استراتژیک را درک کرده، آنها را فدای سود و زیان های کوچک زودگذر جناحی و گروهی نکنیم. باید اقدام به نهادسازی و ایجاد سازوکارهای پایدار در روابط خارجی کنیم. روابط خطی ضعیف منافع بلندمدت ما را تامین نمی کند. از بعد حقوقی، این توافق را فارغ از عنوان آن باید تابع حقوق معاهدات بدانیم تا حفظ و تثبیت شود، زیرا اولا طبق حقوق معاهدات، خروج یک عضو از یک معاهده چندجانبه به معنی لغو آن معاهده نیست و ثانیا اجرانکردن چند بند از یک معاهده از سوی یکی از اعضا به معنی خروج او از همه معاهده نیست؛ اما آن چند بند بین آن طرف و طرف های دیگر معاهده اجرا نخواهد شد. فرجام سخن اینکه ترامپ و امثال او سخنی جز مقاومت و اقتدار ما را نخواهند فهمید. ضمن اینکه قدرت سخت خود را افزایش می دهیم، باید با توسل به قدرت نرم خود شامل مذاکره و توافق در سطح بین الملل و شراکت با سایر کشورها، تصویری مطمئن از قدرت خود ارائه کنیم. باید بتوانیم با چالاکی و هوشیاری در موقع لزوم از همه جنبه های قدرت خود استفاده کنیم. به هیچ وجه نباید کسی را که مذاکره می کند، سرزنش کرد یا مقصر جلوه داد. اجازه دهیم دیپلماسی از ظرفیت های خود به نحو احسن بهره ببرد. باید با کشورهای قدرتمند دیگر پیوندهای استراتژیک خود را تقویت کنیم و درباره آنها استراتژیک فکر کنیم. ما باید همچنان روی قدرت بازدارندگی خود کار کنیم و تفکر هرگونه گزندی را از کشور دور کنیم. اینها همه شدنی است، به شرط آنکه با وحدت و انسجام به سوی اهداف و منافع ملی گام برداریم و نگاهمان به اهداف بلند و استراتژیک معطوف باشد تا موضوعات خرد و کم ارزش. در این صورت قطعا، مدد الهی هم یاور ما خواهد بود.پ،ن: نویسنده یادداشت، عضو تیم مذاکره کننده محرمانه مسقط در دوره احمدی نژاد بود/ شرق
                