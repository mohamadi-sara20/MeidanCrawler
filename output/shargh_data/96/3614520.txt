سه‌شنبه ۳۱ مرداد ۱۳۹۶
-----------------------------------------
type_unknown
-----------------------------------------
گفت و گو با محمد سلامتی: محرمانه های یک سازمان نیمه مخفی
-----------------------------------------

                    کار سازمانی را دوست دارد و اهل لابی گری است، به همین دلیل تا پیش از اینکه میدان را به جوان ترها بسپارد، در همه ادوار گذشته انتخابات ریاست جمهوری جلوتر از همفکرانش پیشگام می شد و برای یافتن کاندیدای مناسب رایزنی می کرد.او محمد سلامتی است که نظاره گر تحولات سیاسی بی شماری در تاریخ معاصر کشور بوده است. تحولاتی که به نظر او پشت سرگذاشتنشان مفید اما پرهزینه بوده است. سلامتی 19 سال – از سال 70 تا 89- به صورت پیوسته دبیر کلی سازمان مجاهدین را عهده دار بود و پیش از آن نیز سه سال یعنی از سال 58-61 سکان داری این تشکل سیاسی را در دست داشت. در گفت وگو با او که حالا عنوان دبیرکل سازمان منحله مجاهدین انقلاب اسلامی ایران را پسوند اسمش دارد، چگونگی تشکیل و فعالیت ها و ماجرای انحلال سازمان در سال 89 را بازخوانی کردیم. سلامتی در تمام زمان مصاحبه با حوصله از نقش آفرینی های سازمان در بزنگاه های سیاسی- امنیتی پس از انقلاب سخن گفت، گاه لبخندش چاشنی مرور خاطراتش می شد، گاهی هم نگاهی سرد و تاسف بار همراه دلسردی هایش از عالم سیاست. مشروح این مصاحبه در پی می آید. سازمان مجاهدین انقلاب اسلامی دو دوره ظهور و بروز داشت؛ یک بار در سال 58 و بار دیگر پس از انحلال در سال70، این سازمان چرا و با چه ایده ای تاسیس شد؟ سازمان اولیه «مجاهدین انقلاب اسلامی» اوایل سال 58 تشکیل شد و بنای تشکیل را هم هفت گروه مبارز و مجاهد – امت واحده، توحیدی بدر، منصورون، توحیدی صف، فلق، فلاح و موحدین – گذاشتند که قبل از انقلاب علیه رژیم شاه فعالیت داشتند. هدف سازمان حفظ و توسعه انقلاب بود و این موضوع خیلی واضح در مرام نامه سازمان منعکس شده بود. فعالیت سازمان در ابتدا نیمه مخفی و نیمه علنی بود. علت نیمه مخفی بودن فعالیت ها هم این بود که اطمینانی برای دوام انقلاب وجود نداشت. ما آن ایام فکر می کردیم انقلاب ممکن است ضربه بخورد و ضدانقلاب قدرت را به دست گیرد؛ بنابراین بخشی از فعالیت های سازمان که امنیتی و نظامی بود، مخفی و برخی دیگر که سیاسی بود علنی انجام می شد. چرا نام «سازمان مجاهدین انقلاب اسلامی» را انتخاب کردید، آیا می خواستید جایگزینی برای مجاهدین خلق باشید؟ همان طور که می دانید بعضا نیروهای سازمان پیش از انقلاب در سازمان مجاهدین بودند که بعدها از آنها جدا شدند اما ما هرگز نمی خواستیم به جای سازمان مجاهدین خلق باشیم، چون آنها را قبول نداشتیم. ما خودمان بودیم. ابتدا برای نام گذاری استفاده از کلمه مجاهد را اقدامی معمول تلقی می کردیم، اما وقتی حساسیت بیش از معمول مجاهدین خلق را دیدیم، مصمم ترشدیم تا مانع مصادره شدن عنوان مجاهد از سوی آنها باشیم. واکنش سازمان مجاهدین خلق به انتخاب این نام مشابه چه بود؟ آنها به شدت عصبانی شدند و قلم به دست گرفتند و علیه سازمان ما مطالب بسیاری نوشتند. ولی ما توجه چندانی به این اعتراضات نداشتیم. در آغاز اعلام موجودیت سازمان دبیرکلی بر عهده چه کسی بود؟ سازمان مجاهدین انقلاب در ساختار تشکیلاتی خود عنوان دبیرکلی نداشت. ابتدا در راس آن شورای مرکزی بود که رئیس این شورا من بودم. بعدها این شورا به شورای هماهنگی تغییر نام داد که بازهم من رئیس آن بودم. این مسئولیت تا زمانی که وزیر کشاورزی شدم بر عهده من بود. ولی از این زمان به دلیل گرفتاری در کار اجرائی، این مسئولیت به کادر های دیگر محول شد. هیچ وقت رقیب نداشتید؟ آن وقت موضوع رقابت در بین نبود. جمع خیلی دوستانه بود و نوعی تقسیم کار بین ما انجام شده بود. البته رفتارها هم زیر ذره بین و طرح برخی انتقادها هم عادی بود. مثلا زمانی که من به دلیل اقتضای شرایط تصمیم انفرادی و شخصی می گرفتم با نقدها و اعتراض دیگر کادرها مواجه می شدم. کدام تصمیمات شخصی موجب اعتراض اعضای سازمان به شما شد؟ خیلی به یاد ندارم ولی عمدتا حول مسائلی بود که به لحاظ کلی در محدوده ارگان اجرائی که مسئولیتش با من بود، قرار می گرفت؛ نظیر بعضی کارهای امنیتی، نظامی و غیره.چه کارهایی؟ آن زمان در برخی از مناطق کشور ضدانقلاب فعال بود. یکی از آن مناطق کردستان بود که درآنجا عملا بیشتر شهرها یا در کنترل گروه هایی مثل دموکرات، کومله، فداییان خلق و غیره بود یا به دلیل حضور این گروه ها در منطقه، ناامنی وجود داشت. از آنجا که تلاش های دولت موقت برای حل مشکل کارساز نشد ما دست به کار شدیم و برای حل مشکل اعلام آمادگی کردیم. به این منظور طرحی هفت ماده ای که متضمن اقدامات نظامی، سیاسی، فرهنگی، اجتماعی و عمرانی بود، به آقای هاشمی رفسنجانی که آن ایام وزیر کشور بود دادیم تا در شورای انقلاب مطرح کنند. پس از تایید در شورای انقلاب مسئولیت حل مسائل کردستان بر عهده ما گذاشته شد. ما برای استفاده از نیروهای مردمی «سازمان پیشمرگان کرد مسلمان» را تشکیل دادیم. برای هماهنگی بین سپاه و ارتش در منطقه نیز پیشنهاد دادیم «محمد بروجردی» به عنوان فرمانده سپاه غرب کشور منصوب شود.همچنین پیشنهاد کردیم صیادشیرازی به عنوان فرمانده نظامی غرب کشور منصوب شود. پیشنهادهای ما هردو اجرائی شد به همین دلیل هم بین ارتش، سپاه و سازمان پیشمرگان هماهنگی کامل برای عملیات نظامی به وجود آمد. همین هماهنگی ها و اقدامات سیاسی، فرهنگی و عمرانی به موقع، توانست کار را در اسرع وقت به سامان برساند.اقدامات امنیتی – سیاسی در سیستان وبلوچستان و کشف و دستگیری گروه فرقان، از دیگر اقدامات محرمانه و نیمه رسمی سازمان بود. در کنار همه اینها، سازمان در کمیته مرکزی انقلاب اسلامی نیز حضور پررنگی داشت. نقش آفرینی محرمانه سازمان در کشور تا چه سالی ادامه داشت؟ تا سال 59 که من و آقای بهزاد نبوی به عنوان وزیر وارد کابینه شهید رجایی شدیم. حضور ما در مسائل امنیتی و نظامی پیوسته بود؛ اما پس از اینکه عهده دار کار اجرائی شدیم، کم کم حضور و فعالیت های سازمانی ما کم رنگ تر شد. نگفتید کدام تصمیمات شما با انتقاد اعضای سازمان همراه بود؟ تصمیم هایی که بر حسب موضوع باید سریع اتخاذ می شد. در اوایل سال 60 برخی چهره های راست گرای سازمان مثل محسن رضایی، حسین فدایی و... از سازمان خارج و جذب سپاه پاسداران شدند؛ پس از رفتن آنها، رسما ماهیت سازمان چپ گرا تر شد. حال و هوای آن روزهای سازمان چگونه بود؟ خروج افراد و جذب آنها در سپاه پاسداران با موافقت سازمان بود و این طور نبود که خروج آنها اعتراضی یا فردی باشد. مثلا آقای محسن رضایی با تایید سازمان به سپاه رفت؛ اما بعد از مدت کوتاهی خودش رابطه اش را با سازمان قطع کرد. با خروج جناح چپ از سازمان (سال 61)، ارتباطش با آقای راستی کاشانی، نماینده امام در سازمان و بعضی اعضا برقرار شد؛ بنابراین اوایل کار، این رفتن ها تاثیری در بافت و ترکیب فکری سازمان نداشت. پس از این خروج ها بود که اعلام شد کسانی که به عضویت سپاه پاسداران درمی آیند، دیگر نباید در سازمان باشند؟ بله؛ توصیه امام بود که گفتند آنها که می خواهند در سپاه باشند، در سپاه بمانند و از عضویت در سازمان استعفا بدهند و برعکس. پس از آن بود که برخی اعضای سازمان مثل آقایان رضایی و ذوالقدر، در سپاه ماندند و ارتباطشان را کاملا با سازمان قطع کردند. البته این مسائل بعد از بروز اختلافات بود. منظورتان از بروز اختلاف، همان ماجرای خروج هم زمان 36 نفر از سازمان در سال 61 است؟ بله؛ سال 61 من به همراه تعدادی از دوستان همفکر، به دلیل اختلافات و شرایط ایجادشده پس از حضور آقای راستی کاشانی در سازمان، از عضویت اعلام انصراف کردیم. ماجرای ورود آقای راستی کاشانی چه بود؟ آقای راستی کاشانی را آقای ذوالقدر به سازمان پیشنهاد کرد. قبل از انقلاب، گروه منصورون با آقای راستی کاشانی ارتباط داشتند و به واسطه همین آشنایی بود که آقای ذوالقدر او را برای نماینده امام شدن در سازمان معرفی کردند. صحبت بر سر این بود که ما به امام پیشنهاد کنیم او را به عنوان نماینده امام در سازمان منصوب کنند تا کارها و برنامه هایمان را با او چک کنیم. قریب به اتفاق اعضای شورا هم با این پیشنهاد موافق بودند به جز من. من معتقد بودم که نباید کارهایمان را با کسی چک کنیم و اگر زمانی درباره موضوعی مشکلی داشتیم و نتوانستیم خودمان به جمع بندی برسیم، مستقیم با دفتر امام مشورت کنیم و نیازی به نماینده نیست؛ اما حضور آقای راستی کاشانی در سازمان تصویب شد و بعد از سوی شورای مرکزی به عنوان نماینده پیشنهاد شد و امام هم پذیرفتند. با حضور ایشان، به تدریج اختلافات درون تشکیلاتی اوج پیدا کرد. این اختلافات چه بودند؟ وقتی ما وارد کار اجرائی شدیم، کارهایی را باید انجام می دادیم که با نظرات جناح راست مغایرت داشت. مثلا من به عنوان وزیر کشاورزی، می خواستم قانون اصلاحات ارضی را اجرائی کنم یا تعاونی ها را توسعه بدهم؛ اما این کار با تفکر راست متضاد بود و به تبع آن، جناح راست سازمان نیز با آن مخالفت می کرد. مثلا آقای بهزاد نبوی، به عنوان مسئول ستاد بسیج اقتصادی، می خواست برخی کالاها را کوپنی و بر این اساس توزیع کند که با مخالفت جناح راست سازمان مواجه می شد. در نتیجه این اختلافات در درون سازمان موجب دودستگی شد و طبیعتا آقای راستی مدافع و هم نظر جناح راست بود. یعنی تا پیش از ورود راستی کاشانی به سازمان، مناقشه یا اختلافی در سازمان نبود؟ البته اختلاف نظر ما با افراد وابسته به جناح راست در سازمان، از همان ابتدا دیده می شد. مثلا در همان اوایل سال 58، ما می خواستیم برای روز کارگر بیانیه صادر کنیم؛ اما آنها روز کارگر را متعلق به کمونیست ها می دانستند و با آن مخالفت می کردند؛ یا در سالگرد مرحوم دکتر شریعتی، می خواستیم بیانیه بدهیم که باز هم با عناوین دیگر مانع تراشی می کردند؛ اما چون در این زمینه مقاومت زیاد نبود، ما در نهایت کار خودمان را پیش می بردیم. آن روزها که هنوز اختلافات خیلی اوج نگرفته بود، برنامه های ما پیش می رفت؛ اما این اختلافات با ورود من و آقای نبوی به دولت و تلاش برای اجرای برنامه های اقتصادی، به اوج خود رسید. پس جناح راست خیلی تغییر جهت داده است؟ بله مواضع جناح راست از آن روزها تاکنون در برخی مسائل حتی 180 درجه تغییر جهت داده است.از اختلافات سازمان می گفتید.... اختلاف ها هر روز بیشتر و پردامنه تر می شد؛ تاجایی که در نهایت ما - اعضای چپ سازمان - سال 61 تصمیم به استعفای جمعی گرفتیم.در این میان یک نکته مهم است و آن اینکه بعد از خروج ما، سازمان دیگر کار اجرائی و نیمه مخفی نداشت و فقط کار سیاسی می کرد. از طرفی هم چون اکثریت سازمان با سیاست های اقتصادی دولت مهندس موسوی سخت مخالف بودند، مدام از دولت انتقاد می کردند، آن هم انتقادات تند بیش از حد معمول که ظاهرا خوشایند امام نبود. به همین علت امام در سال 1365 با انحلال سازمان مجاهدین انقلاب اسلامی موافقت کردند. در همان ایام هم حزب جمهوری اسلامی که جناح راست بر آن مسلط بود، منحل شد. پس می شود گفت که یکی از دلایل حزب گریزی در ایران، همین انحلال هاست. بله، چون عملکرد این دو حزب در اواخر فعالیتشان خیلی خوب نبود، یک جو ضدحزبی در جامعه به وجود آمد و امام هم دیگر خیلی به فعالیت احزاب علاقه و توجه نشان نمی دادند. این در حالی بود که اوایل انقلاب، نگاه امام به کارهای حزبی سازمان و حزب جمهوری اسلامی به شدت مثبت بود. منتها در سال 65 امام از فعالیت های حزبی دلسرد شدند. از سال 65 از لحاظ توجه به احزاب یک رکود شدید در جامعه حاکم شد. حتی انجمن های اسلامی دانشجویان وابسته به دفتر تحکیم وحدت در دانشگاه ها هم دیگر فعالیت موثر نداشتند. این وضع نگران کننده بود. به همین علت، هم من و هم بعضی از دوستان به دنبال ایجاد شرایطی بودیم تا دوباره تحزب جایگاه خود را به دست آورد. من به سهم خود برای تشکیل حزبی جدید سراغ برخی از شخصیت ها رفتم. ابتدا سراغ آیت الله هاشمی رفسنجانی رفتم و نگرانی از نبود احزاب و ضرورت تشکیل حزبی فراگیر را توضیح دادم و پیشنهاد کردم با هم و با کمک عده ای دیگر چنین حزبی را راه اندازی کنیم. او با تایید صحبت های من گفت: من اگر فرصت داشتم همان حزب خودمان (حزب جمهوری اسلامی) را احیا می کردم، ولی آمادگی این کار را ندارم، اما اگر شما بخواهید چنین حزبی را راه بیندازید، من هر نوع کمکی که لازم باشد حاضرم انجام دهم. بعد سراغ حضرت آیت الله صانعی، آیت الله عبایی خراسانی و بعضی دیگر از روحانیون رفتم که همه ضمن تایید ضرورت ایجاد حزبی جدید و تاکید بر کمک به آن از ناحیه خودشان امکان وقت گذاشتن برای این کار را نداشتند. با برخی مکلاها هم که صحبت کردم همین نتیجه عاید شد. بالاخره تصمیم بر این شد تا با تعدادی از دوستان سازمانی همفکر که آمادگی این کار را دارند تشکیلات جدیدی راه اندازی کنیم. در نهایت هم این هدف در مهر 1370 با تشکیل سازمان مجاهدین انقلاب اسلامی ایران محقق شد. چرا باز هم نام سازمان مجاهدین انقلاب اسلامی را برای این تشکل نو برگزیدید؟ چون می خواستیم خدماتی که سازمان قبلی برای انقلاب و مردم انجام داده بود همچنان در اذهان بماند، همان نام قبلی را برگزیدیم و کلمه ایران را به آن اضافه کردیم که مدعی نداشته باشد و بنابراین سازمان مجاهدین انقلاب اسلامی ایران شد. چون امام موافق انحلال سازمان بودند، آیا برای تاسیس دوباره سازمان از مقام معظم رهبری اجازه گرفتید؟ نه، این یک تشکیلات جدید بود. شورای موسس سازمان مجاهدین انقلاب اسلامی ایران چه کسانی بودند؟ آقایان بهزاد نبوی، محسن آرمین، ابوالفضل قدیانی، صادق نوروزی، فیض الله عرب سرخی، حسین صادقی، هاشم آقاجری و بنده. چرا چهره هایی چون مصطفی تاج زاده و سعید حجاریان به عضویت سازمان درنیامدند؟ آقای تاج زاده در دوره قبلی سازمان عضو بود، اما در دوره جدید هرچه از او دعوت می کردیم سر باز می زد تا اینکه در سال 74 درنهایت قبول کرد که عضو رسمی شود، اما آقای حجاریان هرگز عضو رسمی سازمان نبود. هرچند که هر دو از سال 1373 در تحریریه هفته نامه «عصر ما» حضور مستمر داشتند. مراحل عضو گیری سازمان فرایندی پیچیده و دشوار بود، این همه سختگیری برای چه بود؟ این سخت گیری برمی گشت به روحیه اعضای سازمان که متاثر از تجربیات قبل از انقلاب بود. اوایل انقلاب برخلاف حزب جمهوری اسلامی که درهایش را برای عضوگیری باز گذاشت و به راحتی عضو گیری کرد، سازمان ما عضوگیری سختی داشت. البته باید بگویم که این روحیه به خاطر حواشی ایجادشده در سازمان قبلی در سازمان جدید تشدید هم شد و ما به نوعی می خواستیم مانع تکرار چالش ها و درگیری های درون گروهی شویم. چون در سازمان قبلی اختلافات به راحتی اوج گرفته و سبب شکاف شده بود. خوشبختانه این سخت گیری در امر عضوگیری باعث شد ما از سال 70 تا سال 89؛ یعنی به مدت 19 سال دیگر با اختلافات درون گروهی مواجه نشویم. پس انتخاب عنوان سازمان به جای حزب هم از همین روحیات نشئت می گرفت؟ بله، ما واقعا به دنبال کار سازمانی منسجم بودیم تا ایجاد یک حزب فراگیر. به نظر می رسد به واسطه همین روحیات و سخت گیری ها بود که سازمان یک حزب فراگیر و محبوب مردمی نشد. من این جمله را که سازمان محبوب نشد، اولین بار است که می شنوم. شاید در یک مقطع که به دنبال ماجرای سخنرانی آقای آقاجری و جوسازی هایی که انجام شد، کمی در محبوبیت سازمان کاهش به وجود آمد، اما بعد از روشن شدن نقش آفرینی جناح راست در ایجاد و شکل گیری آن عمل باز هم محبوبیت سازمان برگشت و اتفاقا دوچندان هم شد. شاید این درست باشد که سازمان فراگیر نبود و مردم آن را کم می شناختند، اما اینکه محبوب نبود، درست نیست. سازمان در بسیاری از مسائل سیاسی تاثیرگذار بود.در اواسط دهه 70، سازمان تازه جان گرفته بود و می خواست تاثیرگذار باشد. در انتخابات سال 76 فضای سیاسی برای فعالیت سازمان چطور بود؟ چه حال وهوایی بر سازمان حاکم بود؟ در مورد انتخابات سال 76 باید به قبل از آن برگردیم.ما به عنوان سازمان عضو شورای هماهنگی گروه های خط امام بودیم. شورای هماهنگی گروه های خط امام هفت عضو داشت که یکی از آنها، سازمان بود. انجمن اسلامی مدرسان دانشگاه، انجمن اسلامی معلمین، انجمن اسلامی مهندسین، جامعه پزشکی ایران و فراکسیون خط امام مجلس از دیگر اعضا - شورای هماهنگی خط امام - بودند.به هرحال، ما عضو شورای هماهنگی بودیم. سازمان در ارتباط با مسئله انتخابات فعال بود. سازمان و دیگر گروه ها قبل از اینکه سراغ سیدمحمد خاتمی بروند، سراغ مهندس موسوی رفتند. در جلسه ای با مهندس موسوی، پیشنهاد خود را مبنی بر درخواست کاندیداشدن ایشان طرح کردیم و در لزوم و ضرورت حضور مهندس صحبت کردیم؛ اما او نپذیرفت جواب مهندس منفی بود. ما هم گفتیم اگر نمی پذیرید، فعلا نه نگویید و او هم پذیرفت. به همین خاطر گروه های دیگر را فرستادیم تا بالاخره او پذیرفت نامزد ریاست جمهوری شود. وقتی پذیرفت، من به عنوان مسئول شورای هماهنگی گروه های خط امام، در سفر لرستان (خرم آباد) در یک سخنرانی اعلام کردم کاندیدای ما برای ریاست جمهوری، مهندس موسوی است. چند روز بعد از این، مهندس موسوی بنا به عللی اطلاعیه صادر کرد و استنکاف کرد. دلیل انصرافش چه بود؟ مشورت کرده بود. با چه افرادی؟ طرف مشورت او برخی چهره های جناح راست بودند. آنها یک سری شروط گذاشته بودند که مهندس نپذیرفته بود. در نهایت وقتی مهندس موسوی اعلام انصراف کرد، ما دیگر کاندیدا نداشتیم. این مسئله (نداشتن کاندیدا) هم در سازمان هم در شورای هماهنگی مطرح شده بود. ما در شورای هماهنگی گروه های خط امام تصمیم گرفتیم با مجمع روحانیون مبارز درباره ریاست جمهوری مشورت کنیم، شاید گزینه مناسبی بیابیم. جلسه ای در محل دفتر روحانیون مبارز برگزار شد و تعدادی از اعضای روحانیون مبارز مثل آقای کروبی، آقای موسوی خوئینی ها، آقای خاتمی، آقای محتشمی پور، آقای موسوی لاری، آقای کیان ارثی، آقای ابطحی، آقای منتجب نیا و... حضور داشتند. در آن جلسه چه گذشت؟ من چون مسئول شورا بودم، به نمایندگی از شورا صحبت کردم و گفتم چون مهندس موسوی اعلام انصراف کرده است، باید تصمیم بگیریم کاندیدای دیگری معرفی بکنیم. آقای کروبی گفتند پیشنهاد شما چه کسی است. من فی البداهه گفتم یکی از شما سه نفر کاندیدا بشوید. البته از قبل تصویب نشده بود ولی من همین طوری پیشنهاد دادم. گفتم یا شما یا آقای موسوی خوئینی ها یا آقای خاتمی. آقای کروبی بلافاصله با حالتی که نشان می داد انتظار این پیشنهاد را نداشته، گفت: «من که کاندیدا نمی شوم؛ اما آقای موسوی خوئینی ها یا آقای خاتمی اگر آمادگی دارند کاندیدا بشوند». آقای موسوی خوئینی ها هم بلافاصله گفت: «من (کاندیدا) نمی شوم، اگر آقای خاتمی آمادگی دارد...».آقای خاتمی هم سریع با موضع سفت و سخت گفت: «من کاندیدا نمی شوم، من برای این کار آمادگی ندارم». من گفتم این طور که نمی شود، بالاخره باید یک کاری بکنیم. آقای کروبی گفتند بگذارید دوباره با آقای موسوی صحبت بکنیم. گفتم حرفی نیست، صحبت بکنید؛ اما فرض را بر این بگذاریم که در این جلسه تصمیمی نگرفته ایم و شما جواب «نه» نداده اید؛ اگر آقای موسوی نپذیرفت، دوباره جمع شویم و بحث کنیم. آنها هم گفتند این جمع بندی را قبول دارند. آنها رفتند با مهندس موسوی صحبت کردند؛ اما او نپذیرفت و ما هم دست به کار شدیم. در شورای هماهنگی گروه های خط امام صحبت کردیم و به این جمع بندی رسیدیم که بین آن سه نفر (خاتمی، موسوی خوئینی ها و کروبی)، آقای خاتمی را انتخاب کنیم و برویم پیش آقای کروبی و موسوی خوئینی ها که آنها هم سعی کنند خاتمی را مجاب کنند. یعنی کاندیداتوری خاتمی با توافق شورای هماهنگی کلید خورد؟ بله؛ گفتیم که آنها هم فشار وارد بکنند تا آقای خاتمی بپذیرند. با آقای کروبی و آقای خوئینی ها صحبت کردیم و آنها هم پذیرفتند. چرا خاتمی را انتخاب کردید؟ چون مدت ها وزیر ارشاد بود، با رسانه ها ارتباط بیشتر داشت و مهم تر اینکه آقایان کروبی و موسوی خوئینی ها هر دو بر ایشان تاکید داشتند. به هرحال وقتی آنها پذیرفتند، بنای ما در شورای هماهنگی این شد که گروه ها تک تک بروند و با آقای خاتمی صحبت بکنند. آن هفت گروه؟ بله آن هفت گروه به اضافه جمعی از خانواده شهدا و برخی از گروه های مردمی، دسته دسته بروند با آقای خاتمی صحبت کنند. از طرف سازمان هم من و بهزاد نبوی به دیدار ایشان رفتیم. ما اولین گروهی بودیم که این دیدارها را آغاز کردیم. من آنجا گفتم: «ببینید آقای خاتمی، مهندس موسوی که نپذیرفت کاندیدا شود، در بین این گزینه ها شما بهترین هستی. اگر وارد رقابت انتخاباتی بشوی، ممکن است رای نیاورید؛ اما حداقل پنج، شش میلیون رای می آورید و در مقابل ناطق هم با هفت، هشت میلیون رای رئیس جمهور می شود. ولی با این رای شما، دیگر جناح راست نمی تواند به خط امامی ها فشار بیاورد». یعنی صرفا برای نمایش جایگاه سیاسی خود می خواستید وارد بشوید؟ استراتژی ما حضور در انتخابات برای بیان دیدگاه هایمان بود. ما اطمینان نداشتیم که رای می آوریم، هیچ کس اطمینان نداشت. آقای خاتمی در پاسخ به ما گفت: «اگر بیایم فوقش یکی، دو میلیون رای می آورم، خراب می شوم و همین کاری را هم که دارم از دست می دهم (خاتمی آن موقع مسئول کتابخانه ملی بود). ثانیا من فقط به خط امامی ها معتقد نیستم، همان قدر که شما را قبول دارم کارگزاران را هم قبول دارم». ما اصرار کردیم تا عصبانی شد و گفت:«من حاضر نیستم، بروید دنبال یک نفر دیگر». در نهایت گفتیم اگر نمی پذیری دست کم فعلا جواب منفی ندهید تا ببینیم چه باید کرد. او این پیشنهاد را پذیرفت. پس از این همان شیوه ای که درباره مهندس موسوی اعمال شد، درباره آقای خاتمی نیز اعمال شد؛ یعنی متقاعدکردن ایشان از طریق تلاش گروه ها و شخصیت ها و خانواده های شهدا. به هرحال بعد از مدتی آقای خاتمی مجبور شد بپذیرد. خوشبختانه ما به این شکل وارد عرصه انتخابات شدیم. چرا افراد نسبت به کاندیداتوری و حضور در انتخابات آن قدر دلسرد و بی انگیزه بودند؟ این ذهنیت منفی ناشی از انتخابات دوره چهارم مجلس شورای اسلامی بود. بعد از آن دیگر کسی حاضر نمی شد در انتخابات حضور پیدا کند. ما خیلی مشکل داشتیم. آن موقع به عنوان سازمان با هر کدام از تشکل ها صحبت می کردیم، حاضر به حضور در عرصه انتخابات نبودند. اکثر گروه های هفت گانه حاضر نبودند در انتخابات دوره پنجم کاندیدا معرفی کنند. در نهایت هم فقط ما و انجمن اسلامی مدرسان دانشگاه ها و انجمن اسلامی معلمان یک فهرست دادیم. حتی کمتر کسی حاضر بود برای کاندیداتوری ثبت نام بکند؛ به همین خاطر فهرست ما به جای 30 نفر، 25 نفره شده بود؛ اما ما با این نگاه که می خواهیم دیدگاه خود را در سطح جامعه معرفی بکنیم تا مردم بفهمند ما چه می گوییم، آمده بودیم. با این فضایی که ایجاد کرده بودند، اصلا امیدوار نبودیم که نفرات مان رای بیاورند. با سه گروه وارد انتخابات مجلس پنجم شدیم و خوشبختانه از 30 نفر نمایندگان تهران پنج نفر از فهرست ما رای آوردند و انتخابات دومرحله ای شد. وقتی این جوری شد، خیلی ها روحیه گرفتند و دفتر تحکیمی که مرحله اول نیامده بود، در مرحله دوم آمدند، بعد از این دیگر روحیه ها بالا رفت. دوره هفتم ریاست جمهوری که سال 76 بود، همه غافلگیر شدیم. بااین حال آقای خاتمی و دو کاندیدای دیگر به سختی حاضر شدند وارد انتخابات شوند. بله در سال 1376 انگیزه پیدا کرده بودند؛ اما هنوز انگیزه ای قوی نداشتند. خوشبختانه نتیجه این شد که آقای خاتمی بیش از 20 میلیون رای آوردند. اولین واکنش های درون گروهی به رای 20 میلیونی خاتمی چه بود؟ ما خیلی متعجب شدیم. این را هم بگویم که آقای خاتمی در عرصه تبلیغات انتخابات خوب درخشید و توانست با سرعت آرای خود را افزایش دهد. همان ایام انتخابات قرار بود میزگردی با حضور آقای روح الله حسینیان در حمایت از آقای ری شهری و آقای بادامچیان در حمایت از آقای ناطق نوری و من در حمایت از آقای خاتمی، در دانشگاه امیرکبیر برگزار شود. روز میزگرد من و آقای حسینیان کمی زودتر رسیدیم و داشتیم با هم صحبت می کردیم. آقای حسینیان گفت: «درصد آرای آقای خاتمی دارد خوب پیشرفت می کند. دو هفته پیش هشت درصد بوده و الان 12 درصد شده است. به نظر من، خاتمی رای می آورد». گفتم احتمال دارد. گفت: «قیافه و سید بودنش هم خیلی موثرند». گفتم: «شما که این نظر را دارید، در این میزگرد چه می خواهی بگویی؟». با خنده گفت: «نمی دانم».خاتمی پیروز شد. مجلس ششم هم تشکیل شد. دو نفر از اعضای سازمان – محسن آرمین و بهزاد نبوی- نایب رئیس مجلس شدند؛ اما بعد از مجلس ششم اعضای سازمان دیگر صاحب جایگاه و سمت اجرائی نشدند، چرا؟ من سمت اجرائی داشتم؛ معاون برنامه ریزی وزیر تعاون بودم. شما قبل تر خودتان وزیر بودید. چه شد که دیگر در این سطح کاری برعهده نگرفتید؟ سوال من این است که چرا در کارهای مدیریتی و اجرائی دیگر به شما یا دیگر اعضای سازمان میدان ندادند؟ جوی که علیه سازمان وجود داشت، اقتضا نمی کرد ما صاحب کرسی و جایگاه سیاسی - اجرائی شویم. این جو باعث می شد که حتی دوستان با ما با احتیاط برخورد کنند. خیلی ها علاقه داشتند با ما کار بکنند یا ما با آنها هم کار بکنیم؛ اما برخی نمی گذاشتند. یعنی مثلا اگر به عنوان وزیر به مجلس معرفی می شدید، رای نمی آوردید؟ مشکل رای آوری در مجلس نبود. البته بحث های ظریف تر دیگری هم وجود داشت که الان شرایط برای بازگوکردن شان مهیا نیست. به هرحال من و برخی دوستان همواره در کار اجرائی حضور داشتیم؛ اما نه در حد وزارت.اوایل دهه 80 برای سازمان خیلی خوب نبود؛ پس از سخنرانی آقاجری خیلی به سازمان حمله شد؛ حتی یکی، دو سال بعد به آقای بهزاد نبوی به خاطر مسئولیت شان در پارس خودرو اتهام زده شد. حال و هوای آن روز های سازمان چطور بود؟ مثلا چه شد که در آن جو سازمان بیانیه ای در دفاع از آقاجری صادر کرد.من بلافاصله بعد از حرف های آقاجری اعلام کردم که حرف های او شخصی است و ربطی به سازمان ندارد. سازمان هر موقع که بخواهد نظری بدهد، از طریق دبیرکل و سخنگویش اعلام موضع می کند. پس از این اعلام موضع ما انتظار داشتیم فشار علیه سازمان کاهش پیدا کند. حتی انتظار داشتیم که فشار علیه آقاجری هم کاهش پیدا بکند؛ اما نشد، خوب است که ماجرا را باز تعریف کنم. ایشان رفته بود در یک جلسه 10، 20نفره ای مطلبی را بیان کرده بود. ما هم به عنوان سازمان آن حرف را قبول نداشتیم؛ اما مخالفان سازمان این را در بوق کردند و در سطح جامعه و دنیا آن را مطرح کردند. بعد از چند روز هم علیه سازمان راه پیمایی به راه انداختند. با وجود اینکه من اعلام کرده بودم این مطالب نظر سازمان نیست. سازمان دید که قضیه چیز دیگری است؛ به همین خاطر محکم از ایشان دفاع کرد. یعنی سازمان از هویت خودش دفاع کرد؟ بله، در واقع سازمان از خودش دفاع کرد. منشا این برخورد تند چه بود؟ سازمان بانفوذ شده بود.دیدگاه هایش جا می افتاد، طرفدار پیدا کرده بود و اینها را جناح راست نمی پذیرفت. جناح راست سازمانی را می پسندید که حرف هایی بزند؛ اما ضعیف باشد و تاثیرگذار نباشد؛ ولی سازمان تاثیرگذار بود. آن زمان حزب مشارکت هم قدرت گرفته بود. آیا فشاری که به سازمان می آمد، با فشارهایی که بر مشارکت می آمد، برابری می کرد یا بیشتر بود؟ آن زمان مشارکت محدود و نوپا بود؛ بنابراین سازمان بود که مطرح بود و سعی کردند که تحت فشار قرار دهند؛ به ویژه در شهرستان ها که موثر هم بود؛ یعنی کسانی که نسبت به سازمان عنایت داشتند، تحت فشار قرار می گرفتند و درنتیجه عنایت آنها از بین می رفت. پس سازمان دردسرساز هم می شد؟ بله دردسرساز هم شدیم. چطور توانستید دل زدگی ها را رفو کنید؟ به تدریج عملکرد سازمان باعث شد که این دل زدگی ها تعدیل بشود؛ اما تبلیغات گسترده آنها که همه امکانات هم دست آنها بود، کار خودش را کرد. اتهامات مالی را چه کردید؟ به هرحال آقای بهزاد نبوی چهره شناخته شده سازمان بود و به او اتهامات مالی زده بودند. ما فقط توضیح می دادیم. کاری نمی توانستیم بکنیم. رسانه ها دست آنها بود، رسانه های قوی و هر جور می خواستند اتهام می زدند. حتی قبل از آن به خود من هم اتهام کمونیست بودن زده بودند. می رسیم به سال 88. آیا شما دوباره برای دعوت از مهندس موسوی پیشگام شدید؟ خیر، سال 88 ما همه دنبال کاندیداتوری مجدد آقای خاتمی بودیم. چرا؟ به این خاطر که بارها به دنبال مهندس رفته بودیم و هر بار ناامید شده بودیم. پس از آن هم اصل را بر این گذاشته بودیم که نمی آید. سال 87 به سراغ خاتمی رفتیم. باز نمی پذیرفت؛ اما در نهایت پذیرفت. ما دیدیم که آقای مهندس موسوی از اواخر سال 87 دارد خودش را آماده می کند؛ اما فکر نمی کردیم وقتی خاتمی آمد، او هم وارد صحنه شود تا اینکه چهارم نوروز سال 88 بود که با من تماس گرفت و گفت می خواهم یک جلسه با شما داشته باشم. جلسه ای با هم گذاشتیم، من و آقای نبوی و آقای آرمین بودیم. [موسوی] گفت که می خواهم کاندیدا بشوم و انتظارم این است که شما حمایت بکنید. پیش از آن هم، آقای خاتمی از خدا خواسته و گفته بود اگر مهندس موسوی بیاید، من دیگر نمی آیم؛ اما ما فکر نمی کردیم آمدن مهندس موسوی جدی باشد تا اینکه این جلسه را با ما گذاشت. وقتی این جلسه را گذاشت، ما با نظر مثبت گفتیم باشد، از شما حمایت می کنیم؛ اما در مجمع سازمان باید مطرح کنیم. در سازمان مطرح کردیم و مجمع تایید کرد؛ چون بنای خاتمی این بود که اگر موسوی بیاید، او نیاید. از موسوی حمایت کردیم. بعد از حمایت ما گروه های دیگر هم حضور پیدا کردند و حمایت کردند. حوادث سال 88 اتفاق افتاد و اکثر چهره های سازمان دستگیر شدند. شما و آقای آرمین تنها چهره های شاخصی بودید که در آن مقطع بازداشت نشدید (آرمین در سال 89 بازداشت و بازجویی شد). چرا سراغ شما نیامدند؟ اطلاع ندارم چرا سراغ من نیامدند؛ اما من هم بارها بازخواست شدم. من فکر می کردم که چون من بار ها متهم و محکوم هم شده بودم، دیگر کافی است. من برای «عصر ما» محاکمه شدم و به 26 ماه زندان محکوم شدم که در مرحله تجدید نظر این 26 ماه به 11 ماه تقلیل پیدا کرد؛ اما اجرا نشد و همان طور ماند. هیچ وقت نگران نشدید که بیایند شما را ببرند؟ نگران نه. وقتی چنین جوی ایجاد می شود، آدم می تواند منتظر هر چیزی باشد. تحلیل شما از آن فضا چه بود؟ حال وهوای آن روزها شما چطور بود؟ همه بچه های سازمان و مشارکت منتظر بودند که نوبت آنها بشود. سال 89 هم که سازمان منحل شد. به عنوان دبیر کل سازمان انحلال سازمان به شما ابلاغ شد یا از اخبار شنیدید؟ ابلاغ شد؛ اما بدون آنکه سازمان محاکمه بشود. ما هم شکایت کردیم و درخواست تجدید نظر دادیم که جواب ندادند. هنوز هم پیگیری می کنید؟ الان دیگر نه. همان ایام پیگیری کردیم و دیدم که نتیجه نداد. سال 89 که این طور شد، تازه رفتم سراغ کارهایی تحقیقاتی که از قبل انقلاب مانده بودند و باید انجام می دادم. درباره چه موضوعاتی تحقیق می کنید؟ کارهای تحقیقاتی من شامل همه چیز می شود. شاید تعجب بکنید که همه چیز یعنی چه؟! قبل از انقلاب من راجع به مذهب، جامعه شناسی، مسائل اقتصادی و تاریخی و اینها یک مطالعات منسجمی داشتم که بعد از انقلاب به دلیل کارهای اجرائی و سیاسی کنار گذاشتم. اینها را بعد از سال 89 شروع کردم و تا به حال چند تا از این کارها درآمده است. یکی مقاله «انسان آینده» است که چاپ شده است. یک مقاله تاریخی، اقتصادی، اجتماعی و جامعه شناسی است که فرایند کل جامعه بشری را در سال های آینده بررسی می کند که ما (دنیا) به کجا خواهیم رسید. در آنجا توضیح دادم که قبلا در جوامع یک حالت متضاد وجود داشته؛ کشاورز و فئودال، کارگر و سرمایه داری به تدریج این دارد عوض می شود. طبقه متوسط است که دارد اکثریت جامعه و قدرت را در دست می گیرد. این خودش اثرات مختلف دارد. اثرات سیاسی دارد، اثرات فرهنگی دارد، اثرات اجتماعی دارد. آنجا گفته ام که تحزب در این جوامع فلسفه وجودی خودش را از دست می دهد.افراد جدیدی بر سر کار می آیند و به عنوان مسئول مطرح می شوند، برخلاف گذشته سیاست مداران که پایگاه طبقاتی داشتند از این به بعد هنرمندان و ورزشکاران می آیند و مسئولیت می پذیرند، آنجا گفته ام که این 30، 40 سال پیش در اروپا شروع شده است. یکی دیگر مقاله «جهان طراحی شده» است. در این مقاله از زاویه فلسفی و زیست شناسی موضوع خلقت جهان را بررسی کرده ام. حضورتان در انتخابات سال 92 چگونه بود؟ سازمان دیگر وجود نداشت که بخواهیم به صورت سازمانی در انتخابات حضور پیدا کنیم، اما به عنوان افرادی که بعضا با آقای خاتمی ارتباط داریم نظرمان این بود که حتما باید در انتخابات شرکت کنیم. فکر می کردید که روحانی رای بیاورد؟ نه مطمئن نبودیم. در انتخابات اخیر چطور فعالیت کردید؟ چون سازمانی نیست، به صورت فردی فعالیت و اعلام حمایت کردیم. الان تعریف جدیدی از اصلاح طلبان در حال به وجودآمدن است. می بینیم که اصلاح طلبان با اعتدالی ها ائتلاف کرده اند و چون خودشان نمی توانند چهره معرفی کنند، روحانی حاصل این ائتلاف است. از طرف دیگر می بینیم که راست میانه؛ مثل آقای لاریجانی دارند در این دولت قدرت می گیرند. اخیرا که با آقای شکوری راد صحبت می کردم، او می گفت که اصلا نگران نیستم که در انتخابات آینده مجبور بشویم از لاریجانی حمایت کنیم و لاریجانی 1400، لاریجانی 84 نیست. تعریف جدید شما از اصلاح طلبی چیست؟ ببینید، جبهه اصلاح طلب به دلیل تنگناهای سیاسی ای که برایش به وجود آورده اند، محدودیت هایی در رابطه با معرفی کاندیداهای موردنظر خودش دارد. هم در انتخابات ریاست جمهوری، هم در انتخابات مجلس و هم در انتخابات شورا با این محدودیت ها مواجه است. بنابراین به دنبال این هستند که با کسانی که تمایل به اصلاح گری پیدا کرده اند همراه شوند. این به پشتوانه اجتماعی اصلاحات آسیب نمی زند؟ هویت اصلاح طلبان را زیر سوال نمی برد؟ یک مقدار کمی چرا، منتها چاره ای نیست. اگر شرایط عادی وجود داشت سعی می کردیم در هر زمینه ای از اصلاح طلبان چهره معرفی کنیم. آقای روحانی در سال 92 موقعیت خاصی داشت؛ اولا به توصیه آقای هاشمی وارد انتخابات شده بود و این مهم بود. چون اصلاح طلبان با آقای هاشمی هم جهت بودند و خود او هم بر این موضوع تاکید داشت. به این علت با وجود اینکه کاندیدای ما آقای عارف بود، قرار شد یکی از این دو نفر که رایش بیشتر است بماند. بنابراین قرار شد یک رای استمزاجی گرفته شود. این کار انجام شد. در نهایت رای آقای روحانی یکی، دو درصد بیشتر بود و قرار شد که او در صحنه بماند. خوشبختانه وقتی که روحانی آمد، برنامه ای که ارائه داد، برنامه ای اصلاح طلبانه بود. ما گفتیم چه بهتر! روحانی رای اصولگرایان میانه رو و اصلاح طلبان را دارد و برنامه اش هم که اصلاح طلبانه است. خب آقای روحانی وقتی رئیس جمهور شد، کارهای مثبتی کرد، درست است که نقاط ضعفی هم داشت، اما احساس کردیم در دور دوم می خواهد مصمم تر باشد و ضعف ها را هم برطرف کند. به همین علت ما در دور دوم با آسودگی خاطر از او حمایت کردیم. در این دوره حمایت رئیس دولت اصلاحات توانست شور و هیجان ایجاد کند و مردم را در حمایت از اصلاحات به عرصه انتخابات بکشاند؛ فکر می کنید اگر در انتخابات بعد او دوباره اعتبار خود را خرج کسی مانند لاریجانی کند، حامیان اصلاحات باز هم پای صندوق های رای می آیند؟ درباره آینده هیچ تصمیمی گرفته نشده است. صحبت هایی هم که می شود نظر شخصی است. سوال این است که آیا خرج کردن از چهره ایشان در 1400 هم جواب می دهد؟ بستگی به شرایط دارد. ما نمی توانیم حساب کنیم که خرج کردن از یک جناح یا یک فرد تا چه زمانی پاسخ می دهد. به خیلی از پارامترها بستگی دارد. اگر عملکرد روحانی خوب باشد، ظرفیت شخصیت ها و خود جبهه اصلاحات بالا می رود. اگر عملکرد او ضعیف باشد، به همان نسبت ظرفیت شخصیت ها و جبهه اصلاحات هم کاهش می یابد. چهره های سازمان پیگیر تاسیس حزب جدیدی هستند؟ دوستان سازمانی ما پیگیر بودند و توانستند حزبی تشکیل دهند. حزب «توسعه ملی ایران اسلامی» عمدتا از سوی این دوستان سازمانی تشکیل شده است که چند ماه پیش اولین کنگره اش را برگزار کردند. منتها رسمیت آنها هنوز نهایی نشده است. چرا اسم سازمان را انتخاب نکردید؟ تصمیم خودشان بود که برای فراگیربودن از عنوان حزب استفاده کنند. یعنی شما از کار حزبی کناره گرفته اید؟ بیشتر اعضای حزب معذوریت قانونی داشتند و نتوانستند در حزب حضور داشته باشند. من هم به علت مشغله کاری نتوانستم حضور پیدا کنم.
                