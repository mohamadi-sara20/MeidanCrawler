یک‌شنبه ۲۲ مرداد ۱۳۹۶
-----------------------------------------
سرمقاله
-----------------------------------------
سوء ظن به کابینه
-----------------------------------------

                    این هم کابینه روحانی، کابینه ای که دنبال دردسر نمی گردد. روحانی دردسرهای بسیاری کشیده تا این کابینه را با یک وزیر غایب به مجلس معرفی کند. با اینکه حسن روحانی فرصت زیادی برای ارائه فهرست داشت، اما در شتابی ضروری از وزرای پیشنهادی رونمایی کرد تا کابینه را از سوءظن و حاشیه رسانه های موافق و مخالف و دخل و تصرف های ناخواسته در امان نگه دارد. کابینه دوازدهم، بیش از پیش، همدلی اصولگرایان معتدل و محافظه کاران سنتی را با روحانی برانگیخت و انتظارات اعتدالیون (حواریون) رئیس جمهور را منطقی کرد. در این میان، اصلاح طلبان سرد و گرم چشیده روزگار به حمایت بدون چشمداشت از روحانی پایبندند. آنان درصدد حفظ اتحاد و انسجام بین دولت و مجلس و اصلاح طلبان بیرون از قدرت اند. این رویکرد، رویکردی استراتژیک است که بزرگان اصلاح طلب به آن باور دارند. آنان با پذیرش واقعیت سیاست ایران با حداقل انتظارات پیش می روند، تا در شرایط مساعدتر بتوانند گام هایی بزرگ بردارند. قطعا این طرز سیاست ورزی در محدوده قدرت معنا می یابد. دور از صحنه قدرت، هر جناح سیاسی می تواند به حداکثرها بیندیشد. این بیرون یا درون «تکنولوژی قدرت» بودن، خصیصه های منحصربه خود را دارد. آنان که از دور دستی بر آتش سیاست دارند، معتقدند اگر قرار بود این کابینه در شرایطی عادی انتخاب شود، باز هم اصلاح طلبان سهمی بیشتر نداشتند. مبنای این استدلال، سبک و سیاق و سابقه روحانی است که او را به نهادهای رسمی و اصولگرایان معتدل و اعتدالیون حلقه وفادارانش نزدیک می کند. درستی یا نادرستی این باور در موضع گیری اصلاح طلبان نسبت به روحانی تغییری نمی دهد. در نظر آنان، حتی کابینه ای تماما اصولگرا که بتواند دیدگاه های اصلاح طلبانه روحانی را عملیاتی کند و موجب کاهش تنش های سیاسی شود، در این شرایط مطلوب است. مهم نیست چه طیفی در راس کار باشد، مهم گسترش آزادی و توسعه جامعه مدنی است که این روزها تندروترین گروه های سیاسی نیز دست کم از آن دم می زنند و به رغم میل شان به آن تن داده اند. این مفاهیم اند که سیاست را شکل می دهند، نه افراد و جایگاه شان. آنچه امروز طیف های سیاسی اصولگرا و اصلاح طلب را در پی خود می کشاند، پیشروی جامعه به سوی آزادی و پاگرفتن جامعه مدنی است. چندان مهم نیست که چه گروه هایی بیشتر به آزادی باور دارند و یا به آن وفادارند. مطالبات مردم سیاست را شکل می دهد. دست رد زدن به سینه کسانی که تا دیروز اعتقادی راسخ به آزادی نداشتند و امروز دم از آزادی می زنند، به توسعه آزادی و جامعه مدنی کمکی نمی کند. وگرنه با سوءظن می توان گفت، روحانی با استفاده مساعد از شرایط نامساعد، کابینه ای را چیده که کابینه خودش است، کابینه ای به کام خود و به نام دیگران. این نگاه کسانی است که بیرون از مدار قدرت، مردم را به انفعال ترغیب می کنند. ناگفته پیداست که انفعال خلاق بیرون از مدار قدرت در سیاست اثرگذار است، اما تئوریزه کردن انفعال به مثابه انفعال به انسداد سیاست می انجامد. روحانی در مجلس راه دشواری پیش رو ندارد. تنها نگرانی این است که موضع گیری برخی نمایندگان را منافع شان تعیین کند و اینکه، نمایندگان تازه کارند که تحت تاثیر نمایندگانی قرار بگیرند که بیش از آینده دولت و اصلاح طلبان، دربند مصالح و منافع خویش اند. بی تردید نقش اصلاح طلبان اصیل برای عبوردادن کابینه از مجلس تعیین کننده است.این کابینه، کابینه ای است که هر نماینده کهنه کاری را به وسوسه می اندازد تا برای قهرمان شدن به جدال با آن برخیزد.جدال با این کابینه کار دشواری نیست اما راه به سرمنزل مقصود نخواهد برد. شاید عاقلانه ترین کار، عبور سالم کاروان وزرا از راهروهای مجلس است. رای اعتماد دادن به یک یا چند وزیر چیزی از اعتبار مجلس نمی کاهد. اولویت با استراتژی کلانی است که اصلاح طلبان و نمایندگان آنان در مجلس بعد از رای در پیش می گیرند، و آن نظارت و ارزشیابی عملکرد وزرا است. مجلس هرچه زودتر از این تنگه بگذرد به نفع همه است. آنچه اصلاح طلبان را از پا درمی آورد، حاشیه هاست و آنچه به آنان اعتبار و اصالت می بخشد، تداوم سیاست ورزی آگاهانه است. تحریک سوءظن اصلاح طلبان با کوک کردن این ساز که روحانی در چهار سال گذشته به آنان نزدیک شده تا رای بیاورد و اینک برای پیشگیری از خطرات احتمالی به دنبال فاصله گیری از آنان است، ترفندی ساده اندیشانه است. اصلاح طلبان پذیرفته اند چه در مدار قدرت باشند و چه بیرون آن، برای نزدیک شدن به مردم باید صدای آنان باشند. این سیاست، هویت مستقل به آنان بخشیده است و هرچه این هویت قوام یابد، اصلاح طلبان ناگزیر به فاصله گذاری بیشتر با دیگران خواهند شد؛ خط افتراقی که اصول بنیادین هر جناح سیاسی است. اصلاح طلبان توان آن را دارند تا با کشیدن این خط افتراق، صاحب اتوریته ای شوند که فراتر از هر دولتی است. دولت روحانی دولتی برآمده از جنم آنان است. جنمی که تعین یافته از میل مردم است و تا آخر بر دولت و کابینه روحانی سایه خواهد انداخت.
                