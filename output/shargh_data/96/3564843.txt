چهار‌شنبه ۳ خرداد ۱۳۹۶
-----------------------------------------
گزارش
-----------------------------------------
چمران: در و دیوار شورا دیگر ما را نمی خواهد
-----------------------------------------

                    شورای شهر تهران پس از سه هفته که تحولات انتخاباتی را پشت سر گذاشت، با همه «بیم» و «امیدها» روز گذشته تشکیل جلسه داد؛ در حالی که تقریبا تمام وقت جلسه به نطق ها و تذکرها و سخنرانی های تشکر و اعتراض اعضا گذشت. برخی از اصولگرایان از جمله خود رئیسس شورا به شمارش آرا اعتراض داشتند و برخی دیگر هنوز نمی توانستند باور کنند تمام اعضای یک فهرست رای آورده اند. در پایان جلسه در حالی که کمتر از نیم ساعت از وقت قانونی باقی مانده بود، طرح صیانت از باغات و اراضی مزروعی شهر تهران در دستور کار قرار گرفت که از همان ابتدا اعضا تمایلی به ورود به بحث آن نداشتند و موضوع را به جلسه بعدی یا زمان دیگری موکول کردند.رضا تقی پور، مجتبی شاکری، محسن پیرهادی و مهدی چمران از جمله اعضایی بودند که به شدت به نتایج انتخابات شوراها و عملکرد هیئت های نظارت و اجرائی اعتراض داشتند و در جلسه دیروز جزئیات پیگیری هایشان از مراجع قانونی را تشریح کردند.از میان اظهارات این اعضا مجتبی شاکری با ادعای وقوع تخلفات گسترده در انتخابات شورای پنجم خواست مانند سال 88 صورت جلسه شمارش آرای تمام صندوق ها در سایت فرمانداری منتشر شود. او برخی از اعضای اصلاح طلب شورا را نام برد و گفت: نه تنها فهرست خدمت، بلکه حتی برخی دوستان اصلاح طلب هم انتخاب نشده اند و نمی توان باور کرد که یک فهرست مشخص صدر تا ذیل کرسی ها را با اکثریت قاطع از آن خود کند. امکان ندارد که مردم فردی مانند مهدی چمران را نشناسند؛ اگر نفس محمد خاتمی تا این حد کارساز است که برای یک نفر یک میلیون و 700 هزار رای می آورد، چرا برای جمع کردن جمعیت در همایش انتخاباتی آقای روحانی چنین نکرد؟ مهدی چمران هم در اعترافی تاریخی که در نوع خود بی سابقه بود، در جملاتی گفت: «واقعیت این است که شورا از حضور ما اشباع شده است، در و دیوار اینجا دیگر ما را نمی خواهد؛ ولی ما از مسئولان انتخابات می خواهیم مر قانون را رعایت کنند». چمران باز هم طرح صیانت از باغات را رد کردطرح صیانت از باغات همان طرحی است که آخرین بار رحمت الله حافظی مطرح کرد و پنج عضو شورا با مخالفتشان جلوی آن را گرفتند و حالا حافظی در آخرین روزهای شورا می کوشد آن را پیگیری کند؛ اما گویا جریانی درون شورا نمی خواهد این طرح به نتیجه برسد. دیروز هم این طرح در زمانی محدود و با اکراه آغاز و خیلی زود با از سوی اسماعیل دوستی و شخص رئیس شورا با آن مخالفت شد و سایر اعضا هم تمایلی به ورود به آن نداشتند. حافظی ماده واحده این طرح را قرائت کرد و وقتی قرار بود اعضا روی کلیات آن بحث کنند، اسماعیل دوستی (یکی از آن پنج مخالف قبلی) با بیان اینکه با این طرح مردم را از درخت کاشتن پشیمان می کنید و در خانه های مردم سرک می کشید، گفت: این طرح ها کارشناسی لازم را ندارد و منافع مالک را در نظر نگرفته اند.چمران اصرار داشت این موضوع باید در زمان دیگری بررسی شود و لازم نیست وارد جزئیات طرح شوند و در ادامه نظر خودش را روی این طرح مطرح کرد. حافظی خطاب به چمران و اعضا گفت: طرح صیانت از باغات حاصل ساعت ها کار و بحث کارشناسان است و نقطه نظر کارشناسی است؛ اما دوستان فرمودند که منافع مالکین در نظر گرفته شود و حساب دودو تا چهار تای چرتکه ای کردند که ارزش یک باغ و میوه آن چقدر است که بروند ساخت وساز کنند. من متاسفم، این تفکر بوده که در این 10 سال باغات شهر تهران را نابود کرده. آقای دوستی ما درباره باغات و کاشت درختان جدید حرف نمی زنیم، ما درباره حفظ باغات موجود صحبت می کنیم، باغ را نباید بگذارند تخریب شود. این موضوع از مطالبات و دغدغه های جدی مقام معظم رهبری بوده و در آن جلسه مشترک هم مطرح کردند؛ ولی چرا شما در آن جلسه بیان مطالبات مقام معظم رهبری این دیدگاهتان را در دفاع از بیزارشدن مردم و مالکان باغات نگفتید؟چمران گفت وگوی دو نفره حافظی و دوستی را قطع کرد و گفت: همه ما می خواهیم باغات و درختان را حفظ کنیم و حافظی در ادامه گفت: اگر قانونی که شما در سال 82 گذاشتید خوب بود، چند صد هکتار از باغات در این 10 سال از بین نمی رفت. این یعنی کارساز نبوده است! چمران هم در پاسخ گفت: شما برگشتید به قانونی که هفت درصد زیربنا را باید بسازد. این قانون از اول تا سال 82 بوده است و در این سال ها یک پروانه هم بر اساسش صادر نشده و این یعنی قانون اجرائی نبوده است و ما در شورای دوم آن را تشویقی کردیم تا روند اصلاح شود. حافظی هم در پاسخ به چمران گفت: بله، خروجی تصمیم شما برای برج – باغ ها این بود که امروز همه باغات تهران در معرض تهدید هستند و بخشی دیگر از بین رفته اند. حداقل در آن دوره که مصوبه شما نبود، باغات حفظ می شدند، شما نگران چه هستید؟به گزارش «شرق»، در این بخش از این مجادله لفظی چمران بدون اعلام نظر اعضا اعلام کرد که نظر کارشناسانی که روی این طرح نظر داده اند، درست نیست و خطاب به حافظی گفت: نظر کارشناسانتان درست نیست! حافظی امضای کمیسیون شهرسازی را هم بالا آورد و نشان داد و گفت: فقط نظر کارشناسان ما نبوده و نظر کمیسیون معماری و شهرسازی هم بوده است. چمران در ادامه گفت: کمیسیون معماری که من هم در آن هستم، چنین اعتقادی ندارد. (محمد سالاری رئیس کمیسیون شهرسازی غایب بود و محمد تندگویان هم که حاضر بود، نظری نداد).چمران در ادامه بدون توجه به توضیحات حافظی با کنایه عجیبی گفت: شما بروید دو واحد شهرسازی بخوانید تا بفهمید درصدهای مجاز در هر مجوزی در باغ و بلندمرتبه سازی چه معنایی دارد.
                