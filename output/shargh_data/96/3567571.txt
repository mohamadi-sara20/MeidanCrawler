دو‌شنبه ۸ خرداد ۱۳۹۶
-----------------------------------------
type_unknown
-----------------------------------------
زنان در صف وزارت
-----------------------------------------

                    شرق: حسن روحانی آن طورکه باید و شاید کارنامه درخشانی در سپردن کرسی های قدرت به زنان ندارد. حالا زنان تا دیر نشده در پی آن هستند که دست پر در لابی ها و چانه زنی های قدرت شرکت کنند. پیش بینی «شهیندخت مولاوردی»، معاون امور زنان حسن روحانی، این است که «دو، سه وزیر خانم برای حضور در کابینه دولت دوازدهم معرفی خواهند شد». چندی است که در همین زمینه کمیته ای شکل گرفته و بناست اسامی و شاخص های زنان وزیر در چند روز آینده مشخص شود. وضعیت حضور سیاسی زنان این روزها تا حدودی رو به بهبودی نهاده، از یک سو 18 زن راهی بهارستان شده اند و از دیگر سو برای نخستین بار شش زن به شورای شهر تهران راه می یابند. سهمیه 30 درصدی زنان در سهمیه احزاب اصلاح طلب به رسمیت شناخته شده و دست کم در تهران اجرائی می شود.ر همین حال مولاوردی به خبر آنلاین گفته «با تجربه ای که از دولت یازدهم داریم و تفاوتی که شرایط شروع کار دولت دوازدهم با دولت یازدهم دارد، زمینه برای استفاده از خانم ها به عنوان وزیر در کابینه دوازدهم خیلی مساعدتر است».اشرف بروجردی، رئیس سازمان اسناد و کتابخانه ملی، دیگر معاون حسن روحانی است که معتقد است زنان بسیاری در ایران می توانند در قامت وزارتخانه های مختلف قد علم کنند و تنها راه چاره اعتماد به زنان متخصص و باتجربه کشور است. او در همین زمینه از تدوین اسامی و شاخص های زنان وزیر در قالب کمیته ای به ریاست شهیندخت مولاوردی خبر می دهد. اسامی و شاخص ها به گفته او در چند روز آینده مشخص خواهد شد. مولاوردی نیز در پاسخ به این سوال که چند وزیر خانم در دولت دوازدهم حضور خواهند داشت، گفته «این به تصمیم رئیس جمهوری بستگی دارد و رای نهایی مجلس. پیش بینی ما معرفی دو، سه خانم است و برای آن تلاش می کنیم».رئیس جمهوری باید جلوی تخریب زنان مسئول را بگیردحضور زنان اصلاح طلب در مجلس دهم دستاوردهای مثبتی داشته که از جمله آن می توان به لابی آنها برای معرفی زنان توانمند جهت حضور در بخش های مختلف دولت اشاره کرد. اگرچه نقدها به عملکرد زنان مجلس کم نیست؛ اما در کنارش گفت وگو هم می کنند و پای برخی مسائل به خوبی می ایستند. نمونه اش تلاش زنان مجلس برای مقابله با ازدواج دختران کم سن و سال بود. آنها در سفر به قم تلاش کردند تا با مراجع دیدار کنند و در این موضوع با آنها وارد گفت وگو شوند.پروانه سلحشوری، رئیس فراکسیون زنان مجلس دهم نیز به «شرق» می گوید: «تجربه حضور زنان در سمت ها نشان داده که آنها از سوی نهادهای مختلف به شدت زیر ضرب قرار گرفته و همه جانبه نقد می شوند. دولت سوای تلاش برای ورود زنان وزیر به کابینه باید به فکر آن باشد که این مسئله را حل کند. نمونه این ماجرا حضور توانمند خانم احمدی پور در ریاست سازمان میراث فرهنگی بود که با موجی از نقدها و تخریب ها همراه شد. بنابراین هزینه پذیرش مسئولیت سیاسی در میان زنان باید کاسته شود و این مهم اتفاق نخواهد افتاد مگر اینکه شخص رئیس جمهوری در این زمینه ورود کند. درباره خانم مولاوردی نیز شاهد تلاش فراوان ایشان بودیم و در مقابل تخریب ایشان از سوی گروه های مختلف که واقعا در جاهایی از کار هزینه بر می شد». مولاوردی خودش می تواند وزیر شودپروانه سلحشوری تاکید می کند برخی وزارتخانه ها از جمله وزارت آموزش عالی و آموزش وپرورش، کار و رفاه اجتماعی و بهداشت از جمله وزارتخانه هایی هستند که امکان یافتن وزیر زن باتجربه و متخصص در آن امکان پذیر است. اشرف بروجردی علاوه بر اینها به گزینه وزارت ارشاد نیز اشاره کرده و امیدوار است نتیجه کمیته ویژه بررسی وزرای زن به زودی اعلام شود تا هم اسامی مشخص شوند و هم لابی برای حضور آنها در کابینه در دستور کار قرار گیرد. سلحشوری در همین زمینه به نقش موثر مولاوردی اشاره کرده و اینکه «امیدواریم ایشان یا در همان سمت بمانند یا حسب تجربه های به دست آمده در سال های اخیر به عنوان یکی از گزینه های وزارت مطرح شوند». احمدی نژاد و شکستن تابوی وزیر زنتابوی حضور وزیر زن در ایران پس از انقلاب اسلامی نه از سوی اصلاح طلبان و میانه روها که در دولت محمود احمدی نژاد شکست. مرضیه وحیددستجردی بر کرسی وزارت بهداشت تکیه زد و کارنامه مثبتی از خود به یادگار گذاشت. تاجایی که در قحط الرجال اصولگرایان بارها نام او به عنوان نامزد ریاست جمهوری مورد تایید اصولگرایان بر سر زبان ها افتاد. بماند که پاره ای درگیری ها با شخص احمدی نژاد در نهایت به کنارنهادن او از عرصه قدرت انجامید.طیبه سیاوشی، نایب رئیس فراکسیون زنان مجلس نیز به «شرق» می گوید: «باید واقع بین باشیم و برای وزارتخانه هایی که زنان متخصص داریم افرادی را معرفی کنیم. برای نمونه در وزارت امور خارجه ای که سرتاپا ساختاری مردانه دارد، چطور می شود از انتصاب وزیر زن سخن گفت؟ اما در این مورد خاص باید به سمتی برویم که جناب وزیر نیم نگاه مثبتی به حضور زنان در سفارتخانه ها داشته باشد. نه اینکه یک سفیر زن منتصب کنیم و به کل ماجرای توانمندسازی زنان در سطوح مختلف وزارت امور خارجه به فراموشی سپرده شود». فشارهای همیشگی در انتصاب زنان کابینهانتصاب زنان در دولت های مختلف همواره با نقدهایی همراه بوده است؛ نمونه اش زمانی که سیدمحمد خاتمی بنا داشت برای نخستین بار زنی را به معاونت خود برگزیند. انتصاب معصومه ابتکار به عنوان رئیس سازمان محیط زیست تیر و ترکش هایی به دنبال داشت و برخی ها همان روز به دنبال کارشکنی بودند. پایان دوره ریاست زهرا شجاعی بر مرکز امور زنان نیز با حاشیه سازی های فراوان همراه شد؛ گروهی به دلایل واهی او را به دادگاه کشاندند و چند سال بعد او از همه آن تهمت ها تبرئه شد. حتی حضور زنان در مجلس ایران نیز روزگاری با برخی محدودیت ها همراه بود. درست زمانی که نمایندگان خودشان را برای حضور در مجلس ششم آماده می کردند، تماس هایی با رئیس وقت مجلس، حاصل شد تا از الهه کولایی بخواهد از پوشش چادر برای حضور در مجلس استفاده کند. تماس تلفنی برقرار شد و کولایی نیز تاکید کرد که مردم با همین پوشش به او رای داده اند و با همین پوشش در صحن حاضر می شود.اکنون انتصاب وزیر زن از میان گزینه های موجود، کارزار تازه ای در کارنامه فعالیت سیاسی و مدنی زنان ایران است. نه تنها زنان اصلاح طلب که جنبش زنان ایران نیز در روزهای انتخابات بارها بر گزینه انتصاب وزیر زن تاکید کرده امد. حالا باید دید ماحصل اتاق فکر زنان و لابی ها به کجا ختم می شود.
                