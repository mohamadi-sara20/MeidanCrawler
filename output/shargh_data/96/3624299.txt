پنج‌شنبه ۱۶‌شهریور ۱۳۹۶
-----------------------------------------
type_unknown
-----------------------------------------
تاکتیک مشترک بسیج و آستان
-----------------------------------------

                    گروه اقتصاد: درست یک هفته بعد از اینکه ابراهیم رئیسی، تولیت استان قدس رضوی، حرف از رایزنی برای تاسیس بانک قرض الحسنه به میان آورد، سردار غلامحسین غیب پرور، رئیس سازمان بسیج مستضعفین کشور، اعلام کرد این سازمان به منظور کمک به محرومان، ایجاد صندوق های قرض الحسنه در سراسر کشور را با محوریت مساجد دنبال می کند. سردار غیب پرور جامعه هدف را هم مشخص کرده است؛ 7600 مسجد در آغاز کار که با این اوصاف، به معنای آن است که تاسیس 7600 صندوق قرض الحسنه در دستور کار این سازمان قرار گرفته است. طبق آخرین آمار موجود، حدود 72 هزار مسجد در کشور وجود دارد که قرار است تا افق 1404، به 92 هزار مسجد برسد. با این اوصاف، شاید در بلندمدت، به همین تعداد صندوق قرض الحسنه در مساجد داشته باشیم. بر این اساس، تا همین جای کار، 7600 صندوق قرض الحسنه از تعداد شعب بزرگ ترین بانک دولتی ایران فراتر می رود.بانک ملی ایران به عنوان بزرگ ترین بانک دولتی کشور، حدود 3300 شعبه در کشور دارد. حال اگر بخواهیم قیاسی با تعداد شعب بانک های دولتی و خصوصی داشته باشیم، مجموع تعداد شعب چهار بانک اول دولتی از نظر تعداد شعب (ملی، سپه، کشاورزی و مسکن) 8246 شعبه و چهار بانک اول خصوصی یا خصوصی شده از نظر تعداد شعب (صادرات، تجارت، ملت و رفاه کارگران) 7672 شعبه است که همین امر تعداد بالای این صندوق ها و ضرورت نظارت بر آنها را یادآور می شود. هرچند فعالیت های صندوق ها و بانک های قرض الحسنه با هدف کمک به مردم کم بضاعت از گذشته های دور آغاز شده و امری مبارک در دین اسلام به شمار می رود؛ اما سابقه فعالیت آنها نشان داده نتوانسته اند در فضای اقتصادی کشور به خوبی عمل کنند و اغلب یا زیان ده بوده اند یا عملکردی دور از هدف اصلی را دنبال کرده اند و حتی در ماه های گذشته که حرف از حقوق های نجومی به میان آمد، وام های نجومی با بهره های اندک هم مطرح شد که پشتوانه سپرده های قرض الحسنه در بانک ها را به دوش می کشید. با وجودی که از گذشته صندوق های قرض الحسنه در مساجد کشور رواج داشته و مورد اعتماد مردم بود؛ اما پیگیری تاسیس این میزان صندوق قرض الحسنه در مساجد، می تواند منجر به شبکه ای شدن آن شود که نظارت بر آنها را سخت می کند. بنابراین توصیه کارشناسان آن است که درحالی که سازمان بسیج مستضعفین چنین امر خیرخواهانه ای را پیگیری می کند، ثبت آنها را در دستور کار قرار دهد و مقام ناظر (بانک مرکزی) هم برای نظارت حداقلی بر این صندوق ها و درخواست ارائه گزارش عملکرد از آنها، برنامه ای مدون تنظیم کند. تاسیس هفت هزار و 600 صندوق قرض الحسنه به آشفتگی بازار پول می انجامدوحید شقاقی شهری، اقتصاددان، در گفت وگو با «شرق» معتقد است در شرایطی که نظام بانکی ایران شفافیت لازم را ندارد و علاوه بر آن، تاکنون گزارش عملکردی از فعالیت بانک ها و صندوق های قرض الحسنه ارائه نشده است، تاسیس دوباره موسسات قرض الحسنه حتی در قالب صندوق، آن هم در این حجم، منطقی نیست و می تواند به آشفتگی بیشتر بازار پول بینجامد. به گفته او، از سال 79 به این سو که بحث خصوصی سازی بانک ها مطرح شد، چندین بانک خصوصی ایجاد شدند و همراه با آن بازار غیرمتشکل پولی با توسعه موسسات مالی و اعتباری، صندوق ها و انواع و اقسام ابزارهای پولی، شکل گرفت و حتی وزارت تعاون هم آغاز به صدور مجوز به صندوق های سرمایه گذاری، حمایتی و تعاونی کرد و به این ترتیب، اقتصاد کشور درگیر پنج تا شش هزار موسسه، بانک و صندوق شد که بستر را برای به هم ریختگی و آشفتگی بازار پول فراهم کرد و همین سبب شد تا اکنون دوباره به ادبیات اوایل دهه 60؛ یعنی ادغام، برگردیم. به گفته این اقتصاددان، در اقتصادی که هنوز قانون بانکداری بدون ربا و بسترها و مقدمات ساماندهی بازار پول و شفافیت بازار پول فراهم نشده، هرچقدر شاخ وبرگ به آنها اضافه شود، این عدم شفافیت به اخلال بازار پول منجر می شود. در این آشفتگی، ایجاد صندوق های قرض الحسنه به عدم شفافیت بیشتر خواهد افزود. او با نقد فعالیت بانک ها و صندوق های قرض الحسنه در کشور، می گوید: نظام قرض الحسنه در اوایل دهه 60 مطرح شد؛ طراحی سیستمی که بتواند در اقتصاد، نابرابری و ناعدالتی ها را برطرف کند و با توزیع عادلانه ثروت، شکاف طبقاتی را کاهش دهد تا دهک های پایین درآمدی بتوانند از بازار پول و گردش پول آن، منتفع شوند، اما عملا شاهد بودیم که آشفتگی بازار پول موجب شد عملا در حوزه قرض الحسنه شاهد به هم ریختگی بسیار بدی باشیم. هرگز نظام قرض الحسنه در ایران، شکل نگرفته استاین اقتصاددان با بیان اینکه در حوزه قرض الحسنه، عملا سپرده های مردم در قالب وام هایی با کارمزدهای پایین به کارمندان و مدیران بانک داده شده و هدف اصلی را پیگیری نکرده است، تصریح می کند: هرگز نظام قرض الحسنه در ایران، شکل نگرفته است و هرگز نظام بانکی یک گزارش عملکرد شفاف از عملکرد شبکه بانکی در حوزه مصرف سپرده های مردم در حوزه قرض الحسنه ارائه نداده است که همین مسئله، عملکرد آنها را شبهه ناک می کند. این اقتصاددان با اشاره به اینکه هنوز نهادسازی، ساختارسازی، قوانین و مقررات مشخص و شفاف برای شکل گیری و توسعه قرض الحسنه در ایران نداریم، می گوید: تا زمانی که این نهادها، ساختارها، قوانین و مقررات شفاف شکل نگرفته و تصویر روشن از آینده توسعه کمی قرض الحسنه در اقتصاد ایران ارائه نشده، ورود به این موضوع و توسعه کمی آن مثل همان اتفاقاتی خواهد بود که در بازار غیرمتشکل پولی در کشور رخ داد. شقاقی شهری در پاسخ به اینکه تاسیس بانک یا موسسه قرض الحسنه از سوی برخی نهادها نشان از توانایی آنها دارد یا خیر، می گوید: منبع سپرده گذاری آستان قدس رضوی، برای تاسیس بانک قرض الحسنه تا حدودی مشخص است و می توان از هدایا و کمک های مردمی به عنوان منابع ورودی آن یاد کرد، اما سایر نهادها از جمله سازمان بسیج مستضعفین به نظر می رسد چنین بنیه ای ندارند و به همین دلیل مشخص نیست که سرمایه اولیه و منابع ورودی و سپرده گیری آنها امکان عملیاتی شدن دارد یا خیر. صندوق های قرض الحسنه باید ثبت رسمی شوندکامران ندری، دبیر پیشین گروه بانکداری اسلامی در پژوهشکده پولی و بانکی، هم در گفت وگو با «شرق» با تاکید بر اینکه ضرورت دارد این صندوق ها حتما در جایی ثبت شوند، می گوید: موسسات مالی و اعتباری، ولو اینکه صندوق قرض الحسنه یا حتی تک شعبه ای باشند، باید حداقل در جایی ثبت شوند، اما اینکه چه حدی از نظارت باید روی آنها اعمال شود، بستگی به هزینه فایده ای دارد که مقام ناظر (بانک مرکزی) برای آنها در نظر می گیرد.او تاکید می کند از آنجا یی که قرار است در این صندوق ها، از منابع بومی استفاده شود و امکان سوءاستفاده از این منابع وجود دارد، حداقل نظارتی بر آنها نیاز است و این نظارت تنها با ثبت این صندوق ها و ارائه گزارش عملکرد از جانب آنها، امکان پذیر خواهد بود. نظارت بر صندوق های قرض الحسنه ضروری استبه گفته او، نظارت بر آنها مثل موسسه اعتباری بزرگ یا بانک نیست، اما به نظر می رسد ثبت شدن آنها نزد مقام ناظر کمترین حد نظارتی است که باید انجام گیرد. ندری در پاسخ به این پرسش که تعداد بالای این صندوق ها منجر به آشفتگی در بازار پول می شود یا نه، می گوید: تعداد صندوق ها ملاک نیست، بلکه حجم نقدینگی و گردش مالی آنها دارای اهمیت است و اکنون مشخص نیست تا چه میزان نقدینگی قرار است در این صندوق ها وارد شود. او با بیان اینکه نظام قرض الحسنه از اساس اقدامی مناسب برای کمک به افراد بی بضاعت است، می گوید: در صورت ثبت این صندوق ها، حمایت بانک مرکزی و حاکمیت از صندوق های قرض الحسنه و رصد نتایج این حمایت ها، امکان پذیر خواهد بود. او در بیان علت مفیدبودن صندوق های قرض الحسنه در صورتی که ثبت شوند و نظارت بر آنها انجام گیرد، تصریح می کند: اینکه این صندوق ها داخل مساجد ایجاد می شوند و مساجد در درون محله ها هستند و متولی آنها در داخل مساجد با افرادی که در محلات نیاز مالی دارند آشنایی دارند، می توان گفت منابعی که جمع می شود می تواند به دست نیازمندان برسد و چون این افراد شناخته شده هستند، انگیزه برای بازپس ندادن منابعی که از صندوق ها گرفته شده است، کم خواهد بود. ندری در پاسخ به این پرسش که آیا تاسیس این تعداد صندوق های قرض الحسنه، مراجعه به بانک ها را کم نمی کند، می گوید: دریافت تسهیلات قرض الحسنه از صندوق ها راحت تر از بانک هاست. بنابراین این اقدام ممکن است سپرده های قرض الحسنه در بانک ها را تحت تاثیر قرار دهد، اما نمی توان میزان این تاثیر را اعلام کرد. او با بیان اینکه فعالیت قرض الحسنه در قالب تامین مالی خرد می گنجد، می گوید: با فعالیت قرض الحسنه بانک ها (جز بانک های قرض الحسنه) چندان موافق نیستم، زیرا بانک ها موسساتی هستند که از اساس برای فعالیت های خیرخواهانه ایجاد نشده اند و اگر می خواهند چنین فعالیتی داشته باشند می توانند به این صندوق ها کمک کنند. عموما بانک هایی که به فعالیت قرض الحسنه می پردازند، منابع قرض الحسنه را برای اعطای تسهیلات قرض الحسنه مورد استفاده قرار نمی دهند و اگر این منابع را به بخشی اختصاص داده اند، به کارمندان خود بوده است. بنابراین فکر می کنم جایگاه قرض الحسنه خارج از بانک هاست.
                