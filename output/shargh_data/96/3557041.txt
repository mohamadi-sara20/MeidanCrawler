پنج‌شنبه ۲۱ اردیبهشت ۱۳۹۶
-----------------------------------------
سرمقاله
-----------------------------------------
کارنامه 2 مسئولیت گذشته قالیباف
-----------------------------------------

                    محمدباقر قالیباف که برای سومین بار بخت خود را در انتخابات پیش رو برای رسیدن به کرسی ریاست جمهوری به آزمایش گذاشته است، در نطق های انتخاباتی خود وعده هایی را در دستور کار قرار داده تا شاید بتواند در سومین خیزش خود به سوی کاخ ریاست جمهوری موفق شود. در نوشتار حاضر به بخشی از ادعاهای آقای قالیباف و اینکه آیا این وعده ها، انتخاباتی است یا وی در صورت پیروزی در انتخابات به جد درصدد انجام وعده های خود خواهد بود، می پردازم. سالانه بیش از 20 میلیارد دلار یا بیشتر، کالای قاچاق وارد کشور می شود که عوارض گمرکی نمی پردازند. مهم تر اینکه کالاهایی وارد کشور می کنند که مشابه داخلی دارد و با واردشدن هر کالا، آن هم به صورت قاچاق که عوارض گمرکی نمی پردازد، قیمت کالای قاچاق وارداتی از قیمت کالای مشابه داخلی ارزان تر خواهد بود. همین امر باعث تعطیلی کارگاه تولید کالای مشابه ایرانی خواهد شد. از طرفی کالاهای قاچاق که در شهرها عرضه می شود، عمدتا با واسطه گری دست فروشان در معرض فروش قرار می گیرد و چون کالا قاچاق است، کمتر از سوی صنوف قانونی عرضه می شود. همین امر باعث گسترش پدیده دست فروشی در شهرها شده است و می تواند به جنبش دست فروشان تبدیل شود. دست فروشی و نوع برخورد با آن حتی تا مناظره های انتخابات کشیده شده است. به هر صورت، باید دید مدیریت قاچاق و جلوگیری از آن بر عهده کدام نهاد و سازمان است. در ابتدا به رزومه شغلی و کاری آقای دکتر قالیباف نگاهی می اندازیم.او بعد از حوادث تیر سال 1378 و استعفای آقای هدایت لطفیان، فرمانده وقت نیروی انتظامی، به فرماندهی نیروی انتظامی منصوب شد. یکی دیگر از پست های کلیدی سابق نام برده، ریاست ستاد مبارزه با قاچاق کالا و ارز است که در دولت اصلاحات صورت گرفت و دادگاه ویژه جرائم قاچاق کالا و ارز تشکیل شد. هرچند این دادگاه توانست چند اسکله غیرمجاز را که برای تخلیه کالاهای قاچاق از آنها استفاده می شد، کشف کند؛ اما در ادامه کار تا پایان دوره آقای قالیباف، تغییر خاصی در زمینه قاچاق کالا و ارز صورت نگرفت. قالیباف در همین دو پست، مسئولیت مستقیم مبارزه با آن چیزی را داشته که امروز از آن به عنوان ضعف دولت فعلی یاد می کند. هرچند در دولت دکتر روحانی بنا بر آمار رسمی، میزان قاچاق کالا از 20 تا 25 میلیارد دلار به 12 تا 13 میلیارد دلار کاهش پیدا کرده است که اتفاقا از نقاط قوت این دولت است؛ اما در دوره فرماندهی محمدباقر قالیباف، با وجود جمع اختیارات دو نهاد مستقیم درگیر با قاچاق کالا و ارز در شخص آقای قالیباف و اشراف او و زیرمجموعه تحت فرمانش به مبادی ورود کالا از مرزها و احاطه پلیس به جابه جایی کالای قاچاق از مرز تا داخل شهرها، با تاسف نشانه ای از کاهش قاچاق کالا را در رزومه فرماندهی این دوره مشاهده نمی کنیم. قاچاق کالا به ابزار خاص خود نیازمند است که به همفکری و همکاری شبکه ای درهم تنیده نیاز دارد. باید عده ای کالای هدف را از کشور مبدا تهیه و به وسیله کشتی یا از کشورهای هم جوار مانند ترکیه، عراق و پاکستان با کامیون وارد کشور کنند. مبادی ورودی زیر پوشش پلیس است. بعد از گذشت از مرز، کالای قاچاق باید از مرزها به داخل انبارهای بزرگ در حاشیه شهرها، به ویژه کلان شهرها، انتقال پیدا کند. طبیعی است رفت وآمد کامیون ها و تخلیه آنها در طول مسیر در جاده ها و حاشیه شهرها و انبارها زیرنظر پلیس است. تقسیم کالا از انبارهای مخفی تا به دست مصرف کننده از فروشنده اصلی تا خریدار کلی و جزئی و نیز پخش در سطح شهرها، زیر پوشش پلیس قرار دارد.فرماندهی پلیس هم مدتی بر عهده قالیباف بود؛ پس چرا در آن مقطع اتفاق خاصی در این عرصه نیفتاد؟ می ماند مسئولیت ایشان در ستاد مبارزه با قاچاق کالا و ارز که مکمل مسئولیت پلیس در برخورد قاطع با قاچاق است. حال پرسش این است؛ شهردار تهران که برای سومین بار بخت و اقبال خود را برای رسیدن به کرسی ریاست جمهوری در بوته آزمایش قرار داده و همت عالی را در بخش قاچاق کالا متمرکز کرده است، چطور در مقطع مسئولیت داشتن، با وجود همه ابزارها از سخت افزاری تا نرم افزاری و انرژی جوانی که با رویای رسیدن به ریاست جمهوری دوچندان شده بود، کوشش و کنشی به قاعده انجام نداد تا امروزه بتواند به آن استناد کند؟ بگوید من در دوران فرماندهی پلیس و ریاست زیرمجموعه قاچاق کالا و ارز، آمار قاچاق را از فلان عدد به بهمان عدد رساندم و اگر با اختیار بیشتر به کاخ پاستور نقل مکان کنم، عدد فعلی را مثلا به عدد متعارف دو میلیارد می رسانم؛ این هم سند که در دوره قبل انجام دادم! هیچ کس به اندازه آقای قالیباف از اثرات شوم قاچاق کالا باخبر نیست. او شهردار شهری است که بیشترین دست فروش را در کل کشور دارد و تقریبا بیشتر اجناس دست فروشان قاچاق است. نگارنده از آن دست افرادی نیست که بگوید دست فروشی بدون اذن و اجازه عوامل شهرداری امکان پذیر نیست؛ اما از آن گروه هستم که می دانم و با قاطعیت اعلام می کنم پلیس و مسئولان ستاد مبارزه با قاچاق کالا می دانند و می توانند ریشه این بی نظمی و ظلم به تولید داخلی و تعطیلی کارگاه های تولیدی را بخشکانند و فرماندهی این دو نهاد مدت ها در اختیار آقای قالیباف بود. این مانند آزادی دست فروشان و جولان آنها در دو ماه اخیر در خیابان های تهران است. قبل از این نیروهای سد معبر برخوردهای آن چنانی و البته مقطعی انجام می دادند؛ اما لابد مشاوران قالیباف گفته اند بگذار تا روز رای گیری، تهران به امان خدا رها باشد! بعد از آن روز می توان با یک حرکت، دست فروشی را هم از تهران جمع کرد!
                