دو‌شنبه ۷ اسفند ۱۳۹۶
-----------------------------------------
یادداشت
-----------------------------------------
هزینه هنگفت احمدی نژاد برای آبروی نظام
-----------------------------------------

                    نامه های مکرر با امضای احمدی نژاد و اظهارات ضدانقلابی به سبک ایشان، از زبان کسی که با نظام و قانون اساسی و ملت آگاه ایران آشنا نیست، چندان عجیب به نظر نمی رسد؛ اما کسی که خود هشت سال آزگار رئیس جمهور کشور بوده است و در قانون گریزی و بی توجهی به منتقدان و معترضان سرآمد بود و معترضان چندمیلیونی را خس و خاشاک می نامید و برخی از مدیران ایشان، نه فقط مردم عادی بلکه اصحاب رسانه را به زندان می انداختند، اکنون در مقام دفاع از آشوبگران بر می آید! همه زندانیان را منتقدان وضع موجود اعلام می کند و بدون توجه به اصول متعدد قانون اساسی، برای رهبری، نظام و مردم تعیین تکلیف می کند و شورای نگهبانی را که خود دو بار از فیلتر آن رد شده و با نظارت آنان رئیس جمهور شده، به مهندسی انتخابات متهم می کند و نهادهایی را که در هنگام انتخابات نهم و دهم ریاست جمهوری، حامی و پشتیبان پیدا و پنهان خود ایشان بودند، به دخالت در انتخابات متهم می کند! آیا اگر ایشان در انتخابات ریاست جمهوری دوازدهم تایید صلاحیت و رئیس جمهور می شدند، همین حرف ها را می زدند؟ آیا همه این صحبت ها ناشی از عقده عدم دستیابی به قدرت مجدد است؟ آیا این شیوه عمل از عضو مجمع تشخیص مصلحت نظام، منطقی و معقول است؟ آیا برخوردنکردن با این پدیده انحرافی باعث از بین رفتن حریم ها و حرمت ها نمی شود؟ آیا برخوردنکردن با ایشان، نمی تواند نزد افکار عمومی گواه و مصداقی برای عدم رعایت حقوق مساوی برای همه ایرانیان باشد؟ آیا کسانی که حتی به علت جرائم امنیتی به اعدام محکوم شده اند، به اندازه یک صدم آقای احمدی نژاد برای نظام هزینه ایجاد کرده اند؟به نظر می رسد شورای عالی امنیت ملی باید به دلایل زیر هر چه سریع تر با این پدیده برخورد قانونی لازم را انجام دهد:1- به علت عدم تعادل روحی و روانی، ممکن است ایشان خود بلایی به سر خود بیاورند و با مظلوم نمایی و عوام فریبی، موج سواری کنند که در این زمینه ممارست و تجربه کافی نیز دارند.2- به علت سخنان بدون مرز و بی بندوباری های سیاسی ممکن است مورد سوءقصد جریانات بیرونی قرار گیرد تا از این طریق نیز نظام را متهم و برای کشور مسئله ایجاد کنند.3- با استمرار رفتار ایشان، در داخل کشور بی عاری و بی اخلاقی سیاسی باب می شود و موجب می شود حریم های ضروری برای ارکان نظام مورد حمله و هجمه قرار گیرد و احترام برخی از جایگاه ها که هم محترم اند و هم باید احترام آنها محفوظ بماند، مورد خدشه قرار گیرد.4- برخورد قانونی و قاطع با ایشان نمونه بارز رعایت حقوق و فرصت مساوی به آحاد ملت است و ایشان باید متناسب با هزینه هایی که برای کشور و نظام ایجاد کرده است، مورد پیگرد قانونی قرار گیرد و ثابت شود که نظام مطابق قانون اساسی با همه شهروندان رفتار و برخورد می کند.5- برخورد با ایشان ضمن رد و تکذیب عملی شایعه دسترسی ایشان به برخی اطلاعات سری و داشتن نقاط ضعف نظام و نگرانی از افشای آنها را برای همیشه خنثی خواهد کرد و ثابت خواهد شد که با روش «بگم بگم» شاید بتوان با افراد در افتاد اما با نظام هرگز. برخورد قانونی با ایشان و همه افرادی که باعث بدبینی و شکاف بین مردم و حاکمیت می شوند، باید به عنوان یک مطالبه عدالت خواهانه در اولویت قرار گیرد و بستر برخورد قانونی یکسان بر اساس وضعیت حال افراد فراهم آید تا هیچ کس نتواند اهداف و آرمان های انقلاب اسلامی و قانون اساسی مترقی کشورمان را به سخره بگیرد و فضای فعالیت برای همه دلسوزان راستین کشور فراهم آید و راه بر بدخواهان نظام و رهبری مسدود شود.
                