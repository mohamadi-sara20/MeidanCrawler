پنج‌شنبه ۴ خرداد ۱۳۹۶
-----------------------------------------
یادداشت
-----------------------------------------
لزوم توجه جدی تر به توسعه خوزستان
-----------------------------------------

                    با آغاز جنگ تحمیلی عراق علیه ایران، استان خوزستان، به ویژه خرمشهر و آبادان، به عنوان اهداف اصلی رژیم حاکم بر عراق مرکز هجوم ارتش عراق قرار گرفت. هرچند دولت عراق ماه ها پیش از آغاز جنگ، با فعال سازی نیروهای نفوذی خود بر آن بود تا منافع حیاتی کشور در استان خوزستان را هدف حملات سازمان یافته تروریستی قرار دهد و در این زمینه کم وبیش بمب گذاری لوله های نفتی را در دستور کار این گروه ها قرار داده بود. با آغاز جنگ، عراقی ها در پی اشغال استان خوزستان بودند، بر این اساس، آبادان محاصره شد و خرمشهر نیز پس از 35 روز مقاومت جانانه نیروهای مردمی، ارتش و تکاوران، به اشغال ارتش عراق درآمد. هرچند صدام حسین در پی آن بود تا در همان روزهای نخست آغاز جنگ، نه تنها خرمشهر بلکه کل استان خوزستان را اشغال کند؛ اما مقاومت حماسی نیروهای ایرانی، به ویژه نیروهای بومی خرمشهری و خوزستانی، موجب شد صدام حسین نتواند به آرزوهای خود دست یابد و مقاومت خانه به خانه و خونین مدافعان خرمشهر، این آرزوی صدام را با مانع بزرگی روبه رو کرد. با وجود این در نهایت خرمشهر سقوط کرد و به اشغال ارتش عراق درآمد.از آن روز تا پایان اشغال 578 روزه خرمشهر؛ یعنی تا سوم خرداد 1361، خرمشهر به خونین شهر مشهور شد. در سوم خرداد 1361 و در جریان عملیات بیت المقدس و با خون رنگین جوانان میهن، خرمشهر از اشغال ارتش عراق آزاد شد و شور و نشاط این پیروزی و آزادسازی خرمشهر از اشغال عراقی ها، سراسر کشور را دربر گرفت. در جای جای ایران مردم به خیابان ها ریختند و آزادسازی خرمشهر را جشن گرفتند.امروز 35 سال از آزادسازی خونین شهر و بازگشت خرمشهر به دامن مام میهن می گذرد. بی گمان روز آزادسازی خرمشهر از دست اشغالگران خارجی، یکی از روزهای تاریخی و سرنوشت ساز در تاریخ جنگ به شمار می رود. هرچند جنگ هشت ساله عراق علیه ایران، موجب واردشدن خسارات زیادی به همه ایرانیان شد؛ اما مردم شریف استان خوزستان به دلیل نزدیکی به مرزها و خطوط مقدم جنگ، هزینه های سنگینی را در سال های جنگ پرداختند و افزون بر بمباران هوایی، توپ باران و موشک باران های دائمی و اشغال بخش هایی از این استان به دست نیروهای عراقی و ازدست رفتن سرمایه، مسکن و شغل، آوارگی ده ها هزار نفر از مردم این استان هم بر رنج های آنان افزود. در این میان سهم شهدای خوزستانی را در جنگ تحمیلی، اعم از شهدای لر و عرب و سایر شهروندان خوزستانی نیز نباید از نظر ها دور داشت.1- خوزستان یکی از استان های با اهمیت کشورمان است که در جنوب و جنوب غربی کشور قرار گرفته است. بخش بزرگی از مردم استان عرب و بخش بزرگ دیگری لر هستند. این مردمان صدها سال است که با همزیستی برادرانه و مسالمت آمیز با یکدیگر زندگی می کنند. بخش مهمی از ذخایر نفت و گاز کشور نیز در این استان مستقر شده و افزون بر آن، این استان از نظر منابع آبی و تولیدات کشاورزی جایگاهی شایسته در اقتصاد کشور دارد. ضمن آنکه مجاورت این استان با آبراه اروندرود و خلیج فارس نیز می تواند فرصت های توسعه ای شایان توجهی در اختیار استان قرار دهد؛ اما متاسفانه و با وجود تلاش های فراوان صورت گرفته در سال های گذشته، استان خوزستان هنوز نتوانسته نسبت به استعدادها و ظرفیتش به جایگاه شایسته خود در اقتصاد ملی دست یابد. امروزه شاخص های توسعه در استان خوزستان وضعیت مطلوبی را نمایش نمی دهند و از نظر مسائل زیست محیطی، به ویژه آلودگی هوای ناشی از ریزگردها، وضعیت استان در شرایط ناسالمی قرار دارد. شاخص های اشتغال و... را هم باید بر سیاهه مشکلات این استان افزود.2- انتخابات ریاست جمهوری 29 اردیبهشت برگزار شد و بیش از 65 درصد از واجدان رای خوزستانی در انتخابات ریاست جمهوری مشارکت کردند.رای بیش از 55 درصد از مردم استان به آقای دکتر روحانی نیز نشانی از استقبال گسترده مردم استان از برنامه های آقای روحانی است. این آمار بیش از پیش بر مسئولیت های دولت آقای روحانی در خوزستان می افزاید. امید است در دولت دوم جناب دکتر روحانی، توجه به استان خوزستان بیش از گذشته در اولویت قرار گیرد. 3- امروز در آستانه پشت سرگذاشتن 35 سالگی آزادسازی خرمشهر هستیم. در این روزها بیش از هر زمانی، مسائل خوزستان بعدی ملی و کشوری یافته است. مسئله هوای ناسالم و گردوغبار دائمی آسمان خوزستان به یکی از موضوعات ملی مبدل شده و بخش زیادی از ایرانیان نسبت به وضعیت هوای آلوده خوزستان حساس شده و پیگیر حل و فصل دائمی، پایدار و کارشناسی شده این مسئله هستند. توسعه مناطق مرزی کشور، به ویژه توسعه استان خوزستان، بیش از هر زمان دیگری در حال تبدیل شدن به مطالبه ای ملی است و درخواست بسیاری از شهروندان و دلسوزان کشور از دولت برای تدوین برنامه ای میان مدت برای توسعه استان های مرزی، در حال پیداکردن روزنه هایی برای اقدام و عمل در ساختار دولت است. کاسته شدن از رنج ها و آلام مردم، به ویژه در مناطق مرزی و سرحدات کشور، یکی از وظایف دولت ها و به ویژه دولت آینده دکتر روحانی است. امروز 35 سال از آزادی خرمشهر از اشغال ارتش عراق می گذرد و مردم استان خوزستان و به ویژه شهرستان خرمشهر بیش از هر زمان دیگری نیازمند توجه جدی تر دولتمردان برای توسعه استان و منطقه هستند. همه به ویژه دست اندرکاران اداره کشور در قوای سه گانه، باید برای توسعه شایسته و بایسته خرمشهر و خوزستان سرافراز عزم خود را بیش از پیش جزم کنند. خرمشهر ارجمند 35 سالگی آزادی ات فرخنده باد.
                