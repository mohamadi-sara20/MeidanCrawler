سه‌شنبه ۳ بهمن ۱۳۹۶
-----------------------------------------
یادداشت
-----------------------------------------
سهم اطلاع رسانی در اعتراضات اخیر
-----------------------------------------

                    آیا می توان در ریشه یابی اعتراضات اخیر، سهمی هم برای ضعف نظام ارتباطی و اطلاع رسانی قائل شد؟ آیا آگاه نبودن مردم از پیشرفت ها و دستاوردهای زیربنایی و روشن نشدن افکار عمومی از دلایل برخی کاستی ها و ارتباط نداشتن برنامه ریزی شده و مستمر مسئولان با مردم، لکنت زبان و حرف نزدن با مردم و نشنیدن صدای آنان، در شکل گیری، تقویت و تداوم زمینه های ایجاد اعتراضات سهمی ندارد؟ آیا رهاکردن جامعه اطلاع رسانی کشور به حال خود و نداشتن هیچ گونه راهبرد فعال و تعامل لازم با آنها در کاهش سرمایه اجتماعی موثر نیست؟ بی تردید اگر نظام سیاسی را یک «ابرسیستم» تلقی کنیم، سیستم ارتباطی کشور به عنوان یکی از نظام های فرعی آن، نقش مهمی را در ایجاد تعادل این «ابرسیستم» ایفا خواهد کرد. با وجود اینکه از دو سال پیش اعتراضات مختلفی در حوزه های مالی و اقتصادی مطرح بوده است، اما هیچ گاه شاهد اتخاذ راهبردی فعال مبتنی بر گفت وگو با معترضان، پیگیری جدی خواسته ها و انتظارات آنان و انعکاس تلاش های مسئولان به مردم نبوده ایم. با اینکه از سه، چهار سال پیش، همه از ضعف اطلاع رسانی و عدم اتکای آن بر راهبردهای روشن، اظهار نگرانی می کنند و اجماع کافی در زمینه لزوم اصلاح و تقویت نظام ارتباطی و اطلاع رسانی دولت شکل گرفته و وعده وعیدهایی هم مطرح شده است که اوج آنها، وعده تشکیل معاونت اطلاع رسانی و ارتباطات رئیس جمهور است، اما چه شد که پس از انتخابات این تدبیر به بوته فراموشی سپرده شد؟ تا اینکه رئیس جمهور در اولین واکنش به اعتراضات اخیر، در سخنانی بر لزوم ارتباط و اطلاع رسانی به مردم و توجه به حرف های آنان تاکید کرد. بنابراین اینک این پرسش را باید پیش کشید که آیا هنوز یاد نگرفته ایم که علاج واقعه را قبل از وقوع بکنیم؟ به نظر این جانب، عدم اهتمام در این زمینه، نماد بی اعتنایی به افکار عمومی، این نیروی غیرقابل مهار و نامرئی است و تاریخ سیاسی همواره بر این اصل تاکید کرده است که هرگونه بی توجهی به افکار عمومی، بستن مسئله، بحران و شکست خواهد بود. امروز که ضعف در طراحی و اجرای استراتژی های ارتباطی ملی، نقش اصلی را در بی خبری عمیق مردم از تلاش های مسئولان و سرگیجگی آنان در برابر انبوه اطلاعات جاری در فضای مجازی بازسازی می کند، باید با مردم ارتباط منظم، صادقانه و صمیمی برقرار کرد، با آنان به طور مستمر حرف زد، اجازه داد تا نقدها و استدلال های a را مطرح کنند و از طرف دیگر باید آنان را محرم ترین افراد نظام سیاسی تلقی کرد. باید مسائل را با آنان در میان گذاشت باید به سازمان های مردم نهاد و احزاب سیاسی واقعی و فراگیر میدان داد، باید با صداقت، مردم را به صبوری و تحمل دعوت کرد و در مقابل این «فراخوان تحمل»، باید با پدیده های رو به رشد، خویشاوندگرایی در توزیع قدرت و فساد فراگیر مبارزه کرد و کارایی و پاسخ گویی نظام را با مشارکت دادن همه آحاد مردم ارتقا بخشید و باید با پدیده پیری صاحب منصبان با واقع بینی و اعتماد به نیروی جوان توانمند کشور مواجه شد و.... مهم تر از همه، از منظر ارتباطات و روابط عمومی باید برای شنیدن صدای مردم سرمایه گذاری کرد و روابط عمومی های کشور را که مهم ترین عملکرد آنها باید به دست گرفتن نبض افکار عمومی و انعکاس خواسته ها به مسئولان باشد، تقویت کرد. مردم پیشرفت و توسعه می خواهند و حق دارند موانع رسیدن به آنها را درک کنند و قانع شوند چه موقع و چگونه می توان به آرمان ها دست یافت. باور کنیم که حرف نزدن با مردم، از آستانه تحمل آنان می کاهد و آرام آرام، سرمایه اجتماعی کشور را در سراشیبی نزول قرار می دهد پس بیاییم سهم واقعی ضعف اطلاع رسانی را در اعتراضات اخیر لحاظ کنیم و تا دیر نشده به افکار عمومی بها دهیم، برای آن ارج قائل شویم و نیروی آن را نه به سمت تضاد با خود، بلکه به همراهی با خود و برای غلبه بر مسائل مشترک و نیل بر آرمان های مشترک بسیج کنیم. از یاد نبریم بروز اعتراض، نمادی از پایان یا ضعف گفت وگوست و هرگاه نتوان مسئله ای را با مذاکره و گفت وگو حل کرد، آن را باید شکست سیاست و ناکارآمدی راهکارهای ارتباط گیری، پیشبرد گفت وگو و درک متقابل تلقی کرد، این سیاستی است که باید با ترفندهای مختلف تداوم یابد و چاره کار را نباید در قوه قهریه جست وجو کرد.
                