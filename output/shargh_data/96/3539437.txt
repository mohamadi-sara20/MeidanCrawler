دو‌شنبه ۲۱ فروردین ۱۳۹۶
-----------------------------------------
سرمقاله
-----------------------------------------
چه کسی نماد تغییر خواهد شد؟
-----------------------------------------

                    با انتشار بیانیه انتخاباتی حجت الاسلام رئیسی، دوازدهمین دوره انتخابات ریاست جمهوری وارد مرحله تازه ای شد. می توان پیش بینی کرد رقابت اصلی در این انتخابات بین حسن روحانی، رئیس جمهور فعلی و سید ابراهیم رئیسی باشد؛ اما شانس کدام یک برای پیروزی در این انتخابات بیشتر است؟ بررسی گذرای انتخابات ریاست جمهوری از سال 76 به این سو نشان می دهد معمولانامزدی که امید بهبود وضع موجود را داده و مردم نیز «نماد تغییر» بودن او را باور کرده اند، پیروز انتخابات است. این الگو برای روسای جمهوری که برای بار دوم انتخاب شده اند نیز صادق بوده، هم مرحوم آیت الله هاشمی رفسنجانی، هم رئیس دولت اصلاحات و هم رئیس دولت های نهم و دهم در مبارزات انتخاباتی دور دوم ریاست جمهوری خود تغییر گفتمان داشته اند و تلاش کرده اند با پیام و رویکردی نو وارد عرصه انتخابات شوند. واکاوی بیانیه آقای رئیسی هم نشان می دهد این نامزد انتخاباتی نیز دقیقا در این راستا حرکت کرده و با شعار تغییر به میدان انتخابات پا نهاده است. معاون سابق قوه قضائیه در بیانیه خود صراحتا بیان کرده «دردهای مزمن ساختاری و سنت های نادرست مدیریتی، مردم را رنج می دهد و دولت را از پاسخ گویی به انتظارات مردم و تحقق اهداف قانون اساسی ناتوان ساخته است»؛ او با این پیش فرض صراحتا می گوید: «عمیقا معتقدم این وضعیت قابل تغییر است» و سپس نتیجه گیری می کند: «گام اول در ایجاد این تغییر، تشکیل دولتی توانمند و آگاه است».واضح است که آقای رئیسی نیز به درستی تشخیص داده، با اینکه به تعبیر خود «بیش از دو دهه تجربه مدیریتی در سطح کلان» کشور داشته؛ اما شانس پیروزی در انتخابات منوط به این است که بتواند خود را به عنوان نماد تغییر وضع موجود معرفی کند. همین جا باید اشاره شود که آقای رئیسی احتمالاآگاهانه در بیانیه خود به مسائل مرتبط با دیپلماسی و سیاست خارجی و همچنین سیاست داخلی نپرداخته و بیشتر بر مسائل اقتصادی، رکود و بی کاری تمرکز کرده است. در آن سوی میدان دکتر حسن روحانی که به عنوان رئیس جمهور مستقر به عرصه رقابت های انتخاباتی وارد خواهد شد، هنوز از گفتمان، سیاست ها و برنامه های خود رونمایی نکرده است؛ اما می توان پیش بینی کرد رئیس جمهور نیز در گفتمان انتخاباتی خود به این مسئله وقوف خواهد داشت که در پیام به مردم، بهترین نماد تغییر و بهبود وضع موجود خواهد بود. همین جا باید به الگوهای رفتار انتخاباتی بین رای دهنگان نیز نگاهی انداخت. در تحلیل رفتارهای انتخاباتی معمولابه سه مدل محیطی که مبتنی بر همبستگی محلی، سیاسی و حزبی است، مدل روان شناسی اجتماعی که مبتنی بر ورود کاریزماها و شخصیت های مطرح و تاثیرگذار است و همچنین مدل اقتصادی یا همان انتخاب عقلانی اشاره می شود. در الگوی سوم، رای دهندگان در یک زمان و مکان مشخص ترجیحات خاص خود در آن مقطع را اعمال می کنند؛ برای مثال لزوم پشتیبانی از دولتی که موفق به بازگرداندن کشور به صحنه بین المللی می شود. درصد افرادی که مطابق الگوی اقتصادی یا عقلانی مصرفی عمل می کنند معمولادر کشورهایی که نظام حزبی قوی ندارند، بالاتر است. در این میان در تحلیل رفتارهای انتخاباتی رای دهندگان در ایران برخی کارشناسان و پژوهشگران بر این باورند که با توجه به ضعف قدرت احزاب، بخش عمده ای از مردم مطابق الگوی اقتصادی- انتخاب عقلانی- رای می دهند. اکثریتی از رای دهندگان دقیقه نودی یا افرادی که به آرای خاموش یا خاکستری تعبیر می شوند، در این دسته طبقه بندی می شوند. با این وصف و با پذیرش این پیش فرض که رای دهندگانی که طبق مدل انتخاب عقلانی رای می دهند نقش مهمی در تعیین نتیجه انتخابات دارند، باید تاکید کرد شعارها و برنامه های انتخاباتی رقبای انتخاباتی به ویژه آنجا که باید به شکل دهی فضای عمومی برای انتخاب نماد تغییر کمک کند، نقش کلیدی و سرنوشت ساز در تعیین نتیجه انتخابات ریاست جمهوری آتی دارد. توجه به این نکته هم ضروری است که تحلیل هایی نظیر اینکه «دولت مستقر بی رقیب است»، می تواند بزرگ ترین رقیب برای دولت مستقر به شمار آید. دولت مستقر درصورتی که بتواند در مردم این باور را ایجاد کند که نماد تغییر در عرصه های مختلف و ضامن بهبود وضعیت آنان است، پیروز عرصه انتخابات خواهد بود. به ویژه از آن رو که مردم قضاوت می کنند دولت یازدهم در چه شرایطی کشور را تحویل گرفت و چه اقداماتی در این چهار سال انجام داده است؛ اقداماتی که اگر درست، بهنگام و دقیق بیان شود و با اتخاذ تدابیر مناسب به گوش همه مردم ایران و نه فقط یک طبقه و قشر خاص رسانده شود، قطعا در قضاوت آنان تاثیر بسزایی خواهد داشت.* پژوهشگر سیاست گذاری
                