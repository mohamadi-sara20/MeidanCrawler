سه‌شنبه ۲۳ آبان ۱۳۹۶
-----------------------------------------
یادداشت
-----------------------------------------
زلزله کرمانشاه و مسئولیت های ملی
-----------------------------------------

                    زلزله بیش از هفت ریشتری 21 آبان استان کرمانشاه، یکی از شدیدترین زمین لرزه های غرب ایران در صد سال گذشته است. متاسفانه در این زمین لرزه بزرگ صدها نفر از هم وطنان ما به ویژه در سرپل ذهاب جان خود را از دست داده و هزاران نفر زخمی شدند؛ صدها خانوار نیز خانه و کاشانه خود را از دست دادند. به دلیل گستردگی و بزرگی مساحتی که زمین لرزه در آن روی داده، هر لحظه به شمار قربانیان و زخمی ها افزوده می شود. متاسفانه به دلیل شمار بسیار زخمی شدگان و آسیب دیدگان امکانات شهرستان و استان پاسخ گوی این مصیبت بزرگ نیست. خبر زلزله استان کرمانشاه در ساعات پایانی شب 21 آبان، به سرعت به خبر نخست شبکه های خبری و رسانه ها و شبکه های اجتماعی در کشور مبدل شد و متعاقب آن موجی از غم و ناراحتی و همدلی در کشور گسترش یافت. نام کرمانشاه نزد بسیاری از ایرانیان یادآور اسطوره های ملی و افسانه های تاریخی است. مردم کرمانشاه و دلیری این مردمان در سال های آغازین انقلاب، به ویژه در روزها و ماه های آغازین جنگ عراق علیه ایران و در روزهایی که هنوز توان نظامی و قدرت دفاعی ایران آماده مقابله با این تجاوز نبود و دفاع از ایران بسته به مقاومت های محلی جوانان رشید و قهرمان سرحدات کشور به ویژه کرمانشاهیان بود، هرگز از وجدان خودآگاه ایرانیان محو نخواهد. امروز استان کرمانشاه به دلیل وقوع زلزله ای مهیب سخت ماتم زده است. صدها نفر زیر آوار مانده و هزاران نفر نیز تن و جسمشان زخمی شده و صدها خانواده نیز بی خانه و کاشانه شده اند اما ایرانیان هیچ گاه نخواهند گذاشت این مردمان سلحشور که یار و فدایی تاریخی وطنشان ایران بوده اند، در این روزهای سخت تنها بمانند. هنوز ساعاتی از زلزله نگذشته مردم ایران در جای جای کشور از تبریز تا شیراز و اصفهان و از تهران تا مشهد، گروه گروه با حضور در صف های طولانی اهدای خون یا ارسال کمک های نقدی و جنسی، به یاری هم وطنان رنج دیده خود شتافتند. مگر می شود در این ساعات و دقایق رنج و درد هم وطنان کرمانشاهی را تنها گذاشت؟ مگر می توان نسبت به ضجه مادران فرزند ازدست داده کرمانشاهی بی تفاوت بود. مگر می توان گریه های پدران و فرزندان عزیز ازدست داده را دید و کاری نکرد. همه ایران به پا خواسته تا به یاری هم وطنان زلزله زده اش در غرب کشور بشتابد. خوشبختانه حضور مسئولان و نیروهای کشوری و لشکری برای کمک به این مردم نیز نشانی از عزم دولت برای یاری رساندن به مردم آسیب دیده است،1- زلزله کرمانشاه به منطقه وسیعی از سرپل ذهاب، قصرشیرین، ثلاث باباجانی، اسلام آباد و سایر شهرستان های غرب استان خسارات سنگینی وارد کرده؛ بنابراین ضروری است که با تقسیم کار میان دستگاه های امدادرسان و بلوک بندی مناطق آسیب دیده، همه شهرستان های استان مورد توجه امدادرسانان قرار گیرد. بزرگی مسائل سرپل ذهاب نباید موجب شود که امدادرسانی به سایر مناطق در حاشیه قرار گیرد. استفاده از تجارب کشور در این زمینه به ویژه زلزله بم و زلزله رودبار بسیار ضروری است.2- توجه به روستا های آسیب دیده و عشایر هم از نکاتی است که باید مورد توجه تیم های امدادی قرار گیرد. به دلیل وضعیت ویژه توپوگرافی منطقه و نیز راه های صعب العبور روستایی سرعت عمل و استفاده از چرخ بال در اولویت امدادرسانی به این مناطق باشد. تاخیر در ارسال امدادگران یا کمک های لازم ممکن است به تشدید آلام مردم منجر شود.3- رسانه های جمعی به ویژه رادیو و تلویزیون کشور باید یکی از شبکه های کشور را مامور پوشش دائمی و تمام وقت اخبار کمک ها و امدادرسانی به این مناطق کند. عطش مردم برای آگاهی از کمک های صورت گرفته و نیز جلوگیری از انتشار شایعات و دادن روحیه به نیروهای امدادی و نیز اطلاع رسانی درباره کاستی ها و نیازمندی ها، ضرورت جدی پوشش مستقیم رویدادهای مرتبط با زلزله کرمانشاه را دوچندان می کند. انعکاس خدمات صورت گرفته به دست نیروهای امدادی و انتشار تصاویر و عکس های نیروهای مستقر و خدمات آنان در مناطق، آرامش بخش افکار عمومی است. این مهم باید در دستور کار رسانه ها قرار گیرد.4- هدایت مردم برای ارسال کمک ها و همیاری هایشان از طریق دستگاه های مسئول و اعلام مکان های دریافت کننده کمک ها و نیز توسعه فعالیت های مراکز امدادی مانند شعب سازمان انتقال خون از دیگر ضروریات این ساعات و روزهاست. امروز خاک کرمانشاه از زخم زمین لرزه رنجور است و همه ایرانیان همدل، همراه، یار و غمخوار هم وطنان کرمانشاهی خود در تلاش اند تا هر شهروندی به فراخور توانش به یاری این مردم برخیزد. این بخشی از وظایف شهروندی و مسئولیت های ملی ما ایرانیان است که در غم و شادی هایمان شریک باشیم و امروز همه غمخوار هم وطنان کرمانشاهی خود هستیم.
                