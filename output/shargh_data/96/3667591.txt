یک‌شنبه ۵ آذر ۱۳۹۶
-----------------------------------------
سرمقاله
-----------------------------------------
کاسه بندزده سعد حریری
-----------------------------------------

                    می دانیم سعد حریری پیش از اعلام استعفا از شبکه وابسته به عربستان، با تیمی ایرانی به ریاست دکتر ولایتی دیدار و گفت وگویی دیپلماتیک داشت؛ آن هم در زمانی که تلاش های نیروهایی از منطقه و خارج از منطقه به کابوس پلید داعش و سلفیون و جنایات و ویرانگری های آنها پایان داده و آنان را از عراق و سوریه و حتی بخشی از لبنان بیرون رانده بود. قاعدتا موضوع دیدار در چنین موقعیتی باید تبریکی باشد و ابراز امیدواری برای همکاری اقتصادی در بازسازی و توسعه اجتماعی برای حفظ صلح و بهره مندی دوجانبه از مواهب آن. ظاهرا آقای حریری در مقام نخست وزیری لبنان خوشامدگویی و ابراز همدلی کرده بود. پس از آن دیدار بود که او- که برای فردای آن روز برنامه دیدار و مذاکره ای با نمایندگان بانک جهانی برای همکاری در امر حیاتی برنامه ریزی تامین آب لبنان داشت- ناگهان غیبش می زند و سر از عربستان در می آورد و در صحنه ای که با شتاب آماده می شد، ظاهر می شود و متن نوشته مختصری را که مانند توبه نامه های تلویزیونی حاکی از استعفایش از مقام نخست وزیری لبنان بود، می خواند. عجیب آنکه جمله آغازین آن به تقلید از شعارهای عربستانی با انتقاد از سیاست ها و اقدامات و دخالت های ایران آغاز می شود و به این نتیجه کودکانه می رسد که «حالا که چنین است، من هم استعفا می دهم!»؛ سپس عربستان و امیران مریدش هم سفرایشان را از لبنان فرامی خوانند که لابد یعنی اگر جنگ شد، اتبا ع شان سالم بمانند.اوضاع به هم ریخته عربستان پس از کودتاهای متوالی خانگی که ولیعهد دوم را به ولیعهدتمامی رساند و در مرحله دوم عموها و عموزادگان سلطنتی متقدم را در هتل پنج ستاره زندانی کرد و آن نحوه استعفا و ناپدیدی بعدی حریری این ابهام را پیش آورد که گویا برادران عربستانی به خدعه سنتی دیرین دست یازیده و برادر لبنانی را به عربستان کشانده و در خانه مجلل هفت ستاره ای که در ریاض دارد، برای استراحتی طولانی نگه داشته اند. این وضع رئیس جمهور فرانسه را بر آن داشت که برای نجات نخست وزیر هم سن وسال تحت الحمایه پیشین، به عربستان بشتابد و برای خوشامد میزبانان و مشتریان عربستانی اش کنایه ای هم به ایران بزند و برای حریری و خانواده اجازه سفری به پاریس بگیرد. نخست وزیر مستعفی سرانجام پس از سفری به مصر و دیداری با ژنرال سیسی، خودش را به مراسم سان و رژه روز استقلال لبنان رساند و مورد استقبال هم قرار گرفت. انتظار می رفت سخنی بگوید و از چگونگی سفر اضطراری و دلایل استعفای ناگهانی خود رازگشایی کند؛ اما عجالتا دعوت رئیس جمهور را برای ادامه خدمت تا روشن شدن تکلیف پذیرفته است؛ اما حریری در سخنانی بار دیگر به کنایه زدن به ایران ادامه داده و با لحنی غیردیپلماتیک اظهار امیدواری رئیس جمهور ایران را به برقراری صلح و آرامش در لبنان، دخالت در امور لبنان نامیده و گفته است «ایران می کوشد خودش را در سوریه قدرتمند نشان دهد و اگر دخالت روسیه نبود، اسد سقوط می کرد» و گفته است محمد بن سلمان صاحب چنان درایتی است که کمتر کسی در جهان از آن برخوردار است. این گونه سخنان با اتیکت دیپلماتیک سازگار نیست. سخن سیاسی باید بتواند قابل ترمیم باشد. اصلاح این گونه سخن گفتن مانند بندزدن بر چینی شکسته خواهد بود که ترمیم پذیر نیست. او که ظاهرا منافع مالی کلانی در پیمانکاری های خانواده خود در عربستان دارد، در حمایت از تمایلات ولیعهد عربستان گفته بود که حزب الله لبنان باید خلع سلاح شود و وزرایش نیز باید از کابینه لبنان خارج شوند. نمی دانم آقای سعد حریری در زمانی که جنگ داخلی لبنان آغاز شد، به دنیا آمده بود یا نه. در آن زمان هنوز جمهوری اسلامی ایران وجود نداشت. با توجه به تنوع قومیت ها در لبنان، هنگام استقلال با اعمال نفوذ فرانسه قرار شد ریاست جمهوری به مسیحیان واگذار شود که یک چهارم جمعیت را تشکیل می دهند و نخست وزیر از اهل سنت قرار گیرد که یک چهارم دیگر جمعیت را تشکیل می دهند و ریاست مجلس به شیعیان واگذار شد که یک سوم جمعیت یعنی اکثریت نسبی را تشکیل می دهند. البته ارامنه و دروزی ها و کردها و ارتدکس های یونانی هم نمایندگانی دارند. شیعیان، فرودست ترین و محروم ترین طبقه بودند و شهروندان درجه دوم محسوب می شدند. چندین سال پیش از انقلاب ایران، امام موسی صدر به دلیل روابط تاریخی و خونی شیعیان لبنان با ایران با مهاجرت به آن کشور جنبشی را به نام حرکت محرومان لبنان آغاز کرد که هدفش بالاآوردن سطح فرهنگی و اجتماعی و اقتصادی فرودستان شیعه بود تا بتوانند از سهم عادلانه تر و انسانی تری در مدیریت و منافع کشور خودشان برخوردار باشند. این اقدام ظاهرا برخلاف منافع گروه های مسلط بود و به همین دلیل امام موسی صدر را با خدعه سنتی به لیبی قذافی دعوت کردند و سر نوشتش هنوز هم نامعلوم است. رفتار تبعیض آمیز با شیعیان در آن شرایط ضعف و انحطاط از موجبات جنگ داخلی طولانی و ویرانگر لبنان بود که سرانجام با دخالت نیروهای خارجی و حضور نظامی سوریه در زمان حافظ اسد به مصالحه و سازشی انجامید که تاکنون ادامه داشته است. حزب الله در واقع بازوی نظامی همان شیعیان و برآمده از همان حرکت محرومان است. پس از جنگ 33روزه با اسرائیل بر اقتدار و توانمندی نظامی و اقتصادی و سیاسی مقاومت لبنان افزوده شد و دولت های لبنان با آن کنار آمدند تا با تشویق مشارکت در امور دولتی به نقش سیاسی تری روی بیاورد. آیا آقای حریری آن سوابق دوران فرودستی شیعیان را نمی داند که اکنون، در زمان اقتدار بیشتر حزب الله می خواهد- یا از او می خواهند- که آرامش و شرایط مناسب توسعه سیاسی و اقتصادی را برهم زند و اکثریت شیعه را به شرایط انفعالی مد نظر عربستان بازگرداند؟ آیا شکست داعش در عراق و سوریه و بی اثر شدن مداخلات خونین عربستان تا این اندازه تلخ بوده است که خواهان انتقام ویرانگرتری در لبنان هستند؟ آقای حریری بسیار ثروتمند است. در لبنان و عربستان و جاهای دیگر نباید آتش افروزی کند.به عبارت فرنگی تر «کسی که در خانه بلورین زندگی می کند، سنگ نمی پراند». 
                