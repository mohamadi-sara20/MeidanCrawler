چهار‌شنبه ۲۴ آبان ۱۳۹۶
-----------------------------------------
حرف اول
-----------------------------------------
استفاده از ظرفیت اتحادیه اروپا
-----------------------------------------

                    «فیل هوگان» کمیسیونر کشاورزی اتحادیه اروپا در راس هیئتی 70 نفره، متشکل از مقامات عالی رتبه تجاری و سرمایه گذاران 20 کشور اروپایی در بیستم مهر جاری به ایران آمده است. سفر نمایندگان شرکت های تجاری کشاورزی قاره اروپا به کشورمان می تواند نشان از وزیدن نسیم ثبات و خبر از رونق سبز فامی برای سرزمین ما نیز داشته باشد. کمیسیونر کشاورزی اتحادیه اروپا در دیدار با اسحاق جهانگیری، معاون اول رئیس جمهور درباره آینده روابط ایران و اروپا در پسابرجام و البته پیامدهای هشدار رئیس جمهور آمریکا درباره برجام نیز گفت وگوی مفصلی را انجام داد. این مقام ارشد اروپایی روز پرترافیکی را در نخستین روز سفرش پشت سر گذاشت. او هم در دیدار با فعالان اقتصادی و هم با وزیر جهاد کشاورزی از آمادگی اتحادیه اروپا برای گسترش همکاری های اقتصادی به ویژه در عرصه تجارت و سرمایه گذاری بخش کشاورزی و صنایع مکمل آن خبر داد. مدت هاست کرکس های جنگ طلب جهانی با پرواز در آسمان خاورمیانه و بلعیدن بخش عمده ای از منابع مالی و نیروی انسانی آن همچنان در تدارک گسترش آتش جنگ در دیگر کانون های منطقه هستند. آنها با زدن بر طبل جنگ های نیابتی چه بسا به کشورهای خود نوید رونق و شکوفایی می دهند. در چنین شرایطی اولین سفر کمیسیونر کشاورزی اروپا با چنین کمیت و کیفیتی و احتمالا گشودن دفتر نمایندگی می تواند هم نشانه ای از ثبات کشورمان و هم پیام آور ارتباطی دو سویه و هم تراز برای توسعه کشاورزی کشورمان در مناسباتی برد–برد باشد؛ اما از آنجا که این سفر تجاری و سبز رنگ در فضایی آمیخته از التهابات منطقه ای و هیاهوهای زنجیره جنگ طلبان و اسلحه فروشان بین المللی انجام می شود، باید این مناسبات تجاری و کشاورزی در نهایت آرامش، اعتمادبه نفس و تکیه بر توانایی های بالقوه کشورمان در عرصه تولید تحقق یابد. در چنین ترافیک تندی، مدیریت کشاورزی کشورمان باید بیش از مبادله کالا، در گام نخست به جذب سرمایه گذاری ها در ارتقای بخش کشاورزی و همراه با دریافت فناوری های نوین به ویژه در زمینه تولید بذور هیبرید، پرورش دام، توسعه باغات زیتون و... تاکید کند. برنامه ریزی وزیر جهاد کشاورزی در خلال دولت یازدهم بر تراز متعادل صادرات و واردات و به اصطلاح «بازار در برابر بازار» توجه داشت.امید است کماکان به برقراری روح این تعادل در انبوه این توافق نامه ها عنایت کنند. خوشبختانه مهندس حجتی در این مذاکرات به مواردی از جمله کاهش تعرفه واردات از ایران در اتحادیه اروپا تاکید کرد. او در این دیدار با اشاره به تولید 94 درصد زعفران دنیا در ایران، از آمادگی همکاری برای ثبت و برندینگ با اتحادیه اروپا برای صادرات رسمی این محصول و نیز آمادگی ایران برای حذف موانع تعرفه ای و یکسان سازی ضوابط تجاری برای صادرات به اروپا خبر داد. حجتی موانع همکاری های بانکی با اروپا را یادآور شد که دستگاه های دولتی و تجار ایرانی برای تجارت با کشورهای اروپایی از آن رنج می برند؛ موانعی که عمدتا از جانب اروپاست. آنچه این نوشتار نیز بر آن تاکید دارد، این است که اگرچه توسعه مبادلات تجاری هم تراز و کسب فناوری های اساسی و دانش بنیان می تواند در این برهه زمانی، پیام آرامش را به همراه داشته باشد؛ اما شرکای اروپایی نباید این گسترش تجاری را هزینه حمایت از تداوم برجام تلقی کنند. چنین انتظاری و احتمالا اشتیاق غیرملی بعضی از جریانات از واردکنندگان، چه بسا موجب نامعادله در تراز صادرات و واردات در بخش کشاورزی شود. امید است اعتمادبه نفس در بخش کشاورزی و دلبستگی های ملی در حوزه تجاری تقویت شده و اتاق های بازرگانی کشورمان اکنون بیش از افتادن به دام وسوسه های واردات در اندیشه و تدارک صادرات باشند. صادرات تولیداتی از جمله گیاهان دارویی، خشکبار، خرما و حتی مرکبات و سیب درختی و... که بتواند نامعادلات را به ترازی دوسویه و برابر تبدیل کند.
                