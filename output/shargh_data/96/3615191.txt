چهار‌شنبه ۱‌شهریور ۱۳۹۶
-----------------------------------------
type_unknown
-----------------------------------------
اشتباه در شمارش رای اعتماد
-----------------------------------------

                    شرق: مجلس حالت عادی خودش را دارد. مسعود پزشکیان در نبود علی لاریجانی، رئیس جلسه است. ساعت از ده ونیم گذشته و همه چیز عادی به نظر می رسد تا اینکه آقای رئیس به نکته عجیبی اشاره می کند. پزشکیان درباره میزان صحیح آرای عباس آخوندی در روز رای اعتماد می گوید: «در روز رای گیری برای صلاحیت وزرای پیشنهادی، درباره آخوندی اعلام شد که 188 رای موافق، 75 رای مخالف و 14 رای ممتنع از مجموع 288 نماینده حاضر در جلسه اخذ شده که باید بگویم اشتباهی در این زمینه رخ داده است؛ به نحوی که آخوندی با 198 رای موافق، 75 رای مخالف و 14 رای ممتنع از مجموع 288 نماینده حاضر تصدی وزارت کشور را بر عهده گرفته است». فاش شدن این واقعیت که هیئت رئیسه مجلس در خوانش تعداد آرای عباس آخوندی اشتباهی چنین فاحش داشته، صدای نمایندگان را درمی آورد. نخستین اعتراض این است که باید آرای حبیب الله بیطرف نیز بازبینی شود.به ویژه اینکه حالا سوای ماجرای شمارش آرا، زمزمه هایی از لابی ها در صحن از سوی برخی نمایندگان، خط زدن رای موافق برای بیطرف و گشتن بین صندلی ها برای تغییر رای نمایندگان به گوش می رسد. به گفته علی مطهری، گویا آرای بیطرف پس از شمارش افزایش یافته است؛ اما نه به آن میزان که بتواند در وزیرشدنش تاثیرگذار باشد.روایت اکبر رنجبرزاده، عضو هیئت رئیسه مجلس، از واکنش ها پس از نشر این خبر، این است: «برخی نمایندگان خواهان بازشماری آرای وزیر پیشنهادی وزارت نیرو شدند. این موضوع دیروز در صحن علنی مطرح شد و پزشکیان که اداره جلسه را بر عهده داشتند، با بازشماری موافقت کردند و آرای بیطرف با حضور تعدادی از اعضای سه فراکسیون مجلس و بنده بازشماری شد». سرنخ هایی از مخدوش بودن و خط خوردگی آرای بیطرفاما پشت پرده مخدوش بودن آرای بیطرف، سناریویی نهفته که سرنخ هایش در لابه لای سخنان دو نماینده عضو فراکسیون امید عیان می شود. محمدرضا تابش در همین زمینه به «شرق» گفته: «در موضوع رای مربوط به بیطرف، مسئله را قومیتی می بینم؛ اما در همان ماجرا هم خطاهایی صورت گرفته که به هیئت رئیسه گفته ایم و منتظر رسیدگی هستیم». تابش به ایسنا هم گفته: «درباره آرای آقای بیطرف از هیئت رئیسه خواستیم موضوع را بررسی کند؛ زیرا به نظر می رسد جناح رقیب در تفوق مسائل منطقه ای بر فراکسیونی است و سعی کرد آرای مثبت را با مذاکره و گشتن بین صندلی ها، تغییر دهد که شواهدی هم در این زمینه وجود دارد».در همین حال، غلامرضا حیدری نیز به «شرق» می گوید: «این نکته نیز مطرح است {که واقعا امیدوارم صحت نداشته باشد} که برخی اعضای فراکسیون قومیتی سراغ نماینده ها رفته اند و از آنها خواسته اند رای مثبت خود به بیطرف را خط زده و رای منفی کنند. این مسئله به دلیل وجود مستندات و کاغذها، امکان پیگیری دارد. هیئت رئیسه می تواند سراغ نسخه های رای اعتماد رفته و تعداد خط خوردن را بررسی کند. به عنوان نماینده، امیدوارم چنین نکته ای صحیح نباشد؛ چرا که شان نماینده این نیست که چنین رفتارهایی بکند». آرای جهرمی بازشماری نشددرخواستی برای شمارش آرای محمدجواد آذری جهرمی در کار نبوده؛ بااین حال رنجبرزاده گفته: «برخی دوستان نماینده درباره آرای وزیر ارتباطات و فناوری اطلاعات اعتقاد داشتند که یک رای مخدوش نیز باید به عنوان رای موافق محسوب شود؛ اما ما به همان نظر کمیته های سه نفره قائل هستیم».آذری جهرمی، وزیر جوان با 152 رای موافق وزیر ارتباطات شد؛ یعنی اگر هشت نفر کمتر در بهارستان به او رای می دادند، او امروز جوان ترین وزیر کابینه حسن روحانی نبود؛ اما نکته عجیب این است که با وجود رای لب مرزی او، هیچ کس خواهان بازشماری آرای جهرمی در بهارستان نبود؛ آن هم در شرایطی که یکی از پرتعدادترین آرای باطله؛ یعنی 9 رای، به اسم او به صندوق ریخته شده است.رنجبرزاده درباره جزئیات بازشماری آرای بیطرف به خانه ملت گفته: «در جلسه رای اعتماد به وزرا، تعداد آرای موافق وزیر پیشنهادی نیرو 133 رای قرائت شد که در بازشماری، آرای موافق به 131 رای به دلیل مخدوش بودن دو رای کاهش پیدا کرد. همچنین شش رای دیگر نیز به دلیل خط خوردگی مخدوش و باطله اعلام شده بود. در برگه های رای تاکید شده بود که خط خوردگی در برگه ها وجود نداشته باشد یا اگر مخدوش شد، واضح بنویسند که خط خوردگی دارد و رای موافق و نهایی خود را بنویسند تا در شمارش رای نمایندگان به درستی محسوب شود؛ اما خط خوردگی ها به نحوی بود که تشخیص رای درست ممکن نبود».او همچنین تاکید کرده: «با اینکه نمایندگان در بازشماری تلاش داشتند شش رای مخدوش به عنوان رای موافق محاسبه شود، از نظر ما چنین کاری ممکن نبود. از سوی دیگر، تغییر آرای موافق به 139 نیز تاثیری در نتیجه ایجاد نخواهد کرد».به گفته او: «در روز رای اعتماد از هر سه فراکسیون نمایندگان ولایی، مستقلین ولایی و امید افرادی به عنوان معتمدان، آرا را شمارش و برگه های نتیجه آرا را امضا کردند؛ بنابراین جمع بندی معتمدان سه فراکسیون درباره آرای بیطرف این بود که شش رای مخدوش است؛ درحالی که ما دو رای مخدوش دیگری را در بازشماری داشتیم». بازشماری آرای بیطرف و بررسی خط خوردگی ها واجب استحیدری درباره تجربه شخصی اش در مواجهه با نماینده ای که می خواسته رای مثبت او به بیطرف را منفی کند، نیز گفته «به نظرم رای منفی مجلس به بیطرف ریشه در مسائل آبی کشور داشت تا سیاست. نماینده ای نزد من آمدند و گفتند به هر کسی که شما می گویی من رای مثبت می دهم، فقط درباره بیطرف تو رای منفی بده که به نظرم این طور برخوردکردن در شان نماینده نیست. نماینده باید به جایگاه و وزانت صندلی اش آگاه باشد». او درباره اینکه آیا این امکان برای فراکسیون امید مجلس وجود دارد تا درباره خط خوردگی آرای موافق بیطرف به مخالف خواستار بازشماری آرای مجدد بیطرف شود، نیز گفته: «به نظر من واجب است. برای اینکه شبهه ایجادشده رفع شود، این کار واجب است». حیدری درعین حال تاکید دارد که در سابقه نمایندگی اش چنین تجربه ای را به چشم ندیده «آن دوره ها فضا فضای اعتماد بیشتر بود، شفاف تر بود. حالا فضا کمی تغییر کرده است». سوتی بزرگی بودعبدالرضا هاشم زائی اتفاق اخیر مجلس در شمارش اشتباه آرای عباس آخوندی و حبیب الله بیطرف را یک سوتی بزرگ می داند که درخور جایگاه مجلس نیست. به گفته او «اصل من همیشه در زندگی بر اعتماد به طرف مقابل بوده؛ اما خروجی این خطاها بدون شک در افکار عمومی تاثیر منفی می گذارد. مجلس باید دقیق و بدون خطا کار کند».غلامرضا حیدری، عضو فراکسیون امید مجلس نیز از شنیدن خبر متعجب است و به «شرق» می گوید «این بار خواستند خطا را کمتر کنند. پیش تر برای هر نماینده سه کارت موافق و مخالف و ممتنع به سه رنگ بود که اسم وزرا را می نوشتند. این بار اسم وزیر بود و سه گزینه در یک کاغذ که باید مخالف، موافق و ممتنع را تیک می زدی. گویا اسم هایی از قلم افتاده است. آنچه مسلم است، این است که اشکال به هیئت رئیسه مجلس وارد است و یک مقدار شان مجلس را خدشه دار می کند. به ویژه شنیدیم آرای بیطرف هم بیشتر بوده که این اتفاق عجیبی است». او در پاسخ به اینکه در شبکه های اجتماعی نکاتی از جانب کاربران مطرح شده و واکنش شما به نشر این خبر و بیان خطای مجلس در شمارش آرای آخوندی چیست، گفته «صادقانه بگویم ذهن من شبهه ناک شده است. خیلی تاسف دارد. بی اختیار این شبهه در ذهن آدم ایجاد می شود». مورد عجیب 45 رای باطله45 رای باطله در شمارش آرای نمایندگان نکته ای بود که به شدت جلب توجه می کرد. علی مطهری تاکید دارد که رای باطله ممکن است به دلیل نبود شفافیت و خط خوردگی پیش بیاید. البته گاهی برخی نمایندگان ممکن است که در برگه فرد دیگری دست ببرند؛ اما این موارد خیلی کم است؛ ولی می توان طبق اظهارات رئیس مجلس انتخابات در مجلس را در مقاطع آینده به صورت الکترونیکی برگزار کرد تا اشکالات کمتری مشاهده شود؛ اما در آیین نامه تاکید شده که رای گیری باید به صورت مخفی انجام شود و در این مسیر اتاق فرمان در جریان نحوه انتخاب و رای گیری نمایندگان قرار دارد. او همچنین در جمع خبرنگاران می گوید: «پس از پایان رای گیری و شمارش آرا مشخص شد که به میزان 10 رای آرای آخوندی کمتر شمارش شده است؛یعنی تعداد موافقان وی 198 رای بوده که 188 رای اعلام شده است؛ اما درباره میزان آرای وزیر پیشنهادی نیرو تعدادی از آرا به ظاهر به میزان رای کلی اضافه شده؛ اما تاثیری در نتیجه آرا نداشته است». به گفته او «در گذشته نیز آرا ممتنع و باطله وجود داشت؛ یعنی فردی ممکن است در زمان رای گیری به نظر قطعی دست پیدا نکرده و ممتنع رای دهد، البته ممتنع مخالف حساب می شود؛ اما هر فردی در زمان رای گیری باید حتی با استفاده از نظر مشاوران متخصص رای موافق یا مخالف خود را اعلام کند؛ بنابراین رای ممتنع خیلی وجاهت ندارد». اشتباه مجلس دهم در خوانش آرای عباس آخوندی حالا خاطره های مشابه را به ذهن متبادر می کند. نمونه اش ماجرای رای اعتماد به صادق محصولی در آبان 87 است. او با نیم رای از مجلس هشتمی ها رای اعتماد گرفت و وزیر کشور دولت نهم شد. محصولی تنها تا زمان برگزاری انتخابات 88 وزیر کشور بود و بعدا جای خود را به مصطفی نجار داد؛ اما ماجرای آن نیم رای چه بود. محصولی توانسته بود در جلسه رای اعتماد 138 رای موافق در برابر 137 رای بگیرد. علی لاریجانی به عنوان رئیس مجلس بعد از آن جلسه در توضیح قانونی بودن این رای گفته بود: «138رای سفید در مقابل 137 (نصف 275 نفر حاضر در جلسه) نه اقل است، نه مساوی پس اکثری است». لاریجانی در کنفرانس خبری خود سعی کرده بود با توضیح چندباره این مسئله نمایندگانی را که به این موضوع به لحاظ حقوقی اشکال وارد می کردند و معتقد بودند که انسان یا رای او تجزیه پذیر نیست که آن را از یک به نیم تقسیم کنیم، با همین استدلال قانع کند که اگر در هیئت مدیره ای پنج نفره، سه نفر در مقابل دو نفر رای مثبت دهند، در آنجا نصف را چگونه تفسیر می کنید، موضوع را خاتمه دهد. رئیس مجلس البته چندین بار تصریح کرد که شمارش آرای مربوط به رای اعتماد محصولی مبنا را بر اکثریتی گذاشتند که تفسیر آن براساس آیین نامه داخلی بیش از نیمی از نمایندگان است و تفسیر از اکثریت به نصف بعلاوه یک مربوط به رای گیری های دیگر نظیر رای گیری در بیانیه هاست.
                