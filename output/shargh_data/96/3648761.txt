یک‌شنبه ۳۰ مهر ۱۳۹۶
-----------------------------------------
type_unknown
-----------------------------------------
نماینده اتحادیه میهنی کردستان از تحولات اقلیم بعد از همه پرسی می گوید: ما اشتباه کردیم
-----------------------------------------

                    سوم مهر، تاریخ برگزاری همه پرسی استقلال اقلیم کردستان بود؛ طرحی که بیشتر دولت های منطقه و جهان با آن موافق نبودند. از همان ابتدای طرح همه پرسی، پیشنهاد ایران تعویق آن بود تا آخرین واکنش که یک روز قبل از برگزاری همه پرسی، علی شمخانی، دبیر شورای امنیت ملی، از مسدودشدن مرزهای هوایی کردستان عراق خبر داد. البته قبل از آن هم ایران در دیدار با نمایندگان اقلیم کردستان که با هیئتی به ایران آمده بودند، درباره طرح جایگزین گفت وگو کردند. سردار قاسم سلیمانی، فرمانده سپاه قدس ایران، هم در دیدار با مسعود بارزانی از طرح پیشنهادی ایران گفته بود. موضع ترکیه هم درباره همه پرسی در اقلیم کردستان مخالفت بود؛ مخالفتی صریح و آشکار، اما با همه این مخالفت ها، همه پرسی در اقلیم کردستان عراق برگزار شد. حالا عراق روزهای پرتنشی را پشت سر می گذارد؛ تنش از اربیل به کرکوک رسیده و دامنه آن از کرکوک به اربیل بازگشت. حیدر العبادی، نخست وزیر عراق، بعد از یک جلسه امنیتی به نیروهای عراقی دستور داد عملیات بازپس گیری کرکوک را آغاز کنند. در پی این دستور، نیروهای نظامی عراق که در روزهای اخیر با تجهیزات نظامی در مرزهای کرکوک مستقر شده بودند، وارد شهر شدند و پس از عقب نشینی پرحرف وحدیث پیشمرگه های کرد، توانستند چند موضع مهم را در جنوب کرکوک به تصرف خود درآورند. براساس بیانیه ارتش عراق، این نیروها توانستند پایگاه نظامی «کی1»، میدان نفتی «بابا گورگور»، ساختمان های شرکت نفت شمال، یک نیروگاه برق و مجتمع های صنعتی را تصرف کنند، اما در اربیل صدای دیگری به گوش می رسد؛ رئیس اقلیم کردستان عراق در اولین واکنش رسمی پس از درگیری در کرکوک با صدور بیانیه ای اعلام کرد پیشروی های نیروهای دولتی در کرکوک به دلیل «خیانت» یکی از احزاب کرد بوده است؛ سخنی که به طور غیرمستقیم «اتحادیه میهنی» را هدف گرفته بود. روز گذشته، «بافیل طالبانی»، فرزند جلال طالبانی فقید و از اعضای ارشد حزب اتحادیه میهنی کردستان، در گفت وگو با شبکه «فرانس 24»، این سخن بارزانی را «ادعایی بی اساس» خواند. ناظم دباغ، هم در گفت وگو با «شرق» به این مسئله پاسخ می دهد و از تحولات اقلیم کردستان عراق بعد از همه پرسی استقلال می گوید. او این همه پرسی را اشتباهی می خواند که درنتیجه بسته بودن پارلمان اقلیم کردستان و مشاوره های بد به مسعود بارزانی رخ داده است. او معتقد است سیاست مداری که برای فردای تصمیم خود برنامه نداشته باشد، بی سواد است. بعد از پایان همه پرسی طرح جایگزین آمریکا، انگلستان، فرانسه و سازمان ملل در پارلمان کردستان که بعد از دو سال تعطیلی، بازگشایی شده است، رای نیاورد و اقلیم کردستان همچنان بر خواسته خود، پذیرش نتیجه همه پرسی، تاکید دارد. آخرین موضع دولت عراق این است: دادگاه عالی فدرال عراق دستور توقف برگزاری همه پرسی استقلال اقلیم کردستان را صادر کند. در این وضعیت، با «ناظم عمر دباغ»، نماینده اتحادیه میهنی و اقلیم، به گفت وگو نشستیم.تحولات به سرعت در اقلیم کردستان عراق رخ می دهد.بله! متاسفانه این طور است. نباید این اتفاقات در اقلیم کردستان عراق می افتاد؛ البته از روز گذشته، وضعیت به ثبات نسبی برگشته است. عراق با همکاری و توافق دسته جمعی نیروهای آمریکایی و کشورهای منطقه توانست تاحدی نیروهای پیشمرگه را از مناطق کرکوک و مناطقی که قبل از جنگ داعش در اختیار دولت مرکزی بود و بعد از آن به دست کردها افتاد، بیرون کند. این مناطق از خانقین تا سنجار، چاه های نفت زمار و باشیق است. همچنین حکومت اقلیم کردستان در اطلاعیه ای، پذیرش پیشنهاد نخست وزیر عراق را برای مذاکره طبق قانون اساسی عراق اعلام کرده است. منتظر هستیم شرایطی فراهم شود تا نماینده های حکومت اقلیم کردستان با نماینده حکومت مرکزی بغداد جلسه مشترک برگزار کنند. چرا متاسفانه؟ این دو جنبه دارد؛ اول به دلیل اینکه ما نتوانستیم به خوبی مشکلات و خطراتی را که قبلا دوستان کرد، درباره خطر برگزاری همه پرسی به آنها اخطار داده بودند در نظر بگیریم. ما نباید همه پرسی استقلال خواهی را برگزار می کردیم. برگزاری همه پرسی واکنش های بین المللی را در پی داشت، اگرچه با میانجیگری آنها حمله نظامی بغداد به اقلیم کردستان خنثی شد. حالا باید در چارچوب قانون اساسی عراق، مشکلات خود را حل کنیم و باید به قبل از سال 2014 برگردیم؛ یعنی جغرافیای اقلیم کردستان که حکومت اقلیم آن را در نظر داشت، کوچک تر شد. شاید مرزهای ما به سال 2003 میلادی برگردد؛ یعنی قبل از فروپاشی صدام حسین. چرا اقلیم کردستان عراق، به پیشنهادهای قبل از برگزاری همه پرسی برای به تعویق انداختن آن بی توجه بود؟ اشتباه دقیقا همین است؛ باید بپرسیم چرا رئیس اقلیم کردستان به پیشنهادها و طرح های جایگزین بی توجهی می کرد و دلیل این پافشاری بر برگزاری انتخابات چه بود؟ شاید دلیل اصرار رئیس اقلیم کردستان به این مسئله، مشاوره ها و رایزنی هایی است که به دور از واقعیت های سیاسی انجام می شد. مسعود بارزانی، تنها این تصمیم را نگرفته است، همه گروه هایی که در اقلیم کردستان هستند و کسانی که به او مشاوره می دادند به یک اندازه در این مسئله خطاکارند. این افراد یا از سیاست بین المللی اطلاعی نداشتند یا از این رویه منظور خاصی داشتند. چه منظوری؟ به هرحال اینها می خواستند کرد را به مسیری یا بازی بین المللی ای بکشانند که در نهایت مجبور شوند قانون اساسی عراق را بپذیرند؛ در اینجا فدرالیسم به فدرالیسم حقیقی برمی گردد. یعنی دولت مرکزی درباره سیاست دفاعی، مالی و خارجه تصمیم می گیرد. کرد اختیارات قبلی خود را از دست می دهد. ما قبلا اختیاراتی در حد یک دولت داشتیم ولی بعد از این ممکن است حتی دفتر نمایندگی اقلیم کردستان در کشورهای مختلف هم پابرجا نماند و در دل سفارت عراق در تهران تعریف شود. قانون اساسی اجازه دفتر مستقل به اقلیم کردستان را نمی دهد. مشاوران آقای بارزانی چه کسانی بودند؟ فعلا صلاح نیست این افراد را اسم ببریم؛ این افراد یا اطلاعی دقیق از مسائل سیاسی ندارند یا اینکه واقعا می خواستند کردستان را به بحرانی سوق دهند که نتیجه آن محدودیت برای کردها باشد. این نوعی پاک کردن صورت مسئله یا سلب مسئولیت از افراد رده بالای سیاسی است؟ بالاخره کردستان به مسیری رفت که اتحاد بین کشورهای منطقه خیلی به سرعت انجام شد. کشورهای اروپایی و سازمان ملل هم با بغداد همراهی کردند. در این مشکلات چندروزه، آمریکایی ها مدام می گفتند باید کردها به مذاکره با بغداد برگردند و در چارچوب قانون اساسی عراق، به حفظ وحدت با بغداد یاری رسانند. این پیام ها مشخص است؛ یعنی این دولت ها سیاست های قبل از 16 اکتبر کردستان را پذیرا نیستند. اتحادیه میهنی کردستان عراق چه راهبردی را در پیش داشت؟ به نظرم رهبری اتحادیه میهنی کردستان عراق، باید بیشتر به مشورت ها و پیام هایی که از کشورهای دوست داده می شد توجه می کرد ولی متاسفانه از زمان بیماری مرحوم مام جلال طالبانی، اقلیم کردستان با خلا رهبری ایشان روبه رو شده اند. آقای طالبانی سیاست مداری واقع گرا بود و به خواست فردی توجه نداشت. او جدایی طلبی کردستان را رویایی می دید که ممکن است در خواب تعبیر شود نه در واقعیت. تاکید طالبانی بر حفظ وحدت عراق در چارچوب قانون اساسی عراق بود و اینکه در پارلمان عراق به حقوق اساسی همه مردم و کردها توجه شود. یعنی باید با بغداد توافق استراتژیک داشته باشند. البته حرکت اخیر اقلیم کردستان واکنشی به رفتار نادرست بغداد با اقلیم بود، اما این واکنش اعلام شد. یعنی چه؟ یعنی مدام تاکید کردند که باید بتوانیم همین مسائل را زمینه جدایی از بغداد قرار دهیم. اشتباه دقیقا همین جاست. اتحادیه میهنی چه رویه ای را دنبال می کرد؟ در کل رویای اتحادیه میهنی کردستان برای آینده در چارچوب آرمان هایی که داشت، تامین و دسترسی به حقوق خود در چارچوب قانون اساسی و حق تعیین سرنوشت بوده است. درون اتحادیه عده ای مخالف برگزاری همه پرسی بودند و عده ای از آن حمایت می کردند. جماعت کومله اسلامی و حرکت تغییر هم مخالف برگزاری همه پرسی بودند. کل گروه های سیاسی با استقلال کردستان موافق هستند اما با رویه و زمان برگزاری همه پرسی توافق نداشتند. اما روز قبل و بعد از برگزاری همه پرسی مسئله کاملا متفاوت شد؛ یعنی خیلی از گروه ها حتی در خود اتحادیه هم اصرار به این کردند که همه پرسی به تعویق بیفتد یا اینکه بعد از پایان همه پرسی گفتند نباید به مسائل بعدی دامن زد و باید با بغداد در چارچوب قانون اساسی توافق کنیم. در درون اتحادیه تک صدایی نبود و صداهای مختلفی به گوش می رسید. کدام دیدگاه در درون اتحادیه در اکثریت بود؟ اکثریت با کسانی بود که مخالف برگزاری همه پرسی بودند. آیا اربیل از این مخالفت ها مطلع بود؟ کاملا اطلاع داشتند. چرا توجهی نکردند؟ شاید پاسخ به این چرایی خیلی زود باشد؛ حتما او هم دلایل خاصی برای این اکراه دارد. شما قبلا در گفت وگو با «شرق» رفراندوم را استراتژی خوانده بودید نه تاکتیک. من به عنوان نماینده اقلیم کردستان، به عنوان سخنگو عمل کرده ام. ولی نظر شخصی من همان است که درگفت وگو با «فرانس پرس» گفتم. همه پرسی یک راه برای مبارزه است ولی همه راه ها نیست. مبارزه راه دیپلماسی و مردمی هم دارد. باید رهبری مردم، بتواند و بداند چه شرایطی برای پاسخ مثبت به مردم را بداند. رهبری کرد این پاسخ به مطالبات مردم را نمی دانست. این عدم اطلاع را چگونه توجیه می کنید؟ رئیس اقلیم کردستان در جنگ داعش این اطمینان را پیدا کرده بود که اروپا و آمریکا بار دیگر به آنها تسلیحات خواهند داد. آنها فکر می کردند اروپا و آمریکا همان رفتاری را با اقلیم خواهند داشت که در زمان مبارزه با داعش داشتند. ولی من چندین بار گفته بودم که در چارچوب جنگ داعش این کمک ها انجام می شد. اروپایی ها به عنوان ابزار جنگ به ما نگاه می کردند؛ آنها فکر نمی کردند ما با عراق مشکل سیاسی داریم. من معتقد بودم جنگ با داعش که تمام شود مشکلات کردستان بیشتر خواهند شد و همین گونه هم شد. ما باید خیلی مواظب باشیم وگرنه دشمنان از این خطاها استفاده خواهند کرد و یکی از همین اشتباه ها، برگزاری همه پرسی بود. ایران، عراق و ترکیه الان باهم متحد هستند؛ اگر کرد باعث امنیت در منطقه نشود مسلم است که آنها علیه کرد متحد خواهند شد. تعطیلی پارلمان کردستان چقدر بر این تصمیم که شما آن را اشتباه می خوانید، تاثیرگذار است؟ اگر پارلمان باز بود و همه چیز همان جا بررسی می شد، این اشتباه پیش نمی آمد. پارلمان دو سال بود که تعطیل بود. چرا؟ پارلمان کردستان واقعی نبود، فراکسیون ها دستورات حزبی می گرفتند و بعد دسته جمعی رای می دادند. یکی از مشکلات قانون اساسی کردستان بود؛ در قانون اساسی اقلیم باید تکلیف رئیس اقلیم مشخص می شد که آیا باید در بیرون پارلمان انتخاب می شد یا توسط پارلمان و اختیارات رئیس اقلیم هم محل بحث بود. برای حل این مسئله، طرح تجدیدنظر ارسال شد؛ وقتی دیدند که ممکن است این طرح رای بیاورد، پارلمان تعطیل شد. یعنی حزب دموکرات؟ بله! من بارها هم شنیده بودم که حزب دموکرات گفته بود که این بهترین امتیاز و اختیاری است که ما به دست آورده ایم؛ برای همین بهتر است که پارلمان کردستان تعطیل باشد. اگر پارلمان باز بود حتما اتفاق دیگری می افتاد؛ مثلا احزاب کرد نمی خواستند همه پرسی در این تاریخ انجام شود. اگر پارلمان، پارلمان واقعی بود این اختلاف نظرها همان جا مطرح می شد. البته کردها مخالف استقلال نیستند. من هم آن زمان گفتم هرکسی رای به استقلال کرد ندهد خیانت کرده است؛ یعنی بین بله و خیر به همه پرسی ما حتما بله می گفتیم. خود من بیش از 50 سال است که مبارزه می کنم و این مبارزه برای استقلال و حقوق سیاسی است. گفته می شود رئیس اقلیم از تغییر موازنه قدرت در کردستان اطلاعی نداشتند. من اصلا این را قبول ندارم؛ مگر می شود کسی بر جایی حکومت کند و از تغییرات و کم و کاستی های آنجا اطلاعاتی نداشته باشد. پس اصرار بر برگزاری همه پرسی و در نهایت عقب نشینی از کرکوک چه معنا دارد؟ این سوال خود من هم هست که باید پاسخ داده شود؛ من هم می پرسم آیا هیچ مدرکی دال بر نتیجه مثبت این اقدام وجود داشت؟ ما گفته بودیم ایران و ترکیه و عراق علیه کردستان متحد خواهند شد؛ یکی با بستن آسمان و دیگری با بستن زمین و یکی دیگر نیز دنبال حمله نظامی است، اما ایران در حمله پیش دستی نمی کند. پاسخ چه بود؟ آنها می گفتند این تهدیدها چند روز بیشتر طول نمی کشد. ما چند تاییدیه می گیریم تا استقلال محقق شود. حزب دموکرات از خیانت اتحادیه میهنی می گویند؛ اگر اتحادیه همراهی می کرد، این اتفاق در کرکوک نمی افتاد؟ من از این گفته ها متاسفم؛ کسانی که این حرف ها را می زنند می خواهند خیانت های خودشان را پرده پوشی کنند. در کرکوک در شب اول حمله، اتحادیه میهنی کردستان، طبق گفته فرماندهان ارشد اتحادیه، 102 شهید و 200 زخمی داده اند. آنها چه توافقی کرده اند که بدون هیچ زخمی و شهیدی از هابانا تا بای حسن تا سنجار و زمار و... عقب نشینی کرده اند. یا 44 حلقه چاه نفت به بغداد تحویل داده اند؛ آنها با چه توافقی به کردستان خیانت کرده اند؟ اگر کار اتحادیه خیانت بود کار آنها 10برابر خیانت بود. به لحاظ مهمات و قدرت نظامی نیروهای اتحادیه با چه اسلحه و تکنولوژی می جنگیدند، ولی در مقابل آنها با جدیدترین تسلیحات می جنگیدند. چرا آنها در نیم ساعت شهر پرده را تحویل دادند؟ چرا مخمور و سنجار و شهرهای دیگر را خالی کردند؟ اتحادیه میهنی در کرکوک چه سیاستی را دنبال کرد؟ به نظر من سیاست اتحادیه میهنی در کرکوک سیاست عاقلانه ای بود. آنها نخواستند خسارت بیشتری تحمیل شود. البته کشاندن ارتش هم تا کرکوک جای سوال است؛ آیا ممکن است که اقلیم کردستان عراق از توانایی نظامی بغداد و همسایه ها بی اطلاع باشد. نیروهای دفاعی بغداد، مثل دوران حمله داعش به عراق نیستند و خیلی فرق کرده اند، اما اتحادیه تصمیم گرفت با کمترین خسارت کرکوک را خالی کند. اتحادیه در جلسه 16 اکتبر در شهر دوکا گفته باید با بغداد مذاکره کنیم. سوال دیگر هم این است که دکتر فواد معصوم در این جلسه حضور داشت و قرار بود پیشنهادها را به بغداد ببرد، ولی شب حمله شد و منتظر برگشت او به بغداد نشدند. اکثریت اتحادیه خواهان مذاکره با بغداد بودند، ولی در اتحادیه هم کسانی بودند که بارزانی را همراهی کردند. الان اربیل می خواهد با بغداد مذاکره کند؛ این طرح نسبت به طرح های قبلی چه امتیارها یا کمبودهایی دارد؟ خیلی نسبت به طرح های قبلی عقب تر است. متاسفم چرا طرح اولیه را قبول نکردند. طرفی که شکست می خورد باید بیشتر امتیاز بدهد و عراق به ما به چشم پیروز نگاه نمی کند. جامعه بین الملل هم به اقلیم کردستان نظر قبلی را ندارند. الان باید پایبند قانون اساسی باشیم. امروز مخالفان بارزانی از استعفا تا محاکمه می گویند؛ شما فکر می کنید آینده سیاسی رئیس اقلیم کردستان چه خواهد شد؟ من نمی توانم درباره این مسئله گفت وگو کنم؛ اما آنچه مهم است این است که کردها باید متحد شوند و صدای واحد و قاطعی داشته باشند. اتحادیه میهنی کردستان و حزب دموکرات کردستان باید بتوانند شریک سیاسی همدیگر باشند؛ مثل خیلی از کشورهایی که نظام چندحزبی یا دوحزبی دارند. الان در آمریکا حزب جمهوری خواه و دموکرات چنین تقسیم قدرت و همکاری ای را تجربه می کنند. گروه های سیاسی کرد باید لجاجت و خودخواهی را کنار بگذارند. طبق قانون اساسی عراق، اقلیم کردستان چه امتیازی می تواند از این توافق به دست آورد؟ طبق قانون اساسی عراق، اقلیم کردستان به طور فدرال اداره خواهد شد؛ نیروی نظامی و دفاعی، وزارت خارجه و مالی اقلیم در اختیار بغداد خواهد بود؛ یعنی بعد از این بغداد از ما امتیاز خواهد گرفت نه اینکه ما از آنها امتیاز بگیریم. من دیروز سخنرانی حیدرالعبادی، نخست وزیر عراق را شنیدم که اصلا اسمی از حکومت اقلیم کردستان نمی برد و به جای آن در ادبیات خود از هیئت اقلیم کردستان استفاده می کرد؛ قبلا هیئت حکومت اقلیم کردستان می گفت. این همان دادن یک امتیاز از اقلیم به بغداد است. چطور ممکن است که اقلیم کردستان عراق روز بعد از همه پرسی و حوادث بعدی آن را پیش بینی نکرده نباشد؟ سیاست علم است؛ کسی که فردای سیاست را پیش بینی نکند، بی سواد است. به نظر می رسد اختلاف قدیمی بین دموکرات ها و اتحادیه میهنی بار دیگر خود را نشان می دهد. اگر کردها اختلافی را مرتکب شدند نباید با دامن زدن به این اختلاف ها آن را بزرگ تر کرد. جناح های مختلف کردی به جای مقصرجلوه دادن یکدیگر بکوشند مشکلات را با هم رفع کنند. خلا وجود مام جلال طالبانی چقدر در این فضا احساس می شود؟ خیلی زیاد؛ این مشکلات درست مثل شوک برقی به اقلیم کردستان عراق بود تا بتوانند خطاهای خود را جبران کنند و با همدیگر وارد مذاکره شوند و کسی، کسی را مقصر جلوه ندهد. به عنوان سوال آخر، آیا می دانید چه کسی به عنوان دبیر کل حزب اتحادیه میهنی کردستان انتخاب می شود؟ من هنوز هیچ برآوردی ندارم؛ به ویژه با خروج دکتر برهم صالح که فهرست ائتلافی با شعار دموکراسی و عدالت ارائه داده بود؛ اما به دلیل اختلاف ها و فضای موجود در اقلیم کردستان عراق از ادامه کار انصراف داد.
                