چهار‌شنبه ۷ تیر ۱۳۹۶
-----------------------------------------
type_unknown
-----------------------------------------
نوکیسه هایی که شهرداری مدافع آنان است
-----------------------------------------

                    گروه جامعه: روزها قبل از انتخابات شورای پنجم و گمانه زنی هایی که در مورد نتایج انتخابات وجود داشت، جریان اصلاح طلب و البته جریان رقیب اما و اگرها و نگرانی هایی را درباره احتمالات پیش رو برای هر یک از لیست هایی که رای می آورند، داشتند؛ احتمالاتی که پس از انتخاب 21 عضو لیست امید در تهران؛ آن هم با قاطعیت، بیشتر شد. حالا اما در آستانه شروع شورای پنجم به نظر می رسد بررسی و مرور برخی اتفاقات و نگرانی هایی که در شورای اول هم وجود داشت می تواند بخشی از نگرانی های امروز را حل کند. موضوعاتی که مرور آنها از سوی دو عضو اصلی و تاثیر گذار شورای اول می تواند خواندنی باشد. محمد جواد حق شناس پیشنهاد دهنده این نشست بود و خودش هم در روزی تعطیل محمد عطریانفر و ابراهیم اصغرزاده را در روزنامه «شرق» همراهی کرد. آنچه در ادامه می آید بیان همین نگرانی ها و الزامات پیش روی شورای پنجم است. آقای حق شناس این نگرانی وجود دارد که چقدر احتمال ورود به حواشی سیاسی در شورا وجود دارد و آیا احتمال دارد اعضای شورا به این سمت کشیده شوند که از آن فضای تخصصی دور شده و فضا دوباره سیاسی شود؟ چقدر ممکن است دوباره این فضا از تخصصی بودن خارج و فضا سیاسی شود؟حق شناس: از زمانی انتشار لیست اسامی تا زمانی که نتیجه آرا اعلام شد، یکی از دغدغه هایی که در مجامع و نشست ها مطرح می شد، مقایسه این شورا با شوراهای قبل بود که شاید بیشترین واژگانی که شنیده می شود از سوی نیروهای زبده اجتماعی و حتی سیاسی بود. یک نوع مشابه سازی ای که می کردند این بود که شورای پنجم را از جهات متعددی با شورای اول مقایسه می کردند؛ یکی آنکه چندین بار شنیدیم بعد از دو دهه در فضایی قرار گرفتیم که هم دولت، هم مجلس و هم شورا در یک راستا قرار گرفته اند.فضای شورای اول کاملا گرایش اصلاح طلبی داشت و دولت هم دولت آقای خاتمی بود. این اتفاق را که بعد از تقریبا دو دهه در سال 78 و حالا 96 می بینیم این سوال را پیش می آورد که چه اتفاقی افتاد؟ بعد حدود 16 سال این بازگشت را در رویکرد مردم داریم. این اتفاقی که افتاد شاید نگرانی ایجاد می کرد، آنهایی که نگران بودند یک وضعیت پارادوکسیکال را می دیدند که افراد، هم رای دادند هم می ترسیدند، به صورتی که تلاش کردند لیستی تهیه شود؛ اما خود نیز نگران بودند. این نگرانی برای چیست؟ قضاوتی که در شورای اول در دوره چهارساله شکل می گیرد، تغییراتی که در شورا شکل می گیرد، خروج یک سری چهره های مطرح از شورا که بعد به مجلس و به دولت پیوستند، و سوءاستفاده ای که رقیب می کند و موضوع را به فضای رسانه ای می کشاند به نظر می رسد حول یک رفتار غیرحرفه ای شکل می گیرد شورای اول کارهایی که انجام داد و مصوباتی داشت که نتیجه اش درواقع در ذهن جامعه ماندگار شد، اما دلسردی ای که به وجود آمد به نظر من نتیجه اتفاقاتی بود که مشارکت به نزدیک 10 درصد رسید که شاهد پیروزی لیست آبادگران هستیم و شکست جریان اصلاح طلب. تحلیلی که وجود دارد این است که نگرانی ای که امروز وجود دارد این است که با وجود اینکه خوشحالیم، نمی توانیم نسبت به 14 سال دربه دری دوران سیاه و آبادگرانی و 14 سالی که تهران در تسخیر قرار گرفت و با تلاش بسیار آن را باز از تسخیر آن آبادگران خارج کردند و در اختیار جریان اصلاح طلب قرار دادند، بی تفاوت باشیم ما حداقل تلاش می کنیم این نگرانی ها دوباره به وجود نیایند.مسئله دیگر درباره خروج آقای محسن هاشمی از شوراست. همه شاید در پیام های متعدد می بینیم کسی می خواهد از لیست خارج شود یا کسی وارد شود که شاید بعدا مشکلی پیش بیاید و همین در تعامل با دولت، در تعامل با مجلس چه کار می خواهد بکند و جریان اصلاح طلبی که در مجلس و شورا نمایندگی دارد می خواهد چه کار کند. خود من که درحال حاضر در شورا انتخاب شدم و نهایتا مردم تهران رای دادند، چون رویکردم یک رویکرد در عرصه سیاست است و نمی توانم به این دغدغه بی توجه باشم. بیش از سه دهه از نزدیک با دوستان حاضر در این گفت وگو همراه بوده ام؛ همکار، هم فکر و هم نگاه بودم، تجربه این عزیزان و دغدغه هایشان به عنوان دو چهره شناخته شده عرصه سیاست ورزی و رسانه امروز خیلی می تواند به کار شورای پنجم بیاید، چون ترکیبی از دوستانی است که سوابقی دارند و تعدادی از نیروهای جوان که حتی ما خود نیز نام آنان را پیش از آنکه در لیست بیاید نشنیده بودیم. این دغدغه ها باعث شد گفت وگویی را که معطوف به چهار سال آینده و شوراست رقم بزند یا به نوعی ریل گذاری کند. خواستیم گفت وگویی باشد تا به کار مخاطبان شما و نگرانی هایشان بیاید.امروز سوال این است که اگر آقای اصغرزاده عضو شورای شهر بود، چه رفتاری را که در شورای اول انجام داده اند، انجام نمی داد و امروز چه رفتارهایی را که در پیش گرفته بودند، تایید و به عنوان راهنمای عمل پیشنهاد می کردند، اینها می تواند سوالاتی محوری باشد که امروز به ما کمک کند. سوالی که از آقای حق شناس پرسیدم این بود که چقدر در این فضا هستیم که شورا یک شورای تخصصی و به دور از حواشی سیاسی باشد. البته یک سری مسائل سیاسی خوب است؛ اما منظور همان حواشی است که ممکن است استحکام شورا را از بین ببرد. چطور این حواشی را کم کنیم؛ چون برخی از این افراد نیز جوان هستند و تا بخواهند زمان را طی کنند نیز ممکن است عمر شورا به پایان برسد؛ همان اتفاقی که در شورای اول نیز افتاد و این شورا بسیار جوان بود. برای دوری از این فضای سیاسی و تخصص گرایی چه باید کرد؟عطریانفر: ما چند نوع آسیب در شناخت شهروند رنج می بریم و اگر بتوانیم نگاه همه جانبه ای داشته باشیم، می توانیم مبدا پارسایی در عرصه زندگی مردم باشیم.اولین نکته اینکه ما چه بخواهیم چه نخواهیم، با وجود تاسیس نظام جمهوریت و سخن از مردم گرایی، به شدت اسیر نوعی اقتدارگرایی و تمرکزگرایی وحشتناک هستیم که نماد این دولت است؛ نه به مفهوم تاریخی بلکه به مفهوم فراتر از تاریخ. ببخشید این نماد وحشتی که عنوان می کنید وجود دارد، در این دولت است یا در همه دولت هاست یعنی درحال حاضر با آن دست به گریبان هستیم؟بله این بیماری و ناهنجاری است که ما را در کشورهای جهان سوم اسیر خودش کرده است. این رویکرد مدیریت در بدنه میانی و قاعده و پایه هرم رخ می دهد و این گسست در کجاست؟ در خط میانی که وجه نخبگانی را از حیز انتفاع ساقط می کند. عقلانیت فکر و اندیشه کنار می رود و عنصر وفاداری جایگزین می شود. اگر چه عنصر وفاداری خود در عرصه جنگ زیباترین نقش را ایفا می کند اما در عرصه زندگی روزمره ارزش و اهمیت خود را از دست می دهد و گوشه نشین می شود و ماموریتی ندارد و پدیده شورای شهر و شهرداری در همین لایه است و بسیار مهم است که اگر در این حوزه نخبگانی را که دستی در بدنه و قاعده دارند حذف کنید، دچار فروپاشی می شود و تصوری که باید داشته باشیم این است که این کلیت را چگونه ساماندهی کنیم و انتظار داریم اتفاقاتی بیفتد، اما در عمل هیچ اتفاقی نمی افتد. مثلا آقای اصغرزاده یادش هست در شورای شهر اول مدعی بودیم که ما مدیریت منابع آب را در دست بگیریم. دولت مستقر هم دوست و برادر بودند که می گفتند در خدمتتان هستیم؛ اما فقط شبکه توزیع آب را تقدیمتان می کنیم، می گفتیم شبکه آب که 30 درصد پرت آب دارد و زیان ده است، می گفتند، نه.یک نکته نیز درباره آقای حق شناس مطرح کنیم، آقای حق شناس من فکر می کنم که مردم نمی ترسند، ما نخبگان برانگیخته مردم نگرانیم. این مردم که می آیند رای شان با ارزش است. مردم رای شان را در در قبال آن دادند که دوست دارند اتفاقی بیفتد؛ با استحکام رای دادند. ما باید کار کنیم. جنس انتخابی که مردم می کنند، برای مجلس رای می دهند، برای دولت رای می دهند؛ اگرچه واقعیت شکل گیری این شوراها و نهادهای مدنی صنفی و اجتماعی است، اما نقش آنان سیاسی است و ما تا اطلاع ثانوی تحت تاثیر سیاست و سیاست ورزی در کشور هستیم. پس معتقدید آن را نمی توان حذف کرد و باید با آن کنار آمد؟خیر؛ می خواهم بگویم جنس انتخابی که مردم انجام می دهند، برای تدوین و برنامه و معیشت متفاوت است و در حوزه مدیریت شهری احتمالا باید اتفاقات دیگری رخ دهد.تجربه شکوهمندی را می توانم بگویم؛ در شهر مشهد ظاهرا آقای رئیسی رای می آورد اما در شورای شهر رای نمی آورد چون در دیگر این امر در شهرهای دیگر عمدتا همسو، سازگار و هم گراست اما در مشهد نشان می دهد مردم به این جمع بندی رسیده اند که آیا خواسته هاشان فارغ از سیاست، احزاب و افرادی است که آنها هم احترام دارند بین مردم. می گویند مخلص حزب کارگزاران و... هستیم اما در شورای شهر نگاه می کنم و تصمیم می گیرم که می خواهم براساس رای خودم کارم را انجام دهم. شورا می تواند سیاسی هم باشد اما باید در اولویتش مسائل تخصصی و اهداف مدیریت شهری باشد. مسئله این است که چطور می توان هر دوی این فضاها را با هم حفظ کرد و مشکلی هم ایجاد نشود؟ابراهیم اصغرزاده: آقای چمران معمار است؛ لااقل مشهور به این حرفه است. آقای قالیباف هم در 12 سال گذشته از بهترین متخصصان استفاده کرده است و کسی نمی گوید آقای قالیباف از افراد غیرمتخصص استفاده کرده است و طبعا این دو بیشتر از هر کسی دلشان برای حمل ونقل و آلودگی هوا می سوزد و دلشان می خواسته در این زمینه بهترین عملکرد را داشته باشند. اما چرا رای آقای قالیباف در تهران در هر دوره ای که برای انتخاب ریاست جمهوری شرکت کرده با این بیلان گسترده بسیار کم بوده است؟ مگر مردم تهران از این اقدامات خوششان نمی آید یا این اقدامات را ندیده اند؟ قطعا متخصصان و مهندسان می توانند یک پروژه شهرسازانه را طراحی و اجرا کنند اما از زاویه دیگر همین مهندسان بزرگ ترین ویرانگران عرصه سیاست هستند چون اقدام به سیاست زدایی از شهر می کنند. اقتدارگراها و کسانی که می خواهند شهر را به شکلی آمرانه اداره کنند حتما از متخصصان استفاده می کنند اما چرا امر تخصص صرفا در اداره تهران کفایت نمی کند و آدرس غلط به دموکراسی شهری می دهد؟ خواهید دید به واسطه سیاست زدایی از شهر و اقتصادی کردن لاینقطع و رادیکال فضاهای شهری، دائما فضاهای کالبدی شهر و منابع ذخیره و لجستیک آن بیشتر بلعیده خواهد شد.مسئله این است که مردم برای بهبود شرایط زندگی خودشان می خواهند به اشخاص و افرادی نمایندگی بدهند که حافظ منافعشان باشد و این نمایندگی باید دارای اثربخشی و ملموس باشد. متخصصان یا کسانی که وارد شورا می شوند، اگر مسئولیت نمایندگی منافع شهروندان را درک نکنند، تصمیماتشان موجب سلب مالکیت از دارایی های شهر و حقوق شهروندان می شود. تصور کنید مثلا بخش زیادی از مردم تهران خودرو ندارند و پیاده یا مستاجر هستند و مالکیتی بر مستغلات و مسکن ندارند؛ خب شما به من نشان دهید کدام عضو شورا منافع این گروه ها را نمایندگی می کند؟ در شوراهای تهران تاکنون هیچ شخصی نمایندگی افراد پیاده یا فاقد ماشین یا مستاجران را نداشته است. مردم در تهران با انواع تبعیض و تعارض منافع مواجه اند؛ انتظار دارند نمایندگانشان در شورا از حقوقشان دفاع کنند.اگر شورا جایگاه و نقش خود را کشف و سهم خود را در نمایندگی مردم ایفا نکند و مردم تاثیر ملموس شورا را احساس نکنند، نه فقط این شورا، بلکه دیگر دستاوردهای پروژه اصلاحات را هم از دست می دهیم. توجه کنید که ظهور احمدی نژاد محصول یک تصادف یا اتفاق نبود؛ احمدی نژاد از درون نافهمی و کج فهمی های ما در سیاست های شهری و شهرنشینی بیرون آمد. بعد از پایان جنگ، ما شهر را نمی شناختیم و بعضی دولتمردان فکر می کردند شهر مانند یک بنگاه است که باید از آن پول درآورد و اداره اش کرد. با سیاست خودکفایی شهرها یعنی بودجه دولتی قطع شود و شهر بتواند خودش را اداره کند. آن شهرداری موفق است که بتواند بهتر بنگاه داری و درآمدزایی کند. پس از جنگ این دیدگاه بود که شهرها باید از دولت جدا و مستقل شوند در حالی که دولت بیشترین استفاده را از شهر می کرد. این روند در این سال ها به بدترین شکل اجرائی شد و حالا با تهرانی به شدت پیش فروش شده روبه رو هستیم و مهم ترین دغدغه شورای پنجم فقدان منابع پایدار برای اداره شهر تهران خواهد بود.در سال ابتدایی دوره آقای کرباسچی درآمد شهرداری تهران از فروش رانت تراکم 44 میلیارد تومان بود که حدود 1،4 تولید ناخالص داخلی آن زمان می شد. رقم این رانت در دوره دوم صدارت آقای قالیباف به بیش از 12 هزار میلیارد تومان رسید که حدود پنج درصد تولید ناخالص داخلی کشور شده است. این رانت را یک گروه اقلیت کوچک نوکیسه و مالک زمین و مستغلات می بلعد و شهرداری هم در شوق این غارت با او شراکت می کند. پدیده ای که اینک با آن مواجهیم اقتصاد رفاقتی شهری است؛ یعنی بورژوازی مستغلاتی که خودش سواد ندارد اما می تواند تمام متخصصان را به کار گیرد تا برج های عظیم بسازند یا منطقه 22 را با آن شکل فجیع و تهوع آور خلق کند و به تهران بیفزاید. یعنی نوکیسه گانی که شهرداری در واقع مدافع آنهاست ولی در انتخابات صحبت از نمایندگی 96 درصد می شد.حالا ما با شورایی روبه رو هستیم که مردم تهران به صورت لیستی و فارغ از اینکه روی تخصصشان حساب کرده باشند به آنها رای داده اند. اگر بنا بود به تخصص توجه کنند، باید همین آقای چمران و دوستانشان را انتخاب می کردند. اما مردم تهران به یک جنبش اجتماعی و سیاسی رای دادند. مردم به این 21 نفر رای دادند تا در شهر مداخله کنند و مداخله در شهر فقط همراهی برای جمع کردن زباله نیست بلکه ایجاد بستر مشارکت عمومی در اداره شهر است. هیچ انتخابی در خلا برگزار نمی شود. برای درک واقعی تر تاثیر و نتایج انتخابات شورا در تهران باید به نقش واقعی نیروها، طبقات اجتماعی و مکانیسم های نهفته زیر پوست جامعه شهری اهمیت داد. چیزی که جامعه را به سوی یک انتخاب ساده و سریع می راند، فشاری است که معمولا برای تحمیل یک سبک زندگی خاص و مهندسی شده به جامعه وارد می شود که نه تنها مورد پسند مردم نیست بلکه دائما منجر به تحریک و تحقیر او می شود. سبک زندگی برای عموم مردم به خصوص طبقه متوسط بسیار مهم است. شهر پادگان نیست و مردم از اجبار گریزان اند و از مال خودسازی نوکیسه ها و فساد الیگارشی قدرتمند شهری متنفرند. باید توجه کرد که اگر شورا و شوراییان درباره تکالیف و اختیاراتشان آدرس غلط به مردم بدهند، آنها سریع متوجه می شوند.خیلی ها در این دوره می گفتند سیاسی کردن شورا و شهر به نفع مردم نیست و باید متخصصان را انتخاب کرد؛ اما مردم در تهران و بسیاری از شهرهای دیگر به سیاست ورزی شهری رای دادند. مسئله مهم این است که سیاست زدایی از شهر خطای بزرگی در راستای حفظ منافع غارتگران دارایی های شهر است. اداره شهر کاری است سیاسی و البته نه سیاسی کاری. مردم در انتخابشان تاکید کردند که افرادی را برمی گزینند که در اداره شهر، حق و منافع شان را به رسمیت بشناسند. کسانی که شهر را مانند یک بنگاه اقتصادی سودآور می بینند و با کالایی سازی محیط زیست شهری، دنبال درآمدزایی بیشتر هستند تا برای بهبود همان فضای زیست تخریب شده هزینه کنند، فهم و درکی صحیح از مدیریت شهر ندارند. نمی شود با پول مردم، میدان ولیعصر را که قطب خاطرات مردم این شهر بوده، تبدیل به پلازا کرد و بعد یک مدیر دولتی سر ساعتی مشخص در آن را باز و بسته کند. پلازا یا هر محیط عمومی شهر محل گفت وگو و حضور و حرکت بدون کنترل شهروندان است و شهرداری تهران هنوز این را نمی فهمد.مردم به مشارکت و شفافیت در امور شهر خودشان اهمیت می دهند. کسی از مردم سوال نکرد آیا پل طبقاتی صدر ضروری است، همیشه درباره چگونگی اجرا صحبت شده؛ اما درباره چرایی آن هیچ توجیهی صورت نگرفت و اگر گفته شد برای کاهش بار ترافیک ضرورت دارد، پس از اجرا و تشدید ترافیک این استدلال هم نقض شد. این پل از نظر فنی، افتخارآمیز است؛ اما چقدر مردم آن را می خواستند؟ چقدر به درد مردم این محلات و سایر نقاط شهر خورده است؟ من همین جا به شورای پنجم شهر تهران می گویم اگر می خواهید شهردار نگاهی از بالا به شهر داشته باشد و برایتان از جیب اهالی شهر درآمدزایی کند، بهتر از قالیباف پیدا نخواهید کرد؛ اما اگر می خواهید شهر را دموکراتیک تر اداره کنید و مردم را در امورات زندگی خود مشارکت دهید، باید دست به انتخاب شجاعانه ای بزنید. مطمئن باشید نابرخورداری اهالی شهر، نابرابری و بی عدالتی در شهر، با شهر فروشی و تکیه بر قانون عرضه و تقاضا، وضعیت فجیعی را در تهران پدید خواهد آورد که نتایج آن گریبان همه ما را اعم از اصلاح طلب و اصولگرا خواهد گرفت. عقب نشینی اساسی اصلاح طلبان از سیاست مبتنی بر عدالت شهری و واگذاری منافع عمومی به نیروهای بازار، موجب قطبی شدن جامعه شهری و ناامیدی شهروندان از اندیشه اصلاح طلبانه در سطوح ملی خواهد شد. حدود 11 میلیون نفر در حواشی مرزهای شهر تهران هستند که هشت میلیون نفر از آنها بدمسکن هستند و از خدمات شهری کم بهره یا بی بهره اند. حاشیه نشینی تنها به جغرافیای شهر خلاصه نمی شود بلکه دامنه حاشیه نشینی اجتماعی و سیاسی از آن بسیار گسترده تر است و شامل تمام گروه های اجتماعی ای می شود که در شهر زندگی می کنند ولی دائما احساس تبعیض و تحقیرشدگی می کنند. ما با شورایی مواجه هستیم که فضایی سیاسی دارد؛ ولی می خواهد مردم را هم مشارکت دهد و راهی متفاوت از این سال ها را برود. حالا چطور می توان این لبه های سیاست ورزی را داشت و نگران سیاسی کاری نشد و نیاز شهر را هم برآورده کرد؟حق شناس: دوستان پاسخ خوبی به این حرف داشتند که دائما تکرار می شد. شهر تنها نیاز به افراد تکنوکرات و متخصص دارد و به نوعی تلاش داشتند که سیاست زدایی کنند. البته ساحت سیاست را کلا نفی نمی کنند؛ بلکه می گویند آنچه را که ما می دانیم و درست می دانیم، عین سیاست است و در ادامه همان را عین دیانت می دانند و جریان رقیب که این را نمی پذیرد، رد می کنند و انگ غیردینی هم می زنند. در این معنا تلاش می کنند که هسته محافظت شده را که مرکزیت آن برای خودشان است، تعریف کنند تا هر کسی وارد این محدوده شد، می گویند این جزء ماست و هر کسی بیرون آن، می گویند نه مردم را دارد و نه دین دارد که این خط کشی نگران کننده است؛ اما مردم این روند و برنامه را به هم می زنند و در انتخابات 94 و 96 الگوی انتخاباتی دیگری را رقم می زنند و مردم یاد گرفتند که به جای قهرکردن، به شکل دیگری وارد میدان شوند. مردم تهران نشان می دهند که ناراضی هستند و با این رای این نارضایتی و رنج را نشان دادند. آسیب های اجتماعی و اقتصادی و شهری به عنوان لکه های بزرگی از مشکلات و گرفتاری های شهر تهران و مردم هستند که با آن دست به گریبان هستند و مردم در عمل دیده اند که دردشان را نمایندگانشان ندیده اند و در انتخابی متفاوت می خواهند شرایط را تغییر دهند. مردم در انتخابی جدید دوباره سراغ جریانی رفته اند که در عمل نشان داده که صداقت داشته و دروغ نگفته و حتی به قیمت حذف جریان خودش و کناررفتن از قدرت پای منافع مردم ایستاده است و عهدش را با مردم نگه داشته است. چالش اصلی ای که پیش رو است، انتخاب شهردار و موارد نگران کننده در این مسیر است که باید با استفاده از تجربه شورای اول درباره آنها پیش رفت و لازم است به بیانی گفته شود و یادآوری کنیم. این موارد مهم شامل ویژگی های شخص شهردار و عوامل مهم درباره دولت و ارکان دیگر نظام می شود که بهتر است درباره آنها صحبت کنیم.عطریانفر: در لوور مجسمه بزرگی از داوود قرار دارد که حدود پنج متر ارتفاع دارد و میکلانژ سالیان سال طول کشید تا آن را ساخت. در پایان این نقش آفرینی خود با یک چوب تعلیمی به پیکر نگاه کرد و ابتدا از خلق اثر خودش لذت برد و خود را تحسین کرد و در پایان به مچ پای داوود زد و گفت «ای داوود، من که مویرگ های تن تو را هم آفریده ام، چرا با من سخن نمی گویی!» یعنی در عین تحسین و ارتباط بخشی به این هنر خود عجز خود را از این اثر که ناتوانی در جان بخشی است، بیان می کند. نسبت ما با مدیریت شهری هم همین است که آقای اصغرزاده به بیانی مطرح کردند که چرا داوود ما با ما حرف نمی زند، چرا داوود شهر روح ندارد و فقط به خشونت و سختی و وجوه ظاهری بها می دهد و در درون تهی است.ما تجربه چهار شورا را داریم که دو جریان هستند؛ شورای اول با یک جریان و شوراهای دوم، سوم و چهارم که جریان مجزایی هستند. نقش شورا در این بدن، قلب و مغز است و نقش شهرداری، اجزای بدن است که امورات را انجام می دهد که این دو باید با هم ترکیب شوند و ترکیب این دو با هم ارگان زنده ای به نام شهر را ایجاد می کند. در چنین موقعیتی اصلا مهم نیست چه کسی کجا باشد، به عبارتی، قبل از اینکه چه کسی انتخاب شود، به تکالیف و مسئولیت ها باید دقت کنیم. در شورای نخست، دو رکن شورا و شهردار را با هم داشتیم، اما همه ارکان شهرداری تهران در چنگال شورای شهر بود و نمی توانست نفس بکشد؛ چراکه شورای اول، شورای مقتدری بود. همان زمان یک بار آقای خاتمی ما را دعوت کرد تا درباره شورای اول صحبت کنیم، من غیرت دفاع از شورایم گل کرد و گفتم مشکل ما خود شما و دولت هستید و اینکه شما 15 نهنگ را در یک آکواریوم جمع کرده اید که میدان فراخی برای کار نداشتند. تعارضات ما شخصی نبود؛ چون محیط و جای کار نداشتیم و ظرفیت قانونی نبود و محدودیت ها زیاد بود، اولین موجود ضعیفی که دم دستمان می رسید، لت و پار می کردیم. حتی اگر خودتان آن شهردار را انتخاب کرده بودید؟عطریانفر: بله؛ حتی اگر خودمان انتخاب کرده بودیم. ملک مدنی و الویری در همین روند بودند. نمی خواهم کارها را تصدیق کنم، می خواهم بگویمم گرفتاری های شورای اول ناشی از افراد نبود، بلکه بازتاب شرایط بود. علت اینکه عبدالله نوری و بقیه از شورا رفتند این بود که احساس می کردند که دارندد ظرفیتشان را از دست می دهند. حتی خود من هم تا زمانی که رای برای ریاست دادند، همین احساس را داشتم و مثل عنصری منفعل در گوشه شورا نشسته بودم و بیشتر تماشاگر بودم. به عبارتی شورای اول شهردار را در کنترل خود داشت؛ اما چون تکلیف اجرائی نداشت، آن عنصر اصلی را نداشت و نتوانست کارآمد باشد. در سه شورای بعدی، دقیقا برعکس این شرایط را داشتیم، در چنگال قدرت شهردار، محذوف بودند و اصلا به حساب نمی آمدند. از همان زمان آقای احمدی نژاد، پیام این بود که قبل از آنکه شورا شهردار را انتخاب کند، شهردار انتخاب شده بود. بعد هم آقای قالیباف این اعضا را تبدیل به اعضایی ضعیف کرده بود. اعضای جدید به دنبال اقداماتی هستند که ممکن است قبلا طی شده باشد و لازم است دیگر تجربه نشود، مثل بحث میثاق نامه با شهردار برای انتخاب مدیران!عطریانفر: اینها اقدامات کودکانه ای است که نتیجه هم ندارد و ناشی از نبود شناخت از وظایف است.باید درباره تکالیف و اهداف سطح بندی شود تا بتواند وظایف را اجرا کند. شورای شهر نباید با رفتارهای مینی مالیستی و تقلیل گرایانه سطح وظایف خود را در حد مدیر اجرائی یک وزارتخانه یا شهرداری تهران تقلیل دهد. این ایراد بزرگی است. شورا تکالیف بزرگی دارد و یکی از تکالیف مهم، باید قانون شوراها را در قالب پیش نویس جدید نوسازی کند. اعضای شورا حدود 26 وظیفه مهم در شورا دارند که حدود 19 وظیفه در حد حرف های کلی بدون تاثیر مدیریتی است. چند مورد نظارتی دارد که آنها هم فاقد نظارت و کارایی کافی است. در این میان دو وظیفه دندان گیر دارد، یکی نصب و عزل شهردار و یکی هم تصویب و تفریغ بودجه است. درباره نصب و عزل هم چندان اختیاری وجود ندارد؛ چون برای نصب شهردار با پنج رای، بعلاوه یک نصب می شود، ولی برای عزل باید نصف بعلاوه یک رای داشته باشید که هیچ گاه اتفاق نمی افتد یا به سختی اتفاق می افتد و بسیاری از درگیری های شورای اول از همین جنس بود. به عبارتی باید جایگاه شورا را در کارکردهایش ارتقا دهیم. در همه مقایسه ها می گویند شهردار مثل رئیس جمهور و شورا مثل پارلمان است؛ اما این طور نیست؛ من اثبات می کنم که اختیارات شهردار تهران به مراتب از رئیس جمهور بیشتر است؛ اما شورای تهران یک صدم اختیارات پارلمان را ندارد. درعین حال باید دید این شهر مدیون چه کسانی است، ماتریسی از شهروندان و گروه های کارآفرین و زنان و مردان نخبه و صنعتگر و... را داریم که باید برای همه آنها طراحی های لازم صورت گیرد. در دوره سوم که آقای محمدعلی نجفی، به شورا رفت، به ما متلک می گفت که شما خراب کردید کار را و حالا باید روند اصلاح شود و... ولی بعد از شش ماه برای عذرخواهی و حلالیت آمد و گفت بسیار کار سختی است و اگر کاری هم شده در همان شورای اول شروع شده است.من می خواهم بگویم با همه اشکالاتی که شورای اول داشت باز هم کارآمد بود؛ به خصوص که در مقام تاسیس بود. حالا هم شورای پنجم به جای اینکه نگران باشد، مبادا مثل شورای اول شود، باید ببیند چه کار کلیدی ای را شورای اول شروع کرد و آن را تکمیل کند. شورای پنجم باید بتواند احساس کند که شهردار تهران به آنها نیازمند است و چه چیزی می تواند به من اضافه کند و در مهم ترین اقدام به دنبال ارتباط شهردار با دولت و حضور شهردار در هیئت دولت باشد و روابط کارآفرینی در شهر با شهرداری را پیدا و تقویت کند و منزلت سیاسی و اجتماعی شهردار و شورا را ارتقا دهند. شورای شهر نباید خود را اسیر جزئیات کند که معمولا تمایل زیادی هم به آنها وجود دارد و معمولا کسانی اسیر این بیماری می شوند که توسعه نیافته و کم تجربه هستند یا خدای نکرده دنبال منافعی اندک باشند و این بدبختی شوراست. در شرایطی که شهردار نمی تواند سوال، تذکر و خواست موردنظر شورا را تامین کند و خلاف مسیری که تعیین شده حرکت می کند، چطور باید شهردار را کنترل و پاسخ گو کرد؟عطریانفر: دموکراسی الزاما نظر همه را تامین نمی کند و باید برخی مواقع مسائلی را پذیرفت، مثلا اینکه نماینده شهری کوچک بر سر سوالی ناچیز وزیر را به مجلس می کشاند و استیضاح می کند و دست آخر قانع هم نمی شود، این از عوارض دموکراسی است که باید به رسمیت بشناسیم. سوال و تذکر و استیضاح حق شوراست. طلب توضیح همان استیضاح است نه لزوما کله پاکردن؛ این سوال باید شان داشته باشد تا بتوان روی آن اجماع کرد. یعنی سوال کننده باید موضوع را بشناسد و محدودیت ها و مطلوبیت را بداند و عملکرد را بداند و قبل از سوال به عنوان داوری منصف پیش خودش قضاوت کند تا بعد به سوالی برسد. مسئله این است که بسیاری از سوال ها و استیضاح های ما ابتدایی و کودکانه است. البته حق نماینده و اعضاست اما آنجایی که شهردار با دست و پای لرزان در برابر یک عضو شورا حضور می یابد و مجبور به پاسخ است، آنجاست که آن عضو با تسلط و همه جانبه موضوعی را مطرح می کند. به عنوان نمونه در همین شورای چهارم یک عضو اصولگرا یعنی آقای رحمت الله حافظی حضور دارند که من شناختی از این دوستمان ندارم اما حقیقتا انسان با شرفی است چراکه در حد بضاعت خود در مورد چالش ها اطلاعات کامل و جامع دارند و ورود می کنند. البته در این مورد در این سوال ها این روند را نداشتیم و عملکرد شهردار در ارتباط با رئیس شورا بسیار تائیرگذار است. چون در این سوال ها آقای چمران تعدیل کنند اینها تذکر و سوال و استیضاح بودند.عطریانفر: من می خواهم توصیه کنم که ماهیت روابط سه گانه رئیس شورا و اعضا و شهردار را از این حالت کسالت بار خارج کنیم و حداقل به سطح روابط رئیس و اعضای پارلمان و رئیس دولت برسانیم. رئیس مجلس هیچ گاه نه می تواند و نه قانون به او اجازه می دهد که از حق اعضا و وظایف قانونی فراتر برود یا حتی حق نمایندگی را سلب کند.در دوره اول هم که من رئیس شورا بودم، آن قدر که حامی شهردار بودم حامی اعضا نبودم چون احساس می کردم باید حمایتی در مقابل فشارها وجود داشته باشد، متاسفانه این روند حمایتی به شکلی دیگر در دوره های بعدی شورا از سوی آقای چمران ادامه پیدا کرد که باید حتما اصلاح شود.
                