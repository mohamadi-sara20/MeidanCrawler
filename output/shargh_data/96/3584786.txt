یک‌شنبه ۱۱ تیر ۱۳۹۶
-----------------------------------------
یادداشت
-----------------------------------------
انتخاب فرد یا تعیین ویژگی های مسئولیت؟
-----------------------------------------

                    هرچقدر به مراسم تنفیذ حکم و تحلیف رئیس جمهور محترم نزدیک می شویم، گمانه زنی و بحث بر سر انتخاب مقامات اجرائی کشور داغ تر می شود. در انتخابات روز 29 اردیبهشت جاری مردم کشور ما همانند ادوار گذشته انتخابات، پرشور و گسترده در پای صندوق های رای، برای شرکت در انتخابات عرصه ملی یعنی انتخاب رئیس جمهوری، بالاترین مقام کشور بعد از مقام معظم رهبری و انتخابات محلی؛ یعنی انتخاب اعضای شورای اسلامی شهر و روستا برای سپردن مدیریت امور شهری و روستایی به آنها حاضر شدند.در کشور ما فضای انتخابات بین نامزدها و طرفداران آنها همیشه رقابتی بوده است که در سنوات گذشته این رقابت را به وضوح در سطح شهرها و روستاها شاهد بودیم، اما این دوره از انتخابات با وجود شور و هیجان حاکم، یک تفاوت عمده با انتخابات ادوار گذشته داشت و آن هم تبلیغات و رقابت شدید در عرصه فضای مجازی، به ویژه در شبکه های اجتماعی بین نامزدها و طرفداران آنها بود که نتیجه آن حضور بیش از 40 میلیون نفر در انتخابات ریاست جمهوری و مشارکت حدود 73 درصد مردم در این دوره بود که در مقایسه با انتخابات سایر کشورها کم نظیر و حتی بی نظیر است و پشتوانه ای عظیم برای نظام جمهوری اسلامی ایران محسوب می شود که امیدوارم مسئولان کشور قدر حضور پرشور مردم در عرصه انتخابات ملی و محلی را بدانند. به هرحال مردم با حضور در پای صندوق های رای به وظیفه خود عمل کردند و حالا نوبت منتخبان مردم است که بدون هیچ گونه ملاحظات سیاسی، جناحی، خویشاوندی، تعارف و رودربایستی به وظیفه قانونی و شرعی خود عمل کنند، بنابراین منتخبان باید...1- قبول کنند در قبال همه مردم اعم از موافقان، مخالفان و کسانی که در انتخابات شرکت نکرده اند مسئولیت دارند.2- بپذیرند که آیندگان از آنها انتظار برنامه ریزی صحیح و همچنین انتخاب فرد اصلح برای پست ها و مناصب دولتی و اجرائی را دارند تا زندگی مرفه آرامی داشته باشند.3- بدانند، همان گونه که نتیجه انتخابات حاصل خرد جمعی است، انتخاب خدمتگزاران متخصص و متعهد نیز مستلزم مشورت با خبرگان و صاحب نظران است.4- به خدا توکل کرده و از فشارها و تهمت های سرداده برای انتخاب فرد واجدشرایط نهراسند و از خدا یاری طلبند.5- خواسته ملت را بر خواسته های حزبی، جناحی و فردی ترجیح دهند.6- برای تحقق وعده های انتخاباتی، با درایت و تدبیر از همکاران خود، خدمت به مردم را مطالبه کنند.تحقق موارد یادشده در گرو نهادینه کردن نظام شایسته سالاری است، برای این منظور لازم است در وهله اول ویژگی های هر مسئولیت تعیین و شاخص های موردنظر برای انتصاب هر فردی برای چنین مسئولیتی مشخص شود، سپس در مرحله بعد افراد موردنظر با این شاخص ها سنجیده شوند تا فرد اصلح از بین این افراد برای تصدی پست اجرائی منصوب شود، نه آنکه ابتدا فردی انتخاب و سپس ویژگی های آن فرد برای پست موردنظر تحمیل شود که نتیجه این گونه انتصاب، هدررفت منابع و ازبین رفتن فرصت رشد و تعالی کشور و ایجاد جو بی اعتمادی در جامعه خواهد بود، کمااینکه شاهد این گونه انتصابات در دولت های گذشته بودیم. با این حال مهم ترین ویژگی فرد برای انتصاب در پست های حساس دولتی عبارتند از:1- التزام عملی به قانون اساسی و پایبندی به قوانین کشور، 2- انقلابی و جهادگر، 3- کم حاشیه، فعال و خستگی ناپذیر، 4- ضابطه گرا و ضدرابطه، 5- شجاع و صریح، 6- دین باور و مردم گرا، 7- تیزهوش، نواندیش و ضد تحجر، 8- مشورت پذیر و نظارت پذیر، 9- عمل گرا و معتقد به کار گروهی، 10- دارای مهارت ارتباط اجتماعی، 11- انتقادپذیری و داشتن سعه صدر، 12- داشتن اعتمادبه نفس، 13- امانت دار و رازنگهدار، 14- داشتن سوابق اجرائی موثر، 15- معتقد به کاهش حجم دولت و چابک سازی آن، 16- مسئولیت پذیر، 17- داشتن طرح و برنامه، 18- مصمم، ازخودگذشته و فداکار.حضرت امام خمینی(ره) در 23 خردادماه سال 1367 خطاب به نخست وزیر و وزرای وقت فرمودند:... هر مسئولی و هر متعهد به نظامی باید سعی کند برای پیشبرد نظام در چارچوب محدوده وظایفش عمل کند که در غیر این صورت احتمال پاشیدگی نظام جدی است... از این مرقومه می توان نتیجه گرفت:1- مسئولی که مسئولیت را برعهده می گیرد باید حوزه کاری و محدوده وظایف خویش را به خوبی بشناسد و برای موفقیت مجموعه تحت مسئولیت خود برنامه داشته باشد.2- هرکسی که عهده دار مقام و مسئولیت دستگاهی می شود، به نوبه خود به نحو مطلوب خدمت کند.3- هیچ مسئول و متعهد به نظام، حق ندارد در حوزه مسئولیت دیگران دخالت کند زیرا دخالت در امور دیگران موجب تضعیف نظام می شود.4- تصمیم گیری در امور کلان یک مجموعه دولتی به تنهایی مقدور نیست. مدیران موفق خود را بی نیاز از اخذ مشاوره و مشورت دهی نمی دانند، ضمن اینکه از دخالت بی مورد افراد در حوزه مسئولیت کاری خود جلوگیری می کنند.5- اختلاف نظرها در بین مسئولان امری طبیعی است، لیکن در صورت تشدید، بایستی برای حل وفصل آن تدابیری اتخاذ و از درز آن به بیرون جلوگیری شود.6- یکی دیگر از اعمال ضدانقلابی، تضعیف سیاست های قوای رسمی و بالطبع مقامات نسبت به هم است؛ بنابراین لازم است استقلال قوا حفظ و رعایت شود.7- مسئول باید انقلابی باشد و از انقلاب دفاع کند.8- مسئول باید اهل گفت وگو با دیگران (همکاران دولتی، همکاران سازمانی، مردم، سازمان های مردم نهاد و...) باشد.9- معتقد به انتخاب معاونان جوان برای تربیت مدیریت آینده کشور باشد.10- دفاع از حوزه مسئولیت را برعهده گرفته و مسئولیت را به دیگران محول نکند؛ به عبارت دیگر توپ را در زمین دیگران نیندازد.11- به حضور بانوان در مدیریت حوزه مسئولیتش باور داشته باشد.12- اعتقاد به آسان سازی و روان سازی کار داشته باشد و از بوروکراسی اداری پرهیز کنند.13- داشتن باور به استفاده از نیروهای خلاق، مدیر، مبتکر و شجاع.خاطرنشان می شود، بخشی از تهمت ها و ناسزاهای فعلی به رئیس جمهور منتخب، برای جلوگیری از انتخاب همکاران واجد شرایط و تسلیم شدن ایشان به انتخاب افراد موردنظر است که با شناختی که از درایت، علم، صبر و پایداری آقای دکتر روحانی دارم، غیرممکن است این گروه فشار به هدف خود برسند؛ چراکه رئیس جمهور منتخب به مذاکره علاقه بیشتری دارد و تسلیم جوسازی غوغاسالاران نمی شود.
                