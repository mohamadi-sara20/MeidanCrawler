چهار‌شنبه ۲۰ دی ۱۳۹۶
-----------------------------------------
یادداشت
-----------------------------------------
16 تا 25 ساله ها
-----------------------------------------

                    پیش از این جامعه شناسان و روان شناسان درباره گسست فرهنگی و شناختی میان نسل ها در جامعه ایرانی هشدار داده اند. خطر فروپاشی و گسل اجتماعی، چالش های چندگانه و چندلایه اقتصادی، اجتماعی، هویتی و سیاسی در هفته اخیر بارها مورد بحث قرار گرفته؛ اما همچنان کمتر کسی از همان مردم، معترض یا مدافع، خاموش یا شکوه گر می پرسد که درد شما چیست؟ نمی پرسند چگونه زبان تعامل و گفت وگو با لایه های فراموش شده در شتاب رقابت ها و ازدحام جلسه ها را فراموش کرده اند. امروز چالش پیش رو رقابت طیف ها یا دسته های سیاسی اصلاح طلب- اصولگرا نیست؛ بلکه دره ای است میان 16 تا 25ساله ها و دسته های سیاسی رقیب درون یا بیرون قدرت. دره ای میان «خود کاردان پندارهایی» با سوابق مدیریتی و مردمی که توده ای از هیچ های زنده اند.نسلی که چهره، پوشش، خواندنی و شنیدنی آن برای بیشتر مدیران کشور ناآشنا و مبهم است؛ نسلی که مهارت گفت وگو و بازی و همکاری با او کمتر وجود دارد. از رفتارش در تشییع پیکر خواننده محبوبش شگفت زده می شوند و به تحقیر و تمسخر از آن عبور می کنند. نسلی که جایی در مناسبات کاری، اجتماعی و اقتصادی ندارد، سخن ها دارد که شاید نه خود بیان آن می دارند، نه ظرفیت شنیدن و گفت وگو برای آنها ایجاد شده است.سهم 16 تا 25 ساله های کشور چیست؟ خستگی و آشفتگی مردم (معترض یا غیرمعترض) از زندگی روزمره ای که شادی های ساده اجتماعی را هم کمتر دارد، یک واقعیت است. درد مردم را از خود مردم باید پرسید. نخستین شرط گفت وگو این است که از موضع فرادست کاردان پایین آمد، مهارت شنیدن منصفانه را آموخت و در موضع برابر به مخاطب گوش سپرد، آن هم بدون دفاع، توجیه، جدل و مقابله. اقتصاد یا فرهنگ، سبک زندگی یا تجارت، شادی یا اندوه یکدیگر را شناختن و همدلانه گفت وگوکردن یکباره ممکن نیست، بلکه نیازمند اصلاح و دگرگونی پیش فرض های افرادی است که تجربه نداری، دیده نشدن، شنیده نشدن، هیچ انگاشته شدن را نداشته اند.احساس حقارت از خود آن ویرانگرتر است؛ درماندگی در برابر معضلات فزاینده و دیوان سالاری، خوره یک جامعه است. چه کسی به دور از رقابت سیاسی، از مردم، از 16 تا 25 ساله ها یا از بازنشسته ها درد و گلایه شان را پرسیده است؟ چه کسی به گفت وگوی بی پیرایه با مردم نشسته است؟ چه کسی از مردم راهنمایی برای روند اصلاح خواسته است؟گفت وگو، آیین و پیش زمینه هایی دارد. انگاره برابری گوینده و شنونده، همدلی، مدیریت هیجان های منفی و مهار سازوکارهای دفاعی منفی برخی از پیش زمینه های گفت وگوی سالم هستند. روی دیگر ترس و ناامیدی 16 تا 25 ساله ها، بی پروایی و خودویرانگری است.نسل جوانی که خواسته ها و آرزوهایش با پروتکل رسمی جامعه و با چارچوب خسته خانواده متفاوت است، زمین و زمان از او دریغ می شود و رفتار و سبک زندگی و ابهام هایش به سخره و تحقیر گرفته می شود، آینده امیدبخشی فراروی خود می بیند؟کدام حزب یا نهاد صدای 16 تا 25 ساله ها، صدای دیپلمه ها، صدای مهاجران گمگشته در دوران پرفشار اقتصادی و پیامدهای سیاست های گذشته و کشمکش ها را شنیده است؟16 تا 25 ساله ها در فضایی که واقعیت دربردارنده لایه های برخط (آنلاین) و بیرونی بوده، زیسته و بالیده اند. 16 تا 25 ساله ها زیر پوست قوانین حاکم، سال هاست جور دیگری زیسته اند، بی چشمداشت بدون سهمی از روند کند یا تند توسعه کشور، بی آنکه راهی به کریدورهای اتاق های بازرگانی یا تجارت و صنعت و معدن یافته باشند. چه بسیار پشت گیت ها مانده اند. نه به سیاست و رقابت های حزبی راه یافته اند، نه در کار و تجارت و اقتصاد فراتر از فروشندگان خرده پا دیده شده اند. بزرگ ترها، بازخوانی کنید، در کدام نهاد و بخش چه سهمی برای 16 تا 25 ساله ها در نظر گرفته اید؟ نهادها و سازمان های دولتی که همواره ناله از فزونی کارکنان دارند و میان حلقه مشخصی از مدیران دست به دست می شوند، نهادها و سازمان های غیردولتی و شبه دولتی که افراد سفارش شده راه به آنها دارند؛ نهادهای بخش خصوصی که تنها حدود هفت درصد اقتصاد ایران را تشکیل داده است، چقدر توان دارند؟ سهم 16 تا 25 ساله ها آن هم پسرها فقط در خدمت سربازی شفاف و روشن تعریف شده که با استمداد از دانشگا ه های خرد و درشت و جور و واجور، تلاش می کنند کمی به تاخیر بیفتد. این هم سهم خدمتی است. سهم حق جوان 16 تا 25 ساله را کجا در نظر گرفته ایم؟ بزرگ ترها از فرایند رشد هماهنگ با نوجوانان شان جا مانده اند و در هویت یابی شان نقش اساسی نداشته اند؛ ازاین رو بیگانگانی شده اند که گفت وگو با هم را نمی دانند.بخشی از این بزرگ ترها گفتار و کردارشان همخوان نبوده و نوجوانان این ناهمخوانی و شعارزدگی را می فهمند. رشد مداوم نسل ها بخش مهمی از مسئولیت همه ما در برابر میهن مان و مردم است. در هر رقابت یا برنامه ای باید به حق آیندگان در برخورداری از رشد ایمن ولو فقیر، معتمد و همراه با هم توجه داشته باشیم. امروز مفهوم های مشترک میان بزرگ ترها و 16 تا 25 ساله ها کدام اند؟ چرا معدود و محدود هستند؟ در رقابت های مخرب، ته مانده امید مردم هم با رفتار گروه ها و جناح ها به باد می رود؛ چراکه هیچ یک مسئولیت کاستی هایی را که گزارش می دهند، برعهده خود و دوران مدیریت شان نمی دانند؛ بلکه اغلب به عنوان اهرم تبلیغات علیه دیگری به کار می برند. در شرایطی که اصول مانع رشد فساد نشده و اصلاحات در شرایط پرچالش دیوان سالاری ثقیل کارساز نیست، نیاز به گفتمان نو بیش از همیشه خودنمایی می کند.گفتمانی کانون مند بر شفافیت و بازآفرینی می تواند جراحی دردناک ولی شفابخش جامعه-حاکمیت ایرانی را موفقیت آمیز و با کمترین هزینه امنیتی ممکن کند. گفتمانی بر پایه برابری شهروندان، حق مردم برای روزمره و سبک زندگی، سهم عادلانه در هزینه ها و فایده ها هر دو؛ گفتمانی با نقش کانونی مردم نه مدیران و برای مردم نه فقط برای ویژه خواران. در شرایط امروز با همراهی کسانی از همه گروه ها و حزب های سیاسی و کنشگران مدنی و متخصصان می توان گفتمان فسادستیزی و بازآفرینی را شکل داد و منش و روش مواجهه با مردم را از ابلاغ به گفت وگو دگرگون کرد.
                