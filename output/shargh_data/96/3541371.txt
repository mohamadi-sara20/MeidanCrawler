شنبه ۲۶ فروردین ۱۳۹۶
-----------------------------------------
یادداشت
-----------------------------------------
نگاه مجرمانه به صنعت هوایی
-----------------------------------------

                    سال 95 برای صنعت هوایی ایران دو روی کاملا متفاوت داشت؛ اولین وجه آن انعقاد قراردادهای تاریخی شرکت هواپیمایی ایران ایر با ایرباس و بویینگ و ورود هواپیماهای نو به ناوگان هوایی کشور بود که علاوه بر بازگشت اعتماد عمومی به صنعت هوایی کشور، موجب افزایش انگیزه و امید به آینده در متخصصان و سرمایه گذاران این صنعت شد. دومین وجه آن ورود دستگاه قضائی به جزئیات حوزه هوانوردی از جمله احضار ریاست قبلی سازمان هواپیمایی و چندنفر از کارشناسان آن در پی وقوع سانحه سقوط هواپیمای ایران 140 و به اتهام قصور در انجام وظایف محوله، احضار و بازداشت معاون استاندارد پرواز به اتهام افشای سوالات آزمون خلبانی، احضار و بازداشت خلبان بویینگ 747 شرکت هواپیمایی ماهان به اتهام حبس مسافران در هواپیما و در نهایت ورود دادستان های مشهد، خرم آباد، اردبیل، سیستان وبلوچستان به مسئله تاخیرهای پروازی و جرم انگاشتن تاخیرها بود. ورودی که موجی از نگرانی توام با استرس ناشی از برخورد قضائی با افعال صنفی، فعالان صنعت هوانوردی را دربر گرفت. اینکه برخوردهای قضائی با تخلفات یا خطاهای انسانی در صنعت هوانوردی کمکی به افزایش کیفیت ارائه خدمات، توسعه و اصلاح امور این صنعت نخواهد کرد بر هیچ یک از فعالان این حوزه پوشیده نیست؛ چراکه فشار عصبی (استرس) ناشی از برخوردهای قضائی علاوه بر تاثیر منفی بر سلامت جسمی و روانی و در نتیجه افت عملکرد صحیح شاغلان این صنعت، به خصوص مشاغل اصلی مانند کروی پروازی، کنترلرها و مهندسان نگهداری، باعث پنهان ماندن خطاهای احتمالی و در نهایت موجب به خطرافتادن ایمنی پروازها می شود. به همین خاطر است که سازمان بین المللی هواپیمایی کشوری (ایکائو) در ماده 1-3 از ضمیمه شماره 13 و هیئت وزیران در ماده 2 از آیین نامه بررسی سوانح و حوادث هوایی هدف از بررسی شدیدترین احتمال وقوع جرم (سوانح یا حوادث جدی هوایی) را پیشگیری از سوانح یا حوادث بعدی می داند، نه سرزنش یا مقصرشناختن اشخاص. سنگینی نگاه سرد و مجرمانه ای که مردم و دستگاه قضائی به خدمات حوزه هوانوردی دارند و برخوردهایی که با فعالان این صنعت می شود، در حالی است که در اصول درس حقوق جزای عمومی با سه دسته جرم کیفری، مدنی و انتظامی (تخلف صنفی) آشنا می شویم. این سه نوع جرم از حیث عناصر قانونی، مادی، معنوی و ضمانت اجرائی تفاوت عمده دارند. به طور خلاصه جرم کیفری فعلی است که توام با مجازات باشد. جرم مدنی فعلی است که توام با تقصیر باشد و موجب زیان به دیگری شود. ولی جرم انتظامی (تخلف صنفی) فعلی است که ناقض قواعد داخلی و درون گروهی یک صنف خاص است. همچنین در ماده 2 قانون مجازات اسلامی در بیان اوصاف جرم آمده است: «هر فعل یا ترک فعلی که در قانون برای آن مجازات تعیین شده باشد، جرم تلقی می شود». قانون ما در صنعت هوایی، قانون هواپیمایی کشوری مصوب سال 1328 مجلس شورای ملی است. در اینجا قانون گذار به وضوح بین تخلف و جرم تفاوت قائل شده است. به طوری که در مواد 23، 24، 25، 27 و 28 به 9 مورد جرم و مجازات آنها به شرح زیر پرداخته است.1- به کاربردن علائم هواپیمایی تقلبی2- راندن هواپیما با علائم ثبت و تابعیت مجعول3- راندن هواپیمای فاقد علائم ثبت و تابعیت4- پرواز بدون اجازه قبلی از دولت بر فراز ایران5- حمل ونقل بازرگانی هوایی با هواپیمای خارجی6- تصدی حمل ونقل بازرگانی هوایی بدون دارابودن پروانه بهره برداری7- انجام سایر پروازهای بازرگانی یا تاسیس آموزشگاه بدون دارابودن اجازه نامه از سازمان هواپیمایی8- راندن هواپیما بدون داشتن گواهینامه فنی (خلبانی)9- راندن هواپیمایی که فاقد گواهینامه قابلیت پرواز معتبر است.از طرفی در ماده 34، عدول از آیین نامه های اجرائی این قانون (مقررات مصوب هیئت وزیران موضوع ماده 22 و نظایر آن) را تخلف محسوب کرده و مجازات آنها را تا سقف 10 هزار ریال و دو ماه حبس تادیبی محدود کرده و اجرای آن را طبق آیین نامه ای می داند که به پیشنهاد وزارت های دادگستری و راه به تصویب هیئت وزیران رسیده باشد. این قانون درخصوص تخلفات ناشی از عدول از دستورالعمل ها و شیوه نامه های مصوب سازمان هواپیمایی که اکثر فعالیت های حوزه هوانوردی با اجرای آنها انجام می شود، سخنی نگفته و بنابراین مجازات هم تعریف نکرده است.چنانچه مشاهده می کنید در قانون برای نقایص صنفی نظیر تاخیر پروازی و مانند آن مجازاتی مشخص نشده و بنابراین جرم محسوب نمی شود. همچنین در صورتی می توان عنوان تخلف به آن داد که اولا عدول از آیین نامه های مصوب هیئت دولت بوده باشد و ثانیا متخلف و مقدار مجازات، برابر آیین نامه مستقل دیگری که مصوب هیئت وزیران بوده، تعیین شود. اگرچه مواردی مانند تاخیر پروازی حتی برابر دستورالعمل ها و شیوه نامه های سازمان در زمره تخلفات هم محسوب نمی شود، چه اینکه بخواهد مصداق جرم پیدا کند! البته این به مفهوم ممنوعیت و محدودیت ورود دستگاه قضائی به صنعت هوانوردی نیست. چه بسا که فعلی هم تخلف باشد و هم جرم یا برابر سایر قوانین مصوب مجلس در زمره جرائم محسوب شود و لاجرم نیاز به ورود دستگاه قضائی باشد.گفتنی است که وجود نقایص عدیده و انباشته سال های متمادی قبلی که موجب نارضایی عمومی شده است، غیرقابل انکار و دفاع بوده و بنابراین برای رفع این نگرانی ها پیشنهاد می شود علاوه بر فعال شدن واحدهای حقوقی شرکت های هواپیمایی و سازمان هواپیمایی کشوری و همکاری آنها با وزارت دادگستری برای اجرای ماده 34 قانون هواپیمایی کشوری و رفع سایر خلاهای قانونی موجود، اقدامات زیر نیز انجام شود.1- شرکت های هواپیمایی علاوه بر تمرکز بر ایمنی پروازها و رعایت مقررات اجباری، موانع کاهش رضایت مشتریان را شناسایی و نسبت به رفع آنها برنامه ریزی کنند.2- سازمان هواپیمایی کشوری فارغ از تعصب بر سن تقویمی هواپیما برای ورود، متناسب با شرایط بازار خرید و فروش جهانی هواپیما و سرمایه های موجود، نسبت به توسعه ناوگان و تامین صندلی مورد تقاضای مسافران هوایی اقدام و سپس شرکت های هواپیمایی را به ارتقای کیفیت ارائه خدمات ترغیب کند.3- رسانه های جمعی ضمن بررسی و انتشار اخبار و مباحث صنعت هوانوردی به طور تخصصی و به دور از عوام زدگی، نسبت به اعتلای فرهنگ هوانوردی در جامعه کمک کنند.4- مسئولان در همه حال و هر زمان مشاغل حساس این صنعت، به خصوص مشاغل خلبانی، مراقبت پرواز و مهندسی نگهداری وسایل پرنده که در لبه عملیات هوانوردی قرار دارند و مشاغل ناظر و تصمیم ساز این صنعت مانند بازرسی و ممیزی هوانوردی را از چالش های سیاسی و قضائی و امثال آن دور نگه دارند، چراکه کوچک ترین خطای آنها باعث بروز بزرگ ترین خسارات خواهد شد.
                