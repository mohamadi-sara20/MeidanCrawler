چهار‌شنبه ۲۲ آذر ۱۳۹۶
-----------------------------------------
یادداشت
-----------------------------------------
عوارض «عوارض خروج از کشور»
-----------------------------------------

                    انتشار بودجه سال جدید در روزهای گذشته در فضای مجازی، در کنار سایر ابعادی که مورد نقد شهروندان و کارشناسان قرار گرفت، موضوع دیگری را برای جامعه برجسته کرد. عوارض خروج از کشور و افزایش چندبرابری آن، انتقادها و نارضایتی های زیادی را موجب شد. این موضوع، مسئله کوچکی نیست و از آنجا که در فضای مجازی، به عنوان یکی از درگاه های بروز افکار عمومی، به صورت موسع و چالشی درباره آن بحث شده، می توان به چند بعد مهم آن از منظر سیاست گذاری و اهداف دولت مستقر توجه کرد:نکته اول: این عوارض، از منظر سیاست عمومی، هر دو بعد خصوصی و اجتماعی شهروندان را تحت تاثیر قرار می دهد. آنچه آمار می گوید، این است که جمعیت بسیار زیادی از هم وطنان ایرانی تحت تاثیر قرار خواهند گرفت. آخرین آمار نشان می دهد بیشتر از 9 میلیون نفر از ایرانیان در سال 95 سفر خارجی داشته اند؛ یعنی این سیاست دولت بیشتر از یک دهم جمعیت کشور را با خود درگیر می کند. این را باید در کنار رشد تعداد مسافرت های خارجی ایرانی ها گذاشت که به گفته مقامات سازمان گردشگری، در نیمه نخست سال 96، رشد حدود 20درصدی داشته است؛ یعنی در ماه ها و سال های آتی تاثیر این سیاست رو به رشد خواهد بود.نقد: این سیاست، نوعی از سیاست سلبی به شمار می رود؛ از آنجا که مالیات و عوارض بیشتر، معمولا از سوی دولت ها برای اقداماتی صورت می گیرد که بار و زیانی برای منافع شهروندان و جامعه داشته باشد. اما مشخص نیست افزایش تحرکات گردشگری و سفر بیشتر ایرانیان به خارج که قطعا در توسعه اقتصادی، اجتماعی و فرهنگی موثر و پیشران است، از چه منظری برای دولتمردان و بودجه ریزان دارای زیان و ضرر تصویر شده که آن را با رشد چندبرابری مواجه کرده اند. نکته دوم: سفر ایرانیان به خارج از کشور، قطعا مختص به طبقه خاصی از جامعه نیست.امروز توسعه خطوط هوایی و تسهیل زیربناهای ارتباطی و همچنین دردسترس بودن طیف متنوعی از امکانات اسکانی و مسافرتی، سفر را برای طبقه کم درآمد نیز ممکن کرده است. برای اثبات، یک مشاهده تجربی در قالب سفری کوتاه به کشورهای همسایه مثل «ترکیه»، «دوبی»، «جمهوری آذربایجان» و... که این روزها سفر به آنها با قیمت مناسب تری برای ایرانیان ممکن است، نشان می دهد بسیاری از مسافران ایرانی از کارمندان عادی و حتی کم درآمد هستند که شاید بعد از مدتی ذخیره درآمد خود، سفری خانوادگی را با هدف تفریح و تغییر روحیه ترتیب داده باشند. یا نگاهی به آماری که قطعا برای دولتمردان در دسترس است و البته قابل تحقیق و تحلیل داده های موجود در سازمان های دولتی، نشان خواهد داد که مسافران ایرانی خارج شده از کشور به ویژه در سال های اخیر، لزوما قشر مرفه (سرمایه داران و به قول معروف بیزینس من ها) نیستند. بسیاری از هم وطنان از اقشار و شئون مختلف برای اهداف علمی، اداری، شرکت در سمینار و کنفرانس، آموزشی و... از کشور خارج می شوند. نقد: اما سیاست جدید دولت، این عوارض را برای همه این افراد به صورت ثابت و یکسان افزایش داده است؛ یعنی این سیاست هدف، نوع سفر و پایگاه و قشر مسافران را به راحتی نادیده می گیرد. نکته سوم: این عوارض در شرایطی افزایش یافته است که دولت «تدبیر و امید» در زمینه گردشگری که منطقا هم مقصد داخلی و هم خارجی را در بر می گیرد، سیاست و اهداف بزرگ تری در راستای رونق مراودات و سفرهای گردشگری دارد. این موضوع، یکی از ابعاد و اهداف برجام نیز بوده است؛ چنان که در قالب همین سیاست بین المللی که سال ها برای آن زحمت و هزینه پرداخت شده، هواپیماهای جدید به ناوگان هوایی ایران نیز اضافه شد. همچنین در چند سال گذشته، دولت روحانی با هدف افزایش مراوده و ارتباط با کشورهای خارجی، قرارداد لغو ویزا با کشورهایی (مثل گرجستان و صربستان و...) را بسته است و قصد دارد تعداد آن را افزایش دهد.نقد: اما این سیاست عوارض خروج از کشور، خود به عنوان مانع و سیاستی متضاد در برابر هدف بزرگ تر دولت در توسعه گردشگری و همچنین موفقیت ابعاد جانبی برجام است. نکته چهارم: عوارض خروج از کشور، سیاستی مختص به ایران نیست. بعضی از کشورها این عوارض را به صورت نسبی برقرار کرده اند تا نسبت آن با سطح اقتصادی و نوع سفر شهروندان تعیین شود. در این زمینه به نوع سفر شهروندان نگاه می شود. به عنوان مثال به فاکتورهایی مانند کلاس پروازی، کیفیت خط هوایی، مسافت پرواز و نوع کشوری که به آن سفر می شود، می تواند در این باره توجه شود. امروزه در خیلی از کشورها این مالیات بر پروازهای ارزان قیمت و مقصد نزدیک به صورت کمتر و برای پروازهای گران (کلاس بیزینس و فرست کلاس) و دورتر بیشتر لحاظ می شود. نقد: اما این سیاست دولت روحانی، بعد ناعادلانه بزرگی دارد و بر روحیه سفر و گردشگری کشور تاثیر بزرگی می گذارد. اگر شهروندی با یک پرواز ارزان بخواهد به یک کشور همسایه مثل ترکیه پرواز کند، باید در بعضی شرایط به همان مقداری که برای پرواز رفت و برگشت و محل اقامت سفر خرج می کند، برای خارج شدن از کشورش نیز پول بپردازد که بی شک صرفه اقتصادی سفر را زیر سوال می برد. نکته پنجم: مشکل دیگر این سیاست در چگونگی و مکانیسم اجراشدن آن است. امروزه در بیشتر کشورها این خطوط هوایی اند که با دولت و فرودگاه طرف قرارداد هستند و شهروندان نباید مستقیم پولی در بانک برای خروج خود پرداخت کنند؛ یعنی وقتی مسافر بلیت خود را خریداری می کند، قسمتی از بلیت با عنوان مالیات (tax) لحاظ می شود و بر اساس سیاست های آن کشور، بر قیمت بلیت می افزاید تا هم در پرداخت و هم در جمع آوری مالیات تسهیل صورت گیرد.نقد: حس روانی و نوع و سطح پرداخت این عوارض، نوعی ناامنی و حس منفی در جامعه نسبت به مسافرت های خارجی ایجاد خواهد کرد. امری که در بلندمدت باعث کاهش ارتباط با خارج می شود. بنابراین به نظر می آید دولت «تدبیر و امید» باید با بازبینی این سیاست، هم در نوع اجرای آن، هم در محتوا و میزان آن، هم نسبت آن با قشر متاثر از آن و هم در عواقب و نتایج آن، بررسی مجدد کند.
                