دو‌شنبه ۸ آبان ۱۳۹۶
-----------------------------------------
حرف اول
-----------------------------------------
تعویض هزار زانو توسط یک جراح!
-----------------------------------------

                    درست به خاطر دارم که در کوران مبارزات انتخاباتی ریاست جمهوری سال جاری، «ایرج حریرچی» سخنگو و قائم مقام وزارت بهداشت، در مصاحبه ای بر اهمیت حوزه سلامت در امور دولت و کشورداری تاکید کرد و به حق، شفافیت جایگاه این حوزه را در برنامه اعلامی از سوی تمام کاندیداهای ریاست جمهوری خواستار شد. چرا که نظردادن درباره مسائل اقتصادی کلان کشور بدون توجه به این حوزه میسر نیست. حیطه ای که در هرم سلسه مراتب نیازهای بشری مازلو نیز در رده نیازهای اولیه زیستی قرار دارد و بدون برخورداری از سلامت، تقریبا سایر نیازهای انسان بی معنا می شوند. در اکثر قریب به اتفاق کشورهای دیگر نیز همواره بحث تامین سلامت افراد جامعه جزء رئوس مطالبات رای دهندگان به کاندیدای انتخابی شان است. اصلاحات «اوباما» در زمینه بیمه های سلامت و تصویب آن در سال 2010 و تهدیدهای «ترامپ» برای لغو این قانون، از جمله معروف ترین مصادیق این موضوع به شمار می آید. پتانسیل این حوزه به قدری است که برخی از صاحب نظران سیاسی قسمت عمده ای از موفقیت آقای دکتر «روحانی» را در این دوره انتخاباتی، مربوط به رونمایی از تحرکات جدید و تغییرات حوزه سلامت، تحت عنوان «طرح تحول سلامت» در دوره اول ریاست جمهوری ایشان می دانند.اقداماتی که اجرائی شدن آنها بنا بر عقیده مخالفان، بدون انجام مطالعات کارشناسی کافی، مخصوصا در راستای تامین اعتبارات لازم و تکمیل نظام ارجاع (ارجاع بیمار به متخصص فقط از طریق پزشک خانواده) پیش از ورود به آن بوده و در کوتاه مدت بیشتر در جهت تامین منافع قشری خاص، چه از نظر مالی و چه در بعد سیاسی همراه با به نمایش درآوردن ویترینی عامه پسند به هنگام استفاده بیماران از مزایای درمانی آن بوده اند.البته خیلی بی انصافی است اگر بخواهیم با این دوستان منتقد کاملا هم نوا شویم و تاثیر این اقدامات را در بهبود عملکرد بخش درمان نادیده بگیریم اما این مزایا فقط هنگامی به درستی در بوته نقد قرار می گیرند که کل مجموعه «بهداشت» و «درمان» را با هم و با توجه به افق آتی آن در نظر بگیریم؛ نه اینکه بخش درمان را به تنهایی، آن هم فقط در محدوده زمانی کوتاه دو، سه سال گذشته ببینیم ولی آینده ناممکن آن را با همین روند نادیده انگاریم. در غیر این صورت به جای «طرح تحول سلامت» با «طرح تحول درمان» روبه رو هستیم که به تنهایی محکوم به شکست خواهد بود. هیچ شکی وجود ندارد که با تقویت بخش بهداشت و توجه به اصول پیشگیرانه، هزینه های درمانی به حداقل می رسد. به نحوی که برای مثال حتی با رعایت برخی نکات تغذیه ای ساده از سوی مادران باردار و توجه علمی به نیازهای جنین در این دوران، بسیاری از مشکلات بعدی کودکان و درمان آنها حذف خواهد شد. اما تقریبا این مهم به دست فراموشی سپرده شده است و فقط و فقط بر بخش درمان متمرکز شده ایم و حواسمان هم نیست که چاه ویل آن بر اثر این بی توجهی، روزبه روز عمیق تر می شود. به تازگی فیلم کوتاهی از سخنان «مسعود پزشکیان» از حامیان شناخته شده دولت روحانی منتشر شده است که دیدنش آینده این طرح را از دید یک کارشناس باتجربه روشن تر می کند. او علاوه بر تجربه چنددهه ای حضور در رده های گوناگون درمانی کشور، در بالاترین جایگاه مربوط به این حوزه، یعنی وزارت هم فعالیت کرده است؛ بنابراین از کنار صحبت ها و نظرات ایشان نباید به راحتی گذشت.برای درک شرایط موجود کافی است چند مولفه مهم را در نظر بگیریم. اول اینکه بنابر قولی که داده شده بود، در حرکتی مردم دوستانه ولی انتحاری، برای تمام افرادی که دفترچه بیمه درمانی نداشتند، بدون اینکه مبلغی را به عنوان حق بیمه پرداخت کنند، دفترچه بیمه سلامت صادر شد. برآوردهای اولیه چیزی در حد پنج میلیون نفر بود اما در عمل بیش از 10 میلیون دفترچه صادر شد. سپس بدون محدودیت، صاحبان این دفترچه ها مشمول استفاده از خدمات درمانی در همه زمینه های پزشکی شدند و بدون اجرای نظام ارجاع که یکی از اهدافش جلوگیری از هزینه های بی دلیل است، گاه با مراجعه بیمار به اطبای متخصص متعدد، آن هم به صورت مستقیم، شاهد افزایش تصاعدی تست های آزمایشگاهی، سونوگرافی ها، عکس های رادیولوژی و سایر متد تشخیصی شدیم که انجام نابجای آنها در بسیاری از کشورهای پیشرفته، جرم محسوب شده و پیگرد قانونی دارد. حال این مسائل را در کنار برخی فرصت طلبی های غیرمسئولانه قرار دهید تا قسمتی از دلایل تعویض بیش از هزار زانو به دست یک جراح، آن هم فقط در یک سال مشخص شود؛ یعنی چیزی بیش از سه زانو در روز! عملی که در بیمارستان های دولتی بیمار باید هزینه اش را پرداخت کند. از سوی دیگر تعرفه های درمانی هم اصلاح افزایشی داشتند و باز بر بار مالی ایجا شده افزودند. اینها همه در حالی است که در توجیه اوضاع نابسامان فعلی گفته می شود که میزان طلب وزارت بهداشت از میزان بدهی های آن کمتر است! ولی باید توجه داشت که عمده طلب اعلام شده، از شرکت های بیمه و در اصل از دولت و بودجه جاری کشور بوده و قسمت اعظم بدهی ها نیز به شرکت های خصوصی، کارکنان بخش درمان و سایر تامین کنندگان این خدمات مربوط است. به عبارت بهتر، وزارت بهداشت به نام دولت ولی با استفاده از جیب قسمتی از مردم و سرمایه در گردش شرکت های متعدد تولیدی یا وارداتی که به بهای بالایی آن را از چرخه کاری خود خارج کرده اند، اقدام به اجرای طرحی کرده که به هیچ وجه زیرساخت های الزامی آن را در نظر نگرفته است.نتیجه هم رضایت کوتاه مدت و مقطعی بیمارانی بوده که شاید رضایتمندی آنها خیلی هم ادامه دار نباشد؛ به همراه تعداد زیادی طلبکار ناراضی حقیقی و شرکت های ورشکسته حقوقی، درکنار دولتی که به بدهی های چند صدهزارمیلیاردی اش روز به روز افزوده می شود. حال زمزمه هایی از توقف طرح تحول سلامت به گوش می رسد که دکتر پزشکیان هم در سخنانشان آن را الزامی دانسته اند. در غیر این صورت، ادامه این مسیر با همین روند و بدون اصلاح روش اجرا، چیزی جز نابودی شبکه درمانی به همراه نخواهد داشت.
                