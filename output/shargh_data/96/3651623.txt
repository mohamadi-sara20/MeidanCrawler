پنج‌شنبه ۴ آبان ۱۳۹۶
-----------------------------------------
type_unknown
-----------------------------------------
حزب توده و ترامپ
-----------------------------------------

                    پس از انتخاب دونالد ترامپ به ریاست جمهوری آمریکا، برخی در ایران گفتند به زودی چراغ به دست دنبال اوباما خواهیم گشت؛ اما برخی فعالان اصولگرا که همچنان اسیر پندارهای تئوری های توطئه و نظریه های مارکسیستی حزب توده هستند، گفتند چه سخن یاوه ای! چراکه به گمان آنها، یا درست تر گفته باشیم به گمان روایت حزب توده، روسای جمهور اساسا در آمریکا کاره ای نیستند و قدرت واقعی در دست تراست ها، کمپانی های بزرگ نفتی، روسای بانک ها و شرکت های چندملیتی و کمپانی های بزرگ اسلحه سازی است که در بیشتر مواقع نیز به صهیونیست ها تعلق دارند. از دیدگاه حزب توده، مردم در آمریکا فکر می کنند که روسای جمهور را آنان انتخاب می کنند؛ اما سران سرمایه داری، پشت درهای بسته تصمیم می گیرند که ترامپ رئیس جمهور شود یا اوباما یا هیلاری کلینتون. نظام سرمایه داری و صاحبان قدرت به کمک رسانه های عمومی که آنها نیز اکثرا از سوی صهیونیست ها اداره می شوند، مردم را پای صندوق های رای می کشانند؛ در حالی که نه تنها رئیس جمهور از قبل برگزیده شده، بلکه او اساسا قدرت چندانی نداشته و صرفا مجری خواسته ها و منافع همان صاحبان پول و ثروت در آمریکاست. فکر می کنم همه ما این دست روایت ها را حتی از بسیاری از استادان و صاحب نظران دانشگاهی یا کارشناسان صداوسیما یا برخی تریبون ها شنیده ایم. خلاصه آن هم همان گونه که گفتیم، آن است که رئیس جمهور در آمریکا (و اساسا سایر کشورهای غربی) نقش چندانی نداشته و قدرت واقعی دست صاحبان سرمایه است. این ادبیات، افکار و عقاید، در حقیقت محصولات فکری مارکسیسم بودند که از طریق حزب توده نزدیک به 70 سال پیش وارد ایران شده و از آنجا که زمینه های مساعدی برای باور کردن این افکار در کشور وجود داشت، در نیم قرن گذشته رشد و توسعه پیدا کردند.با وجود آنکه این جهان بینی ساخته و پرداخته تفکر چپ بود؛ اما در میان افرادی که این طرز فکر را نداشتند، از جمله شماری از انقلابیون مسلمان نیز برای خود جایی باز کرد و همان طور که امروز شاهد آن هستیم، برای برخی جریانات سیاسی در ایران به عنوان بخشی از جهان بینی درآمده است.آمدن ترامپ با وجود همه هزینه هایی که چه برای مردم ایالات متحده، چه برای مسائل زیست محیطی (تصمیم رئیس جمهور جدید آمریکا مبنی بر خروج از کنوانسیون جهانی کاهش گازهای گلخانه ای) و چه برای ایران خودمان در پی داشت، شاید دست کم باعث شود برخی از هم میهنان ما با خود بیندیشند که آیا به راستی و با توجه به تفاوت های بارزی که میان باراک اوباما، رئیس جمهور پیشین و ترامپ وجود دارد، همچنان می توان گفت رئیس جمهور در آمریکا کاره ای نیست؟ تفاوت بارز میان اوباما و ترامپ بیانگر این واقعیت است که رئیس جمهور در ساختار سیاسی ایالات متحده نه تنها دکور نیست، بلکه از قدرت فراوانی نیز برخوردار بوده و می تواند چه در داخل کشور و چه در عرصه بین المللی، تاثیرگذاری های مهمی از خود برجای گذارد. تفاوت مشهود دیگر میان روسای جمهوری فعلی و گذشته آمریکا، نشان می دهد این باور که رئیس جمهور صرفا مجری دستورات کارتل های ثروتمند است و آنها هستند که سیاست های کاخ سفید را رقم می زنند، سرابی بیش نیست. اگر این نظریات درست بود، از آنجا که منافع صاحبان قدرت ثابت است، پس در عمل سیاست های یک رئیس جمهور به نام اوباما و یکی دیگر به نام ترامپ هم نباید خیلی با هم در تعارض و بعضا در تناقض قرار بگیرند؛ اما آیا در عالم واقعیت هم این گونه است؟ فی الواقع کمتر جنبه ای از سیاست ها و تصمیمات ترامپ را می توان سراغ گرفت که ادامه همان سیاست های اوباما باشد. به همان اندازه که رژیم اسرائیل و سعودی ها از اوباما ناراضی بودند، از ترامپ رضایت کامل دارند. ریاض و تل آویو نه مخالفتشان با اوباما را پنهان می کردند و نه شادی و خرسندی خود را از ترامپ امروز مخفی می کنند. از جهاتی دیگر، اوباما سیاست نزدیکی با اروپا را دنبال می کرد؛ اما ترامپ به عکس اهمیتی برای مناسبات ایالات متحده با اتحادیه اروپا قائل نیست. اوباما برجام را قراردادی برد - برد به نفع ایران، آمریکا و صلح و ثبات در منطقه پرتنش خاورمیانه می دانست؛ درحالی که ترامپ بارها برجام را بدترین توافق برای کشور خود اما به سود ایران می خواند. اوباما میانه چندان صمیمی و گرمی با پوتین نداشت؛ ترامپ اما با وجود محافظه کار بودنش، با روس ها سری سوا دارد. اوباما به کنوانسیون پاریس درخصوص گازهای گلخانه ای، متعهد شده بود و ترامپ، آمریکا را از آن پیمان حیاتی برای محیط زیست جهان خارج کرده است. تفاوت میان دو رئیس جمهور در عرصه داخلی حتی از خارجی هم بیشتر است. هرقدر که مواضع اوباما در قبال مسائل تبعیض نژادی، سیاه پوستان، مسلمانان، خارجی ها و مهاجران، دموکراتیک بود؛ ترامپ برعکس محافظه کاری با رگه هایی آشکار از نژادپرستی و بغض و کینه علیه مسلمانان است. سیاست های مالیاتی اوباما تا حدود زیادی جانب اقشار و لایه های کم درآمد جامعه آمریکا را گرفته بود؛ درحالی که ترامپ اصراری بر اعمال سیاست های اقتصادی به نفع اقشار محروم تر جامعه آمریکا ندارد. اوباما در یک تصمیم تاریخی برای نخستین بار در آمریکا، نوعی از بیمه همگانی را با کمک کنگره ایجاد کرد؛ اما ترامپ به صراحت در حال کنارگذاشتن «اوباماکر» است. رئیس جمهور پیشین با فرهیختگان، اصحاب رسانه، نویسندگان و دانشگاهیان در آمریکا روابط گرم و صمیمانه ای داشت و فرصتی را برای سخنرانی در دانشگاه ها از دست نمی داد؛ درحالی که ترامپ روابط بسیار سرد و خصمانه ای با اصحاب فکر و اندیشه، به ویژه روزنامه نگاران و رسانه ها دارد. چگونه می توان این تفاوت ها را نادیده انگاشت و همچنان بر طبل میراث فکری حزب توده کوبید و معتقد بود جمهوری خواهان و دموکرات ها و باراک اوباما ها و دونالد ترامپ ها، جملگی سروته یک کرباس هستند؟ البته از دیدگاه دشمنی با آمریکا به هر قیمتی که در میان برخی جریانات سیاسی در ایران وجود دارد، اینها فرق چندانی با یکدیگر ندارند. از دید آنها، اینکه چه کسی فرمان کاخ سفید در دستش باشد، تفاوتی نمی کند و همه آنها دنبال تخاصم با ایران هستند؛ اما واقعیت آن است که اگر عینک بدبینی را کنار بگذارند، تفاوت بارز و عمیقی میان جریانات سیاسی و روسای جمهوری مختلف برخاسته از این جریانات سیاسی، در عالم واقعیت وجود دارد.
                