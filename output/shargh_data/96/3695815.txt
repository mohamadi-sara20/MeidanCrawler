دو‌شنبه ۲ بهمن ۱۳۹۶
-----------------------------------------
سرمقاله
-----------------------------------------
ترامپ ایران ستیزتر از بوش
-----------------------------------------

                    یک سال پس از ورود دونالد ترامپ به کاخ سفید، روابط آمریکا با ایران را می توان خصمانه تر از زمانی برشمرد که جورج دبلیو بوش، ایران را در زمره سه کشور- از دیدگاه او- محور شرارت نام برد. ترامپ از زمان به دست گرفتن قدرت، هیچ فرصتی را برای اعلام ضدیت با ایران از دست نداده و با شیب نسبتا تندی این رویکرد را دنبال می کند. او مخالف ترین مهره های ضدایرانی خود را در کاخ سفید در جایگاه های تصمیم گیری قرار داده است. هماهنگی با اسرائیل در طراحی علیه ایران در بالاترین درجه قرار دارد. یک چشمه از این تقارب را می توان به رسمیت شناختن بیت المقدس به عنوان پایتخت رژیم صهیونیستی و انتقال سفارت به این شهر دانست که حتی در زمان حاکمیت نئوکان ها بر آمریکا هم انجام نشده بود. ترامپ لغو برجام را با جدیت دنبال می کند و هفته قبل با انداختن توپ به زمین اروپا، مهلت چهارماهه ای را برای تحقق شروط خود برای باقی ماندن در برجام از جمله توقف غنی سازی صنعتی به مدت نامحدود (و نه 15 سال پیش بینی شده در برجام) و متقاعدکردن ایران به پذیرش محدودیت های داوطلبانه بر فعالیت های موشکی به آنها دیکته کرده است. اقدامات ضد ایرانی ترامپ در حال احیای اجماع بین المللی «ایران هراسی» این بار در قالبی متفاوت با دهه گذشته با ایجاد نگرانی در جامعه بین الملل و دیگر کشورها از فعالیت های موشکی و تلاش برای بی ثبات سازی منطقه قرار گرفته است. در کنار موارد یادشده و در آخرین پرده از این راهبرد ضد ایرانی، جمعه گذشته جیمز متیس، وزیر دفاع، در سخنانی در دانشگاه جان هاپکینز از سند راهبرد نوین دفاعی آمریکا رونمایی کرد که در آن اگرچه روسیه و چین در صدر منابع جدید تهدید علیه منافع راهبردی آمریکا قرار دارند، اما ایران در کنار کره شمالی جایگاه ویژه ای را به خود اختصاص داده است. این سند ایران را به استمرار کاشتن بذر خشونت در منطقه خاورمیانه، حمایت از تروریسم، ایجاد هلال نفوذ و بی ثبات سازی از طریق استفاده از فعالیت های تروریستی دولت پایه و شبکه گروه های نیابتی و برنامه موشکی متهم کرده است.بی تردید نمی توان اقدامات یک سال گذشته آمریکای تحت رهبری ترامپ و ادعاهای اخیر مطرح شده درباره ایران در سخنان جمیز متیس را که بخشی از راهبرد نوین دفاعی آمریکاست نادیده گرفت و با اغماض از آن عبور کرد. نگرانی از این رویکرد زمانی افزایش می یابد که درمی یابیم در رویکرد جدید آمریکا از «جایگاه ویژه و نقش حیاتی» متحدان منطقه ای اش در سیاست ضد ایرانی این کشور و متحدان و هم پیمانان آمریکایی سخن رفته که «علاوه بر افزودن به قابلیت های نظامی، امکان دسترسی به مناطق دیگر را فراهم می کنند». با نگاهی به متحدان فعلی آمریکا در خاورمیانه به سهولت می توان دریافت که آمریکا نقش ویژه ای برای اسرائیل، عربستان سعودی و برخی دیگر از کشورهای خاورمیانه و خلیج فارس قائل شده است که بی هیچ تردیدی آماده واگذاری همه امکانات لازم برای دسترسی نظامی آمریکا برای حمله به هر نقطه ای هستند. در چنین شرایطی به طور طبیعی موتور دیپلماتیک آمریکا به طور جدی و با استفاده از تمام ظرفیت ها برای پیشبرد راهبرد دولت فدرال علیه ایران به کار گرفته شده و فشارها بر تمامی کشورهای کوچک و برزگ از جمله متحدان اروپایی افزایش خواهد یافت. این روند بی تردید باوجود برون رفت از چالش هسته ای، بهبود روابط کشورهای جهان با ایران، روان سازی همکاری های اقتصادی و بهره گیری از سرمایه گذاری، خصوصا از جانب کشورهای قدرتمند اروپا و آسیا را با مشکلات عدیده ای روبه رو خواهد کرد. تاثیر رویکرد ترامپ بر متحدان اروپایی را می توان در اقداماتی که از چند ماه قبل از سوی فرانسه و زمزمه هایی که به تازگی از آلمان برخاسته مشاهده کرد. از این منظر کاملا پیش بینی پذیر است که چهار ماه پیش رو که بازه زمانی مورد اشاره در تمدید تعلیق تحریم های منتج از توافق هسته ای است، دوره ای بسیار حساس در روابط خارجی ایران و علی الخصوص در رابطه با کشورهای اروپایی است و این کشورها تحت فشارهای آمریکا و برای جلوگیری از فروپاشی برجام رویکرد سختگیرانه تری را در قبال ایران اتخاذ خواهند کرد و باید روزهای دشواری را در روابط دیپلماتیک با اروپا انتظار کشید. به طور طبیعی این امر نباید ایران را از توسعه روابط با اروپا بازدارد. افزون بر این، راهبرد ترغیب حضور شرکت های بزرگ اروپا ولو با دادن امتیازات جذاب می تواند دامنه مقاومت اتحادیه را در برابر فشارهای آمریکا افزایش دهد؛ به ویژه اینکه مواضع ترامپ در رابطه با برجام و اقدامات پیشین او در پشت پازدن به معاهدات آمریکا، از وجاهت و اعتبار بین المللی برخوردار نیست. با وجود این باید توجه داشت که باوجود اختلافات اروپا با ترامپ در موضوع برجام، آنها در بسیاری از اتهامات آمریکا علیه ایران با ترامپ همسو یا در خوشبینانه ترین حالت برای کاهش فشارها در مسئله برجام مجبور به پذیرش و همراهی با واشنگتن هستند. مهم ترین راهبرد در عبور کم هزینه از این دوره ملتهب، مدیریت روابط خارجی ایران در سطح بین المللی و منطقه و گرفتن هرگونه بهانه از دست ماجراجویان حاکم بر واشنگتن و متحد استراتژیک آن، اسرائیل، و قراردادن آنان در شرایط تردید در اتخاذ تصمیمات سخت در برابر ایران (Non Decision situation) است. عنصر کلیدی در این راهبرد استفاده از ظرفیت های ایجابی و سلبی ایران در سطح ملی و فراملی برای قراردادن ترامپ در موقعیتی است که عنصر تصمیم گیری درباره ایران را از او سلب کند. از عناصر کلیدی و الزامات این راهبرد پرهیز از افزایش تنش در منطقه و جهان در همه سطوح است.برجام باوجود تمام ایراداتی که دلواپسان داخلی و ترامپ بر آن وارد می کنند، چتر حمایتی مهمی برای ایران فراهم کرده است؛ به ویژه اینکه جهان آن را مهم ترین رویداد دیپلماتیک در دهه های اخیر ارزیابی می کند. از این روی ایران باید در هر شرایطی از هرگونه اقدام که پایبندی اش به برجام را دچار شبهه و تزلزل کند، پرهیز کند. اگر قرار است در دیوار این توافق شکافی ایجاد شود یا احیانا فروریزد باید مسئولیت آن متوجه آمریکا شود.تحولات دو دهه گذشته حاوی درس های ارزشمندی است که می توان آنها را چراغ راه سیاست خارجی کشور در این دوره پرمخاطره قرار داد. اقدام هوشمندانه و اصولی دولت وقت و شخص رئیس جمهور در واقعه تروریستی برج های دوقلوی آمریکا و محکومیت پیش دستانه این اقدام و راهبرد نرمش قهرمانانه در سخت ترین مرحله بحران هسته ای ازجمله اقداماتی بود که قدرت تصمیم گیری درباره ایران را از دست جنگ طلبان گرفت و آنها را در شرایط تردید قرار داد. در همین رابطه دستاوردهای نظامی ایران در منطقه باید با اتخاذ دیپلماسی مناسب در خدمت این راهبرد قرار گرفته و کشورهای منطقه را در اتخاذ تصمیم در رابطه با ایران و همراهی با ترامپ دچار تردید و تزلزل کند. ترامپ نشان داده است که به هیچ اصل اخلاقی ای در روابط بین الملل پایبند نیست. علاوه بر این او می داند که در هر تصمیم ماجراجویانه درباره ایران، اگرچه ممکن است منطقه مشتعل شود ولی کشور متبوعش کمترین آسیب را خواهد دید. برای ترامپ آمریکا محور اصلی تصمیم و بقیه عناصر در درجه چندم اهمیت قرار دارند.
                