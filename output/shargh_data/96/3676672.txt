یک‌شنبه ۲۶ آذر ۱۳۹۶
-----------------------------------------
حرف اول
-----------------------------------------
ما از رای به روحانی پشیمان نیستیم ولی...
-----------------------------------------

                    کمپین «ما پشیمانیم» که درباره رای به آقای روحانی در فضای مجازی راه اندازی شده، بازتاب گسترده ای پیدا کرده است. این پویش البته می تواند به عنوان یکی از جوگیری های رایج دنیای مجازی تلقی شود که درصد اعتماد به فضای مجازی را کاهش می دهد. در حوزه های غیرسیاسی هم شاهد این داغ شدن های موضوعات بوده ایم. درحوزه های فرهنگی و هنری این پدیده زیاد اتفاق افتاده است اما وقتی اتفاقی با این وسعت در حوزه سیاست شکل می گیرد، باید به آن توجه ویژه کرد. نمی توان انکار کرد که ممکن است پشت این اتفاقات، اختلافات سیاسی و جناحی باشد. یا بالاتر، رفتاری هدایت شده باشد که روی گسل های سیاسی و اقتصادی سوار شود تا تزلزل های عمیق ایجاد کند اما دراین میان دولت و رئیس جمهور باید در این پدیده به نکات زیر توجه کنند:1- اگرچه مشکلات اقتصادی و رکود جدی است اما طبعا جامعه در این مدت اندک پس از انتخابات، با پدیده موثر و مهمی روبه رو نشده و اتفاق جدید اقتصادی ای در زندگی اش حس نکرده است که منشا این موج مخالفت با روحانی باشد. اما صرف اینکه مردم با پدیده روحانی ای مواجه شدند که شعارهای انتخابات را کم رنگ کرد و احتمالا برای آینده ای متفاوت از سایر روسای جمهور اصرار داشت به جامعه بفهماند که روحانی ایام انتخابات نیست، شوک لرزآوری ایجاد کرد که اعتماد به روحانی را کاهش داد.2 - بودجه و گرایش های آن را عده ای عامل روآوری مثبت به این موج ضدروحانی می دانند. بودجه پیشنهادی قبل از تصویب و با تاکید بر مواردی مثل عوارض خروج که ادعا می شود حامی این موج است، بیشتر به شوخی شبیه است.3- شاید دنیای جدید ارتباطات و فضای مجازی پاشنه آشیل همه این اتفاقات است که دنیای متفاوتی را ایجاد کرده است. اگر این ابزار شناخته نشود و با همان سرعت ارائه نشود، جامعه زیر توضیحات بار جو سنگین تبلیغاتی تحت تاثیر همه این داغ شدن ها قرار می گیرد. این فضا پاسخ می خواهد نه اتهام زدن به پویش و حامیان پویش ها.4- نبود سیستم تبلیغاتی پاسخ گو در اطراف رئیس جمهور نکته مهم داغ شدن این موج شد. از شروع به کار روحانی تاکنون، دولت روحانی و شخص او در موضوع تبلیغات و حداقل سازماندهی تبلیغی و رسانه ای از دولت بسیار ضعیف بوده اند.در همین پویش یا کمپین جدید «ما پشیمانیم»، شاهد کمترین عکس العمل یا پاسخ گویی از طرف دفتر رئیس جمهور یا سیستم عریض و طویل دولتی بودیم. نکته قابل توجه تر اینکه توجه ندارند رسانه تغییر پیدا کرده است. اتکا به صداوسیما و روزنامه ایران و خبرگزاری رسمی مشکلی را حل نمی کند. این موج های قوی تبلیغاتی را هم آن رسانه ها نیافریدند. از موضع بالا رفتارکردن، غرور، نشناختن رسانه های جدید و رفتارهای قطره چکانی در پخش خبرهای کنترل شده دولتی اصلی ترین عامل ضعف تبلیغاتی دولتی هاست5- در این کابینه هم باوجود وعده های رئیس جمهور، افراد همراه رئیس جمهور اندک است و کسانی که دغدغه شان آینده خودشان و باج دادن به مخالفان انتخاباتی رئیس جمهور باشد، فراوان اند. کسی که سینه سپر کند و از رئیس جمهور دفاع کند خیلی وجود ندارد. شاید روزهایی که دلسوزان اصلاح طلب و فعالان فرهنگی و هنری که در انتخابات تنها پشتیبانان دکتر روحانی بودند، بر گزینش اصلاح طلبانه تر کابینه اصرار می کردند، برای این بود که روحانی در کابینه به افرادی نیازمند است که به جای انتخابات این روزها برای دفاع از دولتش پاشنه گیوه را بالا بکشند. 6- ما از انتخاب روحانی پشیمان نیستیم. ما منتقد روحانی هستیم و خواهیم ماند. و موهبت انتقاد را از هیچ دولتی نباید دریغ کرد. کسانی هم که قبلا در عرصه مدیریتی بدترین امتحان را داده اند از این موج انتقاد از روحانی نباید شاد باشند. تنها ایراد روحانی این است که گاهی مثل آنها رفتار می کند.
                