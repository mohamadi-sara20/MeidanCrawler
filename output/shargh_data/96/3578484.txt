دو‌شنبه ۲۹ خرداد ۱۳۹۶
-----------------------------------------
type_unknown
-----------------------------------------
خویشتنی دیگر برای بین المللی دیگر
-----------------------------------------

                    در همین زمینه هادی خانیکی: «حاضر نادیدنی» و «غایب همیشه حاضر» علی طهماسبی: شریعتی به دور از حب و بغض شریعتی به روایت عابران خیابان شریعتی برای پاسخ دادن به شریعتی و مسئله دوران تکلیف و تعریف سه گزاره باید روشن باشد و نیست: شریعتی همچون «متفکر»، «دوران» و «مسئله». بر اساس تعریف از این سه موضوع است که می توانیم از گسست یا تداوم میان خود و شریعتی سخن بگوییم.دوره چیست و چه ملاکی را برای تشخیص پایان و آغازش می توان برشمرد؟ دوره تمامیتی ارگانیک است؟ (درکی هگلی. همان نگاهی که فوکویاما را به صدور حکم بر پایان تاریخ داد؟) سیستمی هموژن است؟ (عناصری درهم تنیده و دارای تمی درونی یکدست و یکپارچه. درک کانتی از دوره) دوره عبارت است از یک گرایش؟ تنش میان امر دیروزی و توسعه و میل به گشودگی که موجب این یا آن گرایش کلان می شود و نامش می شود این یا آن دوره؟ دوره را آیا می توان با مفهوم اپیستمه تعریف کرد؟ سیستم های مفهومی، یکدستی فرهنگی؟ تعریف دیگری از دوره این امکان را فراهم می کند تا ما دوره خود را از دوره شریعتی منفک و دارای تفاوت های رادیکال ندانیم و بتوانیم نتیجه بگیریم که همچنان در ذیل یک دوره قرار داریم و آن تعریف فیلسوف و مورخ آلمانی droysen درایزن، از دوره است؛ دوره همچون «پروسه». دوره در این نگاه سیستم بسته نیست، هموژنیته و یکدستی نیست، تمامیتی که بسط می یابد و به پایان می رسد و از نو آغاز می شود نیست؛ بلکه دوره عبارت است از: «تنش میان عناصر هم زمان و گشودگی به سمت غیر قابل پیش بینی؛ همزیستی لایه های متعدد زمان یا ناهم زمان؛ تنش بین فردانیت های فرهنگی، فکری، اقتصادی، بومی و امورات عام و جهان شمول. در این نگاه برش های زمانی و شمارش تفاوت هایشان عمدتا واحدهای اندازه گیری اند و جنبه انتزاعی و ساختگی دارند. این تعریف از دوره شباهت زیادی به نگاه شریعتی در توضیح و تعریف شریعتی از دورانی که در آن به سر می برده است دارد. شریعتی پروژه خود را بر اساس تعریف از دوران طرح اندازی می کند: از زمان بومی ای که به آن گرفتار است و زمانه عامی که نامش زمان جهانی است. زمان بومی ای که دستخوش ناهم زمانی تاریخی و تقویمی است (زمان فرهنگی قرون وسطایی و زمان تقویمی قرن بیستمی) و جهان شمول و امر جهانی ای که امروزه نامش جهانی شدن است و مراد جهانی شدن تک الگویی نظم سرمایه داری. این نگاه انتقادی و گفت وگوی تنش آلود با زمانه، گفتمان او را از تخته بند زمانه خودشدن مصون می دارد و او را تا ما امتداد می بخشد.با این تذکرات و علی رغم این تداوم ما مجبور به ذکر تفاوت های زمانه خود و شریعتی هستیم. همین چهل سال اخیر. می توان چنین برشمرد:- لیبراسیون لیبرالیزم. کاپیتالیزم جهانی شده. تمرکز و گسترش سرمایه، منطق آزادشده سرمایه. تضعیف دولت ها و بدل شدنشان به آنتن های پیشبرد منطق سرمایه. عملکردهای جدید جهان گشایی از طریق خلق مناطق آزاد بی دولت zonage به جای دولت های دست نشانده قبلی و به قصد کنترل منابع و انرژی؛ وضعیتی که منجر به ازبین رفتن احساس تعلق به هویتی تعریف شده یا مرکزیتی ملی یا قدرتی به نام دولت شده است. همه مرزهایی که به گونه ای مصنوعی بعد از جنگ جهانی اول در منطقه خاورمیانه، ملاک مشروعیت دادن به ملت ها شده بود امروزه از بین رفته اند و کاپیتالیسم جهانی شده با خلق مناطق آزاد و موجودیت های بلاتکلیف و دربه در توانسته است با خرج کمتری، دسترسی به منابع طبیعی و ثروت جهان را برای خود ممکن کند. امروزه ما شاهد شکل گرفتن دوباره الیگارشی جهانی هستیم. باز اقلیتی که مالک اکثریت منابع جهان شده اند. (10درصد جمعیت جهان صاحبان 86 درصد منابع جهان هستند،40درصد صاحب 14درصد منابع جهان هستند و نامشان طبقه متوسط شهری و بیشتر متمرکز در کشورهای اروپایی. می ماند 50 درصد، دومیلیارد از جمعیت جهان که فاقد سرمایه اند؛ نه مصرف کننده بازار هستند و نه به ارتش کار پیوسته اند، نه دولت متمرکزی دارند و دستخوش دربه دری سیاسی، جغرافیایی و اجتماعی شده اند و اکثرا متمرکز در مناطق خاورمیانه و آفریقا و...) عوارض فرهنگی: این بسط یافتن منطق سرمایه و تحمیل مدل واحد توسعه بی تردید آنچه را به همراه آورده است مرگ اکوسیستم های فرهنگی، بدل کردن تکثر فرهنگی به مونوکولتور، خلق تمدن فله ای است.در این بلاتکلیفی طبیعی است که همگان به دنبال تعریف تعلق های جدید هستند. از همان 40 درصد طبقه متوسط شهری متمرکز در کشورهای اروپایی تا 50 درصد پرولتاریای دربه در در مناطق آزادشده جهان. می ماند دو نوع انتخاب: پیوستن به باندهای گانگستری تا احیای پیوندهای قوم و قبیله ای باستانی، خلق سرزمین های جدید با اربابان جدید (سنت گرایی، بنیادگرایی و... همگی به تعبیر بدیو در واکنش، حسرت یا کین نسبت به غرب مهاجم.) و دست آخر ناسیونالیسم های رنگ به رنگ.از ناسیونالیسم های رنگارنگ اروپایی تا قوم گرایی و هویت گرایی ها عکس العملی در مناطق آزادشده آنارشیک؛ همان موقعیتی که شریعتی پیش بینی می کند: «تا خوردن بر روی خود»، ترس از دیگری یا تشبه و پناه بردن به قوی تر. تردیدی نیست که در این جهان جهانی شده راه حل های بومی ناممکن است. در خود خزیدن است. عکس العملی است. جهان شمولی که کاپیتالیزم جهانی تعریف می کند نیز پاسخ گو نیست. باید سومی ساخت. راه سوم پناه بردن به ناسیونالیسم است یا تعریف انترناسیونالیسمی دیگر است؟ ضرورت همچنان همان است: خویشتنی دیگر برای خلق انترناسیونالیسم دیگر. موقعیت امروز نشان می دهد نه تنها غیبت عدالت، آزادی را در خطر می اندازد و ما با «دموکراسی های خالی» روبه رو می شویم که اساسا غیبت عدالت منشا بحران های هویتی نیز می شود و موجبات جهش های ژنتیکی هویتی می شود.با احتساب همه این ملاحظات پاسخ شریعتی برای تنش دوران ما چیست؟چه ربطی میان شریعتی 40 سال پیش با امروز می توان برقرار کرد؟ شریعتی متفکری است که از همان 40 سال پیش درگیر تعریفی متفاوت از خویشتن است. خویشتنی گرفتار در میانه چنگک آزادی و عدالت و در پی معنایی استعلا بخش برای درنغلتیدن به ابسورد زمانه. دوران شریعتی با دوران ما فرق اساسی ای ندارد. شریعتی متفکری است که دوران خود را زندگی کرده و تلاش کرده آن را مفهوم سازی کند.پاسخ او چیست؟ ساختن بومی دیگر به قصد خلق انترناسیونال یا یونیورسلی دیگر از طریق تعریف خویشتن. امروزه ما به همان دردی دچاریم که شریعتی از آن صحبت کرد: ناراضی از بی نظمی جهان و ناراضی از زمان بومی خویش. هسته سخت پروژه شریعتی همین عدم رضایت است و تلاش برای پیداکردن ربطی جدید میان این دو (individualite-universel) از طریق بازتعریف هر دو. خویشتنی گرفتار و قرار گرفته در میان چندزمانی های متعدد: زمان شخصی، زمان اجتماعی و زمان درازمدت فرهنگی-تاریخی. زمان شخصی (کویری) که بی ربط است به اجتماع، دستخوش تنهایی است، سراسیمگی دارد میان شرق و غرب، قرار گرفته است در یک ناهم زمان اگزیستانسیالیستی.زمان اجتماعی که جهان سومی است، شرقی است و قرن بیستمی و دست آخر زمان درازمدت فرهنگی-تاریخی که اسلامی است و ایرانی و این پرسش: کدام اسلام و کدام ایران؟ این خویشتن در نتیجه در کانکشن این سه زمان قرار دارد و صرف توامان چند شخصیت گراماتیکال. در نگاه شریعتی زمان و خویشتن بومی ما گرفتار در آن واحد نارسیسیسم و نوستالژی از یک سو و خویش گریزی و تشبه به دیگری از سوی دیگر است و در هر دو حالت دستخوش فراموشی. زمانی که جهان شمول و جهانی خوانده می شود هم در نگاه شریعتی تک الگویی و متحدالشکل ساز است و منجر به مرگ اکوسیستم های فرهنگی شده است. در نتیجه باید همه تکیه گاه های عاطفی- تاریخی- هویتی را از نو تعریف کرد و خویشتنی دیگر را طرح انداخت. از دو راه: یادآوری انتقادی دیروز و ابداع حقیقت خویشتن. مبارزه با فراموشی اولین گام است. باید به یاد بیاوریم کیستیم.فراخواندن انتقادی دیروز ایرانی- اسلامی با این تذکر که این دیروز تمدنی، دیروزی است ترکیبی و نه نابی ذاتی. فراخواندن اسلامی که در آغاز همچون دعوت و معطوف به تغییر به میدان فرهنگ ها آمده در اثر همنشینی با آنها (ایران نیز) بدل به فرهنگ شده است. این فراخواندن حافظه به قصد خلق دوباره خویشتن است. خویشتن سازی علاوه بر یادآوری میراث، محصول ابداع نیز هست. نه نوستالژیک و صرفا متکی بر حافظه که مبتنی بر تخیل و ابداع نیز هست؛ خارج شده و رهاشده از زندان های چهارگانه تاریخ و اجتماع؛ خویشتنی هبوط کرده: «و رفتم و رفتم. هیچ کس در کنارم، هیچ کس در برابرم و هیچ کس بالای سرم». کتاب هبوط تجربه رهاشدن ازخویشتن تاریخی، جغرافیایی و سنتی است. می خواهد الگوی سومی باشد برای خروج از دوقطبی های مسلط (یا انترناسیونالیسم های دروغین داعش و کاپیتالیسم و... یا با ناسیونالیسم های خویشتن گرای حسرت زده و ترس خورده). از همین رو برای پرهیز از نوستالژی و نارسیسیسم این خویش سازی با هجرت و جدایی کلید می خورد. شریعتی البته می داند این خویشتن را نمی توان بی اعتنا به زمان جهانی طرح انداخت. اما با زمان جهانی نیز در ستیز است و می داند برای بازکردن قطبی سوم باید در این جبهه نیز بجنگد. تمام تلاش شریعتی خروج از ثنویت های تحمیل شده به انسان ایرانی - جهانی است. ساختن سومی که شاید حتی اتوپیک باشد و او در پی الترناتیو است. چنین پیداست که همه پروژه شریعتی خروج از جهان ثنوی است. اگر مسئله اصلی دوران، بازسازی انترناسیونالیسم دیگر باشد موثر نمی شود، مگر از طریق ساخت وساز و باز تعریف خویشتن جدید. خویشتنی که می تواند قطعات پازل یونیورسلی باشد که تک الگو نیست.برمی گردیم به پرسش اول: نئو شریعتی یعنی چه؟ شکستن نوعی ارتدوکسی؟ خیر. اندیشه شریعتی در این 40 سال به دلیل سیالیتی که از آن سخن گفته شد و داشتن ورودی های متعدد، بدل به یک ارتدوکسی نشده. نئو شریعتی ارجحیت یک دوره زندگی فکری او بر دوره دیگری است؟ خیر؛ چراکه هیچ گسستی را نمی توان در خط سیر فکری حیات شریعتی شناسایی کرد و بین آنها انتخاب کرد. همه عناصر سه گانه «عرفان، برابری، آزادی» در همه ادوار زندگی او زیست هم زمان دارند. به لحاظ تماتیک هم آن سه گانه «کویریات، اجتماعیات، اسلامیات» همزیست و همدست و همداستان اند. شریعتی پس از زندان فیلسوف تر و یا کویری تر از قبل نیست. ای بسا، کویری ترین دوره زندگی شریعتی زمانی است که در حسینیه سخن می گوید. نئو شریعتی، فهم در هم تنیدگی این سه زمان، این سه نگاه و سه جنس سخن است؛ سه نگاهی که همچون دنیاهای ناظر بر هم عمل می کنند و ضامن یکدیگر می شوند. حج شریعتی، کویری ترین اثر شریعتی است. (ایمان: قبله در قفانهادن است) یا بر عکس کویر، متنی است شهیدپرور («باید از کویر گذشت تا به شهادت رسید»). چنانچه درباره کتاب شهادت می گوید: «من از عشق نمی توانستم سخن بگویم از شهادت گفتم.» کویر و حج و شهادت جان مشترک دارند: ضدسیستم، نهاد ناآرام، تنش های تراژیک که ضامن نوعی دینامیسم درونی است. شریعتی قبل از هر چیز یک روش است. نه دستورالعمل است و نه الگو. روشی است چندمنبعی، براساس چیدمان پارادوکس ها نگاهش را شرح می دهد و محصول نگاهی است دیالکتیکی به سه دیرند برای طرح اندازی پروژه خود. تفکر شریعتی یک جهت است و نه یک سیستم. چشم انداز است و نه سیستمی متصلب. نئو شریعتی یعنی چه؟ کشف نسبت های برقرار میان این دنیاهای موازی و این خویشتن های رقیب و این ناهم زمان های هم زمان.
                