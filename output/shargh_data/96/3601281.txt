دو‌شنبه ۹ مرداد ۱۳۹۶
-----------------------------------------
type_unknown
-----------------------------------------
روایت مرعشی از شهردار شدن نجفی: سیبی هستیم که نصف شده ایم
-----------------------------------------

                    شرق: روز گذشته خبری منتشر شد با این تیتر: «نجفی نامزدی شهرداری تهران را پذیرفت». این خبر بلافاصله با سرعتی مثال زدنی به شبکه های اجتماعی و کانال های تلگرامی رسید. ماجرا از این قرار بود که حسین مرعشی که یکی از کاندیداهای شهرداری تهران است، به ایسنا اعلام کرد محمدعلی نجفی نامزدی این سمت را پذیرفته و اکنون در حال تنظیم برنامه خود برای ارائه به شوراست. این خبر اگرچه مانند روز رای گیری اعضای منتخب شورای پنجم برای انتخاب گزینه های نهایی شهرداری تهران بسیاری را به اشتباه انداخت اما در حقیقت در دل خود حاوی نکته خاصی نبود. چراکه نجفی با قرارگرفتنش در فهرست گزینه های نهایی، خودبه خود تمایلش برای انتخاب شدن در این سمت را پذیرفته بود. بااین حال آن گونه که از شواهد و گفته های برخی از اعضای شورای شهر بر می آید تا این لحظه محتمل ترین و اصلی ترین گزینه برای به دست گرفتن سکان مدیریت شهرداری تهران همین محمدعلی نجفی است. در همین رابطه یکی از اعضای شورای شهر تهران به «شرق» گفت: از آنجا که آقای نجفی بیشترین میزان رای را از میان گزینه های شهرداری کسب کرده است و همچنین نگاه مثبت اکثریت مطلق اعضای شورای پنجم، به نظر می رسد اگر مشکل خاصی رخ ندهد، او بیشترین شانس را برای شهردارشدن در تهران دارد. در همین حال و پس از انتشار مصاحبه اول مرعشی با آن تیتر، او عصر روز گذشته در حاشیه مراسم درگذشت مادر علی اکبر محتشمی پور در جمع خبرنگاران نیز گفت: اگر آقای نجفی شهردار شود...... من اتاق فکر ایشان می شوم و اگر من شهردار شوم، او اتاق فکر من می شود. او همچنین در پاسخ به این سوال که آیا ائتلافی بین شما و محمدعلی نجفی وجود دارد، اظهار کرد: من و آقای نجفی از هم جدا نیستیم که بخواهیم ائتلاف کنیم، ائتلاف جایی معنی می دهد که جدایی باشد اما ما یک سیبی هستیم که از وسط دونصف شده ایم. مرعشی درباره شورای شهر نیز تصریح کرد: امیدواریم آقای محسن هاشمی در شورا ریاست را برعهده بگیرد. این بستگی به نظر اعضای شورا دارد اما به نظر من افکار عمومی این تقاضا را دارد که محسن هاشمی ریاست شورا را برعهده داشته باشد.
                