یک‌شنبه ۷ آبان ۱۳۹۶
-----------------------------------------
یادداشت
-----------------------------------------
«تغییر»؛ شاکله برنامه اردکانیان
-----------------------------------------

                    امروز جلسه رای اعتماد به جناب آقای دکتر «اردکانیان» به عنوان وزیر پیشنهادی نیرو برگزار می شود. صرف نظر از ویژگی های فردی و علمی ایشان برای تصدی پست وزارت نیرو، برنامه پیشنهادی ایشان از زوایای مختلف قابل بررسی و تامل است. در این برنامه، نکات جدیدی نمود برجسته ای یافته اند که در نگرش های موجود وزارت نیرو کمتر مورد توجه و اشاره قرار گرفته بودند. اشاره به مفاهیمی مانند ظرفیت اکولوژیکی سرزمین، مدیریت هم بسته آب، خاک، انرژی و پسماند، توجه به حکمرانی چندسطحی آب و به خصوص سطح حکمرانی محلی، تعامل جدی تر با جامعه، تولید اطلاعات و نشر آنها، شفاف سازی و از همه مهم تر تغییر نوع نگاه به موضوع بحران آب از یک مشکل به سمت بهانه ای برای همدلی و ایجاد وفاق ملی، کلیدواژه هایی هستند که ورود تفکری جدید را به نظام مدیریت آب کشور نوید می دهند. این مباحث حکایت از آن دارد که وزیر پیشنهادی، عزمی جدی برای ایجاد تغییرات بنیادی در نظام مدیریت آب کشور جزم کرده است. در این راستا به درستی بر اصلاح ساختار و تقویت نیروی انسانی بخش آب نیز تاکید شده است. جای خوشبختی است که این نگرش جدید جایگزین نگرش سنتی سازه محور می شود. معضلات پیش رو در بخش آب کشور به درجه ای از پیچیدگی رسیده است که دیگر نگرش سنتی مبتنی بر اقدامات مهندسی جواب گوی آنها نخواهد بود. این مهم به خوبی در قالب لزوم حرکت به سمت مدیریت بین رشته ای و چندانضباطه در برنامه، مورد اشاره قرار گرفته است. در کنار نقاط قوت اشاره شده، آنچه این برنامه تا حدودی از آن غفلت کرده است، توجه به عوامل شکل گیری مشکلات در بخش آب در بستر تاریخی و نهادی کشور است. به طورکلی برنامه پیشنهادی رویکرد نهادی جدی ای را طرح نمی کند. همچنین آنجایی که سخن از اصلاح ساختار حکمرانی آب به میان آمده است، ابهام در تعیین جهت گیری این اصلاحات همچنان باقی است. در برنامه تاکیدات زیادی بر تامین پایدار آب به میان آمده است. این تاکید از یک سو می تواند امیدبخش باشد، به این تعبیر که به اصلاح نظام شکل گیری تقاضای آب منجر شود؛ اما از دیگر سو، از آنجایی که در برنامه اشاره ای به مهار پیشران های توسعه نامتوازن نشده است، این احتمال می رود که راهبرد تامین پایدار آب به سمت استحصال بیشتر از منابع سوق پیدا کند. کمااینکه ممکن است عباراتی مانند «افزایش ظرفیت آب قابل تنظیم جدید (شامل مرزی و غیرمرزی) به میزان دوهزارو 900 میلیون مترمکعب» و «بهره گیری از آب های غیرمتعارف به میزان 200 میلیون مترمکعب» خود آغاز جدیدی برای تعریف سلسله ای از اقدامات تامین آب مانند گذشته باشند؛ یعنی وزارت نیرو به جای تاثیرگذاری فعال بر اصلاح فرایند توسعه، خود تحت تاثیر فشارهایی باقی می ماند که از توسعه نامتوازن سایر بخش ها بر بخش آب تحمیل می شود.اشاره به لزوم بازنگری در سدهای درحال طراحی، فرصت مناسبی را فراهم خواهد کرد تا براساس شرایط جدید هیدرولوژیکی کشور، در لزوم اجرای این پروژه ها تجدیدنظر به عمل آید. ولی فراموش نشود که این کار برای بقیه طرح های جاری در وزارت نیرو، از جمله طرح احیا و تعادل بخشی آب های زیرزمینی نیز ضرورت خواهد داشت. این در حالی است که در برنامه پیشنهادی بر تداوم اجرای این طرح ها تاکید شده است. با وجود تاکیداتی که بر نگاه بین بخشی و فرارشته ای به آب در برنامه شده است، شاخص هایی که در ترسیم سیمای بخش آب ارائه شده اند، فقط منحصر به اطلاعات فنی آب است که به طور سنتی همواره در زیربخش های وزارت نیرو جریان داشته است. نباید از نظر دور داشت که بخش آب بر سایر بخش های اقتصادی، اجتماعی، سیاسی، امنیتی و زیست محیطی تاثیرگذار است و هم زمان از آن بخش ها نیز تاثیر می پذیرد. بنابراین در ترسیم سیمای بخش آب توجه به سایر مولفه های غیرآبی در کنار مولفه های آبی امری ضروری است. انتظار می رفت نوع نگاه ارائه شده در برنامه به رودخانه ها، از رویکرد سنتی مهندسی رودخانه به نگرش رودخانه به عنوان یک اکوسیستم آبی ارتقا می یافت. وزیر پیشنهادی نیرو حرکت اول خود را با تعامل با اقشار مختلف کارشناسی و دانشگاهی شروع کرده است. این کار اقدامی پسندیده است که انتظار می رود به رویه ای دائم در بدنه وزارت نیرو تبدیل شود. علاوه بر این، تعامل فعال با سایر وزارتخانه ها به منظور همسوکردن هدف گذاری و اقدامات آنها هماهنگ با زیربناهای فکری پپیشنهادشده در برنامه امری ضروری است که در متن برنامه خیلی مورد توجه جدی قرار نگرفته است. همین مسئله می تواند به شکاف بین سطح برنامه ریزی و سطح اجرا منجر شود که شانس موفقیت برنامه را کاهش خواهد داد. آنچه به عنوان نیروی محرک خیلی تاثیرگذار در پشت اتفاقات در حوزه آب می بایست مورد توجه جدی قرار می گرفت، نظام توزیع منافع حاصل از آب در قالب اقتصاد سیاسی آب است که برنامه پیشنهادی ورودی به آن نداشته است. برنامه وزیر پیشنهادی حکایت از «تغییر» در نظام فکری مدیریت آب کشور دارد. این تغییرات با وجود اهمیت و ضرورت آنها در مسیر اجرا با چالش های جدی مواجه خواهند شد. امید که بدنه آب کشور این تغییرات را پذیرا شود و در اجرای آن همدلی لازم را بروز دهد. همراهی و همسویی بقیه بخش های جامعه نیز برای حل مشکلات آبی کشور اجتناب ناپذیر است.
                