چهار‌شنبه ۲۴ آبان ۱۳۹۶
-----------------------------------------
یادداشت
-----------------------------------------
به تنگ آمده ایم
-----------------------------------------

                    مدیریت شهری تهران بعد از نزدیک به دو دهه به جناح اصلاح طلب رسید و در فرایندی بدون حاشیه، شهردار و ریاست شورا و نواب آن انتخاب شدند. بدیهی است مردم که باوجود اماواگرها در چینش کاندیداها یکدست به لیست امید و جریان سیاسی مورد علاقه خود رای دادند، توقعاتی دارند. شهردار منتخب و ریاست شورا می توانند حداقل در مهلت صدروزه که به صورت رویه درآمده، گزارشی از عملکرد خود ارائه دهند و مهم تر از آن شهردار تهران و سایر کلان شهرها مانند مشهد، اصفهان و شیراز که در اختیار اصلاح طلبان هستند، گزارشی از تغییر و جابه جایی ها به مردم ارائه دهند. بر این باورم که تنگناهایی پیش پای شهرداران کلان شهرها، به ویژه شهردار تهران قرار دارد. به تازگی شهردار تهران در یادداشتی نوشت: «باید از اینکه منافع فردی و گروهی درصدد سوزاندن موقعیت ها و فرصت های جمعی و عمومی برآیند، بیمناک و برای مقابله با آن مهیا بود...». پیامی گویا و رسا مبنی بر اینکه باید حصار تنگ جناح ها را حداقل در سال های پایانی دهه چهارم انقلاب کنار گذاشت. به تغییراتی که در سطح مدیران شهرداری تهران صورت گرفته، باید از این منظر و دیدگاه تازه توجه کرد اما این نقشه راه شهردار و شورا و اثرات و تاثیرات آن در سطح کلان، کوتاه مدت و درازمدت چه روندی را طی خواهد کرد؟ همچنین شهردار کلان شهر مشهد، مهندس تقی زاده خامسی هم می تواند به عنوان شهردار دومین کلان شهر کشور، درباره روندی که در گذشته در مدیریت شهری وجود داشته و رویه ای که او در پیش گرفته توضیحاتی را به مردم بدهد؛ اما موضوع پایتخت متفاوت است. تهران کلان شهری است که درواقع نمی توان از منظر شهرسازی مدرن به آن شهر گفت. ده ها روستای لمیده بر دامنه روزگاری پرچشمه و آب البرز از روزهای آغازینی که در سال 1210 به پایتختی انتخاب شد، به هم پیوستند و جغرافیایی را که روستا- شهر تشکیل داده، ایجاد کردند؛ شهری که بافت روستایی خود را حفظ کرده و بخش دیگر که مربوط به اراضی زراعی بین روستاها بوده، به بافت شهری تبدیل شد. کافی است سری به شمالی ترین نقاط شهر یعنی نیاوران، فرمانیه، جمال آباد، اوین، درکه و... بزنید و کوچه های تنگ و باریکی که مصداق زندگی روستایی است را در مرفه ترین نقطه تهران ببینید. با این تعریف مختصر، باید دید شهردار منتخب شورای شهر تهران که همه اعضای آن برآمده از لیست امید هستند، چه طرح و برنامه ای برای اداره شهر دارد تا ساکنان تهران تفاوت مدیریت دو دهه ای اصولگرایان را با مدیریت اصلاح طلبان حس کنند؟ شهردار تهران در بند سه نوشته خود می گوید: «من با تاکید بر پایبندی به مصالح شهر و شهروندان، خود را ملزم به ایجاد تحول و اصلاح وضعیت کنونی مدیریت شهری و ارتقا و بهبود آن و استفاده از نیروهای کارآمد شهرداری و خارج آن می دانم...». با تکیه بر همین بند مشخص می شود شهردار محترم، اعتقاد دارد وضعیت موجود اداره شهر که حاصل دو دهه حاکمیت بلامنازع اصولگرایان است، قابل دفاع نیست. نگارنده به آن بخش از نوشته که استفاده از نیروهای کارآمد شهرداری و خارج آن را مدنظر قرار داده است، کاری نداشته و معتقدم باید از تفکر جناحی جدا شد و اعمال مدیریت صحیح شرط است. اگر کلیت یک مجموعه طرح و برنامه ای شناسنامه دار داشته باشند، طبیعی است در چرخه مدیریت، تفکر جناحی نمی تواند کل برنامه را تحت الشعاع قرار دهد اما برنامه اداره شهر با شناسنامه مدیریت اصلاح طلبانه و مسائل و مصائب زندگی شهری، خصوصا زندگی در کلان شهری مانند تهران کدام است و چه برنامه ای پیش روی مدیران شهری قرار دارد؟ برای رمزگشایی از مصائب تهران و گرفتاری های ساکنان آن در زمینه های زیر مردم توقع - تحول و تغییر- مورد نظر شهردار محترم را دارند.1-ترافیک: مهم ترین وظیفه شهردار در کلان شهرها مربوط به وضع ترافیک و سامان دهی آن است. پلیس راهنمایی و رانندگی تا حدی خود را از هدایت ترافیکی شهر کنار کشیده است. خیابان و پیاده رو در تصرف موتورسواران است. مسافربرهای خطی، تاکسی های سیار و موتورسیکلت ها تمامی تقاطع ها را تصاحب کرده و دوبله و بعضا در سه ردیف منتظر مسافر ایستاده اند. حرکت در بزرگراه های شهری ناگهان به گره کور ترافیک برخورد می کند؛ وقتی بعد از مدتی که به منشا ایجاد ترافیک می رسیم، متوجه می شویم رانندگانی که در بزرگراه شهری قصد خروج از بزرگراه را دارند و باید در دو یا سه خط در منتهاالیه سمت راست حرکت کنند و خطوط سمت چپ را برای وسایل نقلیه در حال حرکت اختصاص دهند، گره کوری در چند ردیف به وجود می آورند. حداقل رئیس محترم شورای شهر تهران، جناب مهندس هاشمی و شهردار تهران که خارج از کشور تحصیل کرده اند، می دانند روانی ترافیک فقط به اجرای مقررات راهنمایی و رانندگی بستگی دارد.2-جرایم رانندگی:جریمه های رانندگان برابر قانون رسیدگی به تخلفات رانندگی، مصوب 24 اسفند 89، به حساب درآمد عمومی کشور نزد خزانه داری کل واریز و طی ضوابطی به شهرداری ها و وزارت راه و ترابری و پلیس راهنمایی و رانندگی اختصاص می یابد. لازم به توضیح است، 60 درصد از جرایم رانندگی در شهرها به شهرداری اختصاص می یابد. با این حساب، مثلا در سال 1390 در تهران 190 میلیارد تومان وصول جرایم رانندگی بوده که سهم شهرداری بر اساس 60 درصد، مبلغ 102 میلیارد تومان و در سال 91 حدود 200 میلیارد تومان بوده که سهم شهرداری تهران 120 میلیارد تومان می شود. افزایش 40 درصدی جرایم رانندگی سالانه مورد قبول مسئولان راهنمایی و رانندگی است؛ یعنی با همین ضریب اگر به سال 96 برسیم، سهمی 20درصدی از کل بودجه شهرداری تهران از محل اخذ جرایم خواهد بود. شهرهای بزرگ امروزه بیشترین سهم درآمدی خود را از محل راهنمایی و رانندگی تامین می کنند. حال پرسش این است که آیا شهردار و شورای محترم شهر تهران برنامه ای برای اجرای سهمیه حاصل از درآمد جرایم راهنمایی و رانندگی در تهران را دارند یا اینکه مردم از صبح تا شب باید جسم و روح و روان خود را در ترافیک کشنده تهران هدر دهند.3- مترو: خدا رحمت کند آیت الله هاشمی رفسنجانی را که آنچه مدیران در آینه می دیدند، ایشان در خشت خام می دید. وقتی در سال 1363 و اوج جنگ این آینده نگری را داشت که اداره شهر تهران بدون مترو امکان پذیر نیست، فرزند ارشد خود را به مدیریت مترو فرا خواند و او هم خوب ادای دین کرد و تهران به عنوان اولین پایتخت خاورمیانه ای، صاحب راه آهن شهری شد. هرچند ریاست محمود احمدی نژاد بر شهرداری و سپس ریاست جمهوری وی، بی مهری قهرآمیزی را نسبت به مترو اعمال و اجرا کرد اما ریاست فعلی شورای تهران توانست چندین خط از خطوط اصلی مترو را راه اندازی کند. حال مردم از او توقع دارند به وضع مترو سروسامانی دهد. اضافه کردن واگن به همین خطوط فعال فعلی می تواند تا چند برابر مسافر را حمل ونقل کند که باعث حرکت زیرزمینی مردم و کم شدن بار ترافیکی خیابان ها شود. تهران، مرکز اقتصاد و سیاست است و وجود وزارتخانه ها، مراکز بانک ها و شرکت های بزرگ، پزشکی و... در آن قابل مقایسه با شهرستان ها نیست. همین عوامل به اضافه دیگر عوامل باعث می شود روزانه چندین میلیون نفر مسافر در تهران تردد کنند و باید بار این جمعیت بر دوش دولت باشد نه شهردار تهران. مجلس در زمان دولت محمود احمدی نژاد دو میلیارد دلار به متروی تهران و کلان شهرها اختصاص داد که سهم تهران یک میلیارد دلار بود و با وجود اینکه محل تامین آن نیز قانونا معین بود والا شورای نگهبان آن را رد می کرد، رئیس دولت وقت این مبلغ را به مترو تهران اختصاص نداد. اگر آن مبلغ به مترو اختصاص یافته بود، با توجه به قیمت سال های قبل از صعود قیمت ها، ترافیک تهران امروز رنگ و روی دیگری داشت.4- دست فروشی: زشت ترین چهره ای که از تهران به نمایش گذاشته می شود، دست فروشی در سطح گسترده است. این دست فروشی نیست؛ خیابان فروشی است، سد معبر است، تضییع حقوق مغازه دارانی است که باید مالیات بدهند و با تاسف بربادرفتن اندک تولید داخلی در سال اقتصاد مقاومتی است که آخرین رمق تولیدهای کوچک را با واردات ارزان بنجل ترک و چینی و تایوانی و تایلندی گرفته است. کافی است یک روز شهردار تهران وقت خود را صرف این مهم کند که چه می کشند عابران و ساکنان و کاسبان، روح خیابان با فریاد دست فروشان که اجناس بنجل خود را فریاد می زنند آزرده است. مردم در تهران از شرایط موجود به تنگ آمده و نیاز به هوای تازه با مدیریت متحول از ناحیه شورا و شهردار تحول خواه دارند.
                