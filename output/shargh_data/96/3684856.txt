دو‌شنبه ۱۱ دی ۱۳۹۶
-----------------------------------------
یادداشت
-----------------------------------------
تجربه تلخ را تکرار نکنیم
-----------------------------------------

                    صرف نظر از آنکه دامنه اعتراضاتی که از روز جمعه در مشهد به راه افتاد و در 72 ساعت گذشته برخی از شهرهای دیگر را هم دربر گرفت، تا به کجا ادامه پیدا کند، جریانات سیاسی کشور به ویژه اصلاح طلبان را با این پرسش دشوار، اما اساسی روبه رو کرده که باید موضع گیری آنها در قبال این اعتراضات چه باشد؟ البته همین پرسش درباره اصولگرایان به علاوه جریان های تندرو مخالف دولت دکتر روحانی و بالاخره خود دولت دوازدهم نیز مطرح است. بگذارید با ساده ترین بخش که دولت باشد، شروع کنیم. دولت دکتر روحانی که معمولا ترجیح می دهد در برابر رویدادهای دشوار ایستادگی چندانی نکند، این بار هم همان واکنش را نشان داد. مانند عقب نشینی درباره افزایش قیمت نان و کاهش یارانه بگیرها (که هر دو تصمیم های درستی بودند)، به مجرد آنکه دولت با انتقاد رو به رو شد، آن تصمیمات را به بایگانی فرستاد؛ تکلیف تندروها نیز کم وبیش روشن است. آنها آنجا که مردم در مخالفت با دولت دکتر روحانی شعارهای آن چنانی سرداده و آن را متهم به بی کفایتی کنند، شاید خوشحال هم بشوند؛ اما با پیوستن اقشار و لایه های دیگری به جمعیت و رانده شدن شعار علیه رئیس جمهور به حاشیه و در عوض طرح شعارهای ساختارشکنانه، تندروها متوجه متن موضوع شدند. از این نقطه به بعد، هم تندروها و هم اصولگرایان رویکردشان به اعتراض ها تغییر کرد و همان شد که از شنبه شب در صداوسیما شاهد آن شده ایم: «مردم به حق از سیاست ها و عملکرد اقتصادی دولت در فشار و تنگنا هستند و علیه شرایط ناملایم اقتصادی خود دست به اعتراضات خیابانی زده اند؛ اما برخی از عناصر فرصت طلب، منافقین و ضدانقلاب وابسته به دشمن، سعی می کنند از اعتراضات به حق مردم سوء استفاده کرده و شعارهای دیگری سر دهند». البته در روزهای آینده این واکنش تبدیل به رویکرد اصلی اصولگرایان خواهد شد. اصلاح طلبان باید چه رویکرد و موضع گیری ای در قبال اعتراضات چند روز گذشته اتخاذ کنند؟ دشواربودن پاسخ این پرسش، باعث شده اصلاح طلبان ترجیح بدهند سکوت کنند؛ چون هر پاسخی که بدهند، آنها را با دسته ای از دردسر ها رو به رو خواهد کرد. اگر از اعتراض ها جانبداری نکنند، درست است که از واکنش های احتمالی مسئولان مصون می مانند اما در مقابل با شماتت و اعتراض جدی معترضان رو به رو خواهند شد. تا همین جا هم معترضان فاصله معناداری با اصلاح طلبان و شعارهایشان داشته اند. به علاوه به نظر می رسد سرخوردگی آنها از اصلاح طلبان و دولت دکتر روحانی، به همان اندازه اصولگرایان باشد. در نتیجه حمایت نکردن از معترضان، صرفا بر سرخوردگی آنها از اصلاح طلبان خواهد افزود. ملاحظات سیاسی به کنار، پرسش اساسی آن است که اصلاح طلبان از منظر منافع ملی باید چه موضع گیری ای داشته باشند؟ قبل از پرداختن به پاسخ، نگاهی جامعه شناختی به معترضان بیندازیم.به نظر می رسد با اندکی تسامح، بتوان گفت که تعدادی از آنها جوانان دهه هفتادی هستند که به جز یاس و سرخوردگی احساس دیگری ندارند. ارتش بزرگ لیسانسه ها و فوق لیسانس های بی کار که بسیاری هم تعلق به اقشار و لایه های کم درآمد جامعه دارند، به نظر می رسد هسته اصلی را تشکیل می دهند. آنها نه تنها از اصولگرایان ناامید شده اند، بلکه همان طور که پیش تر اشاره شد، از اصلاح طلبان هم مایوس شده اند. به نظر می رسد تیر خلاص هم از امیدنداشتن به آینده اقتصادی از سوی دولت دوازدهم به آنها شلیک شد. بسیاری از این جوانان با هزاران انتظار و آرزو در انتخابات اردیبهشت شرکت کرده و نام روحانی را روی برگه های رای نوشتند؛ اما با به راه افتادن امواج «عبور از روحانی» نه تنها از رئیس جمهور گله مند هستند، بلکه احساس می کنند از سوی روحانی و اصلاح طلبانی که مردم را ترغیب به شرکت در انتخابات می کردند، به بازی گرفته شده اند.شاید از این بابت است که نه تنها در شعارهایشان خیلی از شعارهای اعتراضی سال های پیش به چشم نمی خورد، بلکه همان طور که پیش تر هم گفتم، به صراحت شعار عبور از اصلاح طلبان را می دهند. مایوس از اصولگرایان، ناامید از اصلاح طلبان و سرخورده از روحانی، آنها شعارهای جدید می دهند. اتفاقا این دست شعارهایشان بیش از آنکه واقعا نماد طرفداری از گذشته باشد، صرفا نشان دهنده عصبانیت از وضعیت فعلی است؛ والا اگر گذشتگان توانسته بودند شیوه مطلوب مملکت داری را در ایران معاصر پدید آورند، نه انقلاب مشروطه به وقوع می پیوست و نه انقلاب اسلامی در سال 57. همه اینها را گفتم که بگویم سرخوردگی معترضان را کاملا درک می کنم؛ اما با وجود همه اینها، نمی توانم مسیر معترضان را تایید کنم. می دانم این تاییدنکردن و همراهی نکردن با راهی که می روند و شیوه ای که برای بروز اعتراض های خود برگزیده اند، چقدر اسباب بغض و نفرتشان از نگارنده یا اصلاح طلبان دیگری که به رفتار خیابانی آنها اعتراض دارند، خواهد شد؛ اما نمی توانم با مسیر اشتباهی که فرزندانم از فرط سرخوردگی از شرایط برگزیده اند، به واسطه خوشایند این گروه یا آن تفکر موافقت کنم. نگارنده در مخالفت با شعار «عبور از روحانی» به طور مفصل به معضل تاریخی «قبض وبسط دموکراسی» در جامعه ایران پرداخته ام. همه سخن نگارنده با معترضان، تکرار همان موضع است که مشکل یا گمشده همه ما، کم رنگ بودن نهاد دموکراسی در جامعه ماست؛ اما مسیری که برای نشان دادن اعتراض ها انتخاب شده، نه تنها ایران را به سوی دموکراسی نمی برد، بلکه با کشاندن پای نیروهای دیگر به میان، باز یک گام دیگر به عقب خواهیم رفت و این تکرار همان تراژدی «قبض وبسط دموکراسی» در تاریخ معاصر ما خواهد بود. نمی دانم این تجربه تلخ تاریخی را چندبار باید تکرار کنیم؟
                