چهار‌شنبه ۸‌شهریور ۱۳۹۶
-----------------------------------------
حرف اول
-----------------------------------------
وقت تصمیم است
-----------------------------------------

                    معضل آلودگی زیست بوم خصوصا منابع آبی، مسئله مهمی است که همیشه مورد توجه همه اقوام و ملل مختلف بوده و دغدغه امروزی بشر است که با فعالیت های خود باعث آن شده است. این بحث در داخل کشور به علت نبود کنترل و نظارت دقیق و کمبود منابع به توجه خاص نیاز دارد. زیرساخت ها برای مدیریت کیفی و کمی منابع آب به میزان کافی وجود ندارد. ورود بی رویه آلودگی ها به منابع آب سطحی و زیرزمینی، دغدغه اصلی مدیریت منابع آب و محیط زیست کشور است که جلوگیری از آن برای تداوم حیات این منابع الزامی است. نبود قوانین بازدارنده و معضلات اجتماعی و اقتصاد ضعیف سازمان های مرتبط و همچنین صنایع، شهرداری ها، شرکت های آب و فاضلاب و از همه مهم تر کشاورزی بدون ضابطه در مصرف کود و سم و آبیاری غیراصولی باعث شده است هر روز آلودگی این منابع بیشتر و بیشتر شود. نبود متولی واحد در مدیریت منابع آب و محیط زیست، رعایت نکردن استانداردهای حداقلی در رها سازی آب های برگشتی به طبیعت یا به صورت اجمالی نبود یکپارچگی در مدیریت، این امر را پیچیده تر کرده است. شاید دیرزمانی مدیریت یکپارچه آب و برق به علت تامین بخش مهمی از الکتریسیته موردنیاز کشور از نیروگاه های برق آبی و لزوم سرمایه گذاری بخش برق در توسعه سازه های آبی دارای نیروگاه لازم بوده است.اما هم اکنون بخش عمده انرژی الکتریکی کشور از نیروگاه های با سوخت فسیلی تامین می شود، آن هم با راندمان های بسیار پایین. شاید دیگر لازم نباشد بخش آب و برق در یک سازمان واحد مدیریت شود. لزوم تاسیس وزارت انرژی برای مدیریت واحد منابع انرژی کشور، امروز از اوجب واجبات است که با انجام این امر علاوه بر تسریع در سرمایه گذاری در تولید انرژی الکتریکی، مدیریت مصرف سوخت نیروگاه ها و افزایش بازدهی آنان که از نیازهای اصلی کشور است، با سرعت بیشتری انجام خواهد شد و مدیریت تولید و مصرف انرژی نیز به طریق اولی با تجمیع وظایف و اختیارات در یک سازمان واحد بهتر اعمال خواهد شد. به این بحث ان شاءالله در فرصتی دیگر بیشتر خواهیم پرداخت. و اما بحث اصلی، مدیریت به هم پیوسته منابع طبیعی شامل آب و محیط زیست کشور، مهم ترین نیاز امروز کشور برای پاسداری از این منابع است. امروز مواردی مانند تخریب گسترده جنگل ها و منابع طبیعی که باعث جاری شدن سیل می شود و همچنین نبود پوشش مناسب گیاهی، لزوم مهار منابع آب و جلوگیری از ورود پساب های کشاورزی و صنعتی و کنترل مصرف کود و سم و رعایت اصول آبیاری مدرن را به امری ضروری تبدیل کرده است که انجام آن علاوه بر افزایش راندمان این بخش ها باعث کاهش هزینه های تولید در صنایع و کشاورزی و بازتاب آن در محیط زیست بهتر برای زندگی متجلی می شود. وضعیت آلودگی در بعضی رودخانه ها و منابع آب زیرزمینی به گونه ای است که هزینه های ناشی از آن را دولت در قالب هزینه های درمانی و ملت با ازدست دادن سلامتی و تحمل هزینه های درمانی خود باید بپردازند. امروز با تصمیم گیری های شاید به ظاهر ساده و ارزان بتوان از تحمیل زیان های هنگفت ناشی از عدم توجه جلوگیری به عمل آورد. بنابراین درخواست من از مسئولان محترم کشور خصوصا ریاست محترم جمهوری این است که تا دیر نشده و مجبور نشده ایم هزینه های چندین برابری و کمرشکن ناشی از تاخیر در تصمیم گیری را بپردازیم، هرچه زودتر برای به اخذ تصمیم درست و کارشناسی و اجرای دقیق و سریع به انجام آن مبادرت ورزیم. 
                