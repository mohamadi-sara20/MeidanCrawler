دو‌شنبه ۱۵ آبان ۱۳۹۶
-----------------------------------------
بازتاب
-----------------------------------------
جوابیه دانشگاه علامه جناب آقای مهندس محمد توسلی
-----------------------------------------

                    با سلام؛ مرقومه جناب عالی درمورد برنامه یکی از تشکل های دانشگاه در روز 13 آبان را خواندم. از جناب عالی که فردی پرتجربه هستید و خود را طرفدار قانون گرایی می دانید، انتظار می رفت که پیش از قضاوت و ارائه رهنمود و نصیحت درمورد اصول بدیهی فعالیت های سیاسی و دانشگاهی، از صحت اطلاعاتی که در اختیارتان قرار گرفته بود، اطمینان حاصل می کردید. احتمالا مستحضرید که مجوز فعالیت های سیاسی دانشگاه در یک هیئت سه نفره تحت عنوان هیئت نظارت بر فعالیت تشکل های اسلامی بررسی و صادر می شود و دانشجویان موظف اند تنها با مجوز این هیئت و در محدوده ای که این مجوزها تعریف می کنند، برنامه های خود را برگزار کنند. در این موضوع مشخص، منطبق بر درخواست اولیه ای که انجمن اسلامی دانشگاه برای مراسم روز 13 آبان داده بود، یک مناظره چهار تا پنج نفره از دو گرایش متفاوت فکری پیشنهاد شده بود که هیئت نظارت با آن موافقت کرد. پس از جلسه هیئت نظارت این درخواست توسط انجمن اسلامی تغییر کرد و خواهان جایگزینی جناب عالی و آقای زیباکلام به جای دو نفر از طیف نواندیشان شدند که با آن نیز موافقت شد. متاسفانه تشکل مذکور برخلاف مصوبه پوستری را چاپ کرد که در آن طیف مقابل مناظره به طور کامل حذف و سه نفر از تقریبا یک طیف فکری واحد یعنی جناب عالی و آقایان زیباکلام و نعیمی پور به عنوان سخنرانان معرفی شده بود و بدیهی است که این برنامه به دلیل مغایرت با مصوبه هیئت نظارت امکان اجرا نداشت.متعاقب آن دانشجویان پیشنهاد دیگری برای برگزاری یک سخنرانی دو نفره با حضور آقایان زیباکلام و نعیمی پور مطرح کردند و با وجود اینکه مطابق ضوابط می بایست درخواست ها حداقل یک هفته قبل از جلسه در اختیار هیئت نظارت قرار گیرد، به احترام دانشجویان جلسه فوق العاده هیئت نظارت تشکیل شده و با برنامه ای که تنها یک روز کاری به برگزاری آن باقی بود، موافقت کرد. با این وصف معلوم نیست که زبان اعتراض به چه چیز گشوده می شود. اگر طبق مصوبه اول شورای نظارت برنامه به شکل مناظره برگزار می شد، حضور جناب عالی نیز تحقق یافته بود. بر اساس مصوبه دوم نیز اساسا سخنرانی جناب عالی مطرح نبود که بخواهد لغو شود؛ از این رو تعبیر لغو سخنرانی و انعکاس دادن آن در رسانه های مختلف درست نیست و از شما نیز انتظار نمی رفت.اما در مورد فلسفه انقلاب اسلامی و آزادی های مصرح در آن باید به اطلاع جناب عالی برسانم که این امر از دغدغه های علمی مستمر استادان و دانشجویان این دانشگاه بوده و بحث و فحص در مورد آنها در فضای این دانشگاه در حکم بازگویی بدیهیات است؛ اگر چه ممکن است در فضاهای دانشگاه ها و دانشکده های فنی مهندسی که جناب عالی نیز به عنوان فردی با تخصص مهندسی در آن تربیت علمی و تخصصی شده اید، این مباحث نیازمند آموزش و ترویج باشد. در مورد اصول مدیریت دانشگاه هم که به آن اشاره فرموده اید خوب است بدانید که بزرگ ترین جهش تاریخ دانشگاه علامه طباطبایی در چهار سال گذشته انجام شده است. این دانشگاه با جهش علمی به رتبه نخست نظریه پردازی در کشور و سطح یک و تراز بین المللی دانشگاه های کشور دست یافته است. ده ها هزار متر بنای جدید با وجود مشکلات مالی دولت در آن ساخته شده و صدها استاد جوان و شایسته از طرق قانونی و رقابتی به آن راه یافته و دریچه های حضور فعال بین المللی را برای آن گشوده اند. همه اینها نتیجه مستقیم ایجاد فضای اعتدال و قانونمندی در فضای سیاسی است که در شرایط بحران و کشاکش سیاسی و جناحی فضای علمی قربانی جناح ها و جریاناتی سیاسی می شود که توسعه علمی برای آنها ارزش و اولویتی ندارد. البته جهت استحضار لازم است که بدانید دانشگاه علامه طباطبایی در چهار سال گذشته با شکوفایی فعالیت های سیاسی مواجه بوده است؛ تعداد تشکل های مستقل سیاسی ما سه برابر و تشکل های فرهنگی ما پنج برابر شده است. این تشکل ها با تکثر و تنوعی از افکار در چهار سال اخیر صدها برنامه برگزار کرده اند که به جز یکی، دو برنامه همگی در شرایط ایده آل برگزار شده است. ده ها نشریه دانشجویی نیز همین وضعیت را دارند؛ البته شرایط امروز سیاسی ما شرایط خاصی است و اگر ما احساس کنیم که شخصیتی برای یک سخنرانی چنددقیقه ای ممکن است مورد اعتراض یا موضوع جنجال قرار گیرد و یا دانشجویان برگزار کننده دچار مشکلی شوند، با گفت وگوی با دانشجویان و همفکری با آنان از آن پیشگیری خواهیم کرد تا بحران هایی ایجاد نشود که مجموعه دانشگاه را به حاشیه برده و فعالیت های اصلی دانشگاه را تحت الشعاع قرار دهد. به نظرم این را نیز به تحلیل موسع خود از تاریخ دانشگاه اضافه کنید که توسعه علمی با تبدیل کردن دانشگاه به پایگاه و جایگاه اصلی فعالیت های حزبی و جناحی هم خوان و هم ساز نیست.امیدوارم روزی شرایطی در تشکیل احزاب سیاسی و نحوه فعالیت های آنان به وجود آید که دانشگاه ها مجبور نباشند بار تشکل ها و احزاب سیاسی را به دوش کشند و هر از گاهی تمامی فعالیت های خود را قربانی کشمکش چند شخصیت سیاسی کنند.
                