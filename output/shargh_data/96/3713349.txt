چهار‌شنبه ۹ اسفند ۱۳۹۶
-----------------------------------------
یادداشت
-----------------------------------------
سنگینی سایه سیاست بر قراردادهای نفتی
-----------------------------------------

                    * کارشناس اقتصاد انرژیسایه سیاست چند ماهی است بار دیگر بر سر اقتصاد ایران و به طور خاص صنعت نفت سنگینی می کند و روند رو به پیشرفتی را که از اجرای برجام آغاز شده بود، کند کرده است. صنعت نفت از دوره پسابرجام بیشترین بهره را با افزایش تولید، صادرات نفت و بازگشت سریع و مقتدرانه به بازار نفت برد که موفقیتی بزرگ برای این صنعت به شمار می آید. اما این روند با وجود تحرکات مثبت در ابتدا در جذب شرکت های خارجی برای حضور و مشارکت در طرح های توسعه ای بالادستی، در ادامه دچار مسائلی شد. انعقاد قرارداد توسعه فاز 11 پارس جنوبی با کنسرسیومی به رهبری توتال فرانسه و امضای ده ها تفاهم نامه همکاری با شرکت های طراز اول جهانی برای مطالعه و سپری کردن مراحل امضای قرارداد نهایی حرکتی شایان توجه و دستاوردی بزرگ برای صنعت نفت به شمار می آید. این تفاهم نامه ها قرار بود در یک فرایند زمانی کوتاه مدت به مرحله امضای قرارداد نهایی برسد. بر اساس اعلام مقامات دست اندرکار، مذاکرات گسترده ای نیز در این زمینه انجام شده و بسیاری از این تفاهم نامه ها به مرحله امضای قرارداد نیز رسیده است اما تحت تاثیر فضای سیاسی ایجادشده از سوی دولت آمریکا درخصوص برجام و فشارهای سیاسی موجود، نهایی شدن قراردادها با تاخیر مواجه شده است. تاخیر در امضای قراردادهای مورد نظر می تواند آثار و پیامدهای زیادی به صنعت نفت تحمیل کرده و حتی دستاوردهای برجامی آن به ویژه افزایش تولید و صادرات را با چالش جدی مواجه کند. صنعت نفت و به تبع آن گاز ایران، دوران میان سالی خود را می گذراند. بسیاری از میدان های نفتی کشور یا وارد دوران پیری شده اند یا تولید آنها به دلیل استفاده نکردن از فناوری های جدید در شرایط افت و کاهش قرار گرفته است. این مسئله موجبات کاهش تولید نفت و گاز کشور را فراهم آورده و زمینه تضعیف جایگاه ایران در بازار جهانی بسیار رقابتی نفت را موجب می شود. کاهش جایگاه ایران در بازار نفت نیز از یک سو اثرگذاری کشور در معادلات سیاسی و اقتصادی جهانی و منطقه ای را کاهش داده و از سوی دیگر آسیب پذیری اقتصادی کشور را در سطوح داخلی و خارجی تشدید می کند. فرسودگی تاسیسات نفتی و گازی در بخش های پایین دستی مانند صنایع پالایشی و پتروشیمی را نیز باید به این شرایط اضافه کرد. راهکار برون رفت از این وضعیت و نگه داشتن صنعت نفت در این شرایط مستلزم سرمایه گذاری در میدان های جدید به ویژه میادین مشترک و همچنین جذب فناوری های جدید برای افزایش ضریب بازیافت نفت در میدان های جدید و قدیمی است. صنعت نفت ایران در حال حاضر برای سپری کردن شرایط عادی خود و برای اینکه بتواند در عرصه رقابت جهانی باقی بماند، نیازمند سرمایه گذاری 170 تا 200میلیارددلاری در یک پروسه زمانی 5 ساله است.اما فقط پول و سرمایه رافع مسائل و چالش های صنعت نفت نیست. شاید بهره برداری از صندوق توسعه ملی و همچنین فروش اوراق مشارکت داخلی بتواند باری اندک و کوچک از دوش این صنعت بردارد ولی واقعیت این است که شرایط امروز نفت ایران در گرو دو عامل سرمایه و فناوری است؛ سرمایه بدون فناوری و فناوری بدون سرمایه، مشکلی را از صنعت نفت و گاز در حال احیای ایران رفع نمی کند. راهکار اول و آخر برای رفع مشکل نیز جلب و جذب شرکت های خارجی در توسعه صنعت است. حضور شرکت های خارجی در صنعت نفت کشور علاوه بر اینکه مشکل منابع مالی این صنعت را حل می کند، زمینه انتقال تکنولوژی روز به کشور را فراهم کرده و در عین حال تا حد زیادی بازارهای جهانی را برای نفت و فراورده های نفتی ایران تضمین می کند. بنابراین مسئله مشارکت و همکاری شرکت های خارجی با صنعت نفت و گاز کشور در زمره اساسی ترین و مهم ترین مسائل اقتصادی و سیاسی کشور است. دست اندرکاران صنعت نفت کشور باوجود همه مشکلات و موانع، وظیفه خود را در مذاکره با شرکت های خارجی و آماده کردن قراردادهای همکاری انجام داده اند اما گویا نگرانی های سیاسی ناشی از تحرکات ضدبرجامی دولت آمریکا و سیاست برزخ گونه آن در مورد برجام که هر سه ماه یک بار تکرار می شود، عملا امکان هرگونه تحرکی را از شرکت های نفتی طرف ایران سلب کرده است. به این شرایط البته فشارهای سیاسی داخلی و همچنین نبود یک انسجام اجماع ملی بر سر منافع ملی کشور و پایداری برجام را نیز باید اضافه کرد. به نظر می رسد تنها راه مناسب برای خروج از این بن بست، آغاز تحرکات سیاسی و دیپلماتیک فعال و مناسب برای خنثی کردن تحرکات ضدبرجامی در داخل و خارج کشور است. برجام پس از دو سال با وجود همه مصائب و رنج ها، نیازمند نیرو و انرژی جدیدی است که منشا تامین آن نیز عمدتا ایران و برخی از کشورهای اروپایی هستند.
                