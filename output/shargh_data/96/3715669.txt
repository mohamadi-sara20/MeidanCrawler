دو‌شنبه ۱۴ اسفند ۱۳۹۶
-----------------------------------------
یادداشت
-----------------------------------------
وعده های بی سرانجام سانحه ای تی آر
-----------------------------------------

                    1- سردرگمی و معطلی چندروزه بعد از بروز حادثه سقوط هواپیمای تهران -یاسوج و از آن بدتر، ناتوانی دستگاه های ذی ربط در پیداکردن محل حادثه و امدادرسانی، نشان داد که ظاهرا مسئولان فضایی ایران نیز شناخت درستی از توانایی سامانه بین المللی ردیابی و نجات ماهواره ای «کاسپاس-سارست» ندارند و به همین دلیل نتوانسته اند کاربردهای عملی آن را به دیگر دستگاه ها منتقل کنند. به طور مثال در هیچ یک از خبرهای منتشرشده، به برنامه بین المللی نجات ماهواره ای کاسپاس-سارست اشاره نشده است؛ در صورتی که این سامانه دقیقا برای چنین حوادثی به وجود آمده است.2- برنامه بین المللی نجات ماهواره ای کاسپاس-سارست یک تشکیلات غیرانتفاعی بشردوستانه با عضویت کشور و سازمان هایی است که در زمینه حوادث هوایی و دریایی فعالیت دارد و به ردیابی هواپیما یا کشتی های دچار مشکل می پردازد و اطلاعات آنها را به موسسات حوادث غیرمترقبه انتقال می دهد. این سازمان از یک شبکه ماهواره ای استفاده می کند که تمام نقاط زمین را پوشش می دهد. هشدارها بدون هزینه به بیش از 200 کشور ارسال می شوند. طبق موافقت نامه ای که در سال 1979 میان کشورهای شوروی، آمریکا، فرانسه و کانادا امضا شد، از نخستین سال های دهه 1980 میلادی، ماهواره هایی در مدار قرار گرفتند که از آنها برای نجات مسافران هواپیماها و کشتی هایی که در نقاط مختلف جهان دچار اشکال می شوند، استفاده می کنند. همچنین مراکزی برای تماس با این ماهواره ها فراهم آمد. این ماهواره ها امواج رادیویی کشتی یا هواپیمای آسیب دیده را گرفته و به مرکز مربوطه گزارش می دهند. به این ترتیب در ردیابی و یافتن این گمشده ها همکاری می کنند. شوروی ماهواره ای با نام کاسموس شماره 1383 در سوم ژوئن 1982 به فضا پرتاب کرد که این وظیفه را بر عهده گرفت. در سال های بعد ماهواره های دیگری هم به این ناوگان نجات پیوستند. این سامانه در نخستین سال موفق شد 12 نفر را از مرگ نجات دهد و همین امر باعث تشویق دیگر کشورهای صاحب فناوری ماهواره ای شد تا فعال تر وارد این موضوع شوند. بین سال های 1982 تا 2015، سیستم کاسپاس-سارست برای نجات حداقل 41هزارو 750 نفر در 11هزارو 788 رویداد کمک کرد. در سال 2014 تعداد دو هزارو 354 و در سال 2015 تعداد دو هزارو 185 نفر در حوادث هوایی و دریایی با بهره گیری از سامانه نجات کاسپاس-سارست نجات پیدا کردند.3- گرچه در سال اول تنها شوروی، آمریکا، فرانسه و کانادا در این تشکیلات فعال بودند؛ اما از آنجا که سامانه نجات ماهواره ای، سازمانی بین المللی با اهداف خیرخواهانه به شمار می رود، در سال های بعد، به جز اعضای اولیه کشورهای آرژانتین، اسپانیا، استرالیا، آفریقای جنوبی، آلمان، امارات، اندونزی، انگلستان، ایتالیا، برزیل، ترکیه، پاکستان، پرو، تایلند، تایوان، تونس، الجزایر، چین، دانمارک......ژاپن، سنگاپور، سوئد، سوئیس، شیلی، صربستان، عربستان، فنلاند، قبرس، قطر، کره جنوبی، لهستان، مالزی، نروژ، نیجریه، نیوزیلند، هلند، هند، هنگ کنگ، ویتنام و یونان به سامانه کاسپاس -سارست پیوستند.4- کاسپاس-سارست با سازمان های وابسته به سازمان ملل متحد مانند سازمان بین المللی هوانوردی بین المللی (ایکائو)، سازمان بین المللی دریایی (IMO) و اتحادیه بین المللی مخابرات (ITU) همکاری می کند تا خدمات هشدارهای کاسپاس-سارست با نیازها، استانداردها و توصیه های قابل اجرای جامعه جهانی هماهنگ شود.5- از حدود شش، هفت سال پیش مسئولان مختلف سازمان فضایی روی توانایی مرکز پایش ماهواره ایران در مرکز فضایی البرز ماهدشت کرج مانور می دهند و مدعی هستند این مرکز با بهره گیری از دو ماهواره آمریکایی NOA و Terra و همچنین ماهواره چینی Fengyun می توانند برحسب نیاز سازمان ها و دستگاه های دولتی و غیردولتی، خدمات تصاویر ماهواره ای تهیه کنند. البته باید خاطرنشان کنم که هر سه این ماهواره ها در رده ماهواره های هواشناسی و حداکثر تحقیقات زمین شناسی و جوی قرار دارند. مضاف بر آنکه دو ماهواره آمریکایی از پایگاه پرتاب های واندنبرگ وابسته به وزارت دفاع آمریکا پرتاب شده است و گرچه ظاهرا برای خدمات علمی به کار گرفته می شوند؛ اما با توجه به سابقه کار، مسلما وزارت دفاع آمریکا بهره برداری های خود را از این سامانه می برد. در هر حال باید از سازمان فضایی سوال شود اگر وعده های بهره گیری از این ماهواره ها واقعیت دارد، چرا در جریان این فاجعه بزرگ از تصاویر آنها استفاده نشد؛ به طوری که یافتن محل حادثه، حدود سه روز طول کشید.
                