یک‌شنبه ۱۸ تیر ۱۳۹۶
-----------------------------------------
سرمقاله
-----------------------------------------
سود بالای بانکی و تخریب بازارهای مالی
-----------------------------------------

                    چندسالی است سود بالای سپرده ها در سطحی بسیار فراتر از نرخ تورم پرداخت می شود؛ دلیل این نرخ نامتعادل، رقابت بانک ها و موسسات اعتباری ضعیف تر و گاه بدون مجوز با بانک های بهتر کشور است؛ این پدیده اقتصاد ایران را مدام تخریب می کند: کسب وکارها را از توسعه فعالیت بازمی دارد و مردم را به مشارکت در اقتصاد تشویق نمی کند؛ حتی کارکردن برای بسیاری دیگر صرف نمی کند.فعالان کسب وکار حوزه فعالیتی در اقتصاد ایران نمی یابند که سود 20 یا 25 درصد بدهد و از این رو نه فقط اخذ تسهیلات 25 یا 28 درصدی برای توسعه کارهایشان صرف نمی کند، بلکه مدت هاست محدودکردن فعالیت های جاری و سپرده گذاری در بانک ها برایشان مطلوب تر شده است. به این دلیل، دستیابی به نرخ رشد بالا و اشتغال برای اقتصاد ایران ناممکن شده است. می دانیم بازده سرمایه گذار عبارت است از نرخ سود بدون خطر به علاوه صرف ریسک خطری که سرمایه گذار می پذیرد؛ یعنی برای پذیرش ریسک کسب وکار مازادی می خواهد. شگفتا که این صرف ریسک در سال های اخیر نرخی منفی داشته است. هرکس که می خواهد ریسکی را بپذیرد و کسب وکاری را شروع کند، وضعیت بهتری از کسی که پول های خود را در بانک سپرده می کند، ندارد. یعنی، آن نرخ سود بانکی که مردم آن را بدون خطر تلقی می کنند، بالاتر از نرخ بازده هر کاری است که بخواهند شروع کنند.اگر فعالیت شرکت هایی را که در رشته های متکی به ارز (مثل نفت، گاز و پتروشیمی) کار می کنند، کنار بگذاریم، فعالیت ریالی با این نرخ های سود بانکی صرف نمی کند. در نتیجه، نرخ سود بالای بانکی نه فقط نهادهای مالی، بلکه شرکت ها را هم تخریب کرده است.برای بسیاری از جوانان فارغ التحصیل دانشگاهی متعلق به خانوارهای طبقه متوسط نیز کارکردن صرف نمی کند. اینکه هشت یا 10 ساعت سر کار بروند و دو میلیون تومان حقوق بگیرند، به فرض آنکه شغلی هم در دسترس باشد، صرف نمی کند. ترجیح می دهند صد میلیون تومان از والدین و بستگان دریافت و سپرده کنند (یا در صندوق های با درآمد ثابت یا اوراق خزانه دولتی بگذارند) و با دریافت ماهانه دو میلیون تومان از محل این سرمایه گذاری گذران عمر کنند؛ در ظاهر نیز مدعی می شوند که در بازار سرمایه فعالیت می کنند و بی کار نیستند. اگر جوان ایرانی را با جوانی اروپایی مقایسه کنیم که ماهانه دو هزار یورو دستمزد دریافت می کند، مسئله بیشتر روشن می شود. اگر این شخص صدهزار یورو در حساب بانکی خود بگذارد، به سختی ماهانه قبل از مالیات صد یورو سود دریافت می کند که با دو هزار یورو حقوق ماهانه اش قابل مقایسه باشد. پس، کارکردن برای جوان اروپایی صرف می کند.متاسفانه خانوارهای طبقه متوسط زیادی در این سال ها به اخذ سود بالا از بانک ها عادت کرده اند و از قبول ریسک و انجام کار فعال در اقتصاد غافل شده اند. حال اگر همه ملت ایران بتوانند هرچه را دارند نقد و سپرده بانکی کنند و بانک ها نیز سود بالایی به آنان بپردازند، چه اتفاقی در اقتصاد می افتد؟ هیچ چیزی تولید نمی شود و بانک ها مقدار زیادی دارایی کاغذی پیدا می کنند. از این رو، برای خانوارها باید توضیح داد؛ اینکه جوانان شما بی کارند و درآمد سرانه کشور پایین است، به دلیل سودهای بالایی است که نظام بانکی خارج از توان درآمدزایی خود پرداخت کرده و می کند.سود بالای پرداختی به سپرده ها، بانک ها را تخریب کرده است، سرمایه بانک ها را زایل و آنها را با زیان مواجه کرده است. بانک های بهتر کشور نیز برای رقابت با بانک ها و موسسات اعتباری ضعیف، بازی پرداخت سود بالا را ادامه داده اند. بانک های ضعیف برای ادامه بقا این نرخ ها را می پردازند و با خود بانک های بهتر کشور را نیز تضعیف می کنند. این وضعیت امکان تامین مالی را از بانک ها گرفته و بیشتر آنها غیر از تمدید تسهیلات قبلی کاری از دستشان برنمی آید. بسیاری از مدیران بانک ها حساسیت خود را نسبت به کسب سود از دست داده اند و توجه ندارند که متوسط هزینه پولشان بسیار بالا رفته است.تخریب نهادهای مالی محدود به بانک ها نیست. آرام آرام بیمه ها و بازار سرمایه نیز وارد این بازی های هرمی (پونزی) شده اند. هزاران سرمایه گذار حقیقی در بازار سهام فضایی برای انجام معامله و کسب سود معقول نمی یابند. حاصل کار این شده که عده ای به سوی معاملات نامعقول، نامتعارف و حتی غیرقانونی گرایش یافته اند. قیمت سهم شرکت کوچک یا متوسطی را در حرکتی دسته جمعی و با استفاده از شبکه های اجتماعی و وسایل ارتباط جمعی با طرح شایعه ای بالا می برند و نهایتا آن سهام را به دستگاهی دولتی، شبه دولتی، خصولتی یا سهام داران تازه کار می فروشند و از بازار آن سهم خارج می شوند. یعنی چون کاسبی وجود ندارد، عملا به کار خلاف روی آورده اند و توجه ندارند که با این کار ریشه فرصت های آتی بازار سرمایه را هم می خشکانند.به دلیل تعدد تخلفات از این دست، مقام ناظر بازار سرمایه نیز با همه تلاش، توان کنترل و تمشیت همه این دست کاری ها را ندارد، همان طور که مقام ناظر نظام بانکی در سال های گذشته نتوانسته از پس تخلفات گسترده نهادهای پولی برآید و کار را به اینجا کشانده است که می بینیم.بنابراین، جای تعجب نیست که بازار سهام کشور بیشتر تخریب شود، چراکه شرکت های بورسی توان رقابت با نرخ سود بالایی را ندارند و چنین امکان سودی را در بخش واقعی اقتصاد ایران نمی یابند و از این رو بازار سهام در سال های اخیر دائما در حال تحدید و کوچک شدن بوده است.آنچه در سطور بالا گفته شد در صورتی درست است که نرخ تورم در سطح فعلی بماند و رشته کار از دست مسئولان در نرود. اما تورم در کمین است و فاصله چندانی هم با ما ندارد. اگر به دلیل تضعیف وضعیت بانک ها و بروز نااطمینانی، مردم پس اندازهای خود را به سمتی دیگر سوق دهند، تورم افسارگسیخته ای چهره می نماید و آن گاه دیگر این نرخ جاری سپرده ها نرخ بالایی تلقی نخواهد شد.
                