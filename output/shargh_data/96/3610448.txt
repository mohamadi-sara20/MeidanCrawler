سه‌شنبه ۲۴ مرداد ۱۳۹۶
-----------------------------------------
یادداشت
-----------------------------------------
عالمی مبارز از بزرگان خراسان
-----------------------------------------

                    زمان می گذرد و رویدادهای کم وبیش مهمی را از سر می گذراند. در پیشامدهای بزرگ که حاصل رنج بی شمار زنان و مردان روزگار خویش است، چهره هایی رخ می نمایند که گاهی قدر آنان پاس داشته نمی شود و حتی به جای تکریم آنان، علیه شان زمینه سازی می شود. بالاخره شخصیت های بزرگی که در شکل دهی یا آفرینش یک رخداد بزرگ حضور تعیین کننده دارند، پس از بهره برداری به اختلاف نظر می رسند، این طبیعی است و قرار نیست که همه شخصیت ها و چهره ها و عناصر موثر، برای همیشه، اندیشه واحدی داشته باشند و برداشتشان از حوادث و موضوعات مطروحه، یکسان باشد.چنین توصیفی از شرایط درون جامعه، هنگام بروز رویدادهای عظیم، منحصر به ایران یا کشورهای جهان سوم نیست؛ بلکه اصولا در هر کشور کوچک و بزرگی که رقابت قدرت وجود دارد، چه در گذشته چه در حال، جریان حذف و تضعیف، جریان مستمری است؛ بنابراین در این مقدمه، بنا نیست که کسی یا گروهی محکوم شود.***در جریان مبارزات 15ساله روحانیت و مردم ایران که منجر به پیروزی انقلاب اسلامی در بهمن 1357 شد، علمای زیادی از حوزه های علمیه، به ویژه حوزه قم و نیز شخصیت های فراوانی از دانشگاه ها و مجامع دیگر، حضور فعال داشتند. پیش از پیروزی انقلاب همه دست در دست هم، علیه حاکمیت پهلوی- که حکومتی وابسته، غیراسلامی و بی اعتنا به مردم بود- به مبارزه پرداختند. همین همدستی و همدلی و هدفمندبودن مبارزه، کار رژیم طاغوت را یکسره کرد و به جای آن نظام جمهوری اسلامی ایران را تاسیس کرد.پس از تشکیل نظام جدید، اختلاف نظرهایی که پیش از آن وجود داشت؛ اما به دلیل ضرورت همدلی در مبارزه، بروز پیدا نکرده بود، به مرور مطرح شد.بعضی اختلاف نظرها بر سر رسیدن به قدرت بود، بعضی اختلاف نظرها بر سر مبانی فکری انقلاب بود، بعضی به دلیل اختلاف درباره چگونگی اداره جامعه بود. بعضی از اختلافات کوچک را هم دشمنان انقلاب دامن می زدند و آن را به بحران تبدیل می کردند. همه اینها باعث شد که اندک اندک، بعضی از چهره های انقلابی گوشه نشین شوند یا از سر زبان ها بیفتند. در اینجا ضرورت ندارد که از همه این چهره ها نام برده شود، تنها اشاره می کنم به مرحوم آیت الله علی اصغر مروارید، از چهره های پیشگام مبارزه، اما بی نام و نشان و مظلوم در دوران پس از انقلاب که چند روز قبل، دنیای فانی را واگذاشت و به سرای باقی پا گذاشت.***آیت الله علی اصغر مروارید، یکی از شاگردان و یاران نزدیک به آیت الله خمینی در روزهای آغازین نهضت اسلامی و حتی پیش از آن بود.از درگذشت او چند روزی بیشتر نمی گذرد؛ اما رسانه ها و مراکز فرهنگی و مقامات سیاسی، در حدی که شایسته او بود، به تجلیل از او نپرداختند؛ بنابراین صاحب این قلم، در سطوری اندک وی را معرفی می کند.علی اصغر مروارید فرزند آقا شیخ علی سال 1306 خورشیدی (طبق شناسنامه) در مشهد پای بر گیتی نهاد. کودکی و نوجوانی را در جوار بارگاه رضوی گذراند. پس از آنکه در یکی از مکتب های مشهد مختصری درس خواند، وارد حوزه علمیه شد.ادبیات عرب و مقدمات را نزد ادیب نیشابوری، علی اکبر صدری زاده اصفهانی، سیداحمد مدرس یزدی، شیخ کاظم دامغانی و شیخ هاشم قزوینی خواند.آنگاه برای فراگیری علم کلام، در محضر علمای سرشناسی مانند شیخ حسنعلی مروارید، میرزا جواد آقاتهرانی، شیخ مجتبی قزوینی و میرزامهدی اصفهانی، شاگردی کرد.علی اصغر مروارید 25 ساله بود که برای افزایش معلومات و دانش حوزوی و اسلامی خود، عزم اقامت در تهران کرد تا از کلاس های دروس علمای حوزه پایتخت بهره مند شود؛ اما پس از اندکی که از محضر آیت الله محمدتقی آملی استفاده کرد، به قم رفت و در آن شهر مسکن گزید. وی در حوزه علمیه قم، پای دروس آیت الله العظمی سیدحسین بروجردی، آیت الله سلطانی طباطبایی و آیت الله داماد نشست و در زمینه فقه و اصول، دانشمند شد و نیز برای فراگیری فلسفه نزد علامه سیدمحمدحسین طباطبایی رفت و دانش بسیار آموخت.آیت الله مروارید، علاوه بر تحصیل در مدارج عالی علوم اسلامی، با بهره مندی از روحیه آزادمنشی و آزادی خواهی خود، با دستگاه جبار پهلوی به مبارزه برخاست. او که در درس های اخلاق آیت الله العظمی خمینی نیز شرکت می کرد، با این استاد خود، در ارتباط نزدیک قرار گرفت؛ چرا که پیش از شروع نهضت اسلامی، با سخنرانی های آتشین خود، دربار پهلوی را به چالش می کشید و همین امر برای آیت الله خمینی، خوشایند بود و او را مستعد موفقیت های بزرگ می دید، فعالیت مبارزاتی و تبلیغاتی آیت الله علی اصغر مروارید علیه ستم حاکم، از سال 1337 آغاز شده بود؛ به همین دلیل مورد توجه رهبری نهضت قرار گرفت و همیشه و همه جا مورد احترام استاد خود بود. مرحوم اسماعیل فردوسی پور نقل کرده که: «در سال 1339، حدود 40 نفر از فضلای مشهد همراه استاد خودشان علامه شیخ مجتبی قزوینی برای دیدار با آیت الله خمینی، عازم قم شدند. در قم پس از زیارت حضرت معصومه (س)، به دیدار آیت الله رفتند. در منزل ایشان، پس از احوالپرسی معمولی، ذکر مصیبت شد. پیش از اینکه میهمانان منزل امام خمینی را ترک کنند، امام از آقای علی اصغر مروارید خواست که از حضار تشکر کند». (نقل مضمون از پایگاه اطلاع رسانی الهی خراسانی) این خاطره گویای این واقعیت است که اولا مرحوم مروارید به امام خمینی خیلی نزدیک بوده و ثانیا می دانسته که وی با بیان خوبی که دارد، از عهده صحبت کردن در حضور علامه قزوینی برمی آید. با آغاز نهضت امام خمینی، از اولین کسانی که در راه اهداف نهضت پا به میدان گذاشت، علی اصغر مروارید بود. وی با سخنرانی های قوی و خطابه های آتشین، به هر مناسبتی از نهضت و رهبری آن دفاع می کرد. بعضی از سخنرانی های ایشان به دستور امام بود و بنابراین عده ای او را سخنگوی آیت الله خمینی می دانستند. فعالیت های گسترده این عالم دینی باعث شد که در 15 سال مبارزات اسلامی، بارها به وسیله ساواک دستگیر و روانه زندان شود. مدتی نیز در شهرهای بدآب وهوا، به صورت تبعید به سر برد. از خاطرات اطرافیان و نزدیکان مرحوم مروارید چنین برمی آید که هنگام ضرورت، خود را شجاعانه به صحنه می آورد و وظیفه خود را به خوبی دنبال می کرد. گویند در آغازین سال های مبارزه، پیش از یکی از سخنرانی های مهم امام خمینی، تعداد زیادی از ماموران رژیم پهلوی، با صلوات های مکرر، نمی خواستند امام سخنرانی کند. چند نفر از وعاظ به ترتیب برای جمع حاضر سخنرانی کردند که فضا را آرام کنند، اما هیچ کدام نتوانستند تا اینکه علی اصغر مروارید به منبر رفت و با چنددقیقه سخنرانی چنان سکوتی را بر مجلس حکمفرما کرد که امام توانست به خوبی به ایراد سخن بپردازد. قدرت سخن گفتن مرحوم مروارید در آن موقع، زبانزد همگان بود. برادرزاده و داماد آیت الله مروارید، آقای محمدکاظم مروارید، نقل می کرد: زمانی که امام خمینی در فرانسه بود، آقای مروارید با خانواده به دیدار امام در نوفل لوشاتو رفت. پس از آن رهبر انقلاب قصد آمدن به ایران کرد، عده ای از دانشجویان ایرانی و دیگر کسانی که در نوفل لوشاتو مانده بودند، ضرورت داشت کسی به امورشان رسیدگی کند. امام خمینی پیش از پرواز، آقای مروارید را مامور کرد که در نوفل لوشاتو بماند و به امور حضار رسیدگی کند و پس از رفتن همه میهمانان به خانه و کاشانه خود، به ایران بازگردد. ایشان نیز حدود دو ماه در فرانسه ماند و پس از اینکه دیگران رفتند، به ایران بازگشت.آیت الله مروارید، پس از ورود به ایران، مسئولیت کمیته انقلاب اسلامی در غرب تهران را برعهده گرفت. از آنجا که ایشان قبل از پیروزی انقلاب چندسالی امام جماعت مسجد حضرت مهدی (عج) در تهران ویلا بود، با مسائل غرب تهران در آن زمان آشنا بود. بعد از مدتی در محله شهرآرا، موسسه ای پژوهشی را در یک ساختمان مصادره ای تاسیس کرد و در آن محل با همکاری اندیشمندانی دیگر به تحقیق پرداخت. این موسسه که «بنیاد فرهنگ انقلاب اسلامی» نام داشت، چندین سال متوالی به فعالیت ادامه داد، نتوانست بنیاد مذکور را برای همیشه در اختیار داشته باشد.آیت الله شیخ علی اصغر مروارید، پس از چندین دهه تلاش علمی و مبارزاتی و با همراه داشتن آثاری از رنج زندان ها و شکنجه ها و نامهربانی های فراوان، در روز 14 مرداد جاری، در 94 سالگی، پس از یک بیماری طولانی، به دیار باقی شتافت. مراسم تشییع جنازه آن مرحوم در حسینیه جماران و با حضور دوستان سابق و علاقه مندان وی، از جمله: سیدحسن و سیدعلی خمینی، شیخ حسن صانعی، عبدالله نوری، رئیس دولت اصلاحات، سیدعلی اکبر محتشمی پور، امام جمارائی، سیدسراج موسوی، دکتر محمد مقدم، آیت الله رحمت، قدرت الله علیخانی، علی یونسی، محمدعلی و حمید انصاری، غلامحسین کرباسچی، مرتضی الویری، حسین کنعانی مقدم و جمعی از مومنین و مومنات، برگزار شد. مرحوم مروارید، پس از آنکه حجت الاسلام والمسلمین سیدحسن خمینی بر پیکر وی نماز گزارد، در جوار حرم عبدالعظیم حسنی، آرام گرفت. در پی درگذشت آیت الله مروارید، آیت الله خامنه ای، رهبر معظم انقلاب و سایر مقامات سیاسی کشور، مانند دکتر حسن روحانی، رئیس جمهور، دکتر علی لاریجانی، رئیس مجلس شورای اسلامی، سیدحسن خمینی، محسن هاشمی، فرزند آیت الله هاشمی رفسنجانی، احمد منتظری از طرف بیت آیت الله منتظری و... پیام های تسلیتی صادر کردند. رئیس جمهور در بخشی از پیام تسلیت خود آورده است: «این عالم مجاهد در مقاطع سرنوشت ساز انقلاب اسلامی با تحمل سختی های فراوان، همواره حضوری آگاهانه و نقش آفرین داشت و برای تثبیت نظام و ترویج آرمان های اسلامی از هیچ کوششی دریغ نکرد و کارنامه پرافتخاری از خود برجا گذاشت». متاسفانه، آن گونه که در شان و مقام علمی و مجاهدات آن مرحوم باشد، مراسم مناسبی در مراکز حوزوی برگزار نشد، اما به جز در تهران، در شهر ایلام برای بزرگداشت یاد او، با حضور مقامات محلی و نماینده ولی فقیه مراسمی برگزار شد. حجت الاسلام والمسلمین محمدتقی لطفی، نماینده ولی فقیه، در این مراسم اظهار کرد: «آیت الله مروارید شجاعت و خودباوری را از امام فراگرفته بود و در راه نهضت امام خمینی زندان ها رفت و شکنجه ها دید تا شمع انقلاب را روشن نگاه دارد. آیت الله مروارید کسی بود که در سال 42 منبر رفت و پس از سخنرانی امام در مدرسه فیضیه ایشان سخنرانی امام را به اتمام رساند. این مرد بزرگ در 15 سال تبعید امام، در زندان یا تبعید گذراند. تاریخ انقلاب اسلامی، هیچ گاه اخطارهای آیت الله مروارید در میدان آزادی تهران در سال 1357 را که برای بازگشایی فرودگاه به دولت بختیار داد فراموش نکرده است». (سایت خبرآنلاین) از مرحوم آیت الله مروارید، علاوه بر شاگردان دانشمند و نامی نیک و پرافتخار در تاریخ معاصر ایران، آثار پژوهشی فاخری به یادگار مانده است. این آثار علمی ارزشمند عبارت اند از: 1 - یک دوره 40 جلدی فقه اهل تشیع به نام «سلسلة الینابیع الفقیه». 2 - یک دوره 40 جلدی فقه اهل سنت به نام «المصادیر الفقیه». هر دو دوره فقهی مذکور را با کتاب المفتاح الکرامه تجمیع و به شکل لبواب مختلف فقهی چاپ کردند که یک دوره 110 جلدی فقه شیعه و سنی است. با امید به اینکه بزرگان انقلاب اسلامی در زمان حیاتشان بیش از پیش مورد توجه قرار گیرند، به روان پاک این عالم مجاهد درود می فرستیم.
                