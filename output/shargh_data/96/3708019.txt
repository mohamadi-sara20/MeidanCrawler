شنبه ۲۸ بهمن ۱۳۹۶
-----------------------------------------
سرمقاله
-----------------------------------------
سیاست تنها امید مردم ناامید
-----------------------------------------

                    «ملت وعده ای تاریخی است که در آن آزادی، برابری، قانون، برخورداری از حداقل های زندگی و دولتی هست که خشونت را در انحصار خود دارد. حال اگر تکه ای از این ملت از بازی برابری بیرون گذاشته شود چه می شود؟ آیا می توان به او گفت تو هم ملت هستی؟ یک نفر در نزدیکی ما از گرسنگی می میرد، در حالی که او هم مثل ما یک رای دارد... سیاست تنها امید مردم ناامید است. معلوم است که اگر در این شرایط یک نفر از مردم راستین حرف بزند، این ناامیدان به او می گروند». مراد ثقفی در سخنانی درباره کتاب «پوپولیسم چیست؟» سیاست را تنها امید مردم ناامید می خواند. محمود دولت آبادی نیز در خرداد 76 در یادداشتی خطاب به خاتمی می نویسد: «آیا شما در تنهایی خود از این مردمی که به شما دل بسته اند خوف نمی کنید؟». از این سخن حدود بیست سال می گذرد. نه تنها این خوف پایان نگرفته بلکه عمیق تر هم شده است. بخشی از مردم در این دو دهه اخیر از عداد «ملت» کنار رفته اند. در دوم خرداد 76 موجی از مردمی از تنگناهای سیاسی و اقتصادی به خروش آمده و تحولی را رقم زدند، که احساس می کردند سیاست تنها امید آنهاست. با روی کار آمدن احمدی نژاد تکه مهم دیگری از ملت که از سوی جریان اصلاحات نادیده گرفته شده بود، به صحنه سیاست بازگشت. آنان نیز امید خود را در سیاست می جستند که احمدی نژاد ناامیدشان کرد. بی شک ریشه مسائل کنونی در آن دوره نطفه بسته است.دولت اصلاحات اگر نتوانست به تمام وعده هایش وفا کند، دولت خدمتگزار ناامیدان را ناامیدتر کرد. پس از حوادث سال 88 باز تکه ای از ملت از سیاست به مثابه سیاست سرخورده شد که دیگر چندان رغبتی به تغییر از راه سیاست نداشت. بعد از آن بود که رهبران اصلاحات «مردم» را دوباره احیا کردند. اینجا، این نقطه محل تلاقی و منازعه مخالفان و موافقان اصلاح طلبان است. مخالفان بر این باورند که این جناح سیاسی امید واهی به ناامیدان می دهد تا مردم را وارد کارزار انتخابات کند. موافقان، این توان اصلاح طلبان برای جلب مشارکت سیاسی مردم را ارزشمند ارزیابی و از آن دفاع می کنند. در این میان مخالفان رئیس دولت اصلاحات به طور خاص و مخالفان اصلاح طلبان به شکل عام درصددند توان آنان را در سیاست سازی خنثی کنند. مخالفان عام باور دارند تا این جناح سیاسی که با وعده هایی نوبه نو مردم را به صحنه سیاسی می کشاند، مانعی جدی بر سر راه تغییر اساسی در کشور است و کارشان استخوان لای زخم گذاشتن است. وضعیت اصلاح طلبان چندان بی شباهت به وضعیت نیروهای ملی- مذهبی در دهه های گذشته نیست، با این تفاوت که اصلاح طلبان نفوذ و حضور بیشتری در جامعه و قدرت دارند. اینک اصلاح طلبان از سوی مخالفان داخلی و خارجی با همان چوبی رانده می شوند که ملی- مذهبی ها رانده می شدند. اصلاح طلبان مخالف حذف نیروهای اصلاح گر ملی- مذهبی بودند، شاید اگر آنان در صحنه سیاسی جامعه حضور داشتند، اصلاح طلبان نیز از توان بیشتری برای چانه زنی و اصلاح گری برخوردار بودند و مهم تر از همه اینکه خط مقدم آنان این قدر به مخالفان نزدیک نبود. آنچه مخالفان اصلاح طلبان را آزار می دهد، راز ماندگاری شان است. به راستی اگر اصلاح طلبان از صحنه سیاسی حذف شوند چه خواهد شد؟ حذف آنان به نفع سیاست است؟ آیا آنان مانعی برای تحول خواهی اند؟ با ظهور این طبقه جدید می توان به طرز سردستی مردم را در سه طبقه دسته بندی کرد: طبقه «رویی» که موافقان شرایط موجودند؛ اعم از اغنیا و فقرا، مذهبی یا سکولار، طبقه «میانی» که مایل به اصلاح و تغییر در این چارچوب اند؛ اعم از فقرا و اغنیا، سکولار و مذهبی و طبقه «زیرین» که طیفی از آدم های حاشیه ای چهار دهه انقلاب را در بر می گیرد. این طبقه محل منازعه و مجادله جریان های سیاسی است. تکه ای از ملت که شاید دیگر دلبسته سیاست به مثابه سیاست نیست؛ طیفی از کارگرانی که به نان شب محتاج اند، جوانانی که نادیده گرفته شده اند، زنانی که کمرشان زیر بار زندگی خم شده است و سایرین که فرصت پیدا نکردند جزء ملت باشند. نقطه تلاقی همه جریان های سیاسی داخلی و خارجی، اینجاست. هر جناح سیاسی ای تلاش می کند تا با سیاستی کنشگری این طبقه را مدیریت کند و از توان بالقوه سیاسی اش بهره ببرد. اگر چنین شود، آیا این طبقه قادر خواهد بود دو طبقه دیگر را با کنشگری هایش تحت تاثیر قرار داده و ابتکار عمل را به دست گیرد. پس پرده این نزاع سیاسی که به راه افتاده، چیزی نیست مگر اینکه تکه بیرون افتاده ای از ملت، درصدد است ملتی تازه خلق کند. همه جناح های سیاسی داخلی و خارجی تلاش می کنند تا بگویند صدای این مردم را شنیده اند و مهم تر از همه اینکه خود صدای این مردم راستین هستند. اما هنوز این طبقه تن به رمزگذاری هیچ گروه سیاسی ای نداده است. اگرچه بسیاری در تلاش اند آن را رمز-نام گذاری و از آن خود کنند. از این رو آینده سیاسی این طبقه با ابهام توام است و هر دولتی که در راس کار باشد با حضور این طبقه شرایط متفاوتی را تجربه خواهد کرد.
                