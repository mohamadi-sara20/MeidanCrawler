شنبه ۱۹ اسفند ۱۳۹۶
-----------------------------------------
یادداشت
-----------------------------------------
استیضاح؛ حق یا اختیار؟
-----------------------------------------

                    اصرار 10 نفر از نمایندگان متقاضی، طبق ماده 223 آیین نامه داخلی مجلس، باعث اعلام وصول استیضاح محمود حجتی شد. عمل نکردن سازمان تعاون روستایی به وظایف قانونی خود در راستای حمایت از کشاورزان بر اساس اهداف تعیین شده در اساسنامه، از محورهای استیضاح وزیر موفق جهاد کشاورزی است.همواره روسای جمهور کشور و بسیاری از وزرای استیضاح شده در ادوار مختلف مجلس، از تمکین و چه بسا تعارف اظهار کرده اند که استیضاح حق نمایندگان است؛ اما آیا واقعا استیضاح «حق» یا فقط از «اختیارات» مجلس است؟ اختیاراتی که الزاما باید در شرایط به خطرافتادن منافع ملی و نه صرفا برای نمایش اقتدار مجلس به کار گرفته شود. با عنایت به سوابق، آیا این احتمال وجود ندارد که با فرض حتی درست بودن ایرادات مطرح شده، هدف اصلی استیضاح کنندگان متاثر از گرایشات جناحی و سیاسی در مجلس باشد؟ اگر انگیزه اصلی در برکناری یک وزیر، متفاوت از جنبه های فنی و مدیریتی بوده و عرصه عمومی زیان هایی بیش از منافع آن ببیند، واقعا چه راهکار جبرانی ای وجود دارد؟ ای کاش امکان پرسشگری و حتی استیضاح از استیضاح های احتمالا غیرسازنده هم از سوی قانون گذار پیش بینی می شد تا ضریب خطای راهبردی نمایندگان در این موارد کاهش می یافت. نگارنده با آگاهی نسبی حرفه ای و تخصصی چه بسا ایراداتی بیش از آنچه در موارد این استیضاح اشاره شده است، برای بخش کشاورزی قائل باشم؛ اما تفاوت اینجاست که اگر قرار به برشمردن آنها باشد، سهم مجلس و کمیسیون های تخصصی و نیز دستگاه های دیگر در ایجاد آنها کمتر از مدیریت های اجرائی نیست. اگر ناهماهنگی های موجود در شاخه های دیگر اجرائی را هم که با بخش کشاورزی در ارتباط اند و همچنین مولفه های نقش آفرین در بازار و بازرگانی بر این حلقه های مفقوده افزوده شوند، آنگاه محدودیت های مدیریت بخش کشاورزی خود را بیشتر نشان می دهند؛ بخشی که با وجود ساختار حجیم و ناکارای موروثی در ساختار مدیریتش، در حال حاضر با بحران کم آبی و خشک سالی نیز دست به گریبان است. جالب آنکه با وجود این عوامل محدودکننده، باز هم ارقام خیره کننده ای در زمینه تولید شکر، گندم، آبزیان، باغبانی و... در کارنامه این بخش دیده می شود. به راستی استیضاح کنندگان از وزیری که چند ماه است در پشت دیوار شورای عالی اقتصاد فقط برای تعیین قیمت گندم به تاخیر و انتظار نشسته است، چه مطالباتی بیش از این کارنامه دارند؟ مگر بیش از 140 نفر از این نمایندگان برای تعیین هرچه سریع تر قیمت گندم در سال 1397 نامه ننوشتند؟ آیا در نهایت افاقه ای صورت گرفت؟ متاسفانه در پرسش های اکنون مجلس حال و ادوار پیشین از بخش کشاورزی، کمتر نشانه ای درباره تحقق عوامل توسعه پایدار به چشم خورده است. به هرحال چنین استیضاح هایی، از انتظارات جامعه حال و آینده کشور از این دسته از نمایندگان نمی کاهد؛ مطالباتی از قبیل چرایی انفعال نسبی مجلس در امر تخریب منابع و اراضی ملی و کشاورزی و نظارت بر اجرای توسعه پایدار که همواره در کانون توجه صاحب نظران و متخصصان این حوزه قرار دارد.به عنوان مثال، نباید از موافقت اخیر مجلس در فروش اراضی ملی به خاطیانی که تغییر کاربری غیرقانونی داده اند، شگفت زده شویم؟ آیا چنین مصوبه ای از اعتبار استیضاح وزیر جهاد کشاورزی نمی کاهد؟ این کاهش اعتماد هنگامی افزون تر می شود که پرسش های طرح شده در این استیضاح (حتی اگر بعضی از آنها نیز درست باشد) را با دقت مرور کنیم؛ پرسش هایی که کمتر نشانه ای از فراگیری، توسعه پایدار و تولیدمحوری دارد. در چنین شرایطی، چه بسا نتیجه بگیریم این بار هم مجلس «اختیار در استیضاح» را با «حق استیضاح» جابه جا کرده است.
                