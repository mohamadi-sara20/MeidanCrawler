شنبه ۳ تیر ۱۳۹۶
-----------------------------------------
type_unknown
-----------------------------------------
هتاکی علیه منتخب مردم
-----------------------------------------

                    شرق: هتاکی و شعار علیه رئیس جمهوری، علی مطهری و جهانگیری آن هم در روزی که مردم آمده بودند تا یکپارچه علیه رژیم صهیونیستی فریاد بزنند. فیلم های منتشر شده از راهپیمایی دیروز عده ای را در حال نزدیک شدن به روحانی و شعاردادن با الفاظی مانند «آخوند آمریکایی»، «منافق»، «دروغگو»، «روحانی بنی صدر پیوندتان مبارک»، نشان می دهد. عده ای دیگر هم وقتی به اسحاق جهانگیری می رسند شعار، «مرگ بر سازشکار» سر می دهند. علی مطهری هم از هتاکی مصون نبود. افرادی با سردادن «مرگ بر منافق»، «مرگ بر اصلاح طلب»، «مرگ بر سازشکار» و «حقوقی که می گیری حرامت باد»، نایب رئیس مجلس را مورد هجمه و توهین قرار دادند. علی مطهری در واکنش به شعار علیه رئیس جمهوری و خودش گفته است: «این شعارها ناشی از آزادی در جمهوری اسلامی است».به گزارش ایلنا فردی که بلندگو به دست داشت، در مراسم خطاب به مردم می گفت: «روحانی می گوید و مردم پاسخ می دهند، مرگ بر آمریکا». مجری سپس گفته که «آن روحانی را نگفتم، روحانیت را گفتم. کسانی که می گویند شعار مرگ و این حرف ها باید جمع شود، لباس زنانه بپوشند از مملکت بروند». سایت «انتخاب» هم همان دیروز نوشت: «‎محمدعلی زرین قلم که در بسیاری از برنامه ها در کنار احمدی نژاد است، لیدر اصلی شعاردهندگان علیه مسئولان از جمله مطهری و جهانگیری بود». در روزهای گذشته همچنین پوسترهایی با ترکیب عکس حسن روحانی و بنی صدر در قم توزیع شده است که گفته می شود بعد از اظهارات آیت الله نوری همدانی درباره رئیس جمهوری بوده است. مطهری: توهین ها برنامه ریزی شده بودنایب رئیس مجلس شورای اسلامی در واکنش به شعارهای توهین آمیز عده ای محدود در حاشیه راهپیمایی روز قدس، خواستار پیگیری توهین کنندگان از سوی دادستان تهران شد.علی مطهری با انتشار مطلبی تحت عنوان «دادستان تهران در معرض آزمایش» در صفحه شخصی خود در اینستاگرام نوشت: «شعارهایی که عده ای با برنامه ریزی قبلی علیه رئیس جمهور در راهپیمایی روز قدس سر دادند قطعا مصداق جرم است و اسناد آن نیز موجود است. باید ببینیم قوه قضائیه که به صرف احتمال وقوع جرم یک برنامه سخنرانی را در روز اربعین در مشهد لغو می کند، اکنون که با یک جرم مشهود مواجه است چگونه رفتار می کند. دادستان تهران اکنون در معرض یک آزمایش بزرگ است که آیا با تعقیب مجرمان استقلال و عدالت خود و قوه قضائیه را نشان می دهد؟». او همچنین درباره توهین هایی که به او شده، گفته «البته توهین هایی که به خود من شد موردنظرم نیست چون معمولا این افراد مستضعف فکری هستند که با چند دقیقه صحبت با آنها و آگاهی از واقعیات، طرفدار می شوند و روبوسی می کنند، ولی توهین های به رئیس جمهور که از روی عناد صورت گرفت حتما باید پیگیری شود». دستور وزیر کشور برای پیگیری در همین حال عبدالرضا رحمانی فضلی وزیر کشور نیز در پی حواشی غیرقانونی و به گفته او «دشمن شادکن تظاهرات شکوهمند روز قدس» به معاون امنیتی و انتظامی خود دستور پیگیری داده است.وزارت کشور همچنین با انتشار بیانیه ای به ضرورت برخورد با جریان های زمینه ساز تحرکات دشمن شادکن اشاره کرده است.در متن این بیانیه آمده «اکنون که در آخرین جمعه از ماه مبارک رمضان، راهپیمایی روز جهانی قدس با شکوه وصف ناپذیر در گوشه گوشه وطن برگزار شده است و ملت مسلمان ایران با احیای این سنت گران قدر انقلاب اسلامی، همراهی خود با محرومان و مستضعفان و پایداری و ایستادگی خود بر آرمان اسلامی فلسطین را برابر دیدگان افکار عمومی جهان به منصه ظهور رساندند، وزارت کشور با شکرگزاری به درگاه الهی برای این توفیق بزرگ، مراتب تقدیر و سپاس صمیمانه و خالصانه خود را به پیشگاه ملت سربلند ایران تقدیم می کند». در این متن همچنین آمده «بحمدالله این راهپیمایی بزرگ در سراسر کشور با حضور مقتدرانه اقشار گوناگون ملت و با تلاش همه نیروهای حافظ نظم و امنیت کشور در امنیت و آرامش کامل برگزار شد و جلوه ای دیگر از وحدت و انسجام ملی و استواری این سرزمین پرگهر بر آرمان های انقلاب اسلامی، امام راحل و رهبری گران قدر را به نمایش گذاشت. وزارت کشور با ابراز تاسف از چنین کوته اندیشی های وحدت شکنانه ای بر ضرورت برخورد با جریان های شبه رسانه ای زمینه ساز و سبب ساز این گونه تحرکات دشمن شادکن تاکید می کند». تشکیل کمیته حقیقت یاب مجلسدر همین حال علیرضا رحیمی عضو کمیسیون امنیت ملی اقدام عده ای قلیل علیه رئیس جمهور را در مراسم جهانی روز قدس محکوم کرد.او به انتخاب گفته «بعد از انتخابات افراد باید ظرفیت خود را نشان دهند، نه اینکه افرادی که رای مردم را نتوانستند جلب کنند، توهین کنند و موجب وهن کشور شوند». رحیمی ضمن تاکید بر برخورد با توهین کنندگان به مسئولان اظهار کرد: به نظر می رسد توهین کنندگان به رئیس جمهور همان حلقه ای هستند که به رئیس مجلس در ماجرای 22 بهمن حمله کردند. اینها حلقه ای به هم پیوسته، افراطی و انحرافی هستند که به نام انقلابی گری در صف انقلابیون رخنه کرده اند. اصولگرایان نیز باید تبری خودشان را از این افراد اعلام کنند. مجلس در همین زمینه و برای بررسی ابعاد این مسئله کمیته حقیقت یاب تشکیل خواهد داد تا درباره توهین کنندگان به رئیس جمهوری گزارشی تدوین شود».محمدرضا عارف نیز در توییتی نوشته «طرح شعارهای انحرافی و توهین آمیز توسط وحدت شکنان در راهپیمایی روز قدس همسویی و هم صدایی با دشمنان ملت است». معتقد نیستم که رئیس جمهوری با بنی صدر پیوند خورده باشدآنچه در حاشیه راهپیمایی دیروز رخ داد، با واکنش های زیادی از سوی چهره های سیاسی در رسانه ها و شبکه های اجتماعی روبه رو شده است. نبی حبیبی، دبیرکل حزب موتلفه، دیروز در واکنش به شعار علیه روحانی در حاشیه راهپیمایی روز قدس به «شرق» گفت: «اینکه شعارهای تندی علیه مقامات رسمی داده شود، به نظر من تامل برانگیز است. من معتقد نیستم که رئیس جمهوری با بنی صدر پیوند خورده باشد؛ اما اینکه چرا چنین شعاری طرح کرده اند، از خود آنها سوال کنید». شبیه سازی های نادرست تاریخیحسن رسولی، نامزد منتخب شورای شهر تهران و عضو بنیاد باران، درباره تشبیه روحانی به بنی صدر از سوی یک اقلیت به «شرق» گفت: «من فکر می کنم که به طور کلی استفاده ابزاری و غرض ورزانه از رویدادهای تاریخی همانند شبیه سازی آنچه در سال های اول انقلاب در عرصه سیاسی کشور شاهد بودیم، آن هم بدون توجه به سایر ابعاد و مولفه های مرتبط به چرایی و چگونگی و چیستی آن رویدادها، قدم گذاشتن در مسیری ناصحیح است». او در چرایی ناصحیح بودن این شبیه سازی گفت: «آقای دکتر حسن روحانی که امروز رئیس جمهوری هستند و رهبر معظم انقلاب در آن مقطع عضو شورای مرکزی حزب جمهوری اسلامی و جامعه روحانیت مبارز تهران بودند، هر دو به طور مشترک و متفق در مقابل جریان انحرافی و نفاق آن زمان قرار داشتند. رئیس جمهور امروز ایران فردی است که به مدت 16 سال و بیش از مسئولان قبل و بعد خویش نماینده رهبری در شورای عالی امنیت ملی بوده و علاوه بر چهار سال اخیر که ریاست شورای عالی امنیت ملی را هم عهده دار است، 16 سال هم دبیر این شورا بوده است؛ بنابراین دکتر حسن روحانی و رهبری انقلاب بیش از 40 سال با هم در دفع توطئه گروهک ها و تجزیه طلب ها همراه بوده اند».رسولی با اشاره به اینکه روحانی در دوران دفاع مقدس، جانشین فرمانده جنگ بود و از بالاترین سطح روابط صمیمانه و همکاری همه جانبه با رهبری برخوردار بود، افزود: «امروز اگر بخشی از جریانات رادیکال اصولگرا که ناکام از پیروزی در صحنه انتخابات هستند، احساس می کنند با این دوگانگی سازی ها می توانند به عقبه نیروهای سیاسی خود روحیه دهند و در جهت تضعیف و تخریب رئیس جمهوری گام بردارند، اشتباه می کنند». رسولی افزود: «باید از این نکته مهم غافل نباشند که توفیق نسبی در رقابت غیراخلاقی و غیرهوشمندانه با رقیب ممکن است تسلی خاطری کوتاه مدت ایجاد کند؛ اما در مقابل لطمه ای اساسی به مصالح و منافع ملی می زند».حجت الاسلام «محمدتقی رهبر» هم در گفت وگو با «انتخاب» از حرمت شکنی برخی افراد نسبت به رئیس جمهور در راهپیمایی روز قدس انتقاد کرده است. این عضو جامعه روحانیت مبارز گفت: «اینها که دست به این اقدامات می زنند، حزب اللهی و ولایت مدار نیستند و هیچ ربطی هم به جریان اصولگرا ندارند؛ بلکه افراد مغرضی هستند که اقدام شان به نفع دشمنان ما و برخلاف وحدت ملی و اجتماعی در درون کشور است». واکنش های چهره ها و مقاماتبسیاری از چهره های سیاسی در توییتر خود به این رخداد واکنش نشان داده اند. شهیندخت مولاوردی نوشته است: «وحدت شکنی در روز قدس همگامی با تلاش های بی وقفه اشغالگران قدس برای انحراف جهان اسلام از مسئله فلسطین است». معصومه ابتکار هم نوشته: «اقدام زشت عده قلیلی با هتاکی و توهین به رئیس جمهوری نمی تواند وحدت ملی و اقتدار مردم ایران و حمایت قاطع از آقای روحانی را خدشه دار کند».فیض الله عرب سرخی هم با اشاره به اینکه جمعی در راهپیمایی به رئیس جمهور، معاون اول و نایب رئیس مجلس توهین و هتاکی کردند اضافه کرده است: «وقتی یاران امام تحمل نمی شوند انتظار وحدت با مسلمانان ممکن است؟»آذر منصوری عضو شورای مرکزی حزب اتحاد ملت نیز در این باره در توییتر خود نوشت: «وحدت شکنانی که در روزی که باید نماد وحدت ملت ایران باشد، با شعاردادن علیه منتخب ملت، تلاش علنی خود را برای دوقطبی سازی جامعه ایران به نمایش گذاشتند».عبدالله رمضان زاده سخنگوی دولت اصلاحات نیز با اشاره به اینکه توسعه کشور و بهبود وضعیت اشتغال و معیشت عمومی در گرو حفظ اتحاد ملی است افزود: «نباید در دام دوقطبی سازی مصنوعی عوامل آمریکا افتاد که وحدت ملی را هدف دارند». آنها اصلا خودجوش نیستندفاطمه سعیدی، نماینده مجلس هم گفت: «به اسم امام و انقلاب و رهبری کارهایی می کنند که جز هزینه برای کشور چیزی ندارد. اینها چه کسانی هستند که در مصونیت کامل به نام انقلابیگری چنین رفتاری می کنند؟ رئیس مجلس را در قم با مهر و کفش زدند، رئیس فقید مجمع تشخیص مصلحت نظام را با شعار و تندروی بدرقه کردند، با آجر به نایب رئیس مجلس در شیراز حمله کردند و حالا از پشت رایانه هایشان بلند شده اند و توهین های فضای مجازی را فریاد می زنند».پروانه سلحشوری، رئیس فراکسیون زنان مجلس هم با اشاره به اینکه روز قدس نماد وحدت و هم دلی مسلمانان جهان است به سایت «امتداد» گفته است: «رئیس جمهوری ایران که به تازگی با پشتوانه نزدیک به 24 میلیونی رای مردم در انتخابات به پیروزی رسیده است، در روز قدس مورد توهین هتاکان قرار می گیرد. این در حالی است که در دوران پیش از ریاست جهوری حسن روحانی، به بهانه های مختلف، منتقدان احمدی نژاد به دادگاه کشیده شده و تحت تعقیب قرار می گرفتند و تا زمانی که از دید آنها منحرف نشده بود، هر انتقادی به او جرم محسوب می شد. اما امروز در راهپیمایی وحدت بخش قدس، حسن روحانی با القاب مختلف خطاب می شود».علی ربیعی هم با اشاره به اینکه تجربه طولانی در مواجهه با این گونه حوادث دارم به ایلنا گفته است: «باید گفت این افراد و اقدام آنها به هیچ عنوان خودجوش نیست و از متن طبیعی اجتماع راهپیمایان برنمی خیزد». او افزود: «تجربه به ما نشان داده است در راهپیمایی های مهم مثل بیست ودوم بهمن، روز قدس و...، مردم به رغم گرایش های متفاوت سیاسی، بر اصل حضور تاکید دارند و گرایش های سیاسی در چنین رویدادهایی مطرح نیست. بنابراین کنش های سیاسی این گونه در مراسم ملی و مذهبی بزرگ، از متن طبیعت چنین مراسمی سامان نمی گیرد». ربیعی ادامه داد: «جریانی سامان یافته از طرقی، محل ورود فرد مورد نظر به راهپیمایی و خروج آن را به دست می آورند. این افراد سامان یافته، به طور ثابت در آن مکان می مانند و به محض حضور فرد مورد نظر، شعارهای خود را می دهند.انتقاد وزیر ارشاد از تخریبگران خودسرصالحی امیری وزیر ارشاد در گفت وگو با «انتخاب»، در واکنش به شعارهای توهین آمیز عده ای «قلیل» و «خودسر» در روز قدس، گفت: «تخریبگران بدانند میان خودجوش و خودسر فاصله از راه به بیراهه است، فاصله از «خدمت» تا «خیانت» است». او افزود: «شگفت انگیز است که در روزی که رژیم صهیونیستی و جنایاتش باید محکوم می شد، جماعتی قلیل، بهانه ای برای بیگانگانی مهیا کردند که همواره سعی داشته اند تاثیر شعارها و راهپیمایی باشکوه روز قدس را کم رنگ کنند». وزیر ارشاد ادامه داد: «مردم و بالاخص جوانان عزیز، نیک می دانند که توهین به منتخب ملت توهین به شعور مردم است. روحانی رئیس جمهور همه مردم ایران است و توهین به او که اینک نماد مردم سالاری دینی در کشور محسوب می شود، خشکاندن نهال دموکراسی در ایران است».
                