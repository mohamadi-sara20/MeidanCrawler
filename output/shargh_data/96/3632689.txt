شنبه ۱ مهر ۱۳۹۶
-----------------------------------------
حرف اول
-----------------------------------------
چالش بزرگ حقوق ملت
-----------------------------------------

                    صدور دستور موقت مبنی بر جلوگیری از فعالیت سپنتا نیکنام، عضو شورای شهر یزد و از هم وطنان زرتشتی، به رای شعبه محترم 45 دیوان عدالت اداری، از نظر حقوقی قابل نقد و تامل است. این دادنامه در پی دادخواست یک شخص حقیقی وبه استناد نظریه مورخ 26/1/96 شورای نگهبان صادر شده است. در نظریه شورای نگهبان تبصره یک ماده 26 قانون تشکیلات شوراها مغایر با شرع اعلام شده است. نتیجه این نظریه این است که هم وطنانی که پیرو ادیان رسمی کشور غیر از اسلام هستند، نمی توانند در شوراهای شهر نامزد و عضو شوند؛ مگر آنکه در آن حوزه انتخابیه جمعیت آن دین در اکثریت باشد. بنابراین در شهری مانند یزد یک زرتشتی نمی تواند عضو شورای شهر بشود. این نظریه شورای محترم نگهبان، قبلا از سوی نگارنده بررسی و برخی از ایرادات آن مطرح شد (عضویت در شورای شهر مشروط به دین افراد نیست- شرق – 2/2/96). در این یادداشت کوتاه برخی ایرادات وارد بر دادنامه شعبه محترم دیوان به اختصار مطرح می شود. یکم) حدود صلاحیت دیوان عدالت اداری محدود به موارد یادشده در ماده 13 قانون دیوان عدالت اداری است. در این ماده رسیدگی به شکایات علیه هیئت های اجرائی و نظارت بر انتخابات های مختلف، از جمله انتخابات شوراهای شهر و روستا ذکر نشده است.هیئت اجرائی و هیئت نظارت بر انتخابات شوراها نه از واحدهای دولتی اند (بند الف ماده 13) نه از ماموران تحت امر واحدهای دولتی اند (بند ب ماده 13) و نه از دادگاه های اداری و بازرسی مذکور در بند ج ماده 13 قانون دیوان عدالت اداری اند.دوم) فرایند انتخابات، برای اجرای درست حق انتخاب شدن و حق انتخاب کردن، از هر حیث فرایندی کاملا مستقل بوده و هم از نظر قانونی و هم از نظر ماهوی تابع قواعد و اصول ماهوی و تشریفات خاص خود است. غیر از نهادها و نظامات مندرج در قانون های انتخابات های مختلف، از جمله انتخابات شوراهای شهر و روستا، هیچ نهاد دیگری (اعم از نهادهای اجرائی یا قضائی) مجاز به مداخله در امر انتخابات نیستند و اختیارات هر دستگاه در امر انتخابات، محدود به موارد مصرح در هر قانون انتخابات است. در انتخابات شوراهای شهر و روستا، همه تشریفات شکلی و ماهوی مربوط به شرایط نامزدها، ثبت نام نامزدها، بررسی صلاحیت آنها، چگونگی اخذ آرا و شمارش آرا، نحوه رسیدگی به صحت آرا و نهایتا چگونگی رسیدگی به شکایات انتخاباتی در قانون شوراها ذکر شده است. چه مراجع اداری و چه مراجع قضائی، نمی توانند خارج از این مقررات در امر انتخابات مداخله کنند. همه این تشریفات برای جلوگیری از ورود دستگاه های مختلف به حق انتخاب شدن و حق انتخاب کردن ملت است؛ زیرا اگر غیر از این باشد، هر مرجعی ممکن است با سوءاستفاده از قدرت موجب خدشه به آرای ملت بشود.سوم) بنا به یک قاعده حقوق مهم که در تفسیر حقوقی حاکم است، هر تفسیری که موجب تالی ها (نتایج) فاسد بشود، تفسیری باطل است و باید آن را ترک کرد. اگر دیوان عدالت اداری یا هر مرجع قضائی یا اداری دیگری، خارج از مقررات قوانین انتخاباتی بتواند بعد از برگزاری انتخابات نماینده برگزیده مردم را فاقد صلاحیت اعلام و او را از انجام وظایف نمایندگی ممنوع کند، این تالی فاسد را خواهد داشت که تمام حقوق ها مانند حق انتخاب شدن و حق انتخاب کردن و همه عملیات ها و اقدامات قانونی انتخاباتی را می تواند یکسره بی اثر کند. تصمیم شعبه محترم دیوان عدالت اداری، مبتنی بر این تفسیر صادر شده است که پس از برگزاری انتخابات، در صورت شکایت علیه صلاحیت یک نامزد یا حتی منتخب مردم، دیوان صالح به رسیدگی است و می تواند از ادامه وظایف نمایندگی او جلوگیری کند یا حتی احتمالا او را فاقد شرایط دانسته و نهایتا از نمایندگی ساقط کند. اگر این مبنا درست باشد که نیست، نتیجه بالقوه اش می تواند به اینجا برسد که بعد از یک انتخابات، خواه انتخابات شوراها یا مجلس شورای اسلامی یا ریاست جمهوری یا خبرگان، هر زمان بعد از انتخابات و تایید صحت انتخابات، منتخبان آن انتخابات ممکن است با یک تصمیم قضائی مردود شوند.چهارم) قطع نظر از ایراد فوق و با تاکید بر اینکه اصولا دیوان عدالت اداری صالح به رسیدگی به این موضوع نبوده است، دستور موقت مبنی بر توقف و جلوگیری از فعالیت آقای سپنتا نیکنام در شورای شهر یزد نیز مصون از نقد و اشکال نیست. دادنامه مورد بحث به این دلیل با تقاضای دستور موقت موافقت کرده که احراز شده است جلوگیری از ادامه فعالیت عضو شورای شهر «ضروری و فوری است» و نیز این ممنوعیت موجب «ضرر یا خسارتی که جبران آن در آتیه غیرممکن یا متعصر از جبران باشد» نیست. دیوان عدالت اداری از مراجع قضائی پرکاری است که قلمرو اصلی صلاحیت آن در حدود مباحث حقوق اساسی و حقوق اداری قرار می گیرد که بیش از هر چیز ناظر به دفاع از حقوق ملت و آحاد ملت در برابر سازمان های دولتی و عمومی است و در بسیاری موارد نیز آرای درخشانی از هیئت عمومی و شعب دیوان صادر شده است. همین ویژگی این بخش از دادنامه ای را که به ممنوعیت فعالیت عضو شورای شهر یزد انجامیده است، تعجب آورتر می کند که چرا شعبه محترم دیوان آرای رای دهندگان شهر یزد را که برخاسته از حق انتخاب کردن است، کم اهمیت می شمرد.چگونه می توان پذیرفت که توقف اجرای حقوق رای دهندگان اهمیت چندانی ندارد و متضمن زیان و خسارت نیست. اگرچه خسارات مادی قابل جبران اند اما این قبیل خسارت ها که به حقوق ملت و رابطه آنها با نظام سیاسی و اداری کشور مربوط است، چندان قابل جبران نیست. علاوه بر استدلال های حقوقی، ذوق و قریحه قضائی که در دیوان عدالت اداری معمولا زیاد دیده می شود، اقتضا می کرد که حتی اگر هم دیوان خود را صالح به رسیدگی به شکایت مطروحه می دانست اما لااقل تا اتمام رسیدگی و صدور رای نهایی از دستور موقت مبنی بر جلوگیری از فعالیت عضو زرتشتی شورای شهر یزد خودداری کند. به این دادنامه ایرادات دیگری مانند عدم سمت (شاکی) و اینکه شخص حقیقی نمی تواند در چنین موضوعی شاکی باشد نیز مطرح است که مجال بحث آن نیست. نهایتا اینکه باید دید آیا دولت در این چالش بزرگ حقوق اساسی ملت، انفعال پیش می گیرد یا با تعامل و مباحثه و تعامل با دیوان و مجلس و واکنش در عرصه عمومی به رفع شبهاتی که می تواند در ادامه آثار منفی بسیار گسترده ای به بار آورد، یاری می رساند.
                