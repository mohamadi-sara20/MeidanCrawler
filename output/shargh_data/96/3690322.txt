پنج‌شنبه ۲۱ دی ۱۳۹۶
-----------------------------------------
یادداشت
-----------------------------------------
زمین های ثروت آفرین
-----------------------------------------

                    چهره خشک سالی بر چشمان بسیاری از مردم ما غباری از نگرانی پراکنده است. هم اکنون عرصه های طبیعت و به طور خاص منابع طبیعی و کشاورزی در معرض بیشترین آسیب ها قرار دارند. جامعه های پویای انسانی اما در گذر هوشمندانه از چنین بحران هایی نشان داده اند که همواره نقش ماندگاری بر تارک آینده می زنند. اکنون هم از تمام کنشگران دلسوز کشورمان و در هر کرسی و منزلتی انتظار می رود با درک فوریت این بحران در تلاش و جست وجو برای افزایش بهره وری از ظرفیت های نهفته این سرزمین باشند. فقط در سایه عزم ملی می توانیم از این التهابات اقلیمی، موهبتی پایدار برای آینده رقم بزنیم. از جمله ظرفیت های نهفته، اراضی با شیب های بین 10 درصد به بالا و در شرایط دیم و با بارندگی سالانه بیش از 350 میلی متر است. این تیپ از اراضی یا در تملک بهره برداران خصوصی است یا در قالب مراتع تحت قیمومیت مدیریت منابع طبیعی قرار دارند. کاربرد ماشین آلات کشاورزی و اقدام به شخم در جهت شیب در چند دهه اخیر، خاک کم عمق این اراضی را در معرض فرسایشی شدید قرار داده است. این فرسایش در حالی صورت می گیرد که درآمد خالص برای بهره برداران حداکثر 300، 400 هزار تومان در هکتار است. اگر این بازده ناچیز را از منظر منافع ملی با لحاظ یارانه های سوخت و کود و بذر در نظر بگیریم، جز ازبین رفتن لایه زنده خاک، دستاوردی نمی تواند داشته باشد. در صورتی هم که از این اراضی به صورت مرتع بهره برداری شود، با تولید حداکثر 500 کیلوگرم علوفه خشک در هر هکتار فقط می تواند نیاز غذایی چرای یک واحد دامی (یک راس گوسفند) را در یک دوره چهارماهه تامین کند. در خلال سه دهه اخیر و ازبین رفتن سطح قابل ملاحظه ای از مراتع و چرای مفرط، بقایای این مراتع در معرض تخریب پوشش گیاهی و بیابانی شدن قرار دارند. طرح توسعه درخت کاری در اراضی شیب دار مورد نظر به تازگی در برنامه های محوری مدیریت جهاد کشاورزی کشور می تواند این روند تخریب را به توسعه ای پایدار تبدیل کند. کشور ما بیش از قابلیت زراعی در بخش کشاورزی ذاتا باغ خیز است. درصورتی که به کاشت گونه های درختان (اعم از مثمر یا گونه های جنگلی) مقاوم یا متحمل در برابر خشکی در این اراضی مبادرت شود، این توانایی فقط در تولید محصول محدود نمی شود. با عنایت به اینکه میزان فرسایش خاک در کشور سالانه دو میلیارد تن برآورد شده و از این لحاظ نیز از بالاترین های جهانی به شمار می آییم توسعه درخت کاری در این دست از اراضی می تواند از شدت و میزان این فرسایش به طور آشکاری بکاهد. از دیگر مخاطرات زیست محیطی در این نواحی، فرسایش خاک با سیلاب و رواناب های فصلی است. توسعه درخت کاری در این اراضی نه تنها از فرسایش خاک می کاهد، بلکه نقش حفظ منابع آب را در این حوزه های آبخیز به عهده می گیرد. اگر اثرات مبارزه با آلودگی و تعدیل رطوبت نسبی هوا را که به کاهش تبخیر سالانه هم منجر می شود بر دیگر نتایج مثبت زیست محیطی و اقتصاد کلان این توسعه اجتناب ناپذیر بیفزاییم، اتفاقا تولید و بازده اقتصاد خرد آن یک نتیجه فرعی محسوب می شود. نتیجه ای که در صورت انتخاب گونه های مناسب، سازگار و صادرات پذیر هم برای بهره برداران و هم از منظر درآمد ملی نیز می تواند بسیار جذاب تر از بهره برداری های حال حاضر باشد؛ برای مثال پوشش این تیپ از اراضی در مناطق میان بند شیب های شمالی ارتفاعات البرز با واریته های مناسب فندق می تواند کشور ما را در زمره صادرکنندگان جهانی آن قرار دهد و از آن سو از گسترش مخرب ویلاسازی جلوگیری کند. پیشنهاد فشرده در این مجال کوتاه، ضرورت بررسی های گسترده و مشارکت تمامی صاحب نظران اعم از باغبانی، آب (به ویژه برای احتراز از کاهش احتمالی حقابه بهره برداران پایین دست)، زیست محیطی، جامعه شناسی و... در این طرح ملی است؛ طرحی که در ابتدا با اجرا و نمایش الگو و پایلوت های آن در مناطق مختلف بتواند زمینه توسعه تدریجی و غیرشتاب زده آن را فراهم کند. بدون تردید این برنامه ملی باید در دو شاخه مالکیت های شخصی و نیز اراضی منابع طبیعی و مراتع، الزامات متفاوت و البته مکملی داشته باشد. این برنامه باید در عرصه بهره برداران در زمینه انتخاب و گسترش باغات میوه متحمل در برابر خشکی متمرکز شود؛ اما این توسعه در مراتع در هماهنگی تنگاتنگ با متخصصان و مدیریت منابع طبیعی برای انتخاب گونه هایی که وجوه جنگلی و زیستگاهی دارند و چه بسا در طرح اسکان عشایر باید از آنها استفاده شود.
                