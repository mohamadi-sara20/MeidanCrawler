پنج‌شنبه ۱۸ خرداد ۱۳۹۶
-----------------------------------------
یادداشت
-----------------------------------------
تهدیدات افراطی گری و مسئولیت پذیری ملی
-----------------------------------------

                    عملیات تروریستی و کور داعش در تهران در سطوح ملی و بین المللی بازتاب بسیاری داشت و در بسیاری از خبرگزاری ها و رسانه های بین المللی منتشر شد. هرچند تاکنون اطلاعات بسیار کمی درباره تروریست ها و حامیان و ابعاد این حملات کور منتشر شده است. دشمنی داعش و سایر جریان های تکفیری با ایران پدیده تازه ای نیست. پیش از این بارها داعش از عزم خود برای ورود به ایران و ایجاد ناامنی سخن گفته بود، اما تا روز گذشته تمام تلاش های این جریان با ناکامی روبه رو شده بود. هم زمانی عملیات داعش با موج رسانه ای و دیپلماتیکی که برخی حامیان مالی و فکری داعش، یعنی عربستان علیه ایران ایجاد کرده بیش از پیش بر اهمیت پرداختن و تحلیل این موضوع می افزاید. افکار عمومی نیز تشنه اطلاع رسانی دقیق مسئولان امر دراین باره است.1- نخستین پرسشی که در محافل عمومی برجسته شده، درباره تروریست هاست. ابهاماتی از جمله اینکه این تروریست ها اهل کدام کشور یا منطقه هستند؟ اگر خارجی هستند، از کدام مبادی وارد کشور شده اند؟ مبادی رسمی؟ یا به شکل مخفی؟ و اگر داخلی هستند، آیا پیش از این دارای سابقه بوده اند؟ آیا برای این اقدام آموزش دیده اند؟ کجا؟ از سوی چه کسانی؟ و چه تاریخی؟ آیا این افراد از مبدا به شکل مسلحانه و همراه با اسلحه و مهمات وارد کشور شده و سپس عازم تهران شده اند؟ یا اینکه اسلحه و مهمات به شکل جداگانه در اختیار آنان گذاشته شده است؟ و اگر چنین است حامیان آنان چه کسانی هستند؟ آیا در مبادی ورودی کشور دقت کافی صورت گرفته بود؟ در داخل پل های ارتباطی آنان چه کسانی هستند؟ و اگر به شکل رسمی وارد کشور شده اند از کدام کشور و با چه هویتی؟ به سخن دیگر یکی از مهم ترین نیازهای افکار عمومی در این رویدادها اطلاع رسانی دقیق و فوری درباره ابعاد مختلف رویداد و کیستی تروریست هاست.2- وقوع این حادثه تروریستی نشان داد که تمام دستگاه های حاکمیتی و دولتی و عمومی باید در هنگام بروز چنین اتفاقاتی هماهنگ و با مدیریت واحد به فعالیت بپردازند. دستگاه های امنیتی، انتظامی، نظامی، رسانه ای، درمانی و خدماتی باید در قالب یک مجموعه و با مدیریت هوشمند در مقابل چنین رویدادهای احتمالی ای به واکنش سریع بپردازند. مدیریت افکار عمومی و آموزش شهروندان در این رویدادهای احتمالی ضرورتی انکارناپذیر است.3- رویداد تروریستی روز گذشته ابهام دیگری هم داشت. این رویداد چه ارتباطی با مسائل منطقه ای اخیر دارد؟ تهدیدهای چندباره مقامات سعودی و اینکه باید این ناامنی ها را به داخل ایران کشاند نشان از چه دارد؟ آیا میان این مواضع و رویداد روز گذشته ارتباطی وجود دارد؟ این موضوع و نیز توجه به ریشه های ظهور داعش و منابع مالی و لجستیک داعش و حامیان مالی این گروه تروریستی در منطقه باید در دستور کار نهادهای ذی ربط به ویژه وزارت امور خارجه قرار گیرد. دستگاه دیپلماسی کشور بیش از هر زمان دیگری باید در سطح منطقه ای و بین المللی و در سازمان های بین المللی در این باره تلاش کند و تمرکز روی منابع و حامیان مالی داعش بیش از هر زمان دیگری می تواند به روشن شدن ابعاد فعالیت های این گروه و حامیان آن در سطح منطقه ای و جهانی یاری رساند.4- رویداد تهران نشان داد که همه کشورهای جهان در معرض تهدیدات افراطی گری و جریان های تکفیری و داعش اند. بنابراین دستگاه سیاست خارجی باید بیش از پیش در جهت گسترش هماهنگی های بین المللی دراین باره بکوشد. رئیس دولت و وزیر خارجه در گفت وگو ها و پیام های خود باید بیش از پیش لزوم هماهنگی های بین المللی در مقابله با ریشه ها و زمینه های تروریسم را پیگیری کنند.5- افراطی گری مذهبی و دینی و حتی قومی و نژادی به یکی از تهدیدات بزرگ بین المللی مبدل شده است. حوادث اخیر زنگ خطری است برای کسانی که بی مبالاتی پیشه کرده و منافع جناحی کوتاه مدت خود را بر منافع ملی مرجح کرده و مباحث پیچیده و هراس انگیز مذهبی و قومی را دست مایه قدرت طلبی کرده اند. به هوش باشیم و زمینه ها را برای گسترش افراطی گری فراخ نکنیم. تعمیق همبستگی ملی و یکدلی ملی نیاز امروز و فردای ایران ماست. حادثه تروریستی روز گذشته تهران موجب شهادت جمعی از هم وطنان و زخمی شدن شماری دیگر شد. چنین جراحتی روح و روان همه ایرانیان در گوشه وکنار کشور را آزرد، اما هم زمان با این رنج و نگرانی، این حادثه به همه یادآوری کرد که ایران ما در معرض تهدیدهای بزرگی در داخل و خارج است و همه ایرانیان فارغ از وابستگی جناحی، سیاسی، طبقاتی و مذهبی باید این تهدیدات را جدی بگیرند و برای دورکردن ارتعاشات ناامن کننده از فضای کشور هرکس به فراخور توان و فرصت ها و امکانات دراختیار باید گامی شایسته و درخور بردارد. ایران ما بیش از هر زمان دیگری یکدل و یک زبان باید خود را برای مقابله با بدخواهان آماده کند.
                