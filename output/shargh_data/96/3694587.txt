شنبه ۳۰ دی ۱۳۹۶
-----------------------------------------
بازتاب
-----------------------------------------
آسیاب به نوبت آقای زیباکلام*
-----------------------------------------

                    در سرمقاله روز پنجشنبه 28 دی 1396 مقاله ای به قلم صادق زیباکلام، فعال سیاسی اصلاح طلب منتشر شد که در آن، به گزارش 500صفحه ای محمدعلی نجفی، شهردار تهران درباره عملکرد مدیریت شهری در 12 سال گذشته پرداخته شده است. اما این مرقومه پر از ادعاها و سوگیری های غیرمنصفانه علیه محمدباقر قالیباف، عضو مجمع تشخیص مصلحت و شهردار سابق تهران است که لازم به پاسخ گویی است. لازم به یادآوری است، آنچه تحت عنوان گزارش 500 صحفه ای شهردار کنونی علیه مدیریت سابق در صحن شورا ارائه شد، پر از اغلاط و آمارسازی های ناثواب و همچنین ادعاهای کذب است که برخی از اعضای شورای شهر سابق و معاونان سابق شهرداری به تعدادی از اتهامات پاسخ داده اند. به اذعان کارشناسان این گزارش یک سیاه نمایی کینه توزانه نسبت به عملکرد مدیریت جهادی است که حتی برای خالی نبودن عریضه و واقعی نمایش دادن گزارش، شهردار محترم به تعداد اندکی از صدها ابرپروژه و طرح هایی که در مجامع بین المللی نیز مورد تمجید قرار گرفته اند، اشاره نکرده است. آقای زیباکلام عنوان کرده اند شهرداری تهران سال هاست که ورشکسته است. آیا یک بنگاه یا سازمان ورشکسته می تواند در یک دهه شهر تهران را متحول کند و در هر ماه یک پروژه بزرگ مانند پل طبیعت، برج میلاد، ایستگاه های جدید مترو، خطوط بی آرتی، دریاچه شهدای خلیج فارس، تکمیل شبکه بزرگراهی، 2200 بوستان، پارک بزرگ ولایت، نهج البلاغه، یاس و... ایجاد کند. زمانی که شهردار وقت تهران به عنوان هشتمین شهردار برتر جهان انتخاب شد، آیا جهان به یک ورشکسته جایزده داد؟ قرار گرفتن تهران در میان 10 شهر برتر دنیا در سال 2011 توسط سازمان ملل و چند انجمن تخصصی بین المللی و اعطای لوح برترین تجارب شهری توسط قائم مقام سازمان ملل در سال 2013 به شهردار تهران در ناپل ایتالیا، نشان از ورشکستگی شهرداری داشت؟ نویسنده با استناد به گزارش شهردار تهران بازهم بر عدد بدهی 52 هزار میلیاردی شهرداری پافشاری می کند؛ بدون آنکه این ادعا با سند اثبات شده باشد و مبنای دستیابی به آن مشخص باشد. درحالی که براساس گزارش حسابرسی در پایان دوران شهردار سابق بدهی شهرداری مجموعا 16هزارمیلیارد بوده، مدیریت جدید با احتساب طرح های نیمه تمام و پرونده هایی که در محاکم قضائی وجود دارد، این رقم را سه برابر کرده است. چرا آقای زیباکلام و همکاران او در سال های اخیر چشمان خود را بسته و این همه دستاورد را در تهران نمی بینند. شهردار سابق طول خطوط مترو را از 75 کیلومتر به 320 کیلومتر رسانده که هزینه بهره برداری از هر کیلومتر بین 200 تا 250 میلیارد تومان است. یعنی برای احداث 200 کیلومتر حداقل 40 هزار میلیارد تومان هزینه شده است. هزینه بهره برداری از هر ایستگاه مترو بین 400 تا 500 میلیارد تومان است.اگر این اعداد و ارقام جمع زده شوند، به خوبی مشخص می شود بودجه تهران در 12 سال گذشته در کجاها صرف می شده که اینک شاهد تهرانی جدید هستیم. پاسخگویی به هر یک از آمارسازی های گزارش 500 صفحه ای شهردار وقت به راحتی با توجه به دستاوردهای مدیریت جهادی شدنی است اما در این بخش از جوابیه لازم است به نکات مهمی اشاره شود. محمدعلی نجفی 6 سال در شورای سوم شهر تهران حضور داشته و با رای اعضای اصلاح طلب بود که محمدباقر قالیباف به عنوان شهردار برگزیده شد. در این مدت شهردار کنونی تهران آیا شاهد حجم تخلفات نبودند که هیچ گزارشی از تذکر نجفی به شهردار وقت موجود نیست! چگونه می تواند مدعی این حجم از تخلفات و به اصطلاح ویرانه بودن تهران باشد ولی در سال های حضور در شورا تذکری نداد یا سوالی از شهردار وقت نپرسید؟ بهتر نیست آقای زیباکلام به این تناقضات بیندیشند؟ در حالی که در تمامی گزارش های شهردار وقت از 68 هزار کارمند شهرداری سخن به میان می آید، چگونه جناب آقای زیباکلام این عدد را رند کرده و به 70 هزار نفر رسانده و مدعی است قالیباف 35 هزار کارمند شهرداری تهران را در سال 84 به 70 هزار نفر رسانده است؟ آیا جناب ایشان اطلاع دارند بیش از 30 هزار نفر به صورت 24ساعته در زیر زمین تهران برای تکمیل خطوط مترو و احداث تونل ها در سال های اخیر مشغول به کار بوده اند؟ آیا احداث ابرپروژه هایی مانند شهر آفتاب، باغ کتاب و صدها فرهنگسرا و سرای محله بدون وجود نیروی انسانی می توانستند سروسامان بگیرند؟ باید چندبرابر شدن حجم خدمات رسانی و توسعه و پیشرفت شهر تهران را متناسب با نیروی انسانی شهرداری در نظر گرفت. سال 84 تهران کجا قرار داشت و اینک کجا قرار دارد؟ نجومی سازی و ویرانه اعلام کردن پایتخت کشور توسط نویسنده سرمقاله «شرق» برای زیر سوال بردن کارنامه درخشان مدیری است که «جک استرو» به تمجید از دستاوردهای او پرداخته بود. او در بخشی از یادداشت خود در ایندیپندنت پس از سفر سال 2014 به تهران نوشته بود: «اوایل هفته گذشته هنگامی که پس از 9 سال همراه هیئت نمایندگی پارلمانی انگلیس از فرودگاه امام خمینی به هتل خود در مرکز تهران می رفتم، زیرساخت های این شهر، اتوبان ها و خطوط جدید مترو که در دست ساخت بود من را شگفت زده کرد. باوجود تحریم ها، تهران این روزها بیشتر شبیه به مادرید و آتن به نظر می رسد تا مثلا بمبئی و قاهره». در آخر باید به آقای زیباکلام یادآور شد که با توهین به رای دهندگان نمی توان برای شهردار کنونی تهران کارنامه تراشید. او مدعی است که پشت کردن مردم به صندوق های رای باعث حضور قالیباف در شهرداری شد! آنچه باعث انتخابات کم رمق سال 82 شد عملکرد شورای کاملا اصلاح طلب اول و شهرداران اصلاح طلب بود که شهر را تعطیل و به بازی های سیاسی مشغول بودند. شورایی که منحل شد و تهران در سه سال 3 شهردار را بر خود دید. قالیباف علاوه بر شورای دوم، منتخب شورای سوم و چهارم نیز بود که از قضا دوستان اصلاح طلب چون دکتر نجفی نیز در شورای سوم به وی رای داده بودند. به هر حال عملکرد قالیباف و دستاوردهایش پیش روی شهروندان تهرانی قرار دارد و آینه تمام نما از یک عملگرایی مبتنی بر مدیریت جهادی است. این عملکرد بدون شک در آینده نزدیکی با کارنامه خالی شهردار کنونی مقایسه خواهد شد و چنین مقایسه ای کابوس روزهای حساس اصلاح طلبان خواهد بود. سیاه نمایی و نجومی سازی تنها برای کوتاه مدت جوابگو خواهد بود اما در میان مدت و درازمدت شهروندان پایتخت به دنبال پاسخگویی مدیران جدید شهری نسبت به برنامه ها و وعده های انتخاباتی شان خواهند بود. *دفتر محمدباقر قالیباف، شهردار سابق تهران
                