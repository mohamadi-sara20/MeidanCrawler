چهار‌شنبه ۲۵ مرداد ۱۳۹۶
-----------------------------------------
یادداشت
-----------------------------------------
چشم انداز روشن نفت با زنگنه
-----------------------------------------

                    رایزنی ها برای تعیین مدیریت جدید صنعت نفت به اوج خود رسیده است. آن هم در شرایطی که این صنعت یکی از حساس ترین مقاطع تاریخی خود را تجربه می کند. بخشی از این حساسیت به ماهیت و الزامات کنونی صنعت نفت بازمی گردد که کلیت صنعت جهانی نفت و گاز را دربر می گیرد. نفت و گاز به عنوان سوخت متعارف هیدروکربوری، به تدریج جایگاه و اهمیت گذشته خود را در روندهای اقتصادی و سیاسی بین المللی از دست می دهند. در این شرایط، اولویت مهم کشورهای نفتی، تولید هرچه سریع تر منابع زیرزمینی نفت و گاز و تبدیل آنها به منابع و سرمایه های پایدار با ارزش افزوده بالاست؛ چراکه با گذشت زمان اهمیت و جایگاه منابع هیدروکربوری در نقشه انرژی جهان کم رنگ و کم ارزش می شود. علاوه براین در عصر حاضر کشوری که سهم بیشتری از تولید نفت و گاز جهانی را در اختیار داشته باشد، از قدرت بیشتری در معادلات سیاسی و استراتژیک منطقه ای و بین المللی برخوردار است. بنابراین افزایش سریع ظرفیت تولید نفت و گاز به دلایل فوق برای کشورهای دارنده ذخایر نفتی از اهمیت بالایی برخوردار است. علاوه بر حساسیت های بین المللی، صنعت نفت و گاز ایران در مقایسه با دیگر کشورهای تولیدکننده از حساسیت های خاص خود نیز برخوردار است.عقب ماندگی صنعت نفت ایران در حوزه های فنی و مهندسی، مالی و نظام های مدیریتی به دلیل شرایط سیاسی دولت گذشته و تحریم ها، تداوم وابستگی اقتصاد ملی به درآمدهای نفتی، فعال بودن متغیرهای سیاسی و امنیتی از جمله این حساسیت هاست. این شرایط ایران را به لحاظ اهمیت صنعت نفت و گاز، متمایز از دیگر کشورهای تولیدکننده نفت قرار داده است. بنابراین برنامه ای که این کشور باید در چشم انداز کوتاه مدت و میان مدت در پیش گیرد، برای آینده کشور تعیین کننده و سرنوشت ساز است. صنعت نفت ایران اگرچه در چهار سال گذشته و در پرتو تدبیر دولت در رفع تحریم ها و برقراری تعامل با جهان خارج و همچنین بازسازی بسیاری از روندهای مدیریتی، بار دیگر بر ریل واقعی خود قرار گرفته و به وضعیت طبیعی بازگشته اما در شرایط جدید باید دوره ای از جهش و تحرک را در بخش های مختلف ازجمله تولید نفت و گاز تجربه کند. افزایش ظرفیت تولید نفت و گاز درحال حاضر مهم ترین اولویت کشور به لحاظ اقتصادی و سیاسی است. این افزایش ظرفیت الزاما به معنی افزایش صادرات نفت و به اصطلاح خام فروشی نیست. مهم ایجاد زمینه ها و بسترهای افزایش تولید و بهره برداری هرچه سریع تر از منابع نفت و گاز است. افزایش ظرفیت نیز به طور خاص در سه حوزه میادین مشترک نفت و گاز، افزایش ضریب بازیافت از مخازن نفت و بازسازی و نوسازی تاسیسات تولید و انتقال نفت و گاز تعریف می شود. هر سه حوزه فوق نیز در گام نخست نیازمند سرمایه گذاری کلان، جذب فناوری های جدید و به کارگیری شیوه های نوین مدیریت پروژه است. توسعه صنایع پایین دستی به ویژه در حوزه پتروشیمی و پالایشی نیز با هدف جلوگیری از خام فروشی صرف و ایجاد ارزش افزوده بالا در این صنعت در اولویت بعدی است. خوشبختانه بسترها و زمینه های لازم برای افزایش ظرفیت تولید و سرمایه گذاری در بخش بالادستی نفت و گاز در دولت یازدهم از طریق طراحی قراردادهای جدید نفت و گاز، دیپلماسی فعال انرژی و بازگشت اعتماد بین المللی به صنعت نفت، رفع تحریم های نفتی و افزایش سریع تولید و اثبات اقتدار ایران در بازارهای جهانی فراهم شده است. معرفی دوباره بیژن زنگنه به عنوان گزینه تصدی وزارت نفت این امید و اطمینان را در بین فعالان صنعت نفت، کارشناسان اقتصادی و سیاسی و افکار عمومی ایجاد کرده است که صنعت نفت با برنامه و هدف در جهت تامین منافع ملی و در مدار الزمات بین المللی حرکت خواهد کرد. زنگنه با انعقاد قرارداد فاز 11 با کنسرسیومی به رهبری توتال فرانسه در روزهای پایانی دولت یازدهم، جدیت و حمیت خود را در این زمینه نشان داد. تثبیت بازارها، جذب این مشتریان و ایجاد ظرفیت های جدید در فروش نفت خام از طریق جذب مشتریان جدید نفتی و مالکیت تاسیسات پتروشیمی و پالایشی در مناطق مختلف جهان نیز در این راستا درخور توجه است. ابتکار عمل زنگنه در دولت یازدهم، طرح بند ق تبصره 2 قانون بودجه سال 93، گامی بزرگ در راستای مدیریت مصرف انرژی بود. این طرح اگرچه در سال های اخیر به دلیل مشکلات مالی امکان عملیاتی شدن نیافت اما می تواند مبنای خوبی برای اقدام در چهار سال آینده باشد که در برنامه اعلامی وزیر پیشنهادی نفت بر آن تاکید شده است. ایران به عنوان بزرگ ترین دارنده ذخایر هیدروکربوری دنیا، قطعه ای بزرگ و تاثیرگذار از پازل و نقشه جهانی صنعت نفت به شمار می آید و به طور طبیعی نقش آن در ترسیم تحولات آینده صنعت نفت در ابعاد مختلف تعیین کننده است. این نقش تعیین کننده در هر دو بعد فعال و انفعال می تواند تجلی پیدا کند. ایجاد یک اجماع بزرگ میان کشورهای تولیدکننده نفت در برابر کشورهای مصرف کننده از یک سو و جریان بین المللی نفت و گاز شیل از سوی دیگر، یک الزام بزرگ در کوتاه مدت و بلندمدت است. در شرایطی که فضای سیاسی حاکم در روابط کشورهای تولیدکننده نفت که عمدتا در اوپک جمع شده اند، فضای مناسبی نیست و به عبارتی پرچالش است، ایجاد روحیه همکاری و تعامل با کاهش حساسیت های سیاسی تنها از بستر تجربه و عقلانیت برمی خیزد. حضور افرادی مانند زنگنه در مصدر تصمیم گیری های استراتژیک اوپک و کشورهای تولیدکننده نفت، بدون تردید مقوم این جریان است. کشورهای تولیدکننده نفت به ویژه ایران و عربستان اخیرا و درحالی که مناسبات سیاسی دو کشور در بدترین شرایط خود قرار داشت، این عقلانیت را با تدبیر وزرای نفت خود به خرج دادند که ثمرات آن در افزایش قیمت نفت و غیراقتصادی ساختن تولید نفت و گاز شیل، بعینه دیده شد. نقش انفعالی ایران در بازارها و مجامع جهانی که به صورت مشخص در دولت های نهم و دهم تجلی پیدا کرد نیز نتیجه ای جز تضعیف بیش از حد اوپک و تشدید چالش های سیاسی میان کشورهای تولیدکننده نفت نداشت. صنعت نفت و گاز ایران به عنوان پیشران توسعه کشور، نیازمند تدبیر و عقلانیت در حوزه داخلی و خارجی است. نقشه راهی که زنگنه در برنامه خود طراحی کرده، با لحظ عملکرد و تجربه بالای او، چشم انداز روشنی را برای صنعت نفت و به طورکلی اقتصاد کشور ترسیم کرده که اثرات آن درازمدت خواهد بود.
                