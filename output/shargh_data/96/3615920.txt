پنج‌شنبه ۲‌شهریور ۱۳۹۶
-----------------------------------------
type_unknown
-----------------------------------------
فهرست اموال روحانی و فرزندانش
-----------------------------------------

                    شرق: احمد توکلی، نماینده سابق مجلس که این روزها عنوان رئیس هیئت مدیره دیده بان شفافیت و عدالت را با خود دارد، در نامه ای به حسن روحانی از او خواسته برای شفافیت بیشتر، فهرست اموال و دارایی های خود و فرزندانش را در اختیار عموم قرار دهد. ارائه فهرست اموال و دارایی های مقامات همیشه یکی از موضوعات و مسائل سیاسی ایران به ویژه در زمان انتخابات بوده است. بحث اموال مسئولان در اصل 142 قانون اساسی جمهوری اسلامی ایران هم آمده است: «دارایی رهبر، رئیس جمهور، معاونان رئیس جمهور، وزیران و همسر و فرزندان آنان قبل و بعد از خدمت، توسط رئیس قوه قضائیه رسیدگی می شود که بر خلاف حق، افزایش نیافته باشد». از آذر سال 94 هم رئیس مجلس «طرح رسیدگی به اموال و دارایی های مسئولین» را برای اجرا به رئیس جمهوری، حسن روحانی ابلاغ کرده است.توکلی در نامه خود از رئیس جمهوری خواسته به مردم ضمانت دهد که اگر کسی چیزی بیش از آنچه اعلام کرده در مجموعه دارایی هایش شناسایی شد، آن را بدون کم وکاست به همان فرد ببخشد و از سمت خود استعفا بدهد و هرگز به ساحت مسئولیت های دولتی و عمومی بازنگردد.او در نامه خود از «تعارض منافع» گفته که ممکن است بر تصمیم یا رفتار مسئولان تاثیر بگذارد. او گفته که مردم مسئولان را سلمان و ابوذر نمی دانند و بالطبع می خواهند بدانند چگونه باید از آنان مراقبت کنند تا خدای ناکرده خدمتگزاران حکومت دچار فساد نشوند؟احمد توکلی البته به صورت کامل و از باب حقوقی نیز این موضوع را باز کرده است. در این نامه آمده: «... کشورهایی چون فرانسه، اسپانیا، انگلستان، لهستان و کره جنوبی در اقدامی کاملا حساب شده و برای رفع همه شبهات نسبت به اقدامات سیاستمداران و مسئولان بخش عمومی، از سازوکاری تحت عنوان امانت سپاری چشم بسته (Blind Trust) استفاده می کنند؛ به این صورت که مسئول در ابتدای دوره صدارت، تمام اموال و دارایی های خود را نزد کارگروهی دولتی به امانت می سپرد و آن کارگروه تا پایان مسئولیت وی، مدیریت معقول اموال و دارایی های او را بر عهده می گیرد، بدون آنکه وی اطلاعی داشته باشد. این تدبیر عملا تا اندازه قابل قبولی از تاثیر منافع شخصی در تصمیمات آن مسئول جلوگیری می کند».توکلی در این نامه به قوانین کشور خودمان نیز ارجاع داده است: «در اصل صدو چهل و یکم قانون اساسی و قوانین عادی ما نیز به مقوله تعارض منافع و چاره جویی آن توجهاتی شده است. در اصل مذکور عضویت مقامات و کارمندان قوه مجریه و نمایندگان مجلس در هیئت مدیره شرکت های خصوصی ممنوع شده است. در قانون بازار اوراق بهادار جمهوری اسلامی ایران، مصوب 1384 برخی از موقعیت های حدوث تعارض منافع بدون ذکر این اصطلاح، برشمرده شده و برای پیشگیری از فسادزایی آنها احکامی وضع شده است (مواد 10، 12، 14، 16، 17 و 18)؛ مانند آنکه رئیس شورای بورس و رئیس سازمان و مدیران بورس باید فعالیت های مالی و اقتصادی دو سال پیش از انتصاب خود را به رئیس قوه قضائیه اطلاع دهند. همین اشخاص و کارمندان بورس و اشخاص تحت تکفل آنان از هرگونه معامله اوراق بهادار منع شده اند. در ماده 421 قانون آیین دادرسی کیفری حکم شده است که وجود تعارض منافع موجب رد دادرس می گردد. مثلا در صورت وجود قرابت نسبی و سببی تا درجه سوم از هر طبقه، بین دادرس و یکی از طرفین یا اقربای تا درجه سوم از هر طبقه وی، دادرس باید از دادرسی خودداری کند یا اینکه تا دو سال از دعوای حقوقی یا کیفری بین بستگان دادرس و بستگان یکی از طرفین نگذرد، دادرس از پذیرش دادرسی منع شده است و موارد مشابه. با این حال، چون تقریبا هر فسادی، نتیجه شکلی از اشکال تعارض منافع است، برای پیشگیری از فساد در کنار تقویت شفافیت، باید تمامی انواع تعارض منافع را شناخت و برای آنها چاره قانونی اندیشید».او همچنین در ادامه این نامه، اقدامات زیر را به رئیس جمهور، معاونان و همه وزرای کابینه دوازدهم پیشنهاد داده است: «فهرست دقیقی از اموال و دارایی های خود، همسر و فرزندانتان را برای اطلاع عموم مردم در اختیار رسانه ها قرار دهید و آن را به صورت متناوب بروز نمایید. ذیل این فهرست نیز به مردم ضمانت بدهید که اگر کسی چیزی بیش از آنچه را که اعلام نموده اید در مجموعه دارایی های شما شناسایی کرد، اولا اموال شناسایی شده را بدون کم وکاست به همان فرد می بخشید و ثانیا از سمت خود استعفا داده و هرگز به ساحت مسئولیت های دولتی و عمومی باز نخواهید گشت. از همین امروز تمام مناصب و منافع خود در بخش خصوصی را واگذار کنید و برای اجتناب از فساد «درهای چرخان» ضمانت بدهید که حداقل تا دو سال پس از وزارت، به فعالیت های رده بالا (عضو هیئت مدیره یا مدیرعامل) در بخش خصوصی (به ویژه در حوزه مرتبط با مسئولیت دوره صدارت) مشغول نخواهید شد». احمد توکلی همچنین نوشت: «متناسب با ضرورت های مقابله با فساد و تا هنگام تصویب قوانین مورد نیاز آن، خود و وابستگان خود و تمام اعضای دولت و کلیه مدیران مجموعه وزارتخانه ها را از طرف معامله قرارگرفتن پروژه های دولتی به کلی محروم کنید تا نشانه ای قابل اعتماد از صداقت مقامات و مدیران بلندپایه دولت دوازدهم باشد».او در پایان نامه خود عنوان کرد که دیده بان شفافیت و عدالت آمادگی کامل دارد در این عرصه به یاری دولت محترم برخیزد. بحث همیشه داغ اموال مسئولاننامه احمد توکلی درحالی نوشته شده است که رئیس جمهوری بارها بر شفاف بودن تکیه داشته است. تیر سال گذشته که بحث دریافت حقوق های نامتعارف از سوی عده ای از مسئولان در دولت مطرح شده بود، حسن روحانی در نامه ای خطاب به ملت نوشت: «با کسی عقد اخوت نبسته ام و مبارزه با فساد و رانت در نظام اداری و اقتصادی را تا ریشه کن شدن ادامه می دهیم».بحث اموال مسئولان، حدود سه ماه پیش، آن هم در زمان انتخابات ریاست جمهوری از طرف محمدباقر قالیباف، شهردار سابق تهران، مطرح شده بود. او در مناظره‪ها از کاندیداها خواست که فهرست اموال خود و خانواده شان را ارائه کنند. قالیباف در یکی از مناظره ها گفته بود: «مردم باید بدانند که رئیس دولت و وزرا کجا زندگی می کنند، کجا کار دارند و چه کاری انجام می دهند؟ اموالشان چیست؟ من پیشنهاد دارم به همه اعضا که هفته آینده بیاییم لیستمان را به مردم اعلام کنیم. به قوه قضائیه بگوییم که به عنوان نامزد اموالمان چقدر است؟ ثروت همه اعضای دولتمان روشن باشد و این شفافیت معلوم باشد که کجا هستیم، فرزندانمان چه می کنند، اگر این گونه شد، فساد این گونه از بین می رود، با هوشمندسازی سیستم ها فساد از بین می رود».حرف های او با واکنش اسحاق جهانگیری مواجه شد. او گفت: «تاکنون حداقل پنج یا شش بار فهرست اموال خود و فرزندانم را به رئیس قوه قضائیه ارائه کرده ام و قوه قضائیه اگر موردی ببیند برخورد می کند». حسام الدین آشنا، مشاور فرهنگی رئیس جمهور، هم در واکنش به قالیباف گفته بود: «مسئولان قوه مجریه مطابق قانون اموال خودشان را به قوه قضائیه اعلام کردند. امیدوار هستیم این قانون شامل سایر مسئولان از جمله شهرداران نیز بشود».چند روز بعد قالیباف، این بار به تسنیم گفت که حاضرم همه اموال خود و خانواده ام را با نصف منزل روحانی عوض کنم. این حرف با واکنش بیژن زنگنه، وزیر نفت و عباس آخوندی، وزیر مسکن و شهرسازی، مواجه شد. آنها اعلام آمادگی کردند حاضر هستند به «محضر» بروند و تمام اموال خود را با دارایی های محمدباقر قالیباف معاوضه کنند که به «کمپین محضر» معروف شد.حسن روحانی هم در مناظره آخر خطاب به قالیباف گفت: «من اگر در تهران یک خانه بیشتر داشتم، مال شما و اگر هم درحال حاضر یک خانه بیشتر دارم، مال شما و اگر جایی تخلف شده است، شما بروید آن تخلف را پیگیری بکنید و از آن شکایت بکنید». قالیباف البته هفته بعد از آن مناظره اموال خود را اعلام کرد، اما خیلی ها آن را باور نکردند. مصطفی هاشمی طبا هم که یکی از رقبای او در انتخابات ریاست جمهوری بود، با انتقاد از قالیباف گفته بود: «فرض کنید فردی دارایی بالایی دارد و فرد دیگری از لحاظ مکنت کم برخوردار است. شما کدام را انتخاب می کنید؟ من می گویم دارا را انتخاب می کنم و آن کسی که عرضه مال اندوزی نداشته، احتمال اینکه از این به بعد از بیت المال بردارد وجود دارد؛ و یا کسی که پول دارد از راه دزدی به دست آورده است. در اسلام نیز ملاک، تقواست، ضمنا ممکن است کسی که به ظاهر چیزی ندارد، اموالش دست دیگران باشد و چون به خلوت می رود آن کار دیگر می کند».
                