چهار‌شنبه ۲۲‌شهریور ۱۳۹۶
-----------------------------------------
سرمقاله
-----------------------------------------
نسل کشی در قرن 21
-----------------------------------------

                    اختلاف مسلمانان برمه ای با دولت مرکزی برمه برمی گردد به نحوه جدایی این کشور از هندوستان تحت استعمار دولت انگلیس. دولت انگلیس در قرن هجدهم کل منطقه هندوستان به انضمام برمه را مستعمره خود کرد. تنوع و تکثر قومی در منطقه برمه و اختلاف آنها با هندوستان مستعمره، دولت انگلیس را واداشت تا در سال 1937 به بخش بودائی نشین مستعمره، خودمختاری بدهد و برمه بریتانیا از مستعمره هند جدا شد. ایالت «آراگان» واقع در دهانه خلیج بنگال منطقه ای مسلمان نشین است که حد فاصل بخش هندو و مسلمان نشین، شبه قاره هند است؛ با استقلال پاکستان از هندوستان و دوبخش شدن مناطق مسلمان نشین تحت نام پاکستان شرقی و پاکستان غربی، سرانجام دولتی مسلمان در کنار مرزهای برمه تحت نام بنگلادش به وجود آمد. برمه با جمعیتی 60 میلیونی در مساحتی حدود 670 هزار کیلومترمربع 89 درصد از جمعیت آن بودائی هستند. با تصرف تبت از سوی چین و اخراج دالائی لاما، این برمه است که بودائیان می توانند در آن اولین دولتی را که با آئین بودائی اداره می شود به وجود بیاورند اما نظامیان حاکم بر برمه به دالائی لاما اجازه نمی دهند اولین دولت بودائی را تشکیل دهد. از طرفی بیش از 11 درصد از جمعیت برمه بودائی نیستند که عمدتا مسلمانان منطقه آراگان محسوب می شوند. هدف دولت نظامی حاکم بر برمه، از سال 1968 نادیده گرفتن جمعیت مسلمان ساکن در برمه به ویژه ایالت آراگان بوده، دولت برمه مدعی است مسلمانان ساکن ایالت آراگان، برمه ای نیستند.مسلمانانی هستند که در ایام استعمار دولت انگلیس به این منطقه مهاجرت کرده اند و بخش عمده ای از ساکنین ایالت آراگان مسلمانانی هستند که در زمان استقلال پاکستان از هند، در جابه جایی بزرگ هندوها و مسلمانان در داخل شبه قاره هند به این منطقه آمدند و تعداد زیادی از مسلمانان این منطقه در طول جنگ به اصطلاح آزادی بخش بنگلادش در سال 1971 به اجبار به ایالت آراگان کوچ کردند. از نظر دولت برمه این جابه جایی ها باعث ورود مسلمانان بنگالی و هندی به ایالت حاصلخیز آراگان شده است و جمعیت این ناحیه تبار برمه ای ندارند. قانونی در سال 1968 در برمه به تصویب دولت نظامی این کشور رسید که افراد ساکن در برمه که تبار برمه ای ندارند را از حقوق شهروندی محروم کرد. اصل اختلاف از اینجا ناشی شده است که دولت برمه مسلمانان ساکن ایالت آراگان را غیربرمه ای می داند که در ایام استعمار منطقه به وسیله انگلستان و نیز در زمانه استقلال پاکستان از هندوستان و همچنین جنگ های استقلال طلبانه بنگلادش خود را به این ایالت رسانده اند. دولت نظامی برمه نژاد مردم مسلمان ساکن منطقه آراگان را هند و آریایی می داند که با نژاد اصلی مردم برمه که از تبار اقوام – بامار – هستند متفاوت هستند. در برمه بیش از 144 قوم زندگی می کنند که اکثریت آنان بودائی مذهب هستند. نظامیان حاکم بر برمه به منظور پاک سازی قومی، قانون حفظ حقوق شهروندی را در کشور پیاده کردند. قانونی که مصداق عینی آپارتاید است. از 144 قومی که در برمه زندگی می کنند 9 قوم را غیربرمه ای تشخیص داده و از همه حقوق شهروندی محروم کردند. به همین اعتبار سیاست کوچ اجباری ساکنین ایالت آراگان را در پیش گرفته اند و مدعی هستند مسلمانان ساکن منطقه ساحلی آراگان باید از این منطقه اخراج شوند. برای اجرای این سیاست تابعیت مسلمانان منطقه آراگان از آنان سلب شده است تا با کوچ اجباری یا نسل کشی و پاک سازی قومی جمعیت مسلمان برمه از بین برود. جای تعجب است در قرن 21 در گوشه ای از جهان متمدن جمعیتی نزدیک به هشت میلیون نفر زندگی می کنند که به گفته سازمان های بین المللی خصوصا سازمان ملل، محرومیت های زیر را دارند: 1- کارت هویت ندارند بالطبع نمی توانند گذرنامه داشته باشند. 2- امکان سفر در داخل کشور و منطقه آراگان هم به ساکنین داده نمی شود. اجازه سفر از روستایی به روستای دیگر با پرداخت پول و تحت شرایط خاص و ویژه ای امکان پذیر است. 3- ازدواج بدون اجازه دولت امکان پذیر نیست و اگر دولت اجازه ازدواج داد نمی توانند بیش از دو فرزند داشته باشند.4- تحصیل در مقاطع دبستان و دبیرستان امکان پذیر نیست؛ بیشترین آمار بی سوادی در جهان متعلق به مردم مسلمان میانمار است؛ هیچ دانشگاهی در برمه پذیرای مسلمانان میانماری نیست. 5- خدمات بهداشتی هم مانند خدمات آموزشی از مسلمانان دریغ می شود تا در فقر و بی سوادی و نبود امکانات بهداشتی با مرگ زودرس روبه رو شوند و از بین بروند. 6- برگزاری مراسم مذهبی و داشتن مسجد و تعمیر مساجد موجود ممنوع است. 7- حق مالکیت بر زمین و نیز دایرکردن فروشگاه و کارگاه های تولیدی به وسیله مسلمانان ممنوع است و در مناطقی که جواز کار برای مسلمانان صادر می شود باید شریک برمه ای داشته باشد که بدون سرمایه گذاری، بیشترین سود را ببرد. دولت برمه ابایی ندارد اعلام کند مردمی که کارت هویت ندارند و تبعه میانمار شناخته نمی شوند نباید در این کشور زندگی کنند. رئیس جمهور سابق برمه به صراحت از اخراج 800 هزار نفر مسلمانان از منطقه ای در ایالت آراگان یاد کرد به این بهانه که این افراد برمه ای نیستند و باید به دیگر کشورها یا در اردوگاه های آوارگان ساکن شوند. دولت بنگلادش متهم است در سالیان گذشته باعث مهاجرت مسلمانان به برمه شده است و این افراد تبعه بنگلادش هستند. دولت برمه به هر بهانه ای درصدد کشتار مسلمانان است. وقتی طالبان در افغانستان مجسمه های بودا را منفجر کرد جواز حمله به مسلمانان برمه ای شد! وقایع داخلی هم همیشه بهانه ای برای حمله به مردم مسلمان بوده است. کشته شدن زنی بودائی به دست سه مرد مسلمان آتش حملات جدید را شعله ور کرد. هرچند یک نفر از این سه مرد تبرئه شدند و دو نفر دیگر به اعدام محکوم و حکم هم اجرا شد. مسلمانان برمه ای اجازه مالکیت ندارند، کلبه هایی که در منطقه آراگان در آب وهوای استوایی با میانگین باران پنج هزار میلی متر در سال احداث می شود، به وسیله افراطیون بودایی که از حمایت دولت برخوردارند، به آتش کشیده می شود. سکوت جامعه جهانی نمی تواند دلیل سکوت مسلمانان جهان باشد. میانمار همان سیاستی را در پیش گرفته که رژیم غاصب اسرائیل در سرزمین های اشغالی دنبال آن است؛ بی هویت کردن مسلمانان. خانم «آن سانگ سوچی»، برنده جایزه نوبل؛ کسی که خود 21 سال طعم حصر غیرقانونی را چشید و بعد از رفع حصر با توجه به سابقه فعالیت سیاسی خود و نیز اقدامات پدرش در استقلال برمه هم اکنون رهبر واقعی برمه است، به بهانه تشکیل گروه های مسلح در میان مسلمانان که به جهت حفاظت از خود در مقابل نسل کشی صورت گرفته، اقدامات ارتش میانمار را قانونی می داند. باید مسلمانان از شورای امنیت سازمان ملل متحد بخواهند با توجه به نسل کشی صورت گرفته در برمه دولت این کشور را محکوم و از دیوان بین المللی لاهه محکومیت سران کشور برمه را درخواست کنند.
                