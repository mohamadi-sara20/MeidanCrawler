یک‌شنبه ۲۷ اسفند ۱۳۹۶
-----------------------------------------
سرمقاله
-----------------------------------------
نوروز از منظر فرهنگی و اجتماعی
-----------------------------------------

                    نوروز، این جشن ملی و باستانی ایرانیان، در طول سالیان دراز از گزند روزگار مصون مانده و هر سال پربارتر و پررنگ تر زیبایی خود را به رخ می کشد؛ چرا که این جشن به هیچ عنوان به آداب و رسومی بی محتوا و ظاهری محدود نشده است بلکه همواره بن مایه ها و الزامات فرهنگی و اجتماعی فراوانی را در دل خود پرورش داده است که در ادامه به برخی از آنها اشاره می شود.1. نوروز بزرگ ترین سرمایه فرهنگی ایرانیان است. این جشن به عنوان یک جشن ملی دیرپا، هیچ گاه اسیر سکون و ایستایی نشده و همواره با پویایی تمام، دقایق گفتمانی فرهنگ متعالی ایرانی را بازتاب داده است و به یگانه نقطه اتصال و اشتراک هویتی و به تعبیری شناسنامه مشترک و منحصربه فرد همه ایرانیان تبدیل شده است.2. نوروز نماد وحدت، انسجام، همدلی و هم نوایی ایرانیان است. به این اعتبار که این جشن ملی چونان چتری وسیع، همه طوایف، اقوام، مذاهب و سلیقه های متفاوت فکری و فرهنگی را دربر گرفته و همه را بر سفره نمادینی به نام هفت سین می نشاند. گویا هفت سین نمادی است از اقوام گوناگون که مانند هفت رنگ مختلف رنگین کمان در کمال دوستی و احترام در کنار هم نشسته و از ترکیب خود نوری واحد به نام اتحاد و انسجام ملی را به نمایش می گذارند.3. نوروز برای ایرانیان نماد نشاط ملی و تهی شدن از کینه و نفرت است. در این ایام، روح نشاط ملی و گذشت در یکایک افراد دمیده می شود و دیدوبازدیدهای نوروزی محملی می شود برای پایان بخشیدن به قهرها و کدورت ها و پیش قدم شدن برای صلح و آشتی. از همین منظر، نوروز را می توان نماد صلح و هم زیستی مسالمت آمیز دانست و در چهره آن درس سازگاری انسان با خود و دیگران را بازخوانی کرد.4. نوروز نماد زیبایی، زیبادوستی و زیبا زیستن برای ایرانیان است. جلوه های این امر را می توان در نظافت ها و خانه تکانی های منتهی به عید به خوبی مشاهده کرد؛ پرورش گیاهان و سبزه ها، چیدن سفره هفت سین، آراستن و پاکیزه کردن خانه ها و معابر و...، همه و همه جلوه های روشنی از این حس ایرانیان را به نمایش می گذارند.5. نوروز نقطه اشتراک و تلاقی فرهنگ های منطقه بزرگ فارسی زبانان است. این جشن چونان نخ تسبیحی کشورهای مختلف خاورمیانه، آسیای میانه، قفقاز، شبه قاره هند و بالکان را به هم متصل کرده و بیش از 300 میلیون نفر از مردم 11 کشور جهان را به هم پیوند می دهد. به همین مناسبت است که در سال های اخیر، همایشی با عنوان جشن جهانی نوروز برگزار شده و عید نوروز در سازمان آموزشی، علمی و فرهنگی سازمان ملل (یونسکو) به عنوان میراث فرهنگی و معنوی بشری به ثبت رسیده است.6. نوروز در کنار نوشدن جهان و طبیعت، نماد نوشدن درون و زنگارزدایی از دل ها و پاک شدن روح انسانی از کدورت هاست و انسان را به زدودن زنگار بدی ها، زشتی ها و پلشتی ها دعوت و تشویق می کند؛ همان طور که در دعای تحویل سال می خوانیم، طلیعه سال نو برای بسیاری افراد، نوید تحول در راستای مثبت و ترک رذایل و آداب و عادات مذموم و آراسته شدن به فضایل اخلاقی و انسانی را به ارمغان می آورد.7. نوروز روزنه ای برای خروج انسان از سیکل معیوب و خسته کننده زندگی ماشینی است. انسان ملول و خسته از تکرار با حضور در قلب طبیعت و دل سپردن به مظاهر زیبای آفرینش در فصل بهار، در حقیقت از نوعی تامل، بازاندیشی و بازنگری استقبال کرده، تلاش می کند به بازتعریفی از رابطه خود با جهان آفرین، جهان و سایر انسان ها دست یابد.8. نوروز همچنین نمایش توجه به محیط زیست و طبیعت انسانی است. در این ایام، گویا نسیمی وزیدن می گیرد و فطرت خفته انسانی را بیدار می کند و انسان با استمداد از طبیعت، راهی به سوی بازیابی طبیعت انسانی خویش می گشاید. سفرهای نوروزی به اقصی نقاط کشور و نیز پناه بردن انسان ها به طبیعت در روز سیزدهم فروردین را نیز در همین راستا می توان ارزیابی کرد.
                