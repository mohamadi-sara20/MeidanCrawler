پنج‌شنبه ۱۵ تیر ۱۳۹۶
-----------------------------------------
type_unknown
-----------------------------------------
ورود به سرنوشت کابینه
-----------------------------------------

                    گروه سیاست، کمیته ای پنج نفره از سوی فراکسیون امید با عنوان کمیته تعامل با دولت شکل گرفته است تا درباره کابینه دوازدهم با رئیس جمهور رایزنی داشته باشد. اعضای این کمیته را محمدعلی وکیلی، بهرام پارسایی، عبدالکریم حسین زاده، محمدرضا تابش و الیاس حضرتی تشکیل می دهند. درخواست این کمیته برای دیدار با روحانی در تاریخ 21 خرداد سال جاری ارائه شده که هنوز روحانی به آن پاسخی نداده است. به گفته محمدعلی وکیلی، دلیل تعیین نشدن وقت از سوی رئیس جمهور برای این دیدار، برنامه متراکم روحانی در این ایام بوده، اما در نهایت این دیدار برگزار خواهد شد. قبل از تشکیل کمیته تعامل با دولت، کمیته ای سه نفره با حضور محمدعلی وکیلی، بهرام پارسایی و عبدالکریم حسین زاده که نمایندگان فراکسیون امید در ستاد مرکزی روحانی بودند، تشکیل شده بود. وکیلی در گفت وگوی خود با «شرق» می گوید «این کمیته جلسات مستمری با اسحاق جهانگیری داشته و در این جلسات درباره کلیات کابینه صحبت شده اما وارد مصادیق نشده اند». وکیلی همچنین از تهیه گزارش بررسی عملکرد دولت یازدهم از سوی فراکسیون خبر داده و ادامه می دهد: «در دیدار با روحانی این گزارش تقدیم خواهد شد». او درباره محتوای گزارش هم توضیح می دهد: «مجموعه ای از شاخص ها را مبنای تهیه این گزارش قرار دادیم که عبارت اند از شاخص گفتمانی، شاخص عملکرد، مقبولیت، رویکرد و همچنین شاخص همراهی کابینه یازدهم با حسن روحانی». او ادامه می دهد: «برای هریک از این شاخص ها هم ضریب یک تا پنج در نظر گرفتیم و از اعضای فراکسیون خواستیم به وزرا از یک تا پنج نمره بدهند».وکیلی درباره اینکه کدام یک از وزرا بیشترین و کمترین نمره یا امتیاز را از سوی اعضای فراکسیون کسب کرده اند، صحبتی نمی کند.... اما درباره احتمالی که محمدرضا تابش به تازگی طرح کرده، مبنی بر اینکه تنها پنج یا شش عضو کابینه یازدهم تغییر خواهند کرد، می گوید: «براساس گزارش ارزیابی که تهیه شده، بالای 50 درصد کابینه باید تغییر کند. علاوه بر این براساس صحبت های رئیس جمهور و نیز مطالبه جامعه باید این حجم از تغییر رخ دهد». تاکید بر لزوم تغییر کابینه از یک طرف و از طرف دیگر، توجه به پشتوانه رای مردم در انتخابات ریاست جمهوری، این را نشان می دهد که انتخاب رویکرد اصلاح طلبانه برای کابینه دوازدهم باید از جمله مواردی باشد که در رایزنی ها مورد توجه قرار بگیرد. وکیلی در همین باره می گوید: «من شخصا معتقد هستم که آقای روحانی باید به مخالفان هم در کابینه سهم بدهد. اما مخالف شناسنامه دار و دارای هویت. یعنی نظر 15 میلیونی که به آقای رئیسی رای دادند هم باید با سهم دادن تامین شود. اما روحانی نباید به دونبشی ها و سه نبشی ها سهم بدهد». وکیلی در توضیح بیشتر می گوید: «منظورم این است که نباید جریان دورو را به رسمیت شناخت، بلکه باید گفتمان های رسمی را به رسمیت بشناسیم. از طرفی در تغییر کابینه باید موضع گفتمانی روشن باشد. در اینجا باید گفتمان پیروزی که مشخصا گفتمان اصلاح طلبی است، روشن باشد. علاوه بر اینکه میزان همراهی وزرا با رئیس جمهور و نیز جسارت و شجاعت مدیران هم باید در نظر گرفته شود».کابینه اصلاح طلبانه پاسخ به رای مردم استتاکید بر رویکرد اصلاح طلبانه کابینه دوازدهم از جمله مطالباتی است که همه فعالان سیاسی این جریان و نیز اعضای فراکسیون امید بر آن تاکید دارند. قبلا عبدالکریم حسین زاده هم گفته بود که باید کلان گفتمان کابینه دوازدهم اصلاح طلبی باشد. باید ردپای رای 24 میلیونی روحانی خود را در کابینه نشان دهد». محمود میرلوحی فعال سیاسی اصلاح طلب هم درهمین باره به «خبرآنلاین» گفته است: «اصلاح طلبان که سهم خواهی ای از رئیس جمهور نکرده اند اما من از کسانی که معتقد به سهم خواهی اصلاح طلبان هستند، می پرسم که می خواهید روحانی از دلواپسان در دولت خودش استفاده کند؟! همه متوجه شده اند که معنی رای مردم چه بود. مردم می خواستند که دلواپسان نباشند و نگاه اصلاح طلبانه در کشور حاکم شود. بنابراین اگر اصلاح طلبان بگویند که کابینه باید اصلاح طلبانه تر شود، به معنی سهم خواهی نیست بلکه مناسب ترین پاسخ به خواسته و رای مردم است». او می گوید: «ما به غیر از نیروهای اصلاح طلب و اصولگرا دسته دیگری نداریم و کابینه فراجناحی معنا ندارد. ما که کسی را نمی شناسیم که نه اصولگرا باشد و نه اصلاح طلب یا اعتدالی. بنابراین دولت فراجناحی یک موضوع فرضی است. انتظار به حق مردم این است که کابینه به ویژه در سیاست داخلی، اصلاح طلب تر شود».تصویب شاخص های بررسی کابینه دوازدهماما علاوه بر تاکید بر رویکرد گفتمانی کابینه، گویا فراکسیون امید شاخص هایی را هم برای ارزیابی گزینه های پیشنهادی روحانی تدوین کرده است تا هنگام معرفی وزرا، براساس آن شاخص ها به ارزیابی بپردازند. وکیلی در ادامه گفت وگوی خود با «شرق» دراین باره چنین توضیح می دهد: «فراکسیون برای بررسی کابینه دوازدهم شاخص ها و ضرایبی را پیش بینی و تصویب کرده است که از آن جمله می توان به این موارد اشاره کرد؛ شاخص گفتمانی، ارزشی، جوان بودن و جوان گرایی، خلاقیت، توان و هنر مدیریت تامین و هزینه منابع مالی، توان مدیریت بر درآمد و هزینه و نیز بهره مندی از قدرت تصمیم گیری». او درباره مورد آخر اضافه می کند: «فقدان قدرت تصمیم گیری یکی از معضلات برخی از اعضای کابینه یازدهم بود. موضوعی که نباید در میان مدیران دولت دوازدهم دیده شود. ما براساس این شاخص ها به وزرا رای خواهیم داد و این گونه نیست که هنگام بررسی در صحن به صورت صددرصدی رای بدهیم یا ندهیم». به گفته وکیلی، «اعضای فراکسیون امید در هر یک از کمیسیون های تخصصی مجلس که در قالب کمیته های تخصصی تشکیل شده اند، هرکدام از گزینه های پیشنهادی را در حوزه تخصصی بررسی می کنند». اما علاوه بر این شاخص توجه به مطالبات جوانان و زنان و انعکاس آن در کابینه دوازدهم از جمله مطالباتی است که گفته شده قرار است در دیدار فراکسیون امید با روحانی به طور جدی مطرح شود. موضوعی که عارف هم بر آن انگشت تاکید گذاشته است. درهمین باره شهیندخت مولاوردی، معاون امور زنان و خانواده ریاست جمهوری درباره احتمال حضور زنان در کابینه گفته است: «تابوی وزیر زن قبلا شکسته شده است و نباید فکر کنیم اتفاق بزرگی می افتد، چون قبلا این اتفاق افتاده است». مولاوردی درباره گزینه های پیشنهادی هم گفته است: «ما با کسانی که تصمیم گیر هستند درباره حضور زنان در کابینه بعدی رایزنی کردیم، نظر رئیس جمهور هم ان شاءالله برای حضور زنان در کابینه مثبت است». میرلوحی هم معتقد است: «دولت دوازدهم ادامه دولت یازدهم اما جوان تر است، زنان در آن سهم بیشتری خواهند داشت و رونق اقتصادی به صورت جدی در آن مورد توجه قرار خواهد گرفت».نقش روحانی و جهانگیریبا همه این اظهارنظر ها، اما نظر تعیین کننده، نظر شخص روحانی خواهد بود. حتی گفته شده روحانی براساس منویات ذهنی خود اعضای کابینه دوازدهم را انتخاب می کند. وکیلی دراین باره به «شرق» می گوید: «روحانی و هر فردی که دوباره رئیس جمهور می شود، خودش درباره کابینه تصمیم می گیرد. در دوره نخست ریاست جمهوری، روحانی به دلیل اینکه شناخت کافی از وضعیت اجرائی کشور نداشت، کمیته های مختلفی را تشکیل داده بود تا گزینه ها را معرفی کند. در این دوره اما روحانی نقشه ای در ذهن خود دارد که براساس شناختی که از این چهار سال به دست آمده، تدوین شده است.البته مشورت هایی هم از کانال های مختلف به او می رسد و ممکن است این داده ها، جابه جایی در این نقشه ایجاد کند. در مجموع فکر می کنم که روحانی یک نقشه پیش بینی شده دارد. به این معنی که فهرست کابینه از قبل بسته و نهایی شده باشد. بلکه یک ذهنیت اولیه درباره افراد و ظرفیت های آنها دارد. مشورت هایی که در این مسیر از کانال های مختلف می رسد، به اسحاق جهانگیری سپرده می شود تا آنالیز کند و نتیجه را در اختیار روحانی قرار دهد». وکیلی درباره نقش جهانگیری در این مسیر می گوید: «قاعده این است که آقای جهانگیری هم به جهت اینکه امین آقای روحانی است و هم معاونت اولی را بر عهده دارد و می خواهد با این کابینه کار کند و البته آشناترین فرد به توان مدیریتی و اجرائی افراد است، می تواند تاثیرگذار باشد. ملاک این است اما اینکه در عرصه واقعیت چه فرمولی در نهایت مورد توجه قرار می گیرد، چندان روشن نیست». از این اظهارنظرها چنین برمی آید که اگرچه تلاش هایی برای ایفای نقش مشورتی در کنار روحانی و جهانگیری برای ترکیب کابینه دوازدهم صورت می گیرد، اما در نهایت این دو نفر در تعامل با هم ترکیب کابینه را مشخص خواهند کرد.
                