یک‌شنبه ۲۵ تیر ۱۳۹۶
-----------------------------------------
حرف اول
-----------------------------------------
ارزیابی یالله؟
-----------------------------------------

                    آقای محمدعلی وکیلی یکی از نمایندگان لیست امید در مجلس شورای اسلامی در «نشست ستاد خبری فضای مجازی» ستاد آقای روحانی گفته اند: «از 18 وزیر کنونی شش وزیر از پنج نمره 3،7 گرفتند و از نظر ما کاملا موفق بودند. پنج وزیر ضریب 2.5 تا 3.7 گرفتند. هفت وزیر نمره زیر متوسط را دارند و ما به آنها مجددا رای نخواهیم داد». گفته ایشان دو سویه کاملا متعارض دارد؛ سویه مثبت آن است که باور کنیم سازوکار دقیقی برای ارزیابی عملکرد وزرا در مجلس یا فراکسیون امید وجود داشته است و وزرا بر اساس شاخص های دقیقی ارزیابی شده اند و نمرات ارائه شده حاصل این ارزیابی است. پذیرش این سویه به آن معناست که امروز گزارش های دقیقی درباره عملکرد وزرا نزد آقای وکیلی و اعضای فراکسیون ایشان وجود دارد. شفافیت (یکی از محورهای اصلاح طلبی و فراکسیون منتسب به اصلاح طلبی) و وظیفه نمایندگی از جانب مردم، حکم می کند آقای وکیلی و همکاران تهیه کننده این گزارش ها در اسرع وقت و پیش از تعیین اعضای کابینه این گزارش های ارزیابی را منتشر کنند که در نوع خود اقدامی اصلاح طلبانه، کمک به رئیس جمهور در انتخاب وزرا و افزایش ظرفیت دولت و ملت برای اصلاح حکمرانی خواهد بود. سویه منفی این گفته آن است که گزارش ارزیابی و سازوکاری برای این کار وجود ندارد؛ آقای وکیلی هم نمایندگی هیچ گروه ارزیابی کننده ای را ندارد و اگر هم داشته باشد، ارزیابی صورت گرفته کاری ذهنی و براساس علایق و منافع شخصی نمایندگان بوده است. نمایندگان مجلس خواسته های متعددی از وزرا دارند. تخصیص اعتبار به حوزه انتخابیه، افتتاح پروژه، گماشتن نزدیکان نمایندگان در هیئت مدیره شرکت های دولتی و عمومی غیردولتی، همراه بردن نمایندگان به سفرهای خارجی، عضوکردن نمایندگان در شرکت های تحت پوشش وزارتخانه ها، دادن وام به معرفی شدگان از سوی نمایندگان، همراهی وزرا با طرح های تامین کننده منافع خاص نمایندگان مجلس، گروکشی مطالبات در مقابل طرح سوال و استیضاح وزرا و از این دست خواسته ها و مطالبات تنها شماری از فرمایشات نمایندگان مجلس برای وزراست. ممکن است خدای ناکرده همان وزرایی که در ذهنیت آقای وکیلی و دوستانشان نمره مقبول نیاورده اند، همان کسانی باشند که کمتر تن به این مطالبات داده اند. این سویه منفی اگر در میان باشد، یعنی ارزیابی درکار نیست، بلکه باج خواهی در میان است. نمایندگان وقتی نام هفت وزیر ناموفق را عیان نمی کنند، آدم احساس می کند تعمدی در کار است که هر وزیری از بیم آنکه نکند جزء هفت وزیر ناموفق تلقی شود، بازار لابی گری را داغ تر کند و در نتیجه امتیازهای بیشتری واگذار کند. ان شاءالله که این گونه نیست. نگارنده امیدوار است همان سویه مثبت قضیه درست باشد و اگر چنین است، شاهد انتشار گزارش های فراکسیون امید و شاید کل مجلس از عملکرد تک تک وزرا باشیم. حق مردم است که ارزیابی نمایندگانشان را از عملکرد وزرای دولت بدانند. این کار به اصلاح طلبی نزدیک تر است.
                