چهار‌شنبه ۲۲ آذر ۱۳۹۶
-----------------------------------------
حرف اول
-----------------------------------------
تدبیر برای معالجه
-----------------------------------------

                    نظراتی را همکار گرامی و محترم جناب جاوید قربان اوغلی در یادداشت خود (سرمقاله شماره دوشنبه 13 آذر) منتشر کرده اند که جان مایه آن «مقوله لزوم رضایت مندی بدنه وزارت امور خارجه از تغییر ساختار» و «شرایط خطیر و بحرانی منطقه ای و بین المللی» است که درحال حاضر کشور با آن مواجه شده و آن را ملاک و دلیل اصلی به تاخیرانداختن زمان تغییر در ساختار وزارت امور خارجه، توصیه کردند که به نظر می رسد از سه زاویه شکلی و محتوایی و در نهایت توصیه های ضروری قابل مداقه و تامل بیشتری است: الف- به لحاظ شکلی1- تغییر ساختار وزارت امور خارجه یک تصمیم حاکمیتی و خاستگاه مدیریت عالی کشور از وزیر امور خارجه بوده که مقامات ارشد کشور و نمایندگان محترم مجلس به طور مستمر به ویژه در راستای کارآمدسازی تشکیلات وزارت خارجه و به ویژه در زمینه مساعدت به بخش اقتصادی کشور و حل موثر بحران منطقه ای خواهان موکد آن بوده اند.2- فرایند اراده و بررسی و در نهایت اتخاذ تصمیم برای تغییر و اصلاحات ساختار، بازه زمانی پنج ساله را طی کرده و اینک همه مراحل آن را طی کرده است و عقب گرد نسبت به آن تبعات و عوارض متعدد دارد و خواهد داشت.3- ارائه مستندات مطرح شده مبنی بر اینکه قاطبه مدیران و کارشناسان نسبت به آن دل نگرانی دارند، برآوردی علمی و دقیق درباره موضوع نیست، چراکه هر تغییری در هر شرایطی، مولفه های عمومی نگرانی را تا حدی به همراه داشته و به مثابه مادری است که در هنگام عمل جراحی سزارین برای تولد فرزند دلبند خود ناگزیر بر انجام عمل و تحمل پاره ای مصائب برای تحقق آرزوهای برتر دیگر خود بوده است با همه اینها آنچه مهم و ثمربخش است، نتایج حاصل از این فرایند و کارآمدی منتج از آن بوده که در خدمت منافع کلان کشور قرار می گیرد. ب- به لحاظ محتواییساختار و تشکیلات وزارت امور خارجه دو مشکل اساسی دارد که برای معالجه آن باید تدبیر شجاعانه اتخاذ می شد که درواقع این تدبیر، مشمول تصدی وزیر امور خارجه فعلی به عنوان شخصیتی کارآمد و موفق شده است که این جراحی مهم به دست او متبلور شود:1- اولین مشکل این ساختار به لحاظ چیدمان داخلی آن بوده که در موقعیتی کاملا بیمار و علیل قرار گرفته بود و نیاز مبرم به ساماندهی آن ضروری بوده است.2- مشکل دیگر اینکه وظایف کلان و حساس دیپلماسی کشور (چه در زمینه سیاسی و چه اقتصادی) تنها بر دوش چند مدیر و شخص منتزع از فرایند سازمانی و خرد جمعی و به دور از پیوند کارشناسان لایق و بااراده منسجم آنان بوده که باعث شده بود بخش اعظم پرسنل در جایگاه تشکیلات عاطل و مهمل شده، عملا نتایج چشمگیری به لحاظ بهره دهی برای مردم و منافع ملی کشور به ارمغان نیاورند. ج- توصیه های پیشنهادی:1- معالجه معضلات یادشده یک ضرورت اجتناب ناپذیر و غیرقابل اغماض است و حل این معضلات نیز با مسئولیت شناسی جمعی و تشریک مساعی همگانی مدیران و کارشناسان، همراه با اراده مدیران ارشد موثر خواهد شد.2- بلوغ، درایت و تجربیات حاکم بر دیپلمات های مجرب و مجموعه وزارت امور خارجه که محصول چندین دهه تجربه گران سنگ است، جایی برای هیچ گونه ابهامی به وجود نخواهد آورد که این پروسه شکل گرفته تاکنون، ماموریت جمعی همه کادرهای وزارت امور خارجه بوده که منویات ناشی از تلاش های به عمل آمده تاکنون را با تقدیر و حمایت همه جانبه خود، روبه رو کنند و در جهت شکوفایی و پویایی آن تمامی اقدامات لازم را از این به بعد نیز انجام دهند.3- در آخر انتظاری که از تغییر در ساختار وزارت امور خارجه از نگاه بیرونی باید حاصل شود، انتظاری معقول و کاملا متناسب با وظایف قانونی و ذاتی محوله به این تشکیلات مهم بوده است و هرگونه توقعات خارج از قاعده عقلایی که گاه خواهان اقدامات شبیه به عصای موسی و اعجاز انگیز است نیز به دور از معرفت حقیقی بوده و خواهد بود.
                