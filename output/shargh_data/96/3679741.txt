شنبه ۲ دی ۱۳۹۶
-----------------------------------------
سرمقاله
-----------------------------------------
روحانی اصلاح طلبان را کجا می برد؟
-----------------------------------------

                    اصلاح طلبان به مرحله تازه ای از سیاست ورزی رسیده اند؛ مرحله ای که ناگزیرند از راه های موجود یکی را انتخاب کنند. آنان از «خودآیینی» در سیاست فاصله گرفته اند؛ از توانی که هدف آن نه کنارزدن یک رقیب بیرونی، بلکه مخالفت با انفعالی است که مردم را از خودشان جدا می کند. تکوین مردم دست کم پیش شرط دستیابی به دموکراسی است. اصلاح طلبان چهار سال اول دولت روحانی را با قاطعیت و امید پشت سر گذاشتند و هویت آنان را حمایت از روحانی شکل داد، مثل هر جناح سیاسی دیگر که هویتش برآمده از انتخابش است. اصلاح طلبان به مثابه تنها نیروی مانده در صحنه سیاست که هنوز تاحدی توان خطاب مردم را داشتند...در شرایط دشوار سیاسی که باید میان حذف و جذب یکی را انتخاب می کردند، پشت سر روحانی ایستادند تا از این طریق وضعیت خود را بار دیگر در سیاست، خاصه در قدرت تثبیت کنند.حسن روحانی گزینه مطلوبی برای آنان بود؛ دووجهی بودن او، منش اعتدالی و روی گشاده اش به اصلاح طلبان براساس ضرورت موجب شد این جناح به گرد او حلقه بزند و در پیروزی اش نقش موثری را ایفا کند. اما اطرافیان رئیس جمهور الزاما این گونه فکر نمی کردند و نمی کنند. آنان درست یا غلط، نتیجه این پیروزی را ماحصل دلزدگی مردم از تندروی های احمدی نژاد می دانند و شرایط خطرناک جهانی. با این رویکرد، حلقه روحانی یا اعتدالیون باور دارند اگر اصلاح طلبان هم از آنان حمایت نمی کردند پیروزی دور از دسترس شان نبود، گرچه شاید با اندکی دشواری و با آرایی پایین تر.این رویکرد در دوره چهار ساله اول به اصلاح طلبان چندان آسیبی نزد، چون فضای سیاست داخلی آن زمان متاثر از سیاست خارجی بود و اصلاح طلبان در این زمینه با روحانی و حلقه دورش اختلاف نظری جدی نداشتند و این اشتراک دیدگاه موجب شده بود صفی واحد از اعتدالیون و اصلاح طلبان در برابر مخالفان مذاکرات هسته ای و درنهایت استراتژی سیاست خارجی دولت روحانی به وجود بیاید. اما این همسویی در دوره دوم دولت روحانی رنگ باخته و در فضای تهی سیاست داخلی ابتکار عمل از دست اصلاح طلبان و دولت روحانی خارج شده است. از این روست که برخی اصلاح طلبان، سیاست را اخلاقی جلوه می دهند و حمایت از دولت روحانی را با تمام انتقادات بجا توجیه می کنند. روحانی و حلقه اعتدالیون دست بالا را دارند، آنان چیزی برای از دست دادن ندارند و قدرت، آنان را تا اطلاع ثانوی از مردمی بودن بی نیاز می کند. از این منظر هرقدر اصلاح طلبان به حمایت از دولت روحانی بپردازند، جایگاه و اتوریته دولت روحانی را افزایش می دهند و از آرا و خواست مردمی که به دعوت آنان به پای صندوق های رای رفته اند، فاصله خواهند گرفت. تکلیف اصلاح طلبانی که درون قدرت اند، بسیار روشن است. آنان سیلی نقد را به حلوای نسیه نخواهند فرویخت. اما اصلاح طلبانی روزهای دشوار در پیش خواهند داشت که مصائب بسیار به جان خریدند تا به مردم اثبات کنند راه آنان صرفا از جاده قدرت نمی گذرد. اصلاح طلبان در تناقضی تاریخی گیر افتاده اند؛ تناقضی که همواره با آنان بوده است: در کنار مردم و منتقدان دولت ایستادن، یا حمایت همه جانبه از دولت روحانی، وفاداری به کدام وفاداری؟ رای مردم یا حمایت از روحانی.اصلاح طلبان به اتفاق راه سومی را برگزیده بودند: آنان کج دار و مریز، زمان می خریدند تا در فرصت مناسب استراتژی تازه ای طراحی کنند. اما رئیس دولت اصلاحات با حمایت بی چون وچرا از روحانی و دسیسه خواندن انتقادات اخیر به بودجه 98 و شرایط نامساعد اقتصادی با رویکرد پشیمانی از رای به روحانی، آب پاکی را روی دست همه ریخت و سرنوشت اصلاحات را خواسته یا ناخواسته با دولت روحانی گره زد. اغراق نیست اگر بگوییم این تصمیم، تصمیمی تاریخی است که بالاخره توانست تناقضات اصلاح طلبان را حل کند تا عیان شود اصلاحات از نظام فاصله نخواهد گرفت. با این رویکرد، اصلاح طلبان هویت یکدست پیدا کرده اند؛ هویتی که یا به آنان تحمیل شده یا خود خالق آن بوده اند و هرچه هست، از این پس باید در مدار این هویت تازه حرکت کنند و تعریف شان از مردم، مردمی است که به جبهه اصلاحات پایبند است، نه چیزی بیشتر و نه کمتر.بی شک حمایت از دولت روحانی نقطه عطفی در تاریخ سیاسی اصلاح طلبان است. اگر آنان توانستند در دولت هاشمی با پا پس بزنند و با دست پیش بکشند، این بار صراحت رئیس دولت اصلاحات کار را تمام کرد و به این دوگانه پایان داد. دوگانه ای که موجب شکاف بود و هر شکاف سیاسی مستعد پرشدن با افراد و جریان های ناخالص یا دوزیست است. اینک دولت روحانی دست بالا را دارد. باز جبهه ای واحد از اصلاح طلبان و اعتدالیون را پشت سر خود دارد که با آن می تواند دست به اقدامات مهم تری بزند. گیرم چند صباحی دیگر اعتدالیون از اصلاح طلبان منفک شوند، با وجوداین، تغییر چندانی در وضعیت این دو جریان رخ نخواهد داد. اعتدالیون نه توان و جایگاه رقابت با اصلاح طلبان را دارند و نه پایگاهی که بتواند آرای شناور جامعه را جمع کند. حتی اصلاح طلبان نیز بعد از این باید با احتیاط بیشتری از آرای شناور سخن بگویند. آنان نیز یکی از جریان های سیاسی درون نظام هستند که ظهور و افول شان در تجمیع آرای خودی است. با روی کارآمدن دولت روحانی، در سیاست داخلی ایران اتفاق تازه ای رقم خورده است و آن چیزی نیست جز یکدست شدن سیاست داخلی ایران.
                