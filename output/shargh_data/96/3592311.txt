شنبه ۲۴ تیر ۱۳۹۶
-----------------------------------------
حرف اول
-----------------------------------------
آموزش، حلقه مفقوده مبارزه با آزار کودکان
-----------------------------------------

                    روح جمعی ما در هفته های گذشته از رخداد حادثه ای تلخ و تاسف بار آزرده شده است، حادثه ای که در آن آتنا اصلانی، دختر هفت ساله اهل پارس آباد مغان، مورد اذیت و آزار قرار گرفت و سپس به قتل رسید. قتل آتنا بار دیگر ما را در برابر انبوهی از ناراحتی و البته پرسش های مهم قرار داد. ناراحتی از این رخداد تاسف بار البته طبیعی و قابل درک است. حتی خشم مردم، به ویژه همشهریان آتنا از قاتل و عمل شنیعی که انجام داده کاملا پذیرفتنی است. جامعه ای که در برابر این اتفاقات واکنشی نشان ندهد حتما نیازمند بررسی بیشتر است. در این واقعه البته پرسش هایی نیز نهفته است که نه فقط جامعه شناسان و تحلیلگران آسیب های اجتماعی، بلکه بیش از آنها باید دولتمردان و تصمیم سازان حوزه اجتماعی به آن پاسخ دهند. در هر فاجعه اینچنینی آسیب های یکسانی به چشم می خورد. البته نباید از نظر دور داشت که وقوع چنین جنایاتی منحصر به ایران نیست و چه بسا اگر تحقیق جامعی درباره رخداد وقایعی مشابه آنچه اخیرا اتفاق افتاده صورت پذیرد، مشاهده می کنیم که ایران از این حیث رتبه بالایی را در جهان ندارد. بنابراین باید مراقب باشیم آسیب شناسی و پرداختن به موضوع ما را به افراط و بزرگ نمایی هدایت نکند. به هرروی چنین حوادثی روح جمعی یک ملت را آزرده می کند و واکنش های گاه عصبی و خشونت آمیزی را نیز در پی دارد.آنچه امروز اهمیت بیشتری دارد، پرداختن به مجازات مجرم نیست، بلکه باید چندگام به عقب برویم و ببینیم ریشه این حوادث کجاست؟ اگر آن طور که در خبرها خوانده ایم، قاتل آتنا به دو قتل دیگر نیز اعتراف کرده باشد، ما با یک بیمار مواجه هستیم که مجموعه ای از احتمالا سرخوردگی های جنسی، مشکلات خانوادگی، کم بضاعتی مالی و... او را به ورطه چنین جنایاتی کشانده است. پیش از مجازات این قاتل چه کسانی باید مجازات شوند؟ در بستر کدام کمبودها و رخدادهایی فرد چنین رفتارهای دور از انسانیتی از خود بروز می دهد؟ اینجاست که نقش حاکمیت و نهادهای مدنی پررنگ تر از همیشه می شود. آنها هستند که می توانند در سلامت روان جامعه و شهروندان نقششان را به گونه ای ایفا کنند که شاهد چنین وقایع دلخراشی نباشیم. اما سوی دیگر چنین جنایت هایی، قربانی قرار داد. ممکن است در این مورد خاص آنچه به آن می پردازیم مصداق نداشته باشد، اما آزار جنسی کودکان یکی از آسیب های مهمی است که اثرات آن تا سال ها و چه بسا تا پایان عمر در قربانی باقی می ماند. امروز در نظام آموزشی چگونه به کودکان آموزش داده می شود تا حتی المقدور از بدن خود محافظت کنند؟ آیا کودکان ما می دانند در صورتی که در چنین موقعیت هایی قرار گرفتند چگونه باید با آن مواجه شوند؟ همچنین است درباره خانواده های ایرانی. چند خانواده ایرانی در چنین مواردی موضوع را با اورژانس اجتماعی مطرح می کنند و به بهانه حفظ آبرو بر آن سرپوش نمی گذارند؟ ما در درجه اول نیازمند آموزش و آسیب شناسی هستیم. مادامی که آزار جنسی، تجاوز و جرائمی از این دست تابو باشد و نگذاریم درباره شان بحث شود، نمی توانیم نرخ وقوع این جنایت ها را کاهش دهیم. نکته بعدی نیز این است که ما نباید در این موضوع نقش قاتل یا جنایتکار را کمتر از آنچه هست مورد ارزیابی قرار دهیم، اما درعین حال باید ریشه یابی صحیحی نیز داشته باشیم تا بدانیم چه چیزی او را به این جنایت کشانده است؟ آیا او خود قربانی یک آزار در کودکی بوده یا عوامل دیگری دست به دست هم داده اند؟ همچنین باید توجه کرد که آموزش کودکان برای مراقبت، مقابله و دوری از موقعیت های بروز آسیب جنسی و تجاوز نافی توجه به این نیست که باید به متجاوز و ریشه هایش پرداخته شود. هرچند شاید هنوز جامعه در شوک اولیه ناشی از وقوع این جنایت باشد، اما رفته رفته سوالات عمیقی در اذهان پدید می آید که ما را چاره ای جز پاسخ دقیق به آنها نیست. آزردگی جمعی ما در روزهای آتی و شاید همین حالا با پرسش هایی همراه می شود. مخاطبش کسانی هستند که خود را متولی اخلاق و سلامت جامعه می دانند. نهادهایی هستند که با بودجه همین مردم اداره می شوند، اما کمترین نقشی در آموزش های مورد نیاز برای جلوگیری از چنین جنایاتی ندارند. فاصله مردم از دستگاه های رسمی و دولتی نظیر سازمان صداوسیما از همین پرسش های به ظاهر ساده شروع می شود.
                