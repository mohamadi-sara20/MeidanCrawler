شنبه ۲۶ اسفند ۱۳۹۶
-----------------------------------------
حرف اول
-----------------------------------------
زیباکلام؛ استاد نادیده من و سرمایه اجتماعی
-----------------------------------------

                    در روزهای بعد از زلزله 21/8/96 ازگله سرپل ذهاب اخباری از کمک های مردمی به مناطق زلزله زده منتشر می شد. یکی از اخبار با بیشترین بازتاب ها، مربوط به دکتر صادق زیباکلام، استاد علوم سیاسی دانشگاه تهران، بود. او شماره حسابی را اعلام کرد تا مردم کمک های نقدی را به آن حساب واریز کنند و او این کمک ها را به منطقه زلزله زده منتقل کند. پس از چند روز ابعاد کمک ها آن قدر گسترده شد که خود ایشان هم تصور نمی کرد. بنابراین حجم ریالی کمک ها میلیاردی شد و خود استاد نیز هیجان زده شده بود. در نهایت مطرح کرد که قصد دارد روستایی مدرن با کمک استادان دانشگاه کردستان در منطقه زلزله زده بسازد. در چهار ماه گذشته در جلسات ارزیابی بعد از زلزله ازگله، موضع تخصصی بعضی از همکاران عضو هیئت علمی را که در زمینه بازسازی یا مدیریت بحران کار می کنند، در جهت نقد ایده دکتر زیباکلام دیدم. شخصا فعالیت مشاهیری مانند استاد زیباکلام و سایر افرادی را که در جهت کمک به زلزله زدگان وارد شده اند، نه در راستای مخالفت با دولت و نهادهای رسمی، بلکه موجب افزایش سرمایه اجتماعی می دانم. این فعالیت ها اگر در جهت هم افزایی ملی تلقی و ارزیابی شود، در مدیریت کاهش ریسک سوانح در کشور ما بسیار موثر خواهد بود. به دلیل علاقه به تاریخ و علم سیاست، بیشتر کتاب های استاد را خوانده ام و تقریبا فایل تمام سخنرانی ها و مناظره هایش را گوش داده ام و می شنوم. الحق در توسعه دانش عمومی، تفکر علمی و آموزش دیدگاه و ذهنیت علمی برای مطالعه تاریخ و توسعه ایران حق بزرگی به گردن نسل معاصر دارد و زحمات زیادی کشیده و می کشد. او انسان آزاده ای است و نظرات و فعالیت هایش را در جهتی که مناسب و درست می داند، نه فقط به عنوان یک استاد دانشگاه، بلکه به عنوان یک فعال فرهنگی و اجتماعی و یک مروج تفکر علمی دنبال می کند. حتما می توانیم با بخشی از نظرات و فعالیت هایش موافق نباشیم، ولی نمی توانیم زحماتش را برای توسعه و پیشرفت ایران و پایداری و بالندگی فرهنگ ملی و دینی نادیده بگیریم. او سرمایه ای اجتماعی است که قضاوت در مورد کارهایش نمی تواند بدون درنظرگرفتن زحمات، علاقه و پایداری اش در راه دفاع از دین و ملک و ملت انجام شود.تلاش استاد برای نقد و سپس اقناع جوانانی که می خواهند با دیدی رادیکال همه مشکلات را به سرعت و ناگهانی حل کنند قابل ستایش است. در آستانه سال نو امیدوارم هم در حرکتی که برای کمک به مردم زلزله زده شروع کرده موفق و سلامت باشد و هم از نظرات متخصصان زلزله در کار بشردوستانه خود استفاده کند.
                