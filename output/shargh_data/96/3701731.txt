شنبه ۱۴ بهمن ۱۳۹۶
-----------------------------------------
یادداشت
-----------------------------------------
ارزانی مشک و فراوانی شادی در شهر
-----------------------------------------

                    شهر های امروز به دلایل گوناگون و در روال های روزمره ملال ها و گاه خستگی هایی را در پی دارند که گاه ناگزیر است و البته خب هستند؛ اما یک مدیریت شهری که می داند شهروندانش از ملال های شهری گاه خسته اند قاعدتا فرصت هایی را در شهر به وجود می آورد تا شهروندان قدری بیاسایند و شهر با خوش احوالی شهروندانش خوش احوال تر شود. موزه ها، مکان رویدادها، باغ های گردشگری شهری، رویدادها و... از این جمله اند. کمتر شهروندی ا ست که این روزها به سینما نرود، اخبار هنر هفتم را دنبال نکند، فیلم نبیند و در جمع های خانوادگی و دوستانه درباره آن سخن نگوید و بالاخره سینمای امروز بخشی از زندگی است. این بودن سینما یعنی بیان سینمایی، بیان همه فهمی است. اینکه جریان های فکری، اندیشه ای و... چگونه از آن استفاده می برند و حرف خود را به کرسی می نشانند، حرف من در این یادداشت نیست. هرچند که واقعیتی انکارناپذیر است؛ اما اهالی سینما بسته به زمینه تربیتی و میزان فهم فرهنگی خویش از اهالی فرهنگ به حساب می آیند و اهالی فرهنگ همه خوب به وظیفه اجتماعی و شهروندی خویش آگاه بوده و البته بسیار هم در زمینه هایی موفق هستند. در این سال ها خشکی دریاچه ارومیه و مسئله بحران آب از سوی رضا کیانیان، زلزله های سرزمین مان از سوی الهام پاوه نژاد، برادران صفاریان پور و نوید محمدزاده و رویدادهای اجتماعی مثل کودکان کار، زنان سرپرست خانوار و... از سوی بسیاری از اهالی سینما پی گرفته شده و نتایج بسیار مثبتی هم داشته است. پنجشنبه شب افتتاحیه باشکوه جشنواره فیلم فجر در برج میلاد تهران کلید خورد. با توجه به همه آنچه در بالا گفته شد، جشنواره فیلم فجر هم جشن سینمای ایران است و هم جشنی برای فرصت شهروندی. شهر تهران از این موهبت برخوردار است تا از این رویداد های فرهنگی بهره ببرد. فرصتی تا شهر خلاق سینما شود و امکان منحصربه فردی برای شهروندانش به وجود آورد.راه تازه ای که می تواند فصل تازه ای از توجهات شهروندی، امکان هایی برای اشتغال های پایدار، نشاط شهری کارآمد و... باشد. جشنواره فیلم فجر در سال جاری و در آینده اش می تواند فرصت یگانه ای دراین باره باشد؛ فرصتی برای ملاقات سینما و شهر و حال خوب شهروندانش.به قول شیخ اجل، جناب سعدی:زلف او بر رخ چو جولان می کندمشک را در شهر ارزان می کند
                