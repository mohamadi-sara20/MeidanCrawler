دو‌شنبه ۱۸ دی ۱۳۹۶
-----------------------------------------
یادداشت
-----------------------------------------
این آغاز ماجراست
-----------------------------------------

                    با گذشت دو روز از اولین جلسه شورای امنیت سازمان ملل متحد در سال نو میلادی (2018) به درخواست خانم نیکی هیلی، نماینده آمریکا در سازمان ملل که به موضوع اعتراضات و آشوب های اخیر ایران اختصاص یافت، آنچه تاکنون درباره این نشست گفته شده، تمرکز بر طرح موضوع غیرمرتبط با اهداف شورای امنیت این سازمان، سرزنش آمریکا در سوءاستفاده ابزاری از سازمان ملل و برجسته کردن شکست این کشور در این نشست است. دکتر ظریف نیز این کار را «تلاش آشکار آمریکا برای دست کاری و ربودن ماموریت این شورا» و «اشتباه بزرگ دیگر از سوی دولت ترامپ در صحنه سیاست خارجی» ارزیابی کرده است. در نشست یادشده تعدادی از اعضای 15 نفره شورای امنیت نیز در سخنرانی خود با تاکید بر وظیفه اصلی شورای امنیت که حفظ صلح و امنیت بین المللی است و اعتراضات و درگیری های ایران یک مسئله داخلی است و امنیت جهانی از محل این وقایع تهدید نشده، طرح این موضوع در شورای امنیت و تشکیل چنین جلسه ای را ضروری ندانسته و از خانم نیکی هیلی به خاطر طرح این موضوع در شورای امنیت انتقاد کردند. درباره این نشست اکتفا به چند موضوع فوق و انتقاد از آمریکا، ساده کردن اقدام خطرناکی است که آمریکا با سنت شکنی بین المللی، تحولات داخلی یک کشور را به بالاترین مرجع بین المللی کشاند. در این باره اشاره به چند موضوع ضروری به نظر می رسد:اول، برگزاری چنین نشستی براساس مقررات درونی شورای امنیت، نیازمند کسب نظر مثبت دست کم 9 عضو از 15 عضو است. با توجه به آگاهی کشورهای جهان از رویکرد تند آمریکا در قبال تحولات هفته گذشته ایران، ادبیاتی که ترامپ و دیگر مقامات این کشور در قبال تحولات داخلی ایران از آن استفاده کردند؛ به ویژه در به کار گیری برخی از شعارهای معترضان از سوی خانم هیلی و اعلام کشاندن تحولات داخلی ایران به شورای امنیت، موافقت این کشورها از طرح موضوع در آن شورا تامل برانگیز است. توجه داشته باشیم که غیر از چین و روسیه، نمایندگان دیگر کشورها نیز با ادبیاتی خاص با اغراض آمریکا درباره ایران همراهی کردند.دوم، احتمالا آمریکا در رایزنی های قبل از تشکیل جلسه، از خروجی آن آگاهی داشته و انتظار دستاورد بزرگی مانند محکومیت ایران را نداشت. اگر این گمانه زنی مقرون به صحت باشد، هدف آمریکا قراردادن ایران در کانون توجه جامعه بین المللی، افزایش فشارهای بین المللی و همراه کردن آنها در رویکرد دولت جدید آمریکا در قبال ایران و به احتمال زیاد ارسال پیام همراهی و حمایت از مخالفان داخلی بوده است. نماینده آمریکا در سخنرانی خود ضمن انتقاد از جامعه بین المللی در تحولات پس از انتخابات سال 1388 گفته است این بار آمریکا ساکت ننشسته و بدون شرمساری در کنار معترضان قرار گرفته و هیچ چیز مانع همبستگی دولت متبوعش با آنان نخواهد بود.سوم، ترامپ از زمان ورود به کاخ سفید، همان طور که آقای روحانی در اولین واکنش به اعتراضات داخلی، به درستی به آن اشاره کرد، علیه ملت ایران اقدام کرده است. افزوده شدن مسائل داخلی، حقوق بشر و ادعای سرکوب مخالفان و معترضان و طرح آن در سطح بین المللی، دور جدیدی از ایران هراسی را احیا کرده و مانعی جدی در پیشبرد اهداف سیاست خارجی کشورمان در منطقه و جهان خواهد شد.به طور طبیعی در چنین شرایطی دیپلماسی آمریکا و متحدان آن در سطح همه کشورهای کوچک و بزرگ جهان با هدف ایجاد موانع در راه روابط آن کشورها با ایران فعال خواهد شد؛ اقدامات ظاهرا بی اهمیتی که بی توجهی دولت قبل نسبت به آنها باعث شد با ارجاع پرونده هسته ای کشورمان به شورای امنیت و تصویب قطع نامه های پی درپی و اعمال تحریم های فلج کننده تقریبا تمامی کشورهای جهان را به کناره گیری از ایران وادار کند.چهارم، اگر در چارچوب این رویکرد، هدف آمریکا بالابردن سطح نزاع سیاسی با ایران از طریق بین المللی کردن مسائل داخلی ایران باشد، جلسه اخیر شورای امنیت، موفقیتی ولو کوچک در این مسیر بود. از این منظر نباید با بزرگ نمایی شکست آمریکا در تصویب قطع نامه یا صدور اعلامیه ای شدیداللحن علیه ایران، از دیگر اقدامات آمریکا در پروژه جدیدی که علیه کشورمان کلید زده، غافل شد. گام بعدی احتمالا طرح موضوع اعتراضات داخلی در شورای حقوق بشر سازمان ملل متحد است. تردید نباید کرد که برخلاف برجام و تعارض متحدان اروپایی با آمریکا درخصوص این توافق، در موضوع حقوق بشر و تحولات داخلی ایران، این کشورها از موضع آمریکا حمایت خواهند کرد. نگاهی به نطق های نمایندگان این کشورها در جلسه اخیر شورای امنیت و تعویق سفر وزیر خارجه و رئیس جمهور فرانسه به ایران موید این مدعاست. پیش بینی تغییر چنین مواضع متزلزلی در مراحل دشوارتر پیش روی کشور در پرتو عزم جدی آمریکا برای رویارویی با ایران، چندان دشوار نیست. ضمن اینکه تجربه پرونده هسته ای در قضایای قطع نامه ها و همراهی چین و روسیه با تلاش های آمریکا و غرب را پیش رو داریم. اعتراض بیشتر کشورها (جز روسیه) بیشتر آیین نامه ای با ادبیات متفاوت دیپلماتیک بود.پنجم، از زمان روی کارآمدن ترامپ هر روز شاهد رونمایی تحریم هایی هستیم که بیشتر معطوف به موضوعات موشکی، تروریسم و تحولات منطقه است. در تابستان سال جاری مجلس نمایندگان آمریکا طرح تحریم های ایران و روسیه را که نسخه جدید «مقابله با اقدامات بی ثبات کننده ایران» بود با 419 رای موافق و سه رای مخالف تصویب کرد. اینک چهار سناتور شناخته شده و مخالف ایران طرحی را برای اعمال تحریم های جدید به بهانه تحولات اخیر داخلی ایران تدارک دیده اند. این بدان معنی است که آمریکا سطح برخورد با ایران را از موضوعات برجام، موشکی، تروریسم و تحولات به زعم آنها بی ثبات کننده ایران در منطقه، به موضوعات داخلی کشورمان ارتقا داده و درصدد اعمال تحریم های جدید علیه شرکت ها و اشخاص ایرانی است. نگارنده قبلا در همین ستون در یادداشتی با عنوان «عبور از تونل وحشت ترامپ» (شرق، دوشنبه هشتم آبان 96) با اشاره به تصویب تحریم های جدید علیه کشورمان نوشت که رصد اقدامات نهادهای تصمیم گیر آمریکا در ارتباط با ایران و تحرکات و اظهارات ناصواب متحدان آن، نمایانگر اتحادی نامیمون است.اتحادی بین مخالفان و آماده سازی منطقه و جهان برای اقدامی شرورانه درباره ایران است که باید آن را جدی گرفت و تا قبل از رسیدن تحولات به نقطه بازگشت ناپذیر، از بروز فاجعه ای دیگر در منطقه جلوگیری کرد. ما در مقابل کسی قرار گرفته ایم که جورج بوش که دو جنگ ویرانگر را در منطقه ما رهبری کرد، در مقابل اقدامات افراطی او زبان به اعتراض گشوده و او را با القابی مانند «زورگو، متعصب و خشک اندیش» توصیف می کند. گذر از این شرایط نیازمند عقلانیت، برنامه ریزی، اعتماد و تکیه به مردم، عزم راسخ برای مبارزه با فساد و ازبین بردن روحیه ناامیدی به آینده است. مردم همچون گذشته آماده تحمل فشارهای معیشتی هستند مشروط به اینکه فقر هم عادلانه توزیع و سرمایه های کشور به صورتی شفاف برای توسعه ایران و آینده ای روشن برای جوانان هزینه شود.
                