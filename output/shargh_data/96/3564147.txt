سه‌شنبه ۲ خرداد ۱۳۹۶
-----------------------------------------
یادداشت
-----------------------------------------
20 سال بعد از «دوم خرداد»
-----------------------------------------

                    1) 20 سال بعد از دوم خرداد 76، جامعه ایران همچنان دغدغه فرهنگی، سیاسی و آزادی بیان در چارچوب قانون دارد. اگر در دوم خرداد 76 به دلیل فضای خاص بعد از انقلاب، جنگ و دوران سازندگی، سخن از حقوق شهروندی و آزادی های سیاسی و فرهنگی به عنوان محورهای شعارهای انتخاباتی رئیس جمهور منتخب به کام جامعه شیرین آمد؛ اما در انتخابات جمعه گذشته، جریان مقابل اصلاحات بر شکاف معیشت سوار شد. از وعده های اجرانشدنی تا سیاه نمایی هایی که اگر تصویر گوینده حذف می شد احتمال داده می شد از سوی یکی از عناصر اپوزیسیون خارج از کشور در حال بیان شدن است، هیچ ابایی نبود، بااین حال آنان فراموش کرده بودند روند اصلاحات در بطن جامعه چنان به مسیر خود ادامه داده که به قول رئیس جمهور روحانی، دو نامزد اصولگرا هم ناچار بودند در ایام انتخابات از حقوق قومی، فرهنگی و سیاسی ایرانیان سخن بگویند و با مردم مهربان باشند. آنان متوجه نشدند نمی توان یک شبه، لباس عوض کرد؛ مردم عملکردها را از یاد نخواهند برد.2) دو دهه بعد از دوم خرداد 76، ایده «هاشمیزه کردن» روحانی شکست خورد؛ اگر آیت الله هاشمی رفسنجانی در خاطرات خود درباره انتخابات ریاست جمهوری در سال 72، از افت آرای خود به دست رقیبی که خودش به صحنه دعوت کرده بود، گلایه مند بود؛ این بار این جریان اصولگرا بود که با منسجم کردن همه امکانات لجستیکی، رسانه ای، سیاسی و غیرسیاسی به صحنه آمده بود تا یا روحانی را یک دوره ای کرده یا روحانی ضعیف شده با آرای کمتر را روانه پاستور کند. این بار هم مردم، به سبک دوم خرداد 76، حداکثری به صحنه آمدند تا رئیس جمهوری مقتدر با پشتوانه رای انبوه بسازند.3) دو دهه بعد از دوم خرداد 76، جریان مقابل اصلاحات به دنبال بردن انتخابات به دور دوم بود و دو تاکتیک در دستور کار آنان قرار گرفت. نخست حوزه تبلیغاتی هدف قرار داده شد که محور آن، تخریب بی امان دستاوردهای دولت و شخص روحانی بود که هیچ حد و مرزی برای طرف مقابل باقی نگذاشت. دوم سردادن شعارهای فریبنده برای جلب نظر دهک های پایین جامعه. این بار جدال در کنار حوزه های ارزشی و فرهنگی، به حوزه اقتصاد و معیشت کشیده شد. همان که در سال 84، یک بار از سوی اصولگرایان امتحان شد و نتیجه داد؛ اما در دوم خرداد 76، از آن غفلت شد.4) دو دهه بعد از دوم خرداد 76، باز هم جوانان، زنان، دانشجویان، فرهنگیان، کارگران و... بی چشمداشت به کمپین انتخاباتی تحول خواهان پیوستند تا از دستاوردهای دو دهه ای خود و رئیس جمهور دوران اصلاحات صیانت کنند. شبیه روزهایی که تریبون دفتر تحکیم وحدت و روزنامه های سلام و هفته نامه عصر ما، تنها تریبون های باقی مانده برای نامزد مجمع روحانیون مبارز و گروه های جریان چپ بودند...اما هیچ کس خود را متوقف به آنها نمی دید. این سرمایه اجتماعی با وجود وارونه نمایی های بی امان، حتما باید مورد نظر کنشگران این جریان باشد. مردم اصلاحات را باور دارند؛ اما با آنانی که از این اصول عدول کنند، عهد اخوت نبسته اند. 5) 20 سال بعد از دوم خرداد، مجموعه ستادی اصلاح طلبان و اعتدال گرایان و حتی مسئولان ستاد انتخابات کشور، انسجام و تفکر دو دهه قبل را نه تنها ارتقا نداده بودند، که در پاره ای موارد، نقاط ضعف محسوسی هم در آنها دیده می شد. نبود چهره های کاربلد آن مقطع در بطن فعالیت های امروز در کنار کم توجهی به انتقال تجربیات به نسل جدید، آسیبی است که ترمیم آن برای دوام و بقای حرکت های اصلاحی در چارچوب قانون و انتخابات آینده، امری حیاتی است،6) اگر در دوم خرداد 76، کارناوال عصر عاشورا برای تحت تاثیر قراردادن احساسات اقشار متدین جامعه به راه افتاد، دو دهه بعد در روستاها نیز به سالخوردگان و حتی جوانان گفته شد، روحانی به دنبال نشاندن کودکان دختر و پسر کنار یکدیگر در مدارس است. به آنان گفته شد نفس روحانی به کشور نمی آید و مردم در معدن ها و ساختمان ها می میرند! گفته شد او عامل گسترش فساد اخلاقی در حاشیه شهرها و حتی در بطن کلان شهرهاست؛ اما گفته نشد در دوران حاکمیت اصولگرایان، وضع فساد، فقر، تبعیض و مرگ ومیر مردم چه بود و روحانی چگونه آن را کاهش داده است. گفته اند و دیده ایم اگر برای هر جریان سیاسی، هدف وسیله را توجیه کند، عمر بلندمدتی برای آن جریان متصور نخواهد بود، بااین حال نباید از برقراری ارتباط مستقیم با اقشار مورد اشاره غفلت کرد. باطل السحر دروغ، آگاهی است و همه حامیان اصلاحات، اعتدال و البته مجموعه دولت در سراسر کشور تکلیف دارند در چهار سال آینده، مانع سوءاستفاده افراد خاص در روستاها و شهرهای کوچک از ضعف بنیه اقتصادی یا دریافت اطلاع مردم شوند.7) 20 سال بعد از دوم خرداد 76 که رئیس جمهور برآمده از آن انتخابات حماسی، تهدیدهای ناشی از رای دادگاه میکونوس و جنگ طلبان منطقه ای و فرامنطقه ای را به پشتوانه رای انبوه و سیاست تنش زدایی خود رفع کرد، دونالد ترامپ، رئیس جمهور ماجراجوی ایالات متحده، به همان منطقه آمده بود تا با همان جنگ طلبان مست از دلارهای نفتی، با ایران دارای دموکراسی، مواجه شود؛ اما ایرانیان در ایران و سراسر جهان در صف های طولانی شبیه دوم خرداد 76، رئیس جمهوری را برگزیدند تا صلح طلبان دنیا و بیشتر کشورهای صاحب نفوذ جهان را به برقراری ثبات دوباره و تداوم سیاست تنش زدایی در عین حفظ اقتدار ایران، امیدوار کند.
                