دو‌شنبه ۹ مرداد ۱۳۹۶
-----------------------------------------
type_unknown
-----------------------------------------
عبدالله نوری درباره چینش کابینه توصیه کرد: رودربایستی با روحانی ممنوع
-----------------------------------------

                    عبدالله نوری در دیدار با اعضای شورای مرکزی و شورای عمومی انجمن اسلامی دانشجویان دانشگاه تهران و علوم پزشکی، در سخنانی با تشریح برخی محدودیت های حسن روحانی در تشکیل کابینه جدید، نسبت به برخی اخبار و شایعات درباره چینش کابینه ای مغایر با مطالبات مردم، اظهار نگرانی کرد. عبدالله نوری در ابتدای این نشست و پس از بیان مهم ترین دغدغه های اعضای شورای مرکزی و شورای عمومی انجمن اسلامی دانشگاه تهران و دانشگاه علوم پزشکی تهران در سخنان خود در پاسخ به مطالباتی که دانشجویان از دولت روحانی طرح می کردند، گفت: «بهتر است مطالبات خود و مردم را متناسب با امکانات موجود طرح کنیم تا موجب یاس و سرخوردگی نشود». عبدالله نوری با بیان اینکه «هنوز دو ماه از انتخابات نگذشته و به زمان تنفیذ و تحلیف نرسیده ایم، شاهد فشارهای همه جانبه درباره برجام و قراردادهای خارجی هستیم»...او گفت: «باید بپذیریم که جریان مقابل که در انتخابات موفقیتی به دست نیاورد، از امکانات و قدرت بالایی برخوردار است».عبدالله نوری در ادامه و در پاسخ به مطالبات مطرح شده برای پررنگ شدن نقش زنان و اقوام و مذاهب در کابینه خطاب به دانشجویان گفت: «شما می دانید که در هیئت رئیسه مجلس سال گذشته یک نفر از اهل تسنن حضور داشت که امسال او هم حذف شد و به زنان هم برای هیئت رئیسه رای ندادند؛ اما من معتقدم وقتی اهل سنت یکپارچه به آقای روحانی رای داده اند، ایشان نباید به خاطر حرف جریانی که احتمالا به ایشان رای هم نداده است، اهل سنت را نادیده بگیرد. این موضوع درباره زنان هم صدق می کند که اکثر آنها با حضور چشمگیر خود در عرصه انتخابات، با امید و آینده نگری به آقای روحانی رای داده اند، نباید این نیروی موثر و هوشیار نادیده گرفته شود. البته جریان اصلاحات باید مشکلات بر سر راه آقای روحانی را هم بداند که می داند».عبدالله نوری در ادامه تصریح کرد: «با وجود همه محدودیت ها، ما نمی توانیم تحقق صددرصدی مطالبات ایام انتخابات را از دولت آقای روحانی انتظار داشته باشیم اما امیدواریم که دولت در راستای تحقق وعده هایش همه توان خود را به کار برد». او در ادامه تاکید کرد: «اخباری که از قابلیت و توانمندی بخشی از ترکیب کابینه پیشنهادی به گوش می رسد، چنانچه صحت داشته باشد نگران کننده است. البته برای اصلاح طلبان مطالبات و عملکرد مهم است نه گفتار درمانی و نه حضور در کابینه و هیچ درخواستی هم جز اجرای برنامه های وعده داده شده توسط آقای روحانی در ایام انتخابات ندارند. موافقت یا مخالفت اصلاح طلبان نسبت به حضور برخی از افراد در کابینه هم از موضع تحقق یافتن وعده های رئیس جمهور است. آنان نسبت به فاصله گرفتن دولت از خواست و نظر اکثریت مردم حساس هستند و پیگیری وعده های داده شده را وظیفه خود می دانند. جمله خود ایشان را تکرار می کنم که شما نمی توانید رای خود را از 24 میلیون نفر بگیرید و حرف آن 16 میلیون نفر را عمل کنید؛ البته حقوق آنها باید محفوظ باشد. فاصله گرفتن از وعده های انتخاباتی قطعا پیام امیدبخشی نسبت به 24 میلیون رای دهنده نخواهد داشت».عبدالله نوری در ادامه سخنان خود با اشاره به برخی مطالبی که درباره سهم خواهی اصلاح طلبان مطرح می شود، تصریح کرد: «همه نگرانی اصلاح طلبان این است که اگر وعده ها و شعارهای انتخاباتی آقای روحانی فراموش و به بایگانی سپرده شود، اعتماد مردم آسیب می بیند و کشور ضرر می کند. برای تحقق این وعده ها باید کسانی که به آنها ایمان دارند، در کابینه حضور داشته باشند، چراکه در غیر این صورت، پیش از همه برای خود آقای روحانی مشکل ایجاد می شود». عبدالله نوری در ادامه افزود: «البته آقای روحانی امروز وارد عرصه سیاست نشده و بر این مسائل به خوبی واقف است و ما هم امیدواریم که برای عبور از این فشارها، به گونه ای تعامل کند که باعث نگرانی مردم نشود». وی در ادامه تاکید کرد: «گاهی هم ممکن است مشکل و فشار خاصی برای ماندن یا رفتن برخی از افراد وجود نداشته باشد و مسائل دیگری در میان باشد. مثلا با برخی از دوستان و نزدیکان، رودربایستی باشد و بنابراین با طرح مسائلی مانند موافقت یا مخالفت رهبری با تک تک اعضای دولت، فشار ها را از روی خود برداریم که این کار صحیح نیست. باید به مشاوران، دوستان و نزدیکان، در حد جایگاه واقعی آنها در جامعه و در میان افکار عمومی و براساس توانایی، بهره وری و کارنامه آنها، بها داده شود».عبدالله نوری در ادامه گفت: «چنانچه آقای روحانی با اطرافیان خود رودربایستی داشته باشد، اصلاح طلبان نباید با ایشان رودربایستی داشته باشند. باید صریح و منطقی و البته محترمانه سخن بگویند و هر نکته ای را که لازم باشد، در راستای مصالح کشور و خود ایشان بیان کنند». او همچنین در قالب توصیه ای خطاب به آقای روحانی گفت: «ایشان هر زمان احساس کرد برای جلب رضایت جریانی که عمدتا در تقابل با او است، باید ملاحظاتی را در نظر بگیرد، بلافاصله به این بیندیشد که جامعه و بدنه اجتماعی که پشتیبانان واقعی او در شرایط حساس، به ویژه در انتخابات بوده اند هم، درحال نگاه کردن به او و عملکردش هستند».عبدالله نوری در پاسخ به دغدغه برخی از دانشجویان برای حفظ هویت نقادانه اصلاحات، تصریح کرد: «هویت اصلاح طلبی مستقل است و به اشخاص گره نخورده است. اصلاح طلبان چون تشخیص داده اند حضور آقای روحانی به نفع کشور و منافع ملی است از ایشان حمایت کرده اند، اما معنایش این نیست که با همه اقدامات آقای روحانی موافق هستند و نقدی ندارند. اصلاح طلبان در دفاع از آرمان هایشان و خواست اکثریت که هزینه های بسیار زیادی برایش پرداخته و می پردازند، باید پایدار باشند. اصلاح طلبان همیشه باید از توقعات و انتظارات اصلاح طلبانه در مسیر بهبودخواهی دفاع کنند. قدرت اصلاحات، به بدنه آن که همانا عموم جامعه است، تعلق دارد و نباید این بدنه گسترده اجتماعی فکر کند اصلاح طلبان از آن به عنوان ابزاری برای رسیدن عده ای به قدرت بهره می برند. بنابراین، نقد عملکرد رئیس جمهور و دولت باید صادقانه، شفاف، صریح و البته خیرخواهانه و بدون حب وبغض انجام شود. اهداف و برنامه های اصلاح طلبان ممکن است فراتر از عملکرد دولت باشد، اما طرح توقعات حداقلی برای این است که بی جهت سطح انتظارات جامعه بالا نرود، چراکه دامن زدن به توقعات به ناامیدی منجر می شود».عبدالله نوری در تشریح گفتمان اصلاح طلبی گفت: «گفتمان اصلاح طلبی»، «تنش زدایی با جهان»، «عقلانی کردن تصمیم گیری های اقتصادی با استفاده از کارشناسان خبره و مجرب»، «بازسازی و سالم سازی نظام اداری کشور»، «مقابله با فساد، رانت و سوءاستفاده از امکانات عمومی»، «حرکت کشور به سمت پیشرفت و توسعه متوازن، در مسیری آرام و صلح جویانه»، «تاکید بر انجام علمی و کارشناسانه امور»، «تاکید بر مبارزه با فساد اقتصادی و شفافیت مالی»، «تاکید بر تنش زدایی و پرهیز از افراط گرایی در سیاست خارجی و داخلی» و «تاکید بر آزادی های اجتماعی و حفظ کرامت انسانی» است و از هر فرد و جریانی که سرانجام سخن و عملش بهبود شرایط کشور و افزایش رفاه مردم باشد، استقبال می کند».عبدالله نوری در ادامه افزود: «به اعتقاد من، اگر دولت با این دیدگاه جلو برود که ان شاءالله چنین خواهد بود، جریان اصلاحات نه تنها با دولت جدید زاویه پیدا نمی کند که تا پایان همراه و پشتیبان آن خواهد بود. اما اگر از گفتمان اصلاحات فاصله گرفت، جریان اصلاحات نباید به سمت دولتی شدن برود. اصلاحات باید در خط خود پایدار بماند و چارچوب فکری خود را حفظ کند. البته همچنان که اشاره شد، مطالبات باید براساس توان دولت و واقعیات بیان شود و خواسته ها آرمانی نباشد». عبدالله نوری درباره اصل حضور در انتخابات و اثرات آن گفت: «ممکن است گفته شود عملکرد دولت ها و موفقیت یا موفق نشدن آنها، بر شرکت و شرکت نکردن مردم در انتخابات، اثرگذار خواهد بود و چه بسا برخی عملکردها، آنان را از صندوق رای و انتخابات ناامید کند. در پاسخ، باید گفت اصلاح و بهبود شرایط کشور امری تدریجی و گام به گام است که عمدتا از طریق انتخابات حاصل می شود، بنابراین پیوندزدن شرکت در انتخابات با افراد و عملکردهای آنان، صحیح نیست. صندوق رای، بهترین و کم هزینه ترین راه برای اصلاح امور است. فراموش نکنیم که از افراد هم در هر مقام و منصبی انتظار معجزه نباید داشت و در ساختن و آبادانی کشور همه باید همدل، همگام و همراه باشند.برخی و از جمله من، در مقطعی باور داشتیم که قبل از اصلاح ساختاری در کشور، با شرکت در انتخابات، نتیجه ای حاصل نمی شود. با مرور زمان، به این نتیجه رسیدیم با شرکت نکردن در انتخابات هم نتیجه ای حاصل نخواهد شد و چه بسا با شرکت نکردن جمع گسترده ای از مردم، افرادی با کمترین صلاحیت و رای حداقلی در مصادر امور قرار گیرند و ما هم با شرکت نکردن در انتخابات، در آسیب هایی که به منافع کشور وارد می شود، مقصر باشیم. حداقل فایده شرکت کردن در انتخابات این است که به جای آن هشت سالی که آسیب فراوان به کشور رسید و متولیان آن هم هنوز طلبکارانه حرف می زنند، دولت آقای روحانی روی کار آمد که نه تنها آن مشکلات را برای کشور ایجاد نکرد که گشایش های گوناگونی هم به دست آمد. به عنوان نمونه، در دولت پیشین، همه شاهد بودند چگونه با شعارهای توخالی، اجماع جهانی علیه ایران درست شد. با انتخاب دولت روحانی، همه شاهد بودیم که باوجود تلاش های مذبوحانه اسرائیل و تندروهای آمریکایی- عربی، اجماع جهانی علیه ایران از میان رفت. البته، آنان برای جبران این ناکامی، تمام کوشش خود را برای خنثی کردن برجام به کار گرفته اند، زیرا برجام را مانع مهمی برای تحقق خواست های خود می دانند. منتقدان برجام نیز به جای برجسته کردن کارشکنی های آمریکا به این فکر کنند که اگر برجام نبود، با روی کارآمدن دولت کنونی در آمریکا چه وضعی پیدا می کردیم و چقدر برخورد با ایران برای آنان آسان تر بود.
                