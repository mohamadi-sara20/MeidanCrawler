شنبه ۲۶ فروردین ۱۳۹۶
-----------------------------------------
سرمقاله
-----------------------------------------
کابوس احمدی نژاد
-----------------------------------------

                    احمدی نژاد مثل بختک روی سیاست ایران افتاده و تحلیلگران، فعالان سیاسی و رسانه ها را وامی دارد نادیده اش نگیرند، حتی اگر این توجه از روی اکراه و انکار هم باشد، برای او نعمتی است، مهم دیده شدن است و وحشت از فراموشی. مردی که می ترسد از یاد برود و جایگاهی را که بخت و اقبال و عوامل دیگر برایش رقم زده اند، از دست بدهد و بشود همانی که بود. سخت است ردای ریاست را دورانداختن و قبای آدم های معمولی را بر تن کردن. گریز از خود، از احمدی نژاد پدیده خطرناکی ساخته است. کسی که از خود واقعی اش می ترسد دیگران را می ترساند. او مانند بازی احضار ارواح است که تا ظهور نکرده، وهم انگیز و جذاب است؛ اما به محض احضار هولناک می شود؛ مثل کابوس طولانی ملتی در خواب. اینک او با حضور مجددش می خواهد تاکید کند مردم هنوز در خواب هستند و بیدار نشده اند و باز هم خواب می بینند؛ فقط خواب می بینند که بیدار شده اند. احمدی نژاد کابوس بیدارخوابی و خواب بیداری است. در یکی از فیلم های کوتاه که با دوربین موبایل خبرنگاری برداشته شده، این کابوس عینیت پیدا می کند؛ عده ای احمدی نژاد را احاطه کرده اند و پی درپی سوال می کنند، احمدی نژاد فقط می خندد و جواب نمی دهد، صداها درهم وبرهم و کابوس وار است؛ مانند صدای آدم هایی در حال غرق شدن که ناگزیرند به هر چیز چنگ بزنند تا شاید نجات پیدا کنند؛ فریاد یک نفر که چهره اش در تصویر غایب است انعکاس واقعی این کابوس است: «آقای احمدی نژاد چرا جواب نمی دهید و فقط می خندید». احمدی نژاد با صورتی مسخ شده و خنده های ماسیده بر لب، مانند صورتکی وهم انگیز سرش را بی دلیل به این سو و آن سو می چرخاند و گهگاه گوشش را نزدیک سوال کنندگان می برد و باز بدون اینکه جوابی بدهد، فقط می خندد؛ مثل وقایع آن هشت سال که همه در کابوسی که او به راه انداخته بود، فریاد می زدند و باز او فریادها را نمی شنید و فقط می خندید. احمدی نژاد خود واقعیت است، واقعیتی که از دل سیاست زاده شده، باید به جنگش رفت، باید چشم در چشمش ایستاد، کوتاه نیامد و از او نهراسید؛ مثل زمانی که مردم هشت سال چشم درچشم و رودرروی سیاهی ایستادند و جنگیدند: ما این طرف خاکریز بودیم و دشمن آن طرف خاکریز. علیدوست سیاه چرده از ترس، تیربارش را در آغوش می فشرد و در پاسخ فریادهای پی درپی فرمانده که صدایش می زد: «تیربارچی...»، زیر لب می گفت: «این جنگ به من ربطی ندارد، من نمی آیم». و هرچه بیشتر در گودالی که کنده بود فرومی رفت. فرمانده مستاصل از خشمی که بروزش نمی داد و صدای خشدار از فریادهای مکرر، بالای سر علیدوست ایستاد: «بلند شو علیدوست، الان بچه ها را قتل عام می کنند». علیدوست با ترس سرش را بالا آورد و به قامت نحیف فرمانده و لکه خون بزرگی که پهلوی پیراهنش را سرخ کرده بود، نگاه کرد و گفت: «جناب سروان عقب نشینی کنیم وگرنه همه مان را اسیر می کنند و می کشند...»، فرمانده تصمیم گرفت تیربار را از دستش بگیرد و به سربازی که کنارش ایستاده بود بدهد. پشیمان شد، یقه علیدوست را گرفت و با خود از گودال بیرون کشید و کشان کشان بالای خاکریزش برد و همراه او به آن سوی خاکریز پرید و فریاد زد: «چشمت را باز کن، می بینی یک قدم هم نمی توانیم عقب برویم». دشمن که مانند هجوم ملخ در گندمزار روی خاکریز سیاهی می کرد، با دیدن آنها گلوله بارانش را آغاز کرد. فرمانده با علیدوست به این سوی خاکریز پریدند و تیربار را روی شانه خاکریز گذاشتند.علیدوست که دست هایش هنوز از ترس می لرزید، کمکش را صدا زد: «فشنگ، قطار فشنگ را بیاور». باید با واقعیت های تلخ چشم درچشم و رودررو ایستاد. خلاصی از کابوس احمدی نژاد بدون هزینه نخواهد بود، همان گونه که آمدنش پرهزینه بود؛ وقایع 88 و پس از آن شاهد این ادعا هستند. این بار به هر جان کندنی است باید از خواب و از این کابوس خلاص شد و به احمدی نژاد نه گفت؛ نه به او یعنی نه به عوام فریبی. نه به او یعنی نه به خودفریبی. نه به او یعنی بازگشت هرچیز و هرکس سر جای خود. نه به او یعنی نه به دروغ گنده ای که صداقت و سادگی را لوث کرده است و مهم تر از همه نه به او یعنی نه به کابوس جهلی که هشت سال این کشور را در خود فروبرد. اینک احمدی نژاد چه بیاید چه نیاید، باید به او و هرکس که تفکری مانند او را نمایندگی می کند نه گفت و بی محابا رودررویش ایستاد.
                