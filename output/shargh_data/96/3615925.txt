پنج‌شنبه ۲‌شهریور ۱۳۹۶
-----------------------------------------
سرمقاله
-----------------------------------------
محدودیت عکاسان مجلس و تحدید آزادی
-----------------------------------------

                    علنی بودن جلسه های مجلس شورای اسلامی به معنای این است که مذاکرات و وقایع آن در صحن، باید به اطلاع عموم برسد. مجلس محلی است که نمایندگان برگزیده مردم در آن حضور دارند و هرچه انجام می دهند، به نام و به واسطه آرای ملت است. ملت باید از وقایعی که در صحن مجلس می گذرد مطلع شوند. نه فقط مذاکرات، بلکه رفتار نمایندگان در مجلس نیز از نظر افکار عمومی مهم و اثرگذار است، به همین دلیل بنا بر اصل آزادی بیان، علنی بودن منحصر و محدود به پخش مذاکرات نیست، بلکه تصویرهایی که نمایندگان با رفتار خود می سازند نیز گاه از هر مذاکره ای مهم تر و موثرتر است. در گردش اطلاعات و عرف روزنامه نگاری امروزین، عکس، قدر و مرتبه و اهمیتی هم شان نوشته دارد. یک عکس می تواند حرفی بزند به اندازه صدها کلمه. جای شگفتی دارد که نمایندگانی چند در مجلس شورای اسلامی، خواستار محدودیت حضور خبرنگاران در صحن مجلس شده اند. کسب خبر، در زمره حقوق اساسی رسانه هاست و نمی توان جز در موارد اسناد طبقه بندی شده یا مکان های خاص مانع از آن شد که خبرنگاران به وظیفه حرفه ای خود برای کسب خبر بپردازند. خبرنگار ممکن است عکاس باشد. او نیز باید بتواند در مکانی مانند صحن مجلس در جلسه علنی به انجام وظیفه حرفه ای خود بپردازد. احتمالا نمایندگان محترم، از این مکدر هستند که عکاس ها با شکار لحظه ها عکس هایی می گیرند که برای بعضی نمایندگان خوشایند نیست و با حضور عکاسان خبری در صحن آنها معذب می شوند؛ همین طور است. وقتی یک عکاس خبری در مکانی است که عکس برداری از آن جایز است، آدم ها باید مراقب رفتار خود باشند. چون هر لحظه ممکن است سوژه یک عکس شوند، اما این طبیعت کار عکاسی خبری است. اینجا نمایندگان محترم باید به این توجه کنند که در معرض نگاه عموم هستند و باید در رفتار خود دقت بیشتری داشته باشند، نه آنکه در خانه ملت، به محدودکردن حق کسب خبر رسانه ها و تحدید گردش اطلاعات بیندیشند. می دانیم که جلسه های علنی مجلس، خسته کننده و فرساینده است و نمایندگان ممکن است به دلیل خستگی کاری بکنند که برای عکاس ها جذاب باشد یا در مذاکرات مجادله هایی پدید آید که سوژه خبری شود یا حتی در گفت وگوهای دوستانه و پرخنده هم سوژه تولید شود. اینکه یک نماینده در سه تا چهار ساعت جلسه علنی کاملا مراقب رفتار خود باشد که به اصطلاح سوژه دست عکاس های زیرک ندهد، بر خستگی و فرسایندگی جلسه های علنی می افزاید، اما این هم طبیعت کار نمایندگی و یک سختی در کنار دیگر سختی های آن است. کسی که با تلاش های زیاد خود را به نمایندگی مجلس می رساند، این بخش را هم باید به عنوان بخش جدایی ناپذیر کار پرمسئولیت و فرساینده خود قبول کند و به جای آنکه با ایجاد محدودیت کاری عکاس ها در مجلس، آزادی رسانه ها را مخدوش و تحدید کند، قواعد و الزامات آزادی و سختی کار خود را بپذیرد و دقت و هوشیاری بیشتری به خرج دهد تا سوژه نشود.
                