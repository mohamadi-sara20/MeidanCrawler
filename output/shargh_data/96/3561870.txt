شنبه ۳۰ اردیبهشت ۱۳۹۶
-----------------------------------------
یادداشت
-----------------------------------------
شگفتی آفرینی مردم شایسته تحسین و سپاس
-----------------------------------------

                    انتخابات، روز گذشته به شکل معناداری با حضور پیش بینی ناپذیر اقشار مختلف جامعه برگزار شد. در یک کلام، مردم کشور را بیمه و فعالان سیاسی، نخبگان و گروه های مرجع را شرمنده کردند. در روزهای گذشته، قریب به اکثریت چهره های سیاسی اصلاح طلب، هنرمندان، فرهنگیان، دانشجویان، چهره های مذهبی و... از اهمیت تک تک آرا سخن گفتند و تاکید کردند در کنار مردم در صحنه حضور خواهند داشت. پیش بینی می شود بالای 37 میلیون واجد شرایط، آرای خود را به صندوق ها بریزند. به نظر من شفافیت رقابت ها عامل حضور مردم در صحنه بود. در واقع نقطه ابهامی برای مردم در رقابت های سیاسی باقی نماند. به هرحال رقابت ها، رقابت های معنادار واقعی و تعیین کننده ای بود و مردم دقیقا متوجه شدند دو جریان رقیب هرکدام چه بسته سیاستی ای دارند و چگونه می خواهند کشور را جلو ببرند. این شفافیت رقابت، مردم را به صحنه کشاند. فراموش نکنیم مردم ایران نسبت به وعده های غیرواقعی و عوام فریبانه، مارگزیده بودند و تجربه هشت سال قبل از این دولت را داشتند. باید اذعان کرد آگاهی مردم خیلی افزایش پیدا کرده و نظام اطلاع رسانی مدرن جای خود را باز کرده است.این مسئله سبب شده از انحصار اطلاع رسانی صداوسیما کاسته شود و شبکه های اجتماعی بخشی از کسری صداوسیما را جبران کنند. به نظر من آقای روحانی با توجه به افزایش احتمالی آرا نسبت به انتخابات دور اول، رئیس جمهور نیرومندی خواهد شد. مجلس هم همراه دولت است و می توان دولت نیرومندی تشکیل داد. این مسئله حتما حل مشکلات مردم را تسریع خواهد کرد. با حضور ارزشمند مردم، هر اقدامی در دولت برای مردم صورت بگیرد، کم است.
                