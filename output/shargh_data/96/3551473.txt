سه‌شنبه ۱۲ اردیبهشت ۱۳۹۶
-----------------------------------------
type_unknown
-----------------------------------------
ستاد حامیان لاریجانی برای روحانی
-----------------------------------------

                    شرق: با آغاز به کار رسمی ستاد مرکزی اصولگرایان معتدل حامی روحانی با دبیری بهروز نعمتی، صف بندی جریان حامی لاریجانی با دیگر اصولگرایان مشخص تر شده است. پیش از این اعلام شده بود که علی اکبر ناطق نوری پشت جبهه اصولگرایان حامی روحانی قرار دارد، اما بعد از تکذیب دفتر ناطق مشخص شد که جریان اطراف علی لاریجانی اقدام به تشکیل ستادی در حمایت از حسن روحانی کرده اند. بهروز نعمتی دیروز در پاسخ به این سوال «شرق» که آیا تایید می کنید، تشکیل ستاد اصولگرایان معتدل حامی روحانی عملا به معنی حمایت آقای علی لاریجانی از آقای روحانی در انتخابات آتی است، گفت: «من که سخنگوی آقای لاریجانی نیستم، ولی این مجموعه بالاخره از اصولگرایان تشکیل شده است». او در پاسخ به این سوال که بالاخره شما به عنوان یکی از نزدیکان آقای لاریجانی شناخته شده هستید، گفت: «آقای لاریجانی بالاخره برادر و بزرگ تر ما هستند». نعمتی دیروز همچنین در جمع خبرنگاران گفت: «ما به صورت ضرب الاجل و در 24ساعت تصمیم گرفتیم ستاد اصولگرایان حامی دکتر روحانی را راه اندازی کنیم و در این مسیر به دنبال اثربخشی هستیم.شورای سیاست گذاری در راس هرم اداری این ستاد و پس از آن شورای مشورتی راهبردی قرار دارد که شامل نمایندگان ادوار مجلس می شود و اقشار مختلف در آن حضور دارند. کشور را به هشت منطقه قسمت کرده ایم که 32 استان را پوشش می دهد. همچنین 16 کمیته تشکیل داده ایم و پنج معاونت برای ستاد در نظر گرفته ایم. در کنار این ستادها یک ستاد مردمی هم تشکیل داده ایم که از فردا در سراسر کشور فعال خواهند شد». این نماینده مجلس افزود: «من بارها عرض کرده ام که طیف اصولگرایی تنها شامل جمنا نیست و طیف عظیمی از اصولگرایان خارج از جمنا را شامل می شود». در این مراسم برخی نمایندگان اصولگرای مجلس شورای اسلامی و ابراهیم اصغرزاده حضور داشتند. یار اصولگرای روحانی«روحانی دودوره ای است». «من و روحانی رفیقیم». اینها جملاتی است که رئیس فعلی مجلس به فراخور درباره دولت فعلی و رئیسش بیان کرده است، اما این رفاقت از کجا شروع شد؟ به نظر می رسد که علنی شدنش از همان روزهای تصویب برجام در مجلس بود. در روزهایی که اصولگرایان تندرویی مانند رسایی، کوچک زاده و زاکانی زمین و زمان را به هم می دوختند و علیه برجام و سیاست هسته ای دولت جنجال می کردند، علی لاریجانی نقش اصلی را در تصویب برجام ایفا کرد؛ نقشی که منجر به جنجال رسایی و کوچک زاده در مجلس شد. آنها لاریجانی را متهم کردند که در یک توافق پشت پرده با شمخانی و حجازی برجام را در مجلس به تصویب رسانده است.موضع حمایت از دولت در انتخابات مجلس دهم و ارائه لیست مشترک دولتیان، اصلاح طلبان و نزدیکان لاریجانی علنی تر شد و حتی در جریان انتخابات مجلس کار به جدال لفظی امثال جلالی و نعمتی با اصولگرایان دلواپس کشید. خود لاریجانی هم از قم به صورت مستقل شرکت کرد درحالی که گزینه اصولگرایان افراد دیگری بودند. حتی در جریان انتخابات مجلس دهم هم اعلام شد که حسن روحانی و علی لاریجانی هردو به منظور کاهش تعداد ردصلاحیت ها با شورای نگهبان وارد مذاکره شدند. دورشدن از راستمشخص ترین زاویه علی لاریجانی با اصولگرایان عضو جمنا (جبهه مردمی نیروهای انقلاب) را باید در کنایه چندوقت پیش او به یاران سابقش جست وجو کرد. درحالی که اصولگرایان برای یک دوره ای شدن جمع شده بودند و تلاش می کردند تا به بهترین گزینه قابل رقابت با روحانی برسند، علی لاریجانی گفت: «اینکه عده ای جمع شدند و جمعیتی را تشکیل دادند خوب است و اشکالی ندارد، اما روش برخوردشان در متن بیانیه شان با مجلس موهن بود که ناراحت کننده بود، اما مجلس با این جوسازی ها مسیر خودش را عوض نمی کند».برخلاف دیگر اصولگرایان که دور قالیباف یا رئیسی جمع شده اند و برای انداختن روحانی به هر شکلی تلاش می کنند، اما علی لاریجانی در گفت وگو با سالنامه روزنامه ایران با خونسردی تمام از دودوره ای بودن حسن روحانی سخن گفته است تاجایی که وقتی خبرنگار درباره علت «سرد» بودن فضای انتخاباتی از او سوال می کند، رئیس مجلس با تایید نگاه خبرنگار یکی از دلایل آن را دوردومی بودن دولت حسن روحانی بیان می کند. لاریجانی تاکید می کند که ارتباط نزدیکی با اعضای جمنا برای اینکه بداند چگونه عمل می کنند، ندارد. او در پاسخ به سوالی که آیا از او برای وحدت اصولگرایان دعوتی شده، گفته بود: «من که به عنوان رئیس مجلس و پارلمان مصلحتی نمی بینم که در این امور دخالتی داشته باشم... در مورد اقدامات اصولگرایان درخصوص انتخابات هم به من خبری ندادند. تشکر هم می کنیم که خبر ندادند چون اگر هم می دادند من فرصتی نداشتم». او در مصاحبه دیگری هم درباره مفهوم اعتدال گفته است: «وقتی ما در مورد اعتدال صحبت می کنیم، خود مشی مسلکی و مکتبی بودن اعتدال مدنظرمان هست. مسیر تفکر اسلامی مسیر تفکر اعتدالی است بنابراین این از نظر مبانی فکری است. از نظر مشی، معنی اعتدال این است که متناسب با شرایط تصمیماتی گرفته شود که هرچقدر می تواند طرف های مختلف را برای این تصمیمات مهم ملی همراه کند. ممکن است ما در مورد برخی از مسائل در کشور اختلاف نظر داشته باشیم. عیبی هم ندارد که اختلافی باشد، اما موضوعی که من فکر می کنم برای آینده ایران خیلی مهم است این است که مسائل و چالش های عمده ملی کشورمان را بشناسیم و برای آن یک همگرایی در کشور به وجود بیاوریم.لاریجانی درباره میزان نزدیکی مفهوم او از اعتدال با مشی حسن روحانی هم گفته بود: «تردیدی نیست که ایشان در این مدتی که بر سر کار بوده اند گام هایی در این زمینه برداشته اند. در شرایط کنونی نوع تخاطبی که میان مجلس، دولت و قوه قضائیه وجود دارد، از یک متانت و آرامشی برخوردار است». او اختلاف نظرهای بین مجلس و دولت را هم تاکتیکی خوانده و گفته بود که این اختلاف ها خیلی دارای مبانی راهبردی نیست.شاید آخرین کنش سیاسی لاریجانی واکنش او به نامه احمد جنتی درباره جلوگیری از ورود پیروان ادیان الهی به انتخابات شورای شهر بود. لاریجانی مستقیما به هیئت نظارت بر انتخابات شوراها دستور داد که برخلاف نظر دبیر شورای نگهبان مطابق قانون اقدام کنند و تغییری در آن صورت نگیرد. راهی را که با فکر هاشمی شروع شد ادامه می دهیممحمد شریعتمداری، دیروز در افتتاحیه ستاد تبلیغاتی اصولگرایان حامی حسن روحانی گفت: «خوشحالم در جمع ستاد اصولگرایان معتدل حامیان روحانی هستم، ایام باسعادت ماه شعبان را تبریک می گوییم و تقارن افتتاح این ستاد با این ایام را به فال نیک می گیریم. خیلی خوشحال شدم رنگین کمان حامیان روحانی از اقوام، مذاهب و گویش های گوناگون و جناح های مختلف امروز تکمیل شد. معتدلان همه گروه ها مورد ستایش ما هستند، از ناطق نوری و علی لاریجانی تشکر می کنم که کمک کردند تا این مسیر را ادامه دهیم. تشکر می کنم که ظرفیت خود را در اختیار تفکر اعتدال قرار می دهند، این راه را که با فکر آیت الله هاشمی شروع شد حتما ادامه می دهیم؛ چراکه رشد کشور، همچنین اجرای عدالت که علت موجبه انقلاب است با افراط و تفریط لطمه می خورد. برخی می گویند مگر قوه مجریه چند درصد قدرت دارد که شما تلاش می کنید آن را به دست آورید؛ من می گویم رهبری و ملت همان است که بود این وسط عاملی چون دولت با رای مردم تغییر کرد، بعد از دولت خاتمی، با انتخابات، دولت احمدی نژاد سر کار آمد و هشت سال کارهایی کرد که باعث شد مردم در 92 تغییر مسیر بدهند». رئیس ستاد انتخاباتی حسن روحانی گفت: «در این مدت انواع شاخص های کلان و خرد تغییر کرد و بهبود یافت، امنیت تغییر کرد و دیگر شاهد ترور هایی که قبلا شد نیستیم، با تلاش دولت از زیر فصل هفتم شورای امنیت بیرون آمدیم. در همین شرایط رشد اقتصادی منفی را مثبت کردیم. شرایط آب و بهداشت را بهبود دادیم، تولید نفت خام را افزایش دادیم، به جایگاه خود رسیدیم و کشور را از بنزین یورو چهار بی نیاز کردیم. 15هزار میلیارد تومان گندم از کشاورزان خریدیم. به بازار ثبات دادیم و همه اینها به خاطر تصمیم مردم در سال 92 بود. اصلاح طلبان و اصولگرایان معتدل با هم این کارها را کردند. امیدوارم به برکت این ایام برکات به جمع ما نازل شود».
                