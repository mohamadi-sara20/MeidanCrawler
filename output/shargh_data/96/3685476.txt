سه‌شنبه ۱۲ دی ۱۳۹۶
-----------------------------------------
یادداشت
-----------------------------------------
مطبوعات می مانند چون اثر گذارند
-----------------------------------------

                    وقتی مدیرمسئول روزنامه «شرق»، قصه پرغصه بحران کاغذ را به عنوان درددلی مشفقانه بین مدیران روزنامه ها و خوانندگان در میان گذاشت، صحبت از این پیش آمد که چه بهتر، باید پذیرفت که عصر مکتوبات کاغذی به پایان رسیده است و دنیای جدید دیجیتالی و عصر مدرن فضای مجازی را پیش رو داریم. یاد واردکننده زغال برزیلی افتادم که روی جعبه زغال های وارداتی خود آگهی جالبی داشت به این مضمون که «به کمک جنگل های ایران می آییم»؛ با مصرف زغال برزیلی به پایداری جنگل های کشورمان کمک کنید! حال فلان کبابی یا سرآشپز چگونه می تواند رابطه ای بین زغال وارداتی برزیلی با جنگل های بی درخت شده شمال ایران برقرار کند بماند، اما کمبود یا نبود کاغذ در عرصه روزنامه نگاری تهیه کباب از زغال برزیلی نیست. روزنامه با کاغذ معنا پیدا می کند، کتاب با ورق زدن اوراق به هم پیوسته و شیرازه بندی شده دلچسب است، دنیای استیو جابز با ابداع نرم افزاری به نام ibook در موبایل و تبلت اپل، بار سنگین حمل کتاب را به کنار گذاشته و می توان هزاران کتاب به هر زبان را در یک تلفن جمع کرد و در سفر و حضر خواند. من که خود دارای کتابخانه ای با بیش از 12 هزار عنوان کتاب هستم و ساعات کار و فراغتم را بین کتاب هایی که در طول چهار دهه فراهم آورده ام سپری می کنم، با اینکه در تلفن همراهم بیش از سه هزار عنوان کتاب، حتی کتبی را که دسترسی به آنها فعلا امکان پذیر نیست ثبت کرده ام و در لابی هتل، در پرواز، در راهپیمایی پایان هفته در مزرعه ام و خلاصه هرجا که وقت و فرصت دست دهد امکان خواندن اوراق هزاران کتاب را دارم، نمی توانم دنیای کتاب ملموس و به گفته قدیمی ها «سر در کتاب بردن» را فراموش کنم. از طرفی رونق فضای مجازی و سرعت انتشار و انتقال اخبار و نوشته ها هم نتوانسته قرابت دنیای کاغذی مطبوعات و کتاب را از بین ببرد. مهم تر اینکه تاثیری که نوشته روی اوراق کاغذ باقی می گذارد، قابل مقایسه با دنیای مجازی و دیجیتالی نیست. مطلب نوشته روی کاغذ، سند ماندگاری است که ازبین رفتنی نیست و اگر مطلبی له یا علیه فرد یا افرادی نوشته و منتشر شود، خواه درست یا غلط اثرات و تبعات آن تا همیشه باقی می ماند؛ برای نمونه، وقتی رئیس فعلی ستاد بحران کشور، آقای اسماعیل نجار، استاندار کرمان بود- استانی که سال هاست گویی روی ویبره قرار گرفته و وقت و بی وقت می لرزد- از قول ایشان در یک نشریه محلی با گستره استانی نه کشوری، نقل قولی به این مضمون چاپ شد: در بازدیدی که از ویرانی های زلزله یکی از مناطق زلزله زده کرمان داشتم و همه جا خراب شده بود، یک دیوار سالم بین آن همه ویرانی جلب توجه می کرد. روی این دیوار عکسی از محمود احمدی نژاد نصب شده بود. از فحوای این نقل قول، استنباط می شد لابد به حرمت محمود احمدی نژاد و به احترام عکس او دیوار در پی زلزله تخریب نشده بود و چنین استنباط می شد که انفاس گرم رئیس دولت نهم حتی از پشت عکسش هم به زلزله نهیب می زند که در این مکان خرابی موقوف! مطلبی که به نام آقای نجار در تاریخ ثبت شده و نگارنده هم در یکی از مصاحبه هایم در نقد عملکرد ستاد بحران کشور و اینکه مدتی بعد از زلزله کرمانشاه نتوانسته وسایل اولیه زلزله زدگان را در اختیار آنان قرار دهد، به این موضوع اشاره کردم، اما واقعیت چیز دیگری بود و زمانی که به واقعیت رسیدم، بر خود فرض و لازم دیدم از ایشان عذرخواهی کنم. هرچند آقای اسماعیل نجار در شرایط بحرانی که قرار می گیرند سخنانی می گویند که به یقین در شرایط عادی نخواهند گفت و باید دقت کند که تیر از چله کمان رهاشده دیگر اختیار آن را ندارند، والا وقتی بگویند با توجه به زلزله اخیر تهران بر ساکنان این شهر فرض است که خانه پدری خود را در شهرستان حفظ کنند، نقل عین مطلب «اگر در تهران زندگی می کنید باید جای دومی را برای خود داشته باشید، خانه پدری تان را در شهرستان حفظ کنید»، نقل این مطلب همان اندازه بار منفی دارد که موضوع عکس احمدی نژاد بر دیوار خراب نشده از زلزله در کرمان! همه ساکنان تهران که مثل نگارنده شهرستانی نیستند که در ولایت خانه پدری داشته باشند و تازه اگر خانه پدری هم باقی مانده باشد، دو، سه نسل فرزند و نوه و نتیجه، آن هم با توجه به کثرت اولاد شبیه خانه قمرخانم سریال های قدیمی خواهد شد، اما موضوع نصب عکس رئیس دولت نهم روی دیوار در کرمان از اساس غلط است و این خبر دروغ متاسفانه همان تیر رهاشده از چله کمانی است که با تاسف، به غلط خوب بر هدف نشسته است. داستان این است که نشریه ای محلی در استان محل تولدم، کرمان، نمی دانم از کجا این مطلب را کشف کرده بود که استاندار کرمان چنین مطلبی گفته است. حال این که در واقع آقای نجار این مطلب را نگفته بود. بعد از انتشار مطلب در نشریه محلی کرمان به نقل از استاندار، او شکوائیه ای علیه نشریه چاپ کننده مطلب خلاف، طرح و به دادسرای کرمان تقدیم کرد......و علیه مدیرمسئول نشریه محلی کرمان کیفرخواست هم به این اتهام صادر شد که نقل قول خلافی را به استاندار نسبت داده است. بعد از صدور کیفرخواست و ارجاع به دادگاه مطبوعات کرمان، آقای نجار که برخلاف چهره به ظاهر خشن، قلبی رئوف دارد، با صلاحدید دوستان و به قصد کمک به مطبوعات محلی از شکایت خود صرف نظر کرد، اما ذهن مردم مطلب غیرواقع استنادی به استاندار وقت کرمان را پذیرفت و تا امروز هرگاه حادثه ای رخ می دهد، خصوصا زلزله، من غیرحق این مطلب به نوعی علیه ایشان تکرار می شود که آقای نجار چنین گفته ای داشته است. روزنامه کاغذی ولو روی 16 صفحه یا 12 یا 8 صفحه هنوز و به باور من تا همیشه می تواند در مقابل فضای مجازی قدرت و توان بالای خود را حفظ کند. سطربه سطر رسانه مکتوب، ورق به ورق کتاب، ارزش ماندگاری دارد. متاسفانه ولنگاری ای که در فضای مجازی حاکم شده است دارد به رویه ای تبدیل می شود که به راحتی قواعد حاکم بر دنیای مکتوب را می شکند، اما یک حسن دارد؛ باید به جد حرمت قلم را نگه داشت، باید در بیان مطالب دقت داشت؛ تیری که رها شد، دیگر به چله کمان برنمی گردد.
                