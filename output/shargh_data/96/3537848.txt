شنبه ۱۹ فروردین ۱۳۹۶
-----------------------------------------
سرمقاله
-----------------------------------------
تیر خلاص احمدی نژاد
-----------------------------------------

                    دوگانه احمدی نژاد و اصلاح طلبان به پایان رسید و احمدی نژاد در اولین کنفرانس انتحاری و مطبوعاتی اش این بار تیر خلاص را به حیات سیاسی خودش زد تا نشان دهد بی دلیل ساکت نمی نشیند. اگر اتفاق غیرمترقبه ای در سیاست رخ ندهد، بعید است او دیگر بتواند جایگاه مناسبی در سیاست داخلی ایران دست وپا کند. احمدی نژاد مغلوب آیرونی سیاست شد، همان آیرونی ای که به واسطه اش از نردبان قدرت بالارفته بود: ساده نمای پیچیده خو که در تظاهر به تغافل و تجاهل مهارت داشت. پس از کنفرانس مطبوعاتی احمدی نژاد که هیچ یک از رسانه های اصولگرا اعتنایی به آن نکردند، پرده از توافقی پنهانی برداشته شد که دیگر نباید احمدی نژاد را دید و جدی گرفت. نه اینکه وجود ندارد، بلکه در حین بودنش نباید او را دید؛ درست برعکس رسانه های اصلاح طلب که مثل همیشه او را دیدند. در این دو رویکرد، دو دیدگاه کاملامتفاوت مستتر است که ریشه ای مشترک دارند. احمدی نژاد می تواند وسیله ای باشد برای پیشگیری از دوقطبی شدن جامعه بین روحانی و رئیسی. و این رویکرد بیش از آنکه به درد اصلاح طلبان بخورد، به مزاج اصولگرایان سازگار است. اصولگرایان با علم به اینکه اصلاح طلبان دل خوشی از رئیس دولت نهم و دهم ندارند، برآنند تا جبهه ای ایذایی از احمدی نژاد و حواریونش در مقابل اصلاح طلبان باز کنند تا آنان را خواسته یا ناخواسته به سمت عداوت های بی ثمر و جنگ های فرسایشی و نافرجام هدایت کنند،...اما احمدی نژاد بی بها و بی بهانه دم به تله نمی دهد و از این روست که در کنفرانس مطبوعاتی اش بی محابا به نقد اصولگرایان و نهادهای رسمی پرداخت و حتی زبان به تهدید گشود تا نشان بدهد برای تحقق خواسته هایش از هیچ کاری رویگردان نیست و اگر اصولگرایان درصدد تطمیع یا تادیبش نباشند، او بیش ازپیش خط های قرمز را درمی نوردد و هزینه گزافی بر منتخب آنان تحمیل می کند. احمدی نژاد به خوبی می داند انتقاد از روحانی وجهی برایش ندارد. عملکرد روحانی فارق از خوب یا بدبودنش اظهرمن الشمس است و فایده ای برای احمدی نژاد ندارد. آنچه برانگیزاننده توانایی رتوریک (سخنرانی/ خطابه) او است، افشاگری آمیخته به راست و دروغی است که قرار است پرده از اسرار بردارد. از این جهت اصولگرایان و نامزد نهایی آنان دستمایه بی بدیلی برای سخنرانی های آینده اش هستند. از همین جا می توان به عمق سکوت و بی اعتنایی رسانه های اصولگرا در منعکس نکردن کنفرانس مطبوعاتی احمدی نژاد پی برد: سری که درد نمی کند، به آن دستمال نمی بندند و کسی که بار شیشه می برد باید بارش را از چشم سنگ اندازان دور نگاه دارد، اما همه اینها یک روی سکه است، روی دیگر آن این است که اصولگرایان تلاش می کنند تا برگزاری مناظره های تلویزیونی از دوقطبی شدن روحانی و رئیسی جلوگیری کرده تا از وجهه تولیت آستان قدس رضوی صیانت کنند؛ صیانتی که هم در پیروزی به کارشان می آید و هم در شکست، اما اصولگرایان می دانند، بدون صف بندی و بدون ما و آنها و بدون آنتاگونیسم، سیاستی شکل نمی گیرد. برای غلبه بر حریف بالاخره باید رودررویش ایستاد. اصولگرایان آگاهانه این رودررویی را به تاخیر انداخته و برای اینکه فضای جامعه را به سمت هژمونی غالب خود سوق دهند از چهره های فرعی شان استفاده خواهند کرد؛ چهره هایی چون محمدباقر قالیباف، سعید جلیلی و بذرپاش افرادی که اینک در جعبه ابزار سیاست اصولگرایان بیش از هر زمان دیگری کارایی دارند. آنان از یک سو به دولت روحانی حمله می کنند و از سوی دیگر موانع و دژهایی برای دورنگاه داشتن نامزد نهایی خود از حملات اصلاح طلبان و احمدی نژاد خواهند بود. سیاست حمله به روحانی آغاز شده است و بی دلیل نیست که این چهره ها با صراحت و بعضا با کم لطفی بیشتری نسبت به گذشته به روحانی حمله ور می شوند.قالیباف: تردیدی وجود ندارد که شرایط فعلی در نتیجه سوءمدیریت و ناکارآمدی دولت فعلی است. معتقدم کسانی که به دنبال نجات کشور از بحران های اقتصادی و اجتماعی هستند باید با اتحاد و یکپارچگی برای تحقق هدف رفع بحران مدیریت کلان کشور، کارآمدی و تغییر دولت تلاش کنند.ذرپاش: به فساد هشت هزارمیلیاردی می گویند معوقات بانکی.البته شدت و ضعف این حملات یکسان نیست. آنان که از چهارساله دوره دوم روحانی بیشتر می ترسند، بی پروا حمله می کنند و می دانند اگر روحانی دوباره بر مسند ریاست بنشیند، دیگر تعلل نخواهد کرد و بیش از پیش به حسابرسی و حساب کشی خواهد پرداخت. در جنگ ها نیز این گونه است؛ حریف هرچه بیشتر می ترسد، بی رحم تر می شود.برگزاری و سخنرانی های دومین مجمع ملی جبهه مردمی نیروهای انقلاب اسلامی بدون حضور رئیسی این ادعا را تقویت می کند که نوعی تقسیم کار برای شکست روحانی وجود دارد. صف بندی اصولگرایان ناهمگن و ناهماهنگ در برابر دولت روحانی خبر از ناکارآمدی این دولت نمی دهد، بلکه نشان می دهد این دولت بیش از آنچه معلوم است کارآمد بوده است؛ اگر مردم مشارکت کنند و پای صندوق های رای بیایند اصلاح طلبان و روحانی راه دشواری در پیش رو ندارند. مردم به خوبی تمام چهره های اصولگرا را می شناسند و از پس پشت پرده آنان نیز خبر دارند.
                