چهار‌شنبه ۹ اسفند ۱۳۹۶
-----------------------------------------
حرف اول
-----------------------------------------
زنان دولت؛ متن یا حاشیه
-----------------------------------------

                    در پایان مراسم جشنواره فیلم فجر معصومه ابتکار، معاون امور زنان ریاست جمهوری، توییتی در شرح یک عکس نوشتند «خدا قوت به همه هنرمندان سینما! خصوصا بانوان، راستی چرا خانوم فرشته طائرپور روی صحنه از مردان با این همه فاصله ایستاده بود؟ به راستی آیا رسانه ملی چهره خانم های بازیگر را هنگام دریافت جایزه نشان نمی داد؟ این رفتار با هنرمندان زن چه توجیهی دارد؟». در تصویر به شکل عجیبی فاصله میان انبوه آقایان حاضر بر صحنه و تنها خانم ایستاده روی سن دیده می شود. همانطور که تعجب معاون امور زنان ریاست جمهوری برانگیخته شده، مدتی است رویه های عجیب دولت در مباحث مرتبط به زنان تعجب من نماینده را برانگیخته که در این نوشتار بنا دارم بخشی از آن را با شما در میان بگذارم.تعداد زنان کابینه آقای روحانی سه نفر هستند که این عزیزان در جلسه های هیئت دولت فاقد هر گونه حق رای هستند و با این شرایط دور میز دولت می نشینند. بماند که در مدت شروع به کار دولت جدید آقای روحانی وعده انتصاب وزیر زن نه به جایی رسید و نه شاهد حضور زنان استاندار بودیم. تعداد زنان و مردان کابینه از لحاظ عددی کمترین تناسبی با هم ندارد...اما مهم آنکه اینان از حق رای نیز برخوردار نیستند. وقتی این موضوع اهمیت پیدا می کند که بدانیم تناسب عنوان و فعالیت هریک از این سه نفر چقدر با حق رای در تناسب است. خانم ابتکار که خود باید پیگیر امور زنان باشد، فاقد حق رای در دولت است. ایشان حسب ماموریت سازمانی باید به مقابله با مشکلات این حوزه، کاستی ها و تبعیض ها اقدام کرده و اسباب مشارکت مدیریتی، سیاسی، فرهنگی و اجتماعی زنان در جامعه را فراهم آورند؛ اما نمی دانم معاون رئیس جمهوری که فاقد حق رای در دولت است، تا چه میزان می تواند در راستای استیفای حق زنان این سرزمین موفق باشد؟خانم شهیندخت مولاوردی، دستیار ویژه رئیس جمهوری، نیز به میزان وظایف سازمانی اش قدرت اجرائی و اختیارات لازم را ندارد. مولاوردی در جایگاه جدیدش یعنی دستیار ویژه رئیس جمهوری باید در امور حقوق شهروندی، پیگیر تحقق و عملیاتی شدن منشور حقوق شهروندی باشد و در همه ابعاد مذاهب، ادیان، اقوام، جنسیت، سیاسی، اجتماعی و مسائل سنگین تری مانند حقوق زندانیان، زندانیان سیاسی، موارد اخیر دختران خیابان انقلاب و دراویش، دانشجویان ستاره دار، استادان اخراجی، فعالان زیست محیطی و بسیاری موارد دیگر صاحب تاثیر باشد؛ اما با میزان اختیاراتی که برای ایشان وضع شده، این جایگاه نیز از نگاه من بیش از آنکه عملیاتی باشد، نمایشی به نظر می رسد.در ضمن یادمان نرود که بنا بود سازمان حقوق شهروندی تاسیس شود تا بتواند با سازوکار رسمی تر و همه جانبه تری مسائل مرتبط به حقوق شهروندی را دنبال کند؛ اما حالا شهیندخت مولاوردی با تکیه بر کرسی نحیف دستیار ویژه و در شرایط فقدان حق رای چگونه می تواند به این مسئولیت های مهم جامه عمل بپوشانند؟ آیا حضور زنان تنها ویترینی برای خالی نبودن عریضه بوده تا به صورت صوری هم که شده، رعایت حال زنان شده باشد؟ آیا فشارها برای نبودن زنان در هیئت وزیران باز در راستای همین حق رای و باور نداشتن به رای و نظر زنان بوده؟ما نمایندگان ملت که دارای حق رای بوده و به فرموده حضرت امام (ره) در راس اموریم، 20 روز کاری طول کشید تا توانستیم در اعتراض های اخیر از زندان اوین بازدید کنیم؛ آن هم در شرایطی کاملا محدود. حالا زنان کابینه روحانی به چه شکل می خواهند دنبال ایفای وظایف خود باشند، نمی دانم!هدفم از نگارش سطور بالا هرگز تضعیف جایگاه این عزیزان نبوده و نیست؛ چراکه باور قلبی دارم هر سه عزیز جزء فرهیختگان ایران اند و در ماموریت های خویش از جان مایه می گذارند؛ اما در وهله نخست انتظار آن است که این عزیزان در گام اول در راستای استیفای حق رای خویش و از روش اصلاح قانونی در هر سطحی حداکثر فعالیت لازم را انجام دهند.و دوم اینکه اکنون روزهای زیادی از ایامی که آقای روحانی فرمودند نمی گذارند و نمی شود زنان در هیئت وزیران حضور یابند، گذشته و شاید بر اساس این جناب آقای مجید انصاری با نجابت کنار رفتند تا جا برای حضور لعیا جنیدی باز شود؛ اما به هر شکل انتظار آن است که رئیس جمهوری در هر سطح قانون گذاری (ارائه لایحه، اصلاح قانون اساسی و...) که لازم می دانند عمل کرده و بر اساس شعارهای طلایی برای زنان در آستانه انتخابات، دستی بالا زده و با ارائه حق رای به زنان حاضر در کابینه حضور آنها را اثرگذارتر از پیش کند.
                