سه‌شنبه ۱۵ فروردین ۱۳۹۶
-----------------------------------------
حرف اول
-----------------------------------------
خطری که جدی گرفته نمی شود
-----------------------------------------

                    اواخر سال گذشته، روزنامه الحیات با انتشار خلاصه ای از نامه محمود احمدی نژاد به دونالد ترامپ تیتر معناداری را به صورت استنباطی برای انتشار این خبر آورد و نوشت: «احمدی نژاد با ابراز دوستی به ترامپ گفت من از پس روحانی برمی آیم»! این استنباط یک برداشت انکارناپذیر است که نه در خارج بلکه در داخل ایران هم برای خود طرفدارانی دارد. شخص محمود احمدی نژاد نیز با گوشه و کنایه هایی که می زد و می زند، همین را القا کرده است و به اشکال گوناگون به جناح راست هم اشاره دارد که تنها اوست که از پس روحانی برمی آید. با کناره گیری اجباری احمدی نژاد تا حدودی این تصورات رنگ باخت و دغدغه ها از اینکه یک بار دیگر انتخابات «دوقطبی» یا سرنوشت سال 88 تکرار شود، برطرف شد. اما ورود حمید بقایی به کارزار انتخابات و حمایت همه جانبه احمدی نژاد و رحیم مشایی از او و برگزاری مراسم درخت کاری و پخش آن ویدئو، طرح شعار «یک نفر باید فدا شود» و سپس پیام نوروزی و... همه و همه بیانگر این واقعیت است که قدرت برای گروه احمدی نژاد شیرین تر از آنی است که بتواند از آن دور باشد تا چه رسد که از آن برای همیشه محروم شود؛ بنابراین آنها سعی خواهند کرد به هر لطایف الحیلی که شده – حتی در صورت رد صلاحیت بقایی – فرد دیگری را به میدان آورند تا شانس خود را بیازمایند و به هر طریقی راه خود را به راس هرم قدرت جمهوری اسلامی ایران باز کنند. جالب اینکه احمدی نژاد و طرفدارانش در این عرصه همان استراتژی ترامپ را دنبال می کنند که عبارت است از «تحمیل نامزد خود» بر کل جامعه و حاکمیت. در این میان برخی عوامل دیگر هم هست که به تحقق این استراتژی کمک می کند که یکی از بارزترین آنها آشفتگی در جناح راست است. در آمریکا نیز شاهد بودیم آشفتگی در جبهه محافظه کاران راه را برای قدرت گرفتن ترامپ چگونه هموار کرد. حزب جمهوری خواه آمریکا که می دید شانسی برای برنده شدن در برابر هیلاری کلینتون نامزد دموکرات ها ندارد، از یک سو تلاش کرد هر طور شده به حزب رقیب و نامزدش ضربه بزند و از سوی دیگر به دلیل آشفتگی خود در نهایت تمام آرای طرفدارانش را دودستی تقدیم دونالد ترامپ کرد. احتمال تکرار این تجربه در انتخابات پیش روی ایران نیز وجود دارد.جناح راست ایران هنوز نتوانسته است بر سر یک نامزد به اجماع برسد و از طرف دیگر با مخالفت هایی که با نامزد اصلاح طلبان می کند و به خصوص تخریب های گسترده ای که هواداران جناح اصولگرا بر علیه دولت روحانی انجام می دهند، در مجموع رای ها را به طور خودآگاه یا ناخودآگاه به سمت افرادی نظیر بقایی سوق خواهند داد. از جمله عوامل مهم دیگری که می تواند قدرت گرفتن دوباره گروهی مانند طرفداران احمدی نژاد را تسریع کند، مسئله شکاف های طبقاتی، نگرش توده های فرودست شهری و ضعف های فرهنگی جامعه و یک نوع انتقاد فراگیر یا فراتر از آن نگاه منفی عمومی نسبت به فساد سال های گذشته است که روی هم انباشته شده و هرازگاهی به دنبال مفری برای ابراز وجود است. فراموش نکنیم در آمریکا نیز همین طبقات فرودست شهری و ناراضیان اقتصادی مخالف جهان گرایی بودند که ترامپ را نماینده خود می دانستند. در این میان شعارهای ضدسیستمی ترامپ نیز بسیار یاری رسان بود و به این خواسته ها دامن می زد. در ایران نیز ما از این نمونه ها کم نداریم که یک مجموعه زیر سایه برخی شعارهای ضدسیستمی می تواند رای های بسیاری را به سبد نامزدی بریزد که گویی از خارج از گود آمده است و بعضی حرف های ساختارشکنانه می زند.همچنین رویکرد برخی گروه های تندرو در میان برخی گروه های چپ روشنفکری ایران را نیز نباید نادیده گرفت که در سال های گذشته بدون بررسی عمیق و همه جانبه انتقادات خود سراپا دولت روحانی را با انگ هایی نظیر «لیبرالیسم» و «سرمایه داری افسارگسیخته» و نماینده «طبقه مرفه» و... مورد انتقاد قرار داده و حتی کم کاری ها و شکست های دولت های پیشین و گاه نواقص اساسی نهادینه شده را به حساب دولت روحانی واریز کردند. مجموع این عوامل و فشارها می تواند زمینه را از یک سو برای گسترش نارضایتی های عمومی و بی میلی اقشار زیادی از جامعه به انتخابات و از سوی دیگر حمایت از نامزدی «پوپولیست» و «ساختارشکن» فراهم کند. پوپولیست هایی که هیچ تمایلی به روحانی ندارند و او را اساسا با «ادا و اطوار شمال شهری» می بینند و حاضرند هرکسی جز او پیروز انتخابات شود. طبقات فرودست شهری – که تعدادشان در سال های دولت احمدی نژاد چندبرابر شد - هنوز در قدوقامت امثال فردی مانند او شخصیتی ساده زیست را می بینند که طرفدار محرومان و مستضعفان است. مسئله یارانه های نقدی سال های گذشته نیز به این باور کمک می کند. عجیب اینکه هرچند روحانی مسئله یارانه ها را با همه خون دل خوردنی هایی که داشت، حفظ کرد اما آنها می گویند دولت روحانی یارانه ها را طبق «نرخ روز» - یعنی فراتر از 180 هزار تومان – نپرداخته و بنابراین با لحنی طلبکارانه می گویند در چند سال گذشته او بخشی از یارانه هایشان را بی صدا «بالاکشیده است»!وقتی این واقعیت های جسته و گریخته را کنار هم می گذاریم، معنای حرف امثال مشایی روشن می شود که می گوید «من فریاد می زنم بقایی همان احمدی نژاد است» و به دنبالش حرف بقایی که می گوید «یک نفر باید خود را فدا کند». باید از آقای مشایی- تئوریسین حلقه احمدی نژادها - پرسید مگر چه خبر است که حرف از «فداشدن» و «شهادت» می زند؟ آیا به جای یک انتخابات دموکراتیک، رفتارهای ساختارشکنانه آنان در پیش است؟ شاید کسانی توصیه کنند که باید به این حرف ها و ادعاها بی توجه بود اما به نظر می رسد اگر به این مسئله به موقع توجه نشود، خطری که هم اکنون جدی گرفته نمی شود، در آینده، دردسر ساز خواهد شد.
                