شنبه ۶ خرداد ۱۳۹۶
-----------------------------------------
type_unknown
-----------------------------------------
23 روز بعد از آن انفجار سیاه
-----------------------------------------

                    جلسه رسمیت دارد، لباس های سیاه و لب هایی که از هیچ راهی به لبخند نمی رسند می گویند که علاوه بر رسمیت، لحظات بسیار سختی را در پیش داریم؛ لحظاتی که 43 خانواده قربانیان معدن یورت و همه روستاییان آزادشهر در 25 روز گذشته گذراندند. افرادی که قرار است در حضور وزیر کار و استاندار صحبت کنند، تلاش می کنند محکم و بدون بغض باشند، اما وقتی وزیر با بغض حرف می زند و پای عواطفش را به میان می کشد، صدای گریه در سالن می پیچد.سومین جلسه ای است که وزیر پس از حادثه معدن یورت و ازدست رفتن 43 کارگر معدن در میان خانواده آنها در رامیان حاضر شده و مسائل مختلفشان را پیگیری می کند، اما انگار هنوز خانواده ها اعتماد و راحتی ندارند. استاندار شروع به گزارش عملکرد مطالبات و دستورات رئیس جمهور و وزیر کار می کند و در ادامه تاکید می کند که موضوع پرونده معدن و مقصران از دست ما بیرون است و باید منتظر اعلام مراجع قضائی و کمیته مربوطه باشیم. صادقلو درباره گزینه های مختلفی که برای مسکن این خانواده ها پیش بینی شده توضیح می دهد و می گوید: 50 میلیون تومان برای تامین مسکن این خانواده ها در نظر گرفته شده است. او گفت: انتخاب مسکن مهر در آزادشهر، دریافت کمک برای ساخت خانه یا تکمیل خانه یا هر گزینه دیگر خانواده ها را بررسی و با آنها همراهی می کنیم و درعین حال می توانیم تسهیلات ارزان قیمت هم برای این خانواده ها در نظر بگیریم.صادقلو در تکمیل گزارش خود به ربیعی می گوید: خانواده ها می خواهند کمیته حقیقت یاب قصور و تقصیر را هرچه زودتر شفاف اعلام کند، همه خانواده ها با مقام معظم رهبری دیدار داشته باشند و تقاضایشان این است که این جان باختگان شهید محسوب شوند.خانواده ها ساکت هستند و گوش می دهند؛ بچه ها با لباس های مشکی در میان میهمانان نشسته اند و سعی می کنند مثل همراهانشان جدی باشند؛ یکی، دو نفر قرار است به نمایندگی از بقیه صحبت کنند و منتظر می مانند تا صحبت های وزیر کار هم تمام شود. علی ربیعی با تسلیت مجدد شروع می کند و نزدیک شدن ماه رمضان را تبریک می گوید، اما حرف هایش به بغض می رسد. او سلام رئیس جمهور روحانی را به خانواده ها می رساند و در ادامه توضیحاتی را درباره پیگیری های خود و کمیته تشکیل شده می دهد. او اعلام می کند که تیمی مستقل مستقیما مشکلات و مطالبات خانواده های جان باختگان معدن را پیگیری خواهد کرد و مسائل هر خانواده جداگانه بررسی می شود. او چندبار با تاکید گفت که تصمیم گرفته؛ چه وزیر باشد و چه در دولت بعد مسئولیتی نداشته باشد در این چهار سال به این خانواده ها سر بزند و مسائل آنها را دنبال کند. او که خود همسر و فرزندش را از به دست داده است به خانواده قربانیان یورت می گفت که به نوعی غم ازدست دادن عزیزان را درک می کند و هنوز هم این جای خالی ها برای او پر نشده است. او گفت: مردن در این دوره و زمانه زیاد است و برای همه ما وجود دارد، اما گاهی برخی از مردن ها مظلومانه است و نوع جان دادن همه را متاثر می کند. این مردان که برای روزی تلاش می کردند، با این کار سخت، در واقع کار جان می کردند و مرگ آنها منصفانه نبود.او به خانواده ها قول داد که پیگیری پرونده قضائی معدن یورت و مجازات مقصران را ادامه خواهد داد و گفت: بدون هیچ تعارفی قصور را اعلام می کنم و از گروهی خواسته ام این موضوع را منصفانه و باشجاعت دنبال کنند.او حادثه معدن یورت و حواشی آن را اتفاقی با ابعاد فرهنگی، اجتماعی، اقتصادی و سیاسی برشمرد و گفت: بالاترین مقام اجرائی کشور کمی بعد از حادثه از محل حادثه بازدید کرد که البته مخالفان زیادی داشت. او گفت که موضوع دیدار با رهبری و تقاضای شهید محسوب شدن این جان باختگان را دنبال می کند. او تصریح کرد که در مورد شهید محسوب شدن افراد یک قاعده کلی را در دولت قرار داده اند و آن اینکه هر تصمیمی که در مورد جان باختگان پلاسکو گرفته شود، برای سایر حوادث هم تسری یابد، اما باز هم در چنین مواردی تصمیم با شخص مقام معظم رهبری است و همه تابع این تصمیم هستند. وزیر کار همچنین گفت که مطالبه احداث یک کلینیک تخصصی در آزادشهر به نام «جان باختگان معدن یورت» را پیگیری می کند.ربیعی گفت که پس از ماه رمضان باز هم برای رسیدگی به روند کارهای دستور داده شده به آزادشهر سفر می کند و به استاندار گلستان و سایر مسئولان حاضر دستور داد که بیمه کارگران معدن یورت از هر تاریخی که بوده تا زمان تعطیلی اخیر بیمه سخت و زیان آور محسوب شود و بیمه بی کاری همه آنها را در شش ماهی که این معدن تعطیل است جاری کنند. او درعین حال تاکید کرد که مستمری جان باختگان معدن باید به طور کامل به خانواده آنها پرداخت شود. او به پرداخت حداکثر دیه که 210 میلیون تومان است، پرداخت 50 میلیون تومان کمک هزینه برای مسکن، 24 میلیون تومان کمک های جمع شده برای خانواده ها و سایر کمک ها و مساعدت هایی که جاری شده است اشاره کرد و گفت: این کمک ها جای خالی این عزیزان را برای خانواده ها پر نمی کند، اما می تواند التیامی بر دردهای آنها باشد. او درعین حال اعلام کرد که تیمی از مشاوران برای مشاوره با همسران و فرزندان و سایر اعضای خانواده جان باختگان معدن یورت به این شهر می آیند تا بتوانند برخی از آلام خانواده ها را کم کنند. براساس این گزارش، در ادامه جلسه، فاطمه جاهدی، عضو شورای شهر آزادشهر که خود یکی از عزاداران این حادثه است و برادرش را زیر زغال های زمستان یورت از دست داده، برخی از مطالبات خانواده ها و مردم آزادشهر را مطرح کرد که ساخت کلینیک تخصصی یکی از مهم ترین موارد آنها بود. او گفت که به عنوان یک بچه معدنی سال هاست با درد معدنکاران بزرگ شده و حالا برادرش را هم از دست داده است. او گفت که معدنکاران در این سال ها و در این چند ماه اخیر بارها و بارها اعلام کرده بودند که این معدن تجهیزات و ایمنی لازم را ندارد؛ اما پیمانکار و سایر مسئولان توجهی نداشته اند.او گفت که از زمانی که بچه بوده اند و پدرشان در معدن بوده تا به حال شاهد حوادث زیادی در معدن بوده اند؛ اما هیچ گاه معدنی یکباره 43 نفر را این گونه از آنها نگرفته بود. یکی دیگر از حاضران که بزرگ ترین فرزند در میان همه فرزندان جان باختگان معدن یورت است، به نمایندگی از باقی خانواده ها با بغض و اشک وزیر را خطاب قرار می دهد و می گوید که شما باید قسم بخورید مقصران این حادثه را به جزای عملشان می رسانید. او به ربیعی گفت: این پولی که امروز به ما می دهید تا چند سال دیگر که این بچه ها بزرگ می شوند و سرپرستی ندارند، چه ارزشی دارد؟ تقاضای ما این است که وضعیت معدن و سایر معدن ها را اصلاح کنید تا دیگر این مسائل تکرار نشود و این پرونده را تا آخر منصفانه دنبال کنید.او که پدر و دوستانش را در این حادثه از دست داده است، به مسئله اشتغال در آزادشهر و اجبار جوانان به کار در معدن اشاره کرد و گفت: جوانان این شهر با تحصیلات مجبورند که با حداقل حقوق و شرایط سخت در معدن کار کنند؛ درحالی که اگر گزینه دیگری برای کار وجود داشت، پیمانکار معدن هم این اندازه یکه تازی نمی کرد. وزیر کار، رفاه و تامین اجتماعی با تیم همراهش در ادامه این جلسه در مراسم ختمی که در روستای وطن در نزدیکی معدن یورت از سوی شش خانواده جان باختگان تدارک دیده شده بود، حاضر شد. مراسم در مسجد روستا با حضور همه مردم آن برگزار شد؛ درحالی که جوانان و مردان و زنان با لباس های سیاه در مقابل قاب عکس شش عزیز ازدست رفته شان نماز و دعا خواندند و نوحه خواندند و بر سر و سینه زدند. وزیر به صورت جداگانه به منزل مراد کمال وطن - یکی از جان باختگان - رفت و با اعضای خانواده هر شش جان باخته معدن در روستای وطن ابراز همدردی کرد و پای درددلشان که صریح و بی پرده بود، نشست. زنان که کمتر در پیگیری ها خطاب قرار گرفته اند و فرزندانشان را در کنارشان کنترل و سرگرم می کنند، عصبانیت بیشتری دارند. خانواده ها وزیر را میهمان خودشان کرده اند و سفره را پهن می کنند؛ دست و دلبازانه پذیرایی می کنند اما لقمه ها سخت پایین می رود.... 
                