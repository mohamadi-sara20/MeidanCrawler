سه‌شنبه ۳۱ مرداد ۱۳۹۶
-----------------------------------------
سرمقاله
-----------------------------------------
توسعه صنعت نفت در پساتحریم
-----------------------------------------

                    از ابتدای استقرار دولت یازدهم تاکنون با رویکرد برنامه ملی اقتصاد مقاومتی، تمهیدات و اقدامات زیربنایی گسترده ای در وزارت نفت انجام شده که تاثیرات عمده آنها هم اکنون در بهبود و توسعه صنعت نفت به طور چشمگیری مشهود است. این امیدواری وجود دارد که با ادامه این روند، در سال های آتی نیز شاهد پیشرفت های چشمگیری در عملیات و فعالیت های صنعت نفت باشیم. ضروری به نظر می رسد قبل از ارائه راهبردهای توسعه صنعت نفت در دوره پساتحریم، اشاره مختصری به اقدامات و دستاوردهای عمده صنعت نفت در دولت یازدهم صورت گیرد. در حوزه توسعه و افزایش تولید از میدان گازی پارس جنوبی با استفاده از همه ظرفیت های موجود کشور، از فاز 12 این میدان (که از لحاظ ظرفیت پالایش گاز طبیعی، بزرگ ترین طرح توسعه این میدان است)، بهره برداری کامل به عمل آمده است. تکمیل و افتتاح فازهای 15 و 16 میدان گازی پارس جنوبی با بیش از 70 درصد سهم ساخت داخل از دیگر دستاوردهای این حوزه محسوب می شود. همچنین آغاز تولید از فازهای 18و17، فاز 19 و فازهای 21و20 و افتتاح این فازها در فروردین 1396 در نهایت باعث شده که تا انتهای دولت یازدهم، ظرفیت تولید گاز غنی کشور از این میدان با کشور قطر برابر شود. همچنین پس از سال ها، طرح توسعه لایه نفتی این میدان نیز در اسفند 1395 راه اندازی شده و به تولید آزمایشی رسیده است. در حوزه افزایش ظرفیت تولید نفت خام از میادین مشترک کشور (با تمرکز بر توسعه میدان های مشترک غرب کارون و با اصلاح شرایط پیمانکاران فعال در این میادین)، طرح های توسعه میادین یادآوران (فاز اول)، آزادگان شمالی (فاز اول) و یاران شمالی به ترتیب با اهداف تولید 85، 75 و 30 هزار بشکه در روز نفت خام تکمیل و بهره برداری شده و توسعه میدان آزادگان جنوبی نیز با روند مناسبی دنبال می شود. احیای ظرفیت تولید نفت خام کشور حدودا به میزان پیش از تحریم ها در کوتاه ترین زمان ممکن، افزایش حدود 40 درصدی متوسط تولید نفت خام کشور و افزایش 55 درصدی تولید میعانات گازی کشور در سال 1395 نسبت به پنج ماهه ابتدای سال 1392 و رشد بیش از 140 درصدی میزان صادرات نفت خام کشور در اواخر سال 1395 نسبت به ابتدای استقرار دولت یازدهم از دیگر دستاوردهای عمده صنعت نفت در بخش بالادستی صنعت نفت به شمار می رود. شایان ذکر است که با ایفای نقش موثر در اوپک و انجام مذاکرات و تعاملات سازنده، با وجود حصول اجماع تاریخی بین کشورهای عضو و غیرعضو اوپک مبنی بر کاهش تولید نفت خام این کشورها، افزایش تولید نفت خام ایران مورد توافق قرار گرفت. در حوزه پایین دستی صنعت نفت نیز می توان به دستاوردهای عمده ای مانند افزایش چشمگیر گازرسانی به نیروگاه ها از 36،2 میلیارد مترمکعب در سال 1392 به 61.1 میلیارد مترمکعب در سال 1395 (که علاوه بر صرفه جویی در مصرف سوخت های مایع و ایجاد ارزش افزوده بیشتر، در بهبود محیط زیست نیز نقش موثری به دنبال خواهد داشت) و افزایش عرضه گاز طبیعی سبک به مجتمع های پتروشیمی (از 13 میلیارد مترمکعب به 16،7 میلیارد مترمکعب در همین دوره) و تکمیل گازرسانی به حدود 9 هزار روستای جدید و 93 شهر جدید از ابتدای سال 1392 تا پایان سال 1395 اشاره کرد. به طور موازی باید به افزایش میزان تولید بنزین یورو4 از میزان 3.3 میلیون لیتر در روز در سال 1392 به رقم 22.6 میلیون لیتر در روز در سال 1395 اشاره کرد.همچنین افزایش درخور توجه صادرات گازوئیل (به عنوان یکی از فراورده های نفتی با ارزش) از رقم 0،7 میلیون لیتر در روز به حدود 11 میلیون لیتر در روز در همین دوره اتفاق افتاد. در دولت یازدهم با اولویت دهی به طرح پالایشگاه میعانات گازی ستاره خلیج فارس به عنوان یکی از طرح های راهبردی بخش پایین دستی و اصلاح ساختار این طرح از نظر مالی، مدیریتی و ترکیب سهام داران، در مهر 1395 واحد تقطیر فاز اول این پالایشگاه به بهره برداری رسید و همچنین فرایند تولید بنزین در این پالایشگاه در اسفند 1395 آغاز شده و افتتاح رسمی فاز اول پالایشگاه نیز در اردیبهشت 1396 صورت گرفت.دولت یازدهم در حوزه پتروشیمی نیز اقدامات درخور توجهی انجام داده که در نتیجه آن تولید محصولات پتروشیمی از 40،6 میلیون تن در سال 1392 به 50.6 میلیون تن در سال 1395 افزایش یافته است. در همین مدت میزان صادرات محصولات پتروشیمی نیز از 12.8 میلیون تن به 20.4 میلیون تن افزایش داشته است.از دیگر اقدامات عمده انجام شده در دولت یازدهم می توان به انتخاب 10 قلم اصلی کالاهای پرمصرف و دارای شرایط ساخت در داخل کشور و اقدامات جدی برای عملیاتی کردن ساخت داخل آنها و انعقاد بیش از 50 قرارداد در این زمینه تا پایان سال 1395 و همچنین انعقاد قرارداد با 9 دانشگاه و موسسه مطالعاتی برتر کشور برای ازدیاد برداشت از مخازن نفتی و گازی موجود اشاره کرد و در کنار آن، پیگیری طرح های متعدد بهینه سازی مصرف سوخت در کشور با استفاده از ظرفیت های ماده 12 قانون رفع موانع تولید رقابت پذیر و نیز پیگیری تشکیل شرکت های E&P (اکتشاف و تولید) در سطح صنعت نفت نیز به شکل مطلوبی پیشرفت داشته است.احیای ظرفیت های نهفته و بالقوه صنعت نفت و به فعلیت رساندن آنها و موفقیت در دوره پساتحریم، مستلزم توجه ویژه به خرد جمعی و سرمایه انسانی در صنعت نفت و گاز و جلب مشارکت محافل علمی و دانشگاهی کشور از یک سو و دیپلماسی فعال با رویکرد تعامل موثر، سازنده و پایدار با بازیگران کلیدی بازار جهانی نفت و گاز از سوی دیگر است.در سال های گذشته در نتیجه اعمال تحریم های ظالمانه استکبار جهانی، صنعت نفت از شش حوزه دچار آسیب شد که شامل صادرات نفت خام، میعانات گازی، فراورده های نفتی و محصولات پتروشیمی، تامین مالی و سرمایه گذاری های مورد نیاز صنعت نفت، واردات و تامین کالاها، تجهیزات، خدمات فنی و مهندسی و لایسنس ها، عملیات و نقل و انتقالات بانکی، حمل ونقل نفت خام، میعانات گازی، فراورده های نفتی و محصولات پتروشیمی و نیز بیمه نفت کش ها، غرامت و خسارت محمولات نفتی، تاسیسات و تجهیزات نفتی و بیمه اتکایی بوده است.با اجرائی شدن برنامه جامع اقدام مشترک (برجام) در دی ماه 1394 و درنتیجه گشایش و بهبود حاصل از آن، عمده مشکلات و چالش های فوق الذکر در کوتاه مدت مرتفع شده و امید است سایر موارد نیز در میان مدت مرتفع شود. گشایش در فضای توسعه صنعت نفت در دوره پساتحریم، بدون شک، ارتقای رفاه عمومی جامعه را به دنبال خواهد داشت. اجرای برجام علاوه بر دارابودن آثار و تبعات عمومی، دستاوردهای قابل توجهی نیز برای صنعت نفت، گاز و پتروشیمی کشور به همراه داشته که از مصادیق آن به طور خلاصه می توان به مواردی از قبیل «رشد140درصدی صادرات نفت خام کشور در اواخر سال 1395 نسبت به ابتدای استقرار دولت یازدهم»، «احیای مشتریان سابق نفت خام ایران (قبل از تحریم ها) و جذب مشتریان جدید»، «حضور شرکت های معتبر خارجی جهت سرمایه گذاری در حوزه های مختلف صنعت نفت» و انجام مذاکرات متعدد با شرکت های معتبر بین المللی (انعقاد قرارداد توسعه فاز 11 میدان گازی پارس جنوبی در تیر ماه 1396 در قالب قراردادهای جدید نفتی ایران) اشاره کرد که به نوبه خود رفع مشکلات خرید کالاهای موردنیاز به ویژه برای طرح های توسعه میادین مشترک و تسهیل در انجام تبادلات بانکی بین المللی را به دنبال داشته است.از سایر دستاوردهای اجرای برجام که در میان مدت و بلندمدت در صنعت نفت قابل تحقق خواهد بود، می توان از «کاهش هزینه های توسعه و بهره برداری از میادین»، «تسهیل در تامین تجهیزات و تکنولوژی موردنیاز صنعت نفت»، «ارتقای توان پیمانکاران، سازندگان و تامین کنندگان داخلی در مشارکت با شرکت های خارجی»، «افزایش ضریب بازیافت میادین نفت و گاز کشور»، «ارتقای سطح کیفی محصولات و فراورده های نفتی تولیدی» و همچنین «افزایش ظرفیت تولید محصولات پتروشیمی با تاکید بر تکمیل زنجیره ارزش این صنعت» نام برد.
                