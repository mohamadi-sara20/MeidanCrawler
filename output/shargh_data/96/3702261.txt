یک‌شنبه ۱۵ بهمن ۱۳۹۶
-----------------------------------------
سرمقاله
-----------------------------------------
تغییرات جامعه را ببینیم
-----------------------------------------

                    قوانینی داریم که تنها روی کاغذ وجود دارند. اعتبار هر قانون به اجرای آن است. قانونی که اجرا نشود، با نبودن آن فرقی ندارد. دیر زمانی از پیدایش تلفن همراه نگذشته بود که این کالا به ایران راه یافت. در ابتدا شبکه محدودی از ارتباط ها در تهران بود و تعدادی از مدیران دولتی با استفاده از دستگاه نوظهور تلفن همراه به رتق و فتق کارها در حین جابه جایی از محلی به محل دیگر می پرداختند. مجلس وقت (گمانم مجلس چهارم بود) قانونی تصویب و استفاده از تلفن همراه از سوی مدیران دولتی را ممنوع کرد. نمایندگان انقلابی مجلس این کالا را چیزی لوکس و غیر ضروری می پنداشتند که مدیران رفاه زده دولتی با استفاده از آن قصد اشرافی گری و به نمایش گذاشتن فیس و افاده را داشتند. جامعه هم کم و بیش همین دیدگاه را داشت. اصطلاح «لنگه کفشی که در گوششان می گذارند» برای تمسخر پولدارهایی که قبل از دیگران به گوشی تلفن همراه دسترسی یافته بودند، از سوی برخی از شهروندان روا داشته می شد. این دوران طولانی نبود و حدود دو، سه سال تلفن همراه همه گیر شد و شبکه آن گسترش یافت. امروز بعید است شهروندی زیر خط فقر را بتوان یافت که تلفن همراه نداشته باشد. آن قانون به ضرورت آثار بودجه ای و اینکه جامعه هدف آن مدیران دولتی بودند، در کوتاه زمانی منسوخ شد و امروز یادکردن از آن زمان حالتی از مطایبه و خنده بر گذشته ها دارد؛ اما تصور کنید که همان قانون به جای مدیران، ممنوعیت استفاده از تلفن همراه را برای همه شهروندان وضع کرده بود و دست بر قضا کسانی هم در جامعه بودند که به دلایلی استفاده از تلفن همراه را نوعی «قرتی گری» و «همراهی با فرهنگ منحط غربی» تلقی می کردند. در این صورت قانونی را از دیرباز داشتیم که تنها صورتکی از عبارت ها در متون قانونی بود که در عمل مورد تمسخر و کنایه شهروندان قرار می گرفت و تمام شهروندان از هر گروه و طبقه ای را با «وجدان راحت» به شکستن قانونی رنگ باخته وامی داشت. قانون دیگری از همین دست برای همه ما آشناست، «قانون منع استفاده از تجهیزات دریافت از ماهواره» که مردم به طور خلاصه به آن قانون ماهواره می گویند. این قانون وضع شد تا به نیروهای انتظامی اجازه دهد بشقاب های دریافت از ماهواره را از پشت بام ها بر چینند و مردم نتوانند آزادانه به کانال های متعدد ایرانی و خارجی که انحصار تبلیغاتی صدا و سیما را می شکست، دسترسی داشته باشند. فرض قانون گذاران این بود که در هیچ خانه ای مسلمانی پیدا نمی شود که بچه ها را متوجه قبح استفاده از ابتذال فرهنگی برخی از شبکه ها کند و اگر ماموران حکومت اقدامی نکنند، جامعه در فسق و فساد در خواهد غلتید؛ همان فرضی که برخی از نیروهای مذهبی درباره تمام ابزار های ارتباطی از رادیو گرفته تا ویدئو و اینترنت داشتند و دارند. در آن سال ها قانون ماهواره با فراز و نشیب اجرا شد و هرازچندگاهی خبر می رسید که ماموران به ساختمانی ریخته اند و در محلی بشقاب ها را جمع آوری و معدوم کرده اند. ماموران از این در می رفتند و نصاب ها از آن در دیگر می آمدند و حتی یک شب برنامه استفاده مردم از شبکه های تلویزیونی ماهواره ای تعطیل نمی شد. تنها خسارتی بر جا می ماند و هزینه ای از جیب مردم بر اقتصاد ملی تحمیل می شد. قانون ماهواره هنوز جزء قوانین مصوب جمهوری اسلامی است. اما هیچ گاه نتوانست رفتار حتی یک شهروند مصمم به استفاده از ماهواره را تغییر دهد. یک بار در زمان مجلس ششم تلاش شد تا آن قانون به نوعی رقیق سازی شود و از حضور ماموران در ساختمان های مردم جلوگیری شود.شورای نگهبان نگذاشت کلمه ای از آن قانون تغییر یابد. امروز بعد از قریب دو دهه آقایان بفرمایند اجرایش کنند. و اما موضوعی که این روزها به یک چالش تبدیل شده است، موضوع حجاب اجباری است. البته قانونی به این عنوان وجود ندارد؛ بلکه بندی از قانون مجازات اسلامی به مجازات زنانی که در اماکن عمومی از حجاب اسلامی عدول کنند، اشاره کرده است. انقلاب که شد، خبری از این چنین ممنوعیت هایی وجود نداشت. در راهپیمایی های قبل از انقلاب بیشتر زنان حجاب داشتند؛ ولی زنان بدون حجاب زیادی نیز شرکت داشتند که البته همگی با لباس های سنگین و متعارف آن زمان به خیابان می آمدند. برخی از مذهبی های سنتی که در محافل مذهبی به شدت با حضور زنان در تظاهرات خیابانی مخالفت کردند و آن را مغایر ارزش های دینی پنداشتند. مرحوم امام خمینی (ره) به شدت در مقابل آنها ایستاد و برای حضور زنان در جریان انقلاب حتی اجازه شوهران را شرط ندانست. پس از انقلاب به مرور همان قبیل نیروهای مذهبی که برایشان ماندن زنان در خانه اولویت بیشتری داشت، به مرور از خانه ها در آمدند و در نهادهای مختلف انقلاب جذب شدند. آنها از انقلابیان آن زمان انقلابی تر شدند و حتی برخی به تئوریسین انقلاب تبدیل شدند. به مرور فشار فرهنگی محافل سنتی قبل از انقلاب، چه آنها که با انقلاب همراهی داشتند و چه آنها که دل خوشی از انقلاب نداشتند، آثار خود را در تصمیم ها و مصوبات قوانین بر جا گذاشتند. برخی از بدبینان و شاید غرض ورزان مدعی اند که انقلابیان از ابتدا دیدگاه های خود را آشکار نکردند. نه، این طور نبود. به مرور از سال های 59 و 60 به بعد، در کنار فاصله گرفتن محافل روشنفکری آن زمان از انقلاب، نفوذ سنتی ها اضافه تر شد و دیدگاه های آنها بعضا رنگ قانون به خود گرفت. اکنون بعد از قریب سه دهه، آیا موضوع حجاب اجباری نیز به مرور به سرنوشتی شبیه قانون ماهواره تبدیل خواهد شد. فضای فرهنگی جامعه نسبت به دهه 60 تغییرات زیادی کرده است. در این سه دهه انرژی چشمگیری از سوی نهادهای نظام برای اجرای این امر صرف شده است که اگر در زمینه های دیگری به کار گرفته می شد، چه بسا موفقیت های بهتری داشتیم. گلایه برخی از اقشار مذهبی از وضع موجود حجاب خانم ها حاکی از آن است که روش های به کار گرفته شده، توفیق چندانی نداشته اند. به همین جهت شاهد آن هستیم که در چند سال گذشته به مرور روش هایی از قبیل استفاده از گشت ارشاد به کناری گذاشته شده و به کار نمی روند. در چنین شرایطی شاید سال های سال در متون قانونی که به نوعی به اصطلاح به حجاب اجباری تعبیر می شوند، تغییری حاصل نشود؛ همان طور که هنوز قانون منع استفاده از ماهواره پا برجا ست. اما شواهد موجود در کوچه و خیابان حاکی از آن است که چنین قوانینی روزبه روز کم اثرتر می شوند؛ طوری که ضابطان قانونی در عمل خود را درگیر مشکلات اجرای آنها نمی کنند. در این اوضاع و احوال کسانی از آن سر دنیا مدعی اند که افتخار مقابله با قانونی کم فروغ به واسطه مبارزات آنان است تا از این نمد کلاهی برای خواست های سیاسی خود ببافند. غافل از آنکه این قبیل تبلیغات امری فرهنگی و اجتماعی را بیش از پیش به مقوله ای سیاسی و امنیتی تبدیل می کند و در عمل بر کلاف سردرگم وضعیت موجود گره های جدیدی اضافه می کند.
                