پنج‌شنبه ۲۲ تیر ۱۳۹۶
-----------------------------------------
حرف اول
-----------------------------------------
سکوت مزمن مخالفان توتال
-----------------------------------------

                    این روزها اگر دنبال کننده تیترهای برخی روزنامه ها باشیم و برخی برنامه های صداوسیما را درباره قرارداد با توتال نگاه کنیم، به یقین به این می رسیم که کشور در زمینه نفت و گاز از دست رفته و خاکریز های عزت و غرور ایرانی تا لب سنگر آخر فتح شده است! فضایی که این رسانه ها می سازند، این موضوع را القا می کند که مانند وضعیت استعماری صد سال پیش و دوران ویکتوریا، یک غارتگر آمده و منابع زیرزمینی ما را به یغما برده است و مدیران و مسئولان مربوطه کشور، شاه سلطان حسین وار، به جای دفاع از منافع ملی، آش بار گذاشته اند تا ملائک از کشور دفاع کنند؛ ولی خب، آش افاقه نکرد و همه چیز از دست رفت. قرارداد با توتال در قالب قراردادهای جدید نفتی منعقد شد. این قالب تازه، از همان ماه های اول دولت روحانی کلید خورد و پس از فراز و نشیب های گوناگون و اصلاحیه های بسیار که اتفاقا نشان از موشکافی همه لایه های کارشناسی و سیاسی نظام دارد، به مرحله اجرا رسید و توتال اولین آن را درباره توسعه فاز 11 پارس جنوبی امضا کرد. از همان روز هایی که از شرایط عمومی قراردادهای جدید نفتی رونمایی شد (مهر 94) تا امروز، مخالفان حول محور چند حرف و سخن انتقاد کرده اند و هرچه اصلاحیه رفته و پرداخته شده است، حرف دوستان همان بوده که بود و تغییری نکرده است. اینکه ما خود می توانیم و چرا خارجی ها؟ از مهم ترین این سخنان است. برساخته مخالفان این قراردادها، این است که یک خارجی داریم که یا با قطر شریک است و به فکر چپاول و غارت ماست یا اینکه رشوه داده است و سابقه خوبی ندارد یا اینکه این پروژه باعث ایجاد 10 هزار کار در فرانسه یا انگلیس و... می شود و شرکت ها و سازندگان ایرانی بی کار می مانند. در مقابل این خارجی، ما یک داخلی داریم که با غرور و عزت در دوران تحریم خط مقدم نفت و گاز کشور را حفظ و پروژه ها را اجرا کرد و نگذاشت کشور در ورطه رکود و بی کاری بیفتد. حالا هم باید به این عزت آفرینان توجه کرد و کارها را به آنها داد و از خارجی ها دوری کرد. اینکه یکی در پی خیانت به منافع ملی ایران است و یکی به دنبال خدمت، شاید در ادبیات سیاسی جایگاهی داشته باشد؛ اما واقعیت های پروژه ای، این را نشان نمی دهد. در واقع ما نه خائن داریم و نه خادم. ما مدل اجرای شلخته و بی برنامه داریم، با اجرائی دقیق و مهندسی. اساس مدیریت مگا پروژه های نفتی و گازی، بر مبنای توانایی مالی و فنی است و حماسه بردار نیست. دقیق تر بخواهیم بگوییم؛ حماسه اینجا قدرت محاسبه و مدیریت است و با شورآفرینی هیجانی و بعضا استادیومی میانه ای ندارد. می توان ارزش مدیریت و محاسبه را در مقایسه دو مگا پروژه در کشور سنجید؛ فاز 2 و 3 به عنوان اولین پروژه پارس جنوبی، در شرایطی شروع شده است که در عسلویه و پارس جنوبی چیزی نبود؛ روستایی بود که یک شبه قیمت میلیاردی خورده بود؛ اما هیچ زیر ساختی نداشت. اجرای این فاز دست توتال بود که در 52 ماه انجام شد و به تولید رسید. تمام میزان سرمایه گذاری به مبلغ 4/2 میلیارددلاری از منابع خارجی، در پنج سال از محل درآمد حاصل از فروش میعانات گازی همان پروژه، بازپرداخت شده است؛ دقیقا همین مدلی که در فاز 11 پیش بینی شده است؛ منابع مالی از خارج و بازپرداخت از محل فروش میعانات گازی. اما فاز 15 و 16 که حدود سه سال پس از تکمیل فاز های 2 و 3 شروع شد و طبیعتا با تجربه ای که کشور در این زمینه به دست آورده بود، باید دقیق تر و زودتر اجرا می شد، حدود 102 ماه طول کشید؛ با هشت میلیارد دلار سرمایه گذاری از محل منابع داخلی و از سوی پیمانکار داخلی. در واقع، چیزی بالغ بر 30 هزار میلیارد تومان از بودجه کشور صرف این پروژه شد که البته بودجه نبود و منابع بانک مرکزی بود و اکنون در حساب بدهی های شرکت ملی نفت است. در واقع، دوبرابر قیمت، دو و سه برابر پروژه اجرا و شرکت نفت هم بابت آن به بانک ها بدهکار شد. فاز 2 و 3 در دولت اصلاحات امضا، اجرا و تمام شد؛ فاز های 15 و 16 در دولت اصولگرایان امضا شد و با تمام بالا و پایین ها، تمام نشد و به دولت روحانی رسید؛ انتهایش هم شرکت ملی نفت ایران بابت آن بدهکار شد. در مدل دولت اصلاحات، شرکت نفت بدهی نداشت و از محل بازپرداخت فروش میعانات، حساب پیمانکار را صاف می کرد. کمی محاسبه در به موقع نرساندن پروژه، نشان می دهد چقدر مدل اجراها با هم فرق دارد؛ در دوره توسعه هر دو پروژه، بنا بر آمار برنامه ریزی تلفیقی شرکت نفت، ضرر و زیان هر روز تاخیر در یک فاز پارس جنوبی، دوونیم میلیون دلار بود. در واقع، دیرکرد دو فاز روزی 5 میلیون دلار به کشور ضرر می زد و ماهی 150 میلیون دلار. 50 ماه تاخیر؛ یعنی 7،5 میلیارد دلار خسارت. هشت میلیارد دلار هم که از منابع بانک مرکزی صرف این کار شده است؛ یعنی 15 میلیارد دلار عقب افتادگی کشور به نسبت اجرای فاز 2 و 3. این مدل اجرای پروژه ها در دولت اصولگرا بود. در مقابل، دولت اصلاحات با منابع خارجی یک طرح در کشور را به موقع اجرا کرد و کشور را به درآمدهای حاصل از آن فاز رساند؛ بدون تاخیر و بدون تحمیل کردن هشت میلیارد دلار هزینه به منابع بانک مرکزی و بدهکار کردن شرکت نفت. حالا وضعیت نقدهای این روزها را یک بار مرور کنیم. در مدت اجرای مدل دوم که 15 میلیارد دلار عقب افتادن به کشور تحمیل کرد، هیچ نقدی که نشد، هیچ، بلکه صحبت از حماسه شد و این سخنان نیز به میان آمد. منتقدان امروز هیچ نگفتند. کسی از خسارت به کشور حرفی نزد. از عقب افتادن نسبت به قطر؟ هیچ. منتقدان امروز قرارداد با توتال، در بسیاری از بزنگاه های نفتی دیگر هم سکوت کردند و هیچ نگفتند. مثلا در مدل مشارکت در تولید که در میدان فرزاد B قرار بود با هندی ها امضا شود، نه دکتر درخشان سخنی گفت، نه آقای اصغر ابراهیمی، نه زاکانی و نه خادمی. در این مدل، مالکیت مخزن به شرکت های توسعه دهنده (خارجی) برای مدت طولانی واگذار می شود (مشابه قراردادهای نفتی دهه 30 و40 ایران). این اتفاق در وزارت آقای رستم قاسمی در حال انجام بود. کسی سخنی نگفت. اما قراردادهای جدید نفتی که مالکیت مخزن را به شرکت خارجی نمی دهد و فقط در یک قرارداد بلندمدت بهره برداری از میدان را به شرکت و پیمانکار می دهد، با شدیدترین نقدها از سوی همان کسانی مواجه می شود که آن روز سکوت کردند. جالب است آن دوره را حماسه می دانند و این دوره را ذلت.میان این منتقدان، کسانی هستند که در اوج نیاز شرکت های سازنده و پیمانکار داخلی، ساخت دکل حفاری را به قیمت 300 میلیون دلار به چینی ها دادند و با صدای بلند گفتند در این زمینه توان داخلی نداریم. اما امروز که مدیرعامل جایی و شرکتی نیستند، مدافع همان سازندگان داخلی شدند. در کلام شان هم حماسه، خیانت، خدمت و ذلت موج می خورد و خودشان را حماسه ساز و دیگران را ذلت ساز می دانند. این توتال نیست که خیلی ماه است و فرشته؛ قطعا این شرکت در پی منافع خود است؛ چه در ایران، چه در قطر و چه در عربستان. این ما هستیم که با مدیریت کردن و برنامه ریزی دقیق، از توان مالی و فنی شرکت های بین المللی در راستای منافع خود بهره می بریم. این تجربه در کشور ثبت شده است و این روزها باز در حال تجربه آن هستیم. ماجرای جالب تر این است که تشکل های بخش خصوصی، سازندگان و پیمانکاران بخش خصوصی از قرارداد توتال حمایت کردند و از وزیر تقدیر. مشخص نیست مخالفان سنگ چه کسانی را به سینه می کوبند. مخالفت های عجیب امروز در برابر قرارداد با توتال، دچار دوگانگی مزمن اخلاقی است؛ چرا در مقابل کوتاهی های قبل هیچ نگفتند؟ و چرا تدبیر را ذلت نشان می دهند؟ اینکه در دوره ای که وهابیت و اسرائیل متحد علیه هرگونه سرمایه گذاری در ایران عمل می کنند، این صداها چه معنی می تواند داشته باشد، ذهن را اسیر خود می کند. بهتر است فکر نکنیم. اما فراموش نمی کنیم که شما روزگاری بس طولانی ساکت بودید و هیچ نگفتید. سکوت دیروزتان و هیاهوی امروزتان.
                