دو‌شنبه ۶‌شهریور ۱۳۹۶
-----------------------------------------
یادداشت
-----------------------------------------
پزشکی در چالشی جدید
-----------------------------------------

                    روزهایی را پشت سر گذاشته ایم که جشنواره های سلامت برقرار بود و روز پزشک نیز به رسم هر ساله از راه رسید و طبق معمول، پیام های تبریک و قدردانی نیز ردوبدل و دسته های گل زیبا در صفحات مجازی نهاده و ارسال شد. در این میان، از هنر و رسانه نیز برای تبلیغ کالای سلامت استفاده بهینه به عمل آمد و همه چیز به خیر و خوشی گذشت. اما اگر نیک بنگریم، در پس همه تظاهرات گره گشایانه پربزک رسمی و قدرشناسی های مصلحت آمیز، علائم و نشانه هایی از زخمی سربسته اما کهنه و ریشه دار بر پیکر پزشکی پیشرفته امروز را می توان مشاهده کرد که گویی علاج آن با مرهم های کادوپیچی شده شیک در دنیای کالامحور امروزین ممکن نیست. درمان ریشه ای این زخم به دگرگونی اساسی در همه ارکان اجتماع نیاز دارد که در آن دیگر بدن مانند ماشین، ماهیتی جدا از روان و ذهن آدمی نداشته باشد. اما در پزشکی مدرن، بدن انسان، ماشینی است که اجزای آن با وسایل فارماکولوژیک و تکنولوژیک قابل تعمیر است و پزشک خوب، تعمیرکار قابلی است که به وسیله دارو، جراحی و گذاشتن ابزار یا استفاده از یدکی های لازم بتواند مشکل را برطرف کند. بنابر این تعریف، پزشک خوب، کسی است که تعمیرکار ماهر و متخصص در تشخیص عیوب در اجزای کارکردی ماشین بدن، رفع عیب با ابزار تشخیصی و درمانی پیشرفته باشد. اطمینان و اعتماد به پزشک نیز با توجه به درجه مهارت و شهرت او در قابلیت تعمیر اجزای ماشین بدن صورت می گیرد که در آن تخصص دارد و بر اساس همین معیار در قبال خدمات تعمیرکارانه و ماهرانه و عرضه کالای خدماتی خود اجرت طلب می کند. بدیهی است که امروزه پزشک برای تشخیص و درمان به ابزارهای گران قیمت آزمایشگاهی و تکنولوژیک و کالاهای پزشکی دیگر مانند دارو نیز وابستگی دارد که بازار تجاری پرسود خاص خود را می طلبد. در این رابطه، پزشک به بیمار به عنوان مشتری نگاه می کند که به کالای خدماتی عرضه شده ازسوی او نیازمند است. پزشک خود را در حدی موظف به رابطه و مکالمه با بیمار می داند که در تشخیص مرض به او کمک کند که گاه با وسایل رادیولوژیک و آزمایشگاهی جدید، دیگر برای تشخیص، نیازی به همان چند کلمه هم سخنی نیز پیدا نمی شود. به طور خلاصه و جامع، در این نوع پزشکی، بدن به مثابه ماشین، پزشک با «بیماری» یا «مرض» سروکار دارد و نیازی ندارد با مسائل ذهنی و سوبژکتیو، عاطفی- احساسی «فرد بیمار» یا «مریض» خود را درگیر کند. هیچ شکی نیست که این نوع پزشکی میوه طبیعی و مشروع جهان بینی فلسفی غالبی است که بدن انسان را ماشینی مجزا و منفک از ذهن و روان و هویت انسانی فرد بیمار می داند. در این میان، طبیعی است که هیچ گونه رابطه علت و معلولی نیز بین تن و روان وجود نداشته باشد. از همین شکاف بینشی است که در کالبد پزشکی امروز زخمی به یادگار مانده است...زخمی که نشانه پشت کردن به ارزش های اخلاقی طب بقراطی است که تن و روان را از هم جدا نمی دانست و روان را حاصل کارکرد مغز تلقی می کرد. اساس نظام اندیشه در جوامع سرمایه داری امروزین و پزشکی مدرن، روی این جدایی و دوگانگی ماهیتی بین ماشین بدن و ذهن و روان قرار دارد. به همین دلیل پزشک لزومی نمی بیند برای معالجه بیماری، به عبارتی نقص یا اشکالی که در اجزای ماشین تن وجود دارد، به روح و روان آن فرد، در کلیت آن کاری داشته باشد. اما پژوهش های جدید همگی نشان می دهند که در حوزه سلامت ابراز تجربیات ذهنی ازسوی بیمار در هنگام مقابله با هر بیماری، در قالب قصه و روایت، نقاشی، موسیقی، شعر، نمایش، تهیه فیلم دیجیتالی و... و به مشارکت گذاشتن آنها با پزشک و درمانگر، می تواند نقش بسیار موثر و تعیین کننده ای در سیر بهبود بیماری داشته باشد. این پیوند و احساس همدلی بین پزشک و بیمار لازمه درمان موثر برای هر نوع درد جسمانی است، زیرا موجب اعتمادی عمیق می شود و این اعتماد توام با انتظار، تمامی سازوکارهای مفید برای درمان را در درون بدن بیمار به کار می اندازد. یافتن زبان مشترک، هنری دشوار است که در پزشکی باید آموخته شود.فقط چنین کاری کارستان، می تواند زخم کهنه بر پیکر پزشکی امروز را به طور ریشه ای التیام بخشد.
                