دو‌شنبه ۲۱ فروردین ۱۳۹۶
-----------------------------------------
type_unknown
-----------------------------------------
رئیسی رسما آمد
-----------------------------------------

                    شرق: ابراهیم رئیسی، تولیت آستان قدس که هفته گذشته رسما اعلام نامزدی کرد، دیروز نخستین بیانیه انتخاباتی اش را منتشر کرد. او که پنجشنبه گذشته به بهانه ماندن در کنار مردم زلزله زده مشهد در کنگره جمنا حاضر نشد، امروز در مسجد حوری تهران در جنوب شهر سخنرانی دارد. کنش انتخاباتی رئیسی هفته ها پیش از شروع زمان تبلیغات و ثبت نام نامزدها آغاز شده است. ابراهیم رئیسی از سوی رسانه های اصولگرا هم حجت الاسلام و هم آیت الله خوانده می شود. خبرگزاری فارس او را حجت الاسلام می خواند اما خبرگزاری تسنیم یک روز به او آیت الله و روزی دیگر حجت الاسلام لقب می دهد. رئیسی دیروز اعلام کرد که فارغ از گروه بندی های سیاسی وارد عرصه انتخابات می شود؛ این یعنی او با اینکه حمایت اصولگرایان را پشت سر خود دارد، اما می خواهد خود را نامزد مستقل معرفی کند.این شیوه احمدی نژاد در سال 84 هم بود. مشخص است که این برخورد دوگانه متقابل است و اصولگرایان هم نسبت به او چنین حسی دارند. درحالی که برخی از آمدنش استقبال کرده اند و شانس او را در پیروزی بالاتخمین می زنند، به برخی دیگر اما برخورده است که چرا باید فردی که اصرار به استقلال دارد، میثاق نامه را امضا نکرده و در هیچ یک از کنگره های جمنا هم حضور نمی یابد، به گزینه نهایی اصولگرایان بدل شود. برای همین دیروز عزت الله ضرغامی -که خودش هم از گزینه های جمنا و اعلام نامزدی هم کرده بود اما در رای گیری روز پنجشنبه هشتم شد- در نامه ای خطاب به این جبهه نوشته است که به جای رئیسی مدعی استقلال و فتاح که اعلام انصراف کرده، حاجی بابایی و نیکزاد را جایگزین کنند. در نامه ضرغامی که گوشه ای از اختلافات درونی اصولگرایان درون یا برون از جمنا را نشان می دهد، آمده است: «اعضای محترم شورای مرکزی جبهه مردمی نیروهای انقلاب اسلامی، با سلام و آرزوی موفقیت همه شما عزیزان، ضمن استقبال از اعلام آمادگی حجت الاسلام والمسلمین آقای رئیسی، امیدوارم حضور ایشان باعث گرمی و رونق انتخابات ریاست جمهوری شود. همان گونه که در متن بیانیه ایشان آمده فارغ بودن از گروه بندی های سیاسی رایج، مورد تاکید قرار گرفته که در واقع بر مرزبندی ایشان با جریان نوپای سیاسی جبهه مردمی نیروهای انقلاب اسلامی (جمنا)، صراحت دارد. از باب تقویت این جبهه و پیرو سخنانم در جلسه مجمع عمومی 20/1/96، از شما انتظار دارم، ضمن احترام به اعلام استقلال ایشان و همچنین موضع قبلی شان و تمکین نسبت به آن، براساس آیین نامه صریح خود که مورد پیمان همه اعضا بوده است در این خصوص تصمیم گیری نمایید. پیشنهاد می کنم به جای ایشان و نفر پنجم اعلامی که با صراحت مورد تکذیب و اعتراض ایشان قرار گرفته، دو نفر بعدی یعنی آقایان حاجی بابایی و نیکزاد را جایگزین نمایید. قاعدتا باید از آقای دکتر زاهدی و نفر بعدی ایشان هم به طریق مقتضی عذرخواهی شود». بیانیه حضوررئیسی در بیانیه دیروز خود به سابقه کاری خود اشاره کرده و آن را این گونه توصیف کرده است: «با سابقه بیش از دو دهه تجربه مدیریتی در سطح کلان همچنین تعامل و نظارت بر ساختارهای مختلف ملی و رویارویی مستقیم با مفاسد و نواقص موجود در سازمان ها و دستگاه های مختلف اجرائی، نسبت به ریشه های مسائل کشور و گرفتاری های مردم آگاهی و اشراف یافته ام...» او همچنین در بیانیه خود لازم دیده است که به حضورش در تولیت آستان قدس هم اشاره کند و آن را به ماجرای ریاست جمهوری گره بزند: «با آنکه اکنون بیش از یک سال است ماموریت خدمت به مستضعفان و محرومان، زائران و مجاوران آستان قدس رضوی را وجهه همت خود قرار داده و این توفیق عظیم را غیرقابل قیاس با هر مقام مادی و معنوی دیگر می دانم، اما ملاحظه رنج ها و گلایه مندی های مردم و دعوت وسیع اقشار مختلف و نخبگان از این خادم خود برای حضور در عرصه انتخابات، راه هرگونه عافیت طلبی و ترجیح علایق شخصی را به روی اینجانب بسته است».اما آنچه باعث دلخوری برخی از جمله ضرغامی شده این جمله رئیسی است: «این حضور با توکل به خدا و توسل به حضرت بقیه الله الاعظم (روحی فداه) فارغ از گروه بندی های سیاسی رایج و صرفا با تاکید بر رعایت قانون، اخلاق، انصاف، صداقت با مردم و پرهیز از جنجال و سوءاستفاده از مقدسات و بیت المال در رقابت انتخاباتی خواهد بود».خبرگزاری ایلنا هم دو روز پیش نوشته بود: «شنیده ها حاکی از آن است که حجت الاسلام رئیسی، با توجه به اینکه در تحلیل های مشاوران خود، به این نتیجه رسیده است که حضور در انتخابات ریاست جمهوری با پرچم جمنا، نه تنها آرای وی را افزایش نمی دهد، بلکه امکان ریزش آرای وی را به دلیل انتساب به اصولگرایان در پی خواهد داشت، لذا به صورت مستقل پای در کارزار انتخاباتی 96 خواهد گذاشت».با این حال برخی از اصولگرایان به دفاع از رئیسی برخاسته اند. محمد مهاجری سردبیر سابق روزنامه کیهان در وبلاگ خود در خبرآنلاین نوشته است: «آقای رئیسی بیانیه داده است که وارد رقابت انتخابات ریاست جمهوری می شود. بیانیه او حرف هایی دارد که انصافا به گروه خون ما اصولگراها نمی خورد». همان جمله ای که ضرغامی را آزرده است از قضا به مذاق این روزنامه نگار اصولگرا خوش آمده است و روی همان تاکید کرده است.او نوشته است: «خداوکیلی اینها کدامش شبیه است به رفتارهای اخیر کاندیداهای ما اصولگراها که مدت هاست تصمیم گرفته اند ادب و اخلاق را ببوسند و بگذارند روی طاقچه. رئیسی همین طور می ماند. ان شاءالله تا پایان انتخابات و تا همیشه». خبرگزاری تسنیم هم هفته گذشته در یادداشتی به مزیت های رئیسی اشاره کرده و نوشته بود: «رئیسی توانایی جذب بدنه ایدئولوژیک منتقد و مخالف روحانی را دارد. بکر و مصرف نشدگی رئیسی در فضای اجتماعی و سیاسی از دیگر مزیت های اوست که اولابه وی امکان می دهد تا از ظرفیت بهتری برای تصویرسازی مناسب از خود در جامعه برخوردار باشد و ثانیا تا حد زیادی مانع تصویرسازی منفی اجتماعی رقیب از او شود. کاراکتر رئیسی و رویکرد مردمی و محرومیت نوازی او در مسئولیت کنونی اش در آستان قدس رضوی، اجازه جلب نظر در طبقات ضعیف و مستضعف اجتماعی را به او می دهد». این یادداشت نویس تسنیم به نکته دیگری هم اشاره کرده بود که دیروز با انتشار نخستین نامه اعتراضی از سوی ضرغامی مشخص شد پیش بینی اش درست نبوده است. او نوشته بود: «ظرفیت رئیسی به او اجازه می دهد شکاف های درون جمنا را ترمیم کند. بتواند شکاف جمنا با دیگران مثل پایداری و هواداران جلیلی و حتی بخشی از بدنه متعلق به احمدی نژاد را نیز ترمیم و پر کند». احتمالاباید منتظر ماند تا کم کم به جز ضرغامی صداهای اعتراضی دیگری هم از درون یا بیرون جمنا شنیده شود.
                