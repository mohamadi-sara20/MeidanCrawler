شنبه ۶ آبان ۱۳۹۶
-----------------------------------------
سرمقاله
-----------------------------------------
سوء استفاده احمدی نژاد از فضای خالی سیاست
-----------------------------------------

                    بی اعتبارترین جریان سیاسی کشور، حلقه احمدی نژاد، مشایی و بقایی، این روزها بسیار فعال اند. آنان تلاش می کنند تا فضای سیاست داخلی را که به واسطه برجسته شدن مسائل منطقه ای- جهانی تهی شده است، به دست گیرند. از آثار منفی مقابله رئیس جمهور آمریکا با توافق هسته ای، تعطیلی سیاست داخلی و اخلال در روند اصلاحات است که ضلعی از آن دولت و ضلع دیگرش اصلاح طلبان اند. بی شک مواجهه ترامپ با توافق هسته ای که دستاورد مهم دولت روحانی است، خواسته یا ناخواسته روحانی را رودرروی رئیس جمهور آمریکا قرار داده است. شاید بتوان گفت مواضع ترامپ، مواضع اکثر سیاست مداران آمریکا نیست و اتحاد و اتفاق نظری دراین باره بین آنان وجود ندارد. هرچه دولت روحانی بیش از پیش به مصاف دولت آمریکا می رود، ناگزیر است در سیاست داخلی به اقتضای شرایط جهانی و منطقه ای، عقب نشینی کند و به تبع آن اصلاح طلبان نیز به حاشیه می روند. طبیعی است در این روند اصلاحات اقتصادی، اجتماعی و سیاسی کند شده و تصمیم گیری در سیاست خارجی و مواجهه با مسائل منطقه ای و جهانی و خطرات آن، در اولویت کار دولت قرار خواهد گرفت. در این رودررویی، فضایی خالی از سیاست به وجود می آید که رقبای دولت روحانی را وسوسه می کند تا از این فضا بهترین بهره را ببرند و به خلق سیاست بپردازند؛ سیاستی هرچند پوپولیستی و مبتذل. حضور بقایی با زنبیلی در دست در روز دادگاه و اعتراض خلاف واقع احمدی نژاد درباره گذاشتن شرط برای پرداخت قیمت سهام عدالت از سوی مردم، نمونه بارز نمایش این سیاست های پوپولیستی است که منجر به پرشدن فضای سیاست خواهد شد؛ کاری که اصلاح طلبان به عنوان «روشنفکران دینی» در قبل و بعد از دوم خرداد 76 انجام دادند. آنان در فضای تهی شده از روشنفکران مستقل و به حاشیه رانده شده، با خلق سیاست قدرت را به دست گرفتند.اینک بقایی زنبیل به دست در کنار هجو مطالبات مردمی و مباحث حقوقی، به این شبهه دامن می زند که حلقه احمدی نژاد از مصونیت سیاسی و قضائی برخوردار است و این تلقی ناخواسته در اذهان مردم به اقتدار این حلقه می انجامد. از این منظر، کار بقایی کار هوشمندانه ای است که در صورت تداوم به ارتقای جایگاه سیاسی حلقه احمدی نژاد و یارانش می انجامد و دیری نمی گذرد که این ضرب المثل درباره آنان مصداق عینی پیدا می کند: «آن را که حساب پاک است، از محاسبه چه باک است». در همین زمینه، نامه احمدی نژاد و دفاعش از بقایی که در 9 بند خلاصه شده، بیش از آنکه دفاع از یار غار باشد، حمله به نهادهای حقوقی است. احمدی نژاد می داند با شرایط جدید منطقه ای و جهانی، دست او برای مغالطه و معامله بازتر است؛ کاری که اگر صورت نگیرد فردایی برایش وجود نخواهد داشت. این روزها بهترین شرایط برای او است تا نگذارد باد فراموشی، او را از یادها ببرد. بی دلیل نیست که احمدی نژاد سعی می کند از هر بهانه ای برای حضور مکررش در رسانه ها و اذهان عموم استفاده کند. دولت روحانی و اصلاح طلبان به دلیل جایگاه پوزیسیون خود، چاره ای جز تبعیت از عقل ندارند. هر کار نابخردانه ای به ضرر آنان و اصلاحات خواهد شد. دولت روحانی با دو راه متفاوت روبه رو است؛ هم باید مسائل جهانی را در اولویت قرار دهد و هم سیاست داخلی را رها نکند. در خمودگی و سرخوردگی مردم از سیاست داخلی، آینده دولت و اصلاحات از دست می رود و ازاین رو دولت روحانی ناگزیر است سیاست خارجی را به سیاست داخلی گره بزند و اهمیت آن را برای مردم تبیین کند.در این مسیر است که مردم تصویری روشن از آینده به دست خواهند آورد. یکی از وظایف مهم دولت روحانی، برخورد واقع بینانه با دشمنان جهانی و منطقه ای است. درشت نمایی بیش از حد و کوچک انگاری شعارگونه و عامدانه به ضرر دولت روحانی و اصلاح طلبان است. آنچه آینده اصلاحات را تضمین می کند، جلب مشارکت مردم برای حل بحران های جهانی و منطقه ای است. اگر این کار به هر دلیل دور از دسترس باشد، حداقل باید تصویری روشن از شرایط ایران در مواجهه با قدرت های بزرگ ارائه داد. الگوی دولت جنگ نشانگر آن است که هرقدر مردم صادقانه برای حل مسائل فراخوانده شوند، نتیجه به دست آمده از مقبولیت و مشروعیت بیشتری برخوردار است. تاریخ گواهی می دهد که قراردادهای تاریخی نافرجام و پرهزینه داخلی و خارجی، در غیاب مردم و در پس پرده به امضا رسیده است.
                