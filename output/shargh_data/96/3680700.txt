یک‌شنبه ۳ دی ۱۳۹۶
-----------------------------------------
سرمقاله
-----------------------------------------
زمین لرزه تهران و اخلاق حرفه روزنامه نگاری
-----------------------------------------

                    زلزله 5،2 ریشتری تهران، بیش از ساختمان ها و سازه های تهران، دل های تهرانی ها را لرزانده است. بعد از سال ها بحث احتمال زلزله، تهران بالاخره تکان خورد. معلوم شد که تهران هم می تواند بلرزد. خوشبختانه لرزش چهارشنبه شب تهران چنان نبود که ویرانی و تلفاتی داشته باشد؛ اما نگرانی ها را دامن زد. این لرزش ما را با این پرسش تکراری، جدی تر از همیشه مواجه کرده است که زمین لرزه احتمالی تهران چه مقیاسی خواهد داشت، چه زمانی اتفاق خواهد افتاد و چه آثار و ابعادی به جای خواهد گذاشت. در سه روزی که از لرزش تهران می گذرد، حدس و گمان های مختلف برای پاسخ به همان سوال قدیمی و تکراری رونق بیشتری یافته است. از گمانه زنی های علمی کارشناسان برجسته تا برآوردهای عامیانه ای که از ذهن بعضی مقامات یا مردم عادی در رسانه های مختلف در حال انتشار است. برخی از این گمانه ها و احتمال ها، درست یا غلط، ممکن است تصویری تباه و سیاه در پیش روی تهرانی ها باز کند. تصویری که حاصلی غیر از استیصال و عجز ندارد. احساس نگرانی تا زمانی خوب است که بتواند قدرت حرکت و دفاع ایجاد کند. نگرانی و اضطراب وقتی به اندازه ای برسد که غیر از بن بست و ناتوانی محض محصولی نداشته باشد، به عنوان اضطراب منفی، زیان بار است. در جریان اطلاعات، باید پرسید رسانه ها چگونه باید اخبار کارشناسی مربوط به بحث احتمال های وقوع زمین لرزه در تهران را مطرح کنند؟ به ویژه اینکه تمام مباحث صرفا بر «احتمال» تاکید دارند. از نظر اخلاق حرفه ای، با توجه به انعکاس اخبار احتمال وقوع زمین لرزه در تهران، باید همه احتمال ها به هر ترتیب در معرض اطلاع افکار عمومی قرار گیرد. نویسنده نمی تواند به این پرسش پاسخی بدهد؛ ولی می تواند این تردید را داشته باشد که دانستن چنین احتمالاتی کمکی به مردم عادی می کند. مردم باید زندگی روزمره خود را سپری کنند. کار، مدرسه، کاسبی و همه چیز در جریان است. واقعیت این است که گستردگی موضوع و نامعلوم بودن زمان، امکان هر واکنشی را سلب می کند؛ جز اینکه برخی اقدامات احتیاطی مانند احتیاط های شبانگاهی و زمان خواب یا آماده بودن برای گریز سریع از ساختمان یا آماده داشتن کیف و ساک کمک های اولیه، تدارک دیده شود. کسانی که باید از این احتمال ها حتما مطلع باشند، مسئولان کشوری هستند تا بتوانند تدارک لازم برای مواجهه با احتمال حادثه را فراهم آورند؛ اما مردم چه باید بکنند. با این مقدمه به نظر می رسد رسانه ها از یک سو و دولت از سوی دیگر باید در اطلاع رسانی درباره احتمال های زمین لرزه تهران، سیاست خاصی را پیش بگیرند. سیاستی که در آن، اضطراب بتواند مولد حرکت باشد؛ نه موجب سردرگمی و بن بست و استیصال. انتشار اخبار و اطلاعاتی که بیانگر احتمال وقوع زلزله در تهران باشد، باید با رعایت معیاری به نام اضطراب منفی و اضطراب مثبت، برنامه ریزی شود. وقتی خبری، مردم را در نگرانی گریزناپذیر و بن بست قرار می دهد و هیچ راه حلی ارائه نمی دهد، مفید نیست. چنین فضایی بی شک بیشتر به هرج ومرج و بی نظمی و اغتشاشات ذهنی می انجامد، بدون آنکه بتوان در برابر آن کاری کرد. این یک اضطراب منفی است؛ اما در مقابل، بی آنکه نیازی به تصریح به اخباری باشد که صرفا بیانگر احتمال های کارشناسانه است، رسانه ها می توانند به آگاه کردن مردم به شیوه های مقابله با آثار فوری زلزله بپردازند. این درواقع یک اضطراب مثبت است. رسانه درعین حال که باید اخبار و اطلاعات درست و دقیق را منتشر کند...اما در مواقع بحران خیز عمومی، اخلاق حرفه روزنامه نگاری اقتضا می کند به کمک مقابله با بخش های مختلف بحران برآید. اینک وضعیت روانی و روحی مباحث مربوط به احتمال زمین لرزه تهران، از موارد کمیابی است که همه رسانه ها را به اتخاذ روشی حرفه ای برای ترمیم و احیای وضعیت روانی مردم دعوت می کند. دولت نیز نباید از وظیفه خود غفلت کند. دولت می تواند به عنوان یک منبع مستقل خبری و با استفاده از کارشناسان خبره، اخبار معتبر و درجه اول مربوط به احتمال وقوع زلزله در تهران را پیگیری کرده و شیوه انتشار آنها را با اتخاذ روش های حرفه ای، نه سانسور، مدیریت کند. زندگی در تهران جاری است.
                