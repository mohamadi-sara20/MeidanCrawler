پنج‌شنبه ۲۶ بهمن ۱۳۹۶
-----------------------------------------
سرمقاله
-----------------------------------------
غفلت از چالش بزرگ
-----------------------------------------

                    اخیرا یکی از نشریات کثیرالانتشار از 30 نفر از اشخاص زبده کشور، متشکل از 18 نماینده مجلس، هشت نفر از مسئولان فعلی و سابق و چهار نفر از فرهیختگان درباره چالش های اصلی فراروی کشور سوال کرده است. پاسخ هایی که در روزنامه درج شده بود با اندکی تفاوت به شرح زیر قابل استخراج است:14 مورد، توجه به اقتصاد و رونق اقتصادی9 مورد اشتغال و مبارزه با بی کاریهفت مورد مشکلات معیشتی مردمشش مورد بی اعتمادی به مسئولانسه مورد فسادسه مورد ضعف مدیریتدو مورد عدالتدو مورد اشرافیتدو مورد رعایت اخلاقو نیز یک مورد به آزادی، فامیل بازی و بی تعهدی مسئولان اختصاص داشت. افراد پاسخ دهنده از نظر سیاسی از طیف های گوناگون بودند و نمی توان دیدگاه سیاسی خاصی را حاکم بر پاسخ ها دانست. چنان که ملاحظه می شود سه مورد اولی که 30 پاسخ از 51 پاسخ است، مربوط به مسائل اقتصادی است. رونق اقتصادی، اشتغال و مشکلات معیشتی از یک جنس بوده و کاملا به هم مرتبط اند؛ به عبارت دیگر 60 درصد پاسخ ها حاکی از وجود و اولویت چالش اقتصادی در داخل کشور است. با نگاهی دیگر، پاسخ دهندگان مسائل فرهنگی را اصولا چالشی برای کشور نمی دانند و نیز چالش های تهدید امنیتی از خارج را از قلم انداخته اند. اگر چالش های امنیت خارجی امری بدیهی فرض شود و امر بدیهی نیازی به ذکر ندارد، نمی توان از بی اعتنایی به چالش فرهنگی کشور که به صورت های مختلف وجود دارد، عبور کرد. گویی شرایط فرهنگی کشور در وضعی است که هیچ گونه نگرانی ای از آینده فرهنگی جامعه وجود ندارد. اگر فرض شود چالش امنیت خارجی با وجود استکبار، صهیونیسم و وهابیت و دیگر معاندان امری بدیهی است و نیز چالش فرهنگی هم به دلیل بیان «من لا معادله من لا معاش له» وابسته به شرایط اقتصادی در نظر گرفته شود، به همین چالش اقتصادی می رسیم. آیا چالش دیگری در کشور وجود ندارد که 60درصد پاسخ 30 نفر از سیاستمداران و فرهیختگان کشور به چالش اقتصادی به مثابه مهم ترین چالش پیش رو اختصاص یافته است؟ علی الاصول در جوامع پیشرفته اقتصادی در حال حاضر، پیشرفت اقتصاد در بستری آماده شده از سوی دولت، به دست مردم صورت می گیرد. دولتی ترین نوع پیشرفت اقتصادی در حال حاضر کشور چین است که بستر آن را دولتی کمونیستی فراهم کرده اما موسسات گوناگون خصوصی و گروه ها و افراد تولیدی کوچک، فعالان اصلی اقتصاد آن هستند.بنابراین انتظار می رود در کشور ما بسترهای مناسب اقتصادی از سوی دولت فراهم شود و با بهبود شرایط کسب وکار شرکت ها و گروه های خصوصی به ارتقای اقتصاد کشور بپردازند.اگر بستر تجارت خارجی فراهم شده و محیط کسب وکار آماده، خدمات بانکی منطقی، انتقال دانش فنی برای بهبود تولید ممکن شود و فعالان بخش خصوصی و کارآفرینان با شور و شوق در عالم تصور، به کار، تولید، بازرگانی و صادرات بپردازند، با روند فعلی شرایط کشور این اقدامات در کدام شرایط زیستی کشور اتفاق می افتد؟ پیش بینی می شود در 10 سال آینده 10 تا 15 میلیون نفر از روستاها به سمت شهرهای کوچک و سپس شهرهای بزرگ و نهایتا کلان شهرها مهاجرت کرده و در حاشیه شهرها سکونت کنند. در این حالت با فرض آنکه در عالم تصور، اقتصاد به شرح آنچه در سطور بالا گفته شد به رونق رسیده باشد، تصویری از وضع کشور را می توان طرح کرد.1- شهرهای بزرگ کشور پرازدحام تر شده و حاشیه نشینی بسیار بیشتر خواهد بود.2- بسیاری از روستاها از سکنه خالی شده و جمعیت آن برای معاش به شهرها روی می آورند. از جمعیت 10 تا 15 میلیون مهاجر رقمی حدود چهار میلیون راهی تهران خواهند شد.3- گستره تولید کشاورزی بسیار محدود خواهد شد؛ یعنی به دلیل شورشدن آب و نبود آن، کشاورزی در مناطق وابسته به آب چاه و حتی رودخانه ها و سدها نابود خواهد شد.4- تولیدات کشاورزی به نسبت پایین خواهد آمد و واردات مواد غذایی افزایش می یابد.5- بسیاری از شهرها دچار کمبود آب خواهند شد و احیانا جیره بندی هم مشکل را حل نخواهد کرد.6- مردم بخش های مختلف کشور برای دستیابی به آب تلاش کرده و اختلافات بالقوه آماده بالفعل شدن خواهد شد.7- تولید برق آبی به نزدیک صفر خواهد رسید.8- با خشک شدن دریاچه ارومیه اراضی کشاورزی استان های آذربایجان، زنجان و قزوین نمکی و غیرقابل کشت خواهد شد.9- در 10 سال آینده موضوع مهاجرت از ایران افزایش یافته و همراه با آن فرار سرمایه (تبدیل ریال داخلی به ارز برای خارج کردن از کشور) افزایش می یابد و طبعا با توجه به افزایش مصرف نفت در داخل، صادرات آن کاهش یافته و ارز در دسترس دولت کمتر شده و نرخ ارز افزایش می یابد.با وجود چهره فوق، آیا امکان تامین آب صنعت، رونق صنعت، تولید و نیز رونق گردشگری در این محیط خاکستری وجود دارد.فرهیختگان و مسئولان که چالش آینده کشور را در موضوع اقتصاد خلاصه دیده اند، آیا نمی اندیشند که اقتصاد به شرایط طبیعی و زیربنایی کشور وابسته است؟ حتی یک نفر از 30 شخصیت سوال شونده، چالش کشور را در شرایط طبیعی و زیست محیطی ندانسته و واقعا جای سوال است که اینان که نوعا تصمیم گیران کشور هستند، آیا در فضای کشورمان قرار ندارند؟ به ویژه آنکه 18نفر از 30 نفر مورد پرسش، نماینده مردم در مجلس هستند که برای آینده کشور تصمیم گیری می کنند. آیا اینان نمی دانند در سرزمین سترون آلوده خالی شده از منابع طبیعی هیچ اقتصادی شکل نمی گیرد و امید و اعتماد مردم به شدت کاهش می یابد و این امر به نارضایتی، ناآرامی و حوادث مهارناپذیری تبدیل می شود؟حقیقت آن است که مسئولان ما غافل اند یا خود را به تغافل می زنند و بعضا می گویند با این سخنان مردم ناامید می شوند. برعکس امروزه بخشی از مردم امید به آینده را از دست داده اند و برخی مسئولان سر خود را زیر برف کرده و امیدواری می دهند. تردیدی نیست می توان آینده پرامیدی را برای نسل آینده ترسیم کرد؛ مشروط بر آنکه مسائل اصلی و واقعی را برای مردم بازگو کنیم و از آنان استمداد طلبید. اتفاقا رئیس مجلس در جلسه 17 بهمن سال جاری، در موضوع اصلاح بودجه یادآوری کرده است که این بودجه نسبت به 10 ابرچالش کشور بی تفاوت است و خواستار آن شد که حداقل پنج ابرچالش از 10 مورد یادشده را که شامل چالش های یارانه، بحران آب (بخوانید فقدان آب)، کوچک شدن دولت، افزایش صادرات و کاهش واردات است، در بودجه دیده شود. با تقدیر از این سخنان باید تاکید کرد بحران آب قابل مقایسه با چهار ابرچالش دیگر نیست. با بقیه موارد می توان کج دارومریز روزگار گذراند اما بحران فقدان آب، منهدم کننده و زیر و زبرکننده کشاورزی، حیات و امنیت کشور است. اگر چشم بینا داشته باشیم، بسیاری از مردم به خارج مهاجرت کرده و با فروش اموال خود به بازار ارز مراجعه می کنند و با تبدیل آن سرمایه خود را به خارج می برند. کسی هم می گفت «کار درست نمی شود و باید مهاجرت کرد» گفتم «خیر باید ایستاد و روندها را اصلاح کرد».
                