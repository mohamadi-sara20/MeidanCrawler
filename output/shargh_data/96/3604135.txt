شنبه ۱۴ مرداد ۱۳۹۶
-----------------------------------------
یادداشت
-----------------------------------------
آغاز تنش زدایی تهران - ریاض؟
-----------------------------------------

                    دیدار سرپایی دکتر ظریف و عادل الجبیر در حاشیه اجلاس وزیران خارجی کشورهای اسلامی، فارغ از حواشی تشریفاتی آن، رویدادی است که باید آن را به فال نیک گرفت و از آن استقبال کرد. تحول دیگر علاوه بر این رویداد، در روزهای اخیر حضور معاون وزیر حج پادشاهی سعودی در فرودگاه جده و استقبال از اولین گروه حجاج ایرانی است که پس از غیبت سال قبل، با ابتکار مثبت مسئولان کشور و پس از مذاکره فشرده مقامات ایران و عربستان، عازم بیت الله الحرام شدند. تردیدی نیست که این تحول پس از آن ایجاد شد که دست اندرکاران سازمان حج و زیارت و وزارت خارجه کشورمان از امنیت و رعایت شئونات حجاج ایرانی در خلال مذاکرات با مقامات مسئول سعودی به اطمینان های لازم دست یافته اند. تنش در روابط دو کشور همسایه و تاثیر گذار جهان اسلام به نفع هیچ یک از این دو کشور و همچنین منطقه نیست و از این منظر از هر تحولی در راستای کاهش تشنج و حل معضلات انباشته تهران و ریاض باید استقبال کرد. درهمین راستا دیدار کوتاه و سرپایی وزیران خارجه دو کشور آغازی میمون پس از چند سال پرتشنج در روابط دو کشور محسوب می شود.ایران و عربستان در 38 سال گذشته دوران پرفرازونشیبی را پشت سر گذاشته اند. از یاد نبرده ایم که در دوران هشت ساله جنگ تحمیلی، ریاض در کنار صدام قرار داشت و از اهدای هیچ کمکی به رژیم بعث فروگذار نکرد. رویکرد منطقی و مبتنی بر عقلانیت مرحوم هاشمی رفسنجانی در اجلاس سران کشورهای اسلامی در سنگال و متعاقب آن در پاکستان، صفحه جدیدی را در افق روابط دو کشور گشود. هاشمی با نگاه تیزبین سیاسی خود به خوبی این نکته را درک کرده بود که با وجود سیاست های حکام سعودی در خلال جنگ تحمیلی، ضروری است این صفحه از تاریخ دو کشور ورق بخورد و فاز و فضای جدیدی ایجاد شود. سیدمحمد خاتمی راهی را که هاشمی آغاز کرده بود با گامی استوار پی گرفت و روابط تهران و ریاض را به اوج رساند. امضای موافقت نامه امنیتی بین دو کشور، بالاترین حد اطمینان در روابط دو کشور، حاصل تلاش های مجدانه دولت اصلاحات بود. سوگمندانه این روند با روی کارآمدن دولت نهم و دامن زدن به رویکرد ماجراجویانه در عرصه مناسبات خارجی کشور متوقف شد. شعارهای بی محتوا و بلکه تحریک کننده رئیس دولت نهم آنچنان فضای روابط تهران و ریاض را ملتهب کرده بود که منجر به ابتکار رهبری در اعزام دکتر ولایتی برای اطمینان در عدم تغییر رویکرد ایران به عربستان شد. تحولات جهان عرب موسوم به بهار عربی و سرنگونی رژیم های هم پیمان عربستان (تونس و مصر) نقطه آغاز واگرایی تهران و ریاض و به ویژه تسری این روند به بحرین و سوریه، دامنه اختلافات دو کشور را افزایش داد. بحران یمن نقطه اوج اختلافات تهران و ریاض بود.ورود قدرتمندانه ایران به مذاکرات هسته ای و تغییر رویکردهای ایران در این بحران پس از روی کارآمدن روحانی که منجر به شکستن اجماع جهانی علیه کشورمان، خروج از انزوا و پیروزی عزتمندانه ایران در پایان دادن به تحریم های فلج کننده شد و ناکامی عربستان در منطقه ای که به طور سنتی عرصه رقابت تهران و ریاض است، عربستان را به رویکردی ناصواب در مقابل همسایه شمالی خود که در سایه مذاکرات هسته ای و توافق برجام به عرصه جهانی بازگشت و حضور قدرتمندانه خود را در منطقه تثبیت کرد، سوق داد. این رویکرد با فوت ملک عبدالله و روی کارآمدن سلمان و فرزند جوانش محمد که گفته می شود عنصر اصلی ورود عربستان به باتلاق یمن است، شدت گرفت و در ماجرای شیخ نمر و اشغال کنسولگری عربستان در مشهد و آتش زدن سفارت این کشور در تهران به اوج خود رسید و قطع روابط دیپلماتیک دو کشور را در پی داشت. اینک پس از این فرازونشیب هایی که به طور کاملا اجمالی بدان اشاره شد، وزیران خارجه دو کشور در اقدامی کاملا مغایر با روند چند سال اخیر، در حاشیه اجلاس اسلامبول با یکدیگر دیدار و بنا بر برخی اقوال، مصافحه کرده اند. همچنان که گفته شد، فارغ از اینکه ابتکار این اقدام با کدام طرف بوده، باید به این نکته اذعان کرد که چنین اتفاقاتی را در عرصه دیپلماسی نمی توان رویدادی «تصادفی» نامید. از یاد نبرده ایم که بیل کلینتون در جریان سفر سیدمحمد خاتمی به نیویورک تلاش کرد با رئیس جمهور ایران گفت وگویی در حد «خوش و بش» داشته باشد که به دلایلی که ذکر آن از حوصله این مقال خارج است، امکان پذیر نشد تا اینکه این تابو در سفر روحانی با ابتکار باراک اوباما در گفت وگوی تلفنی روحانی و اوباما شکسته شد. بدون ورود به گمانه زنی های پشت پرده که حداقل نگارنده این سطور از آن بی اطلاع است، تمایلی نیرومند در ایران و عربستان برای عبور از این مرحله و واردشدن به فضایی جدید بین دو کشور در حال شکل گیری است. تهران و ریاض به نیکی می دانند استمرار روند گذشته به نفع هیچ یک از دو کشور نیست.عربستان تلاش می کند به طور آبرومندانه ای از باتلاق یمن خارج شود و می داند تهران می تواند نقش موثری در حل این بحران داشته باشد. ایران نیز پس از کسب موفقیت های سیاسی در عراق، لبنان و اینک در سوریه باید در فکر تبدیل این موفقیت های نظامی به دستاوردهای پایدار سیاسی و اقتدار منطقه ای باشد.بارها و از خلال مطالب متعدد در جراید بر این نکته تاکید کرده ام که ایران نیازمند کلیدزدن برجام منطقه ای است و در همین راستا یمن نقطه آغاز و کلیدی حل وفصل بحران روابط ایران و عربستان در قالب منطق «برد – برد» است.
                