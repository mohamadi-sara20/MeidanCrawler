پنج‌شنبه ۱۹ مرداد ۱۳۹۶
-----------------------------------------
حرف اول
-----------------------------------------
در فقدان پرسشگری
-----------------------------------------

                    در نگاره ای از مینیاتورهای شاهنامه بایسنقری، هنرمند نقاش در دو سوی پرده دو گروه از انسان ها را به تصویر کشیده است و با خط خوش در گوشه تصویر نوشته شده «تورانیان از میان درختان، ایرانیان را می نگرند» یا عبارتی نزدیک به این مضمون...؛ صحنه طوری به تصویر در آمده است که ایرانیان در همان نزدیکی متوجه دیده شدن خود از روی کنجکاوی (نه دیده بانی) از سوی تورانیان (دشمن) هستند، اما چون همه چیز از روی کنجکاوی است و نشانه ای از عداوت در صحنه پردازی هنرمندانه این مینیاتور به چشم نمی خورد، ایرانیان هوشمندانه بر اسب هایشان خرامان می گذرند. پس از مشاهده این مینیاتور (سلفی) به یادماندنی، تا مدت ها فکر می کردم نقاش عهد بایسنقر عجب مضمونی را برای پرده اش برگزیده! گمان نمی رود در آن عهد کسی هنرمند نقاش را به خاطر سلفی مینیاتوری اش از ایرانیان در جوار تورانیان، عتاب و خطاب و لعن و نفرین کرده باشد. به عنوان یک شهروند و در یک روز کاملا تعطیل، ساعت ها مقابل تلویزیون به ورود سران ممالک مختلف به مهرآباد، به آرایه های زیبای صنایع دستی در گوشه و کنار و در همه جاهایی که میهمانان مستقر می شدند، به پیام انقلابی و درخشان «تعامل گسترده با دنیا»، به کلمات روسای قوا، به نطق رئیس جمهور و درنهایت به بروز یک لحظه که اجر همه نظم به یادماندنی مراسم تحلیف را در چشم همگان به استهزایی تبدیل کرد که طعم تلخ آن در فقدان عقل سلیم، تا مدتی در کام می ماند، نگریستم. یک سلفی بی منظور و بی غرض، چیزی در حد اصطلاحا یک اتفاق «فان» و لحظه ای گذرنده که باید در میان این حضور درخشان بین المللی حتی دیده هم نمی شد، یا اگر دیده می شد با تبسمی از سر عقل از کنارش می گذشتند. بنابراین، «آغازکنندگان» این هجمه طوری هجوم را تدارک دیدند که «دنبال کنندگان» آنها تصور کنند اگر از قافله عقب بیفتند، خود نیز در زمره سلفی گیرندگان و بالطبع خائن به مملکت محسوب می شوند. مناقشه بر سر حس مشترک ضدامپریالیستی همه ما، وقتی به چنین سطح نازلی کاهش پیدا می کند، تا برای فقط یک عکس، این چنین ماجرا را سیاه و سفید و با بازتاب برق دوربین، از دست رفته یا در معرض از دست رفتن می پندارند، پرسیدنی است......ورود به این جنجال به قیمت نادیده شدن یک مراسم بین المللی درخشان، در همان عمارتی که چندی پیش مورد هجوم تروریست ها قرار گرفته بود، تا چه میزان به حس مشترک ضدامپریالیستی ما کمک می کند؟ آیا در این نزاع رسانه ای، همه اهمیت مراسم تحلیف به سود یک همهمه گذرا مصادره نشد؟ ای کاش، اینان به جای هیاهو، در مقام پرسشگر وارد می شدند، نه نفرت پراکن هیستریک و تهمت زن ناموجه.
                