یک‌شنبه ۶ اسفند ۱۳۹۶
-----------------------------------------
سرمقاله
-----------------------------------------
مدارا برای همه
-----------------------------------------

                    رواداری واژه ای است که بیش از یک دهه از عمر آن در فرهنگ سیاسی- اجتماعی ایران نمی گذرد. ترجمه کلمه «Tolerance» که به تحمل و مدارا هم ترجمه شده است. این کلمه در حوزه های مختلف، معنای خود را می دهد، مثلا در صنعت میزان تغییرات مجاز قطعه را تلورانس می گویند. دانشمندان علوم اجتماعی واژه زیبای رواداری را برای آن در نظر گرفته اند؛ به این معنا که انسان ها بتوانند هم نوع خود را همان گونه که هست بپذیرند و به رسمیت بشناسند. با نگاهی به جوامع مختلف هرچه تنگ نظری ها و تعصبات فرهنگی، قومی و سیاسی بیشتر باشد، درجه رواداری کاهش می یابد و هرچه صاحبان این فرهنگ ها راحت تر با یکدیگر کنار بیایند و زندگی کنند، رواداری روند افزایشی خواهد داشت. رشد رواداری، امکان توسعه و بیان خلاقیت در کشورها را سرعت می بخشد و برعکس؛ تنگ نظری ها و ایجاد چارچوب های انحصاری، عامل کاهش سرعت رشد و ایجاد جمود خواهد شد. در کشورهای اسلامی می توان مالزی را مثال زد؛ کشوری که از رشد و توسعه بیشتری برخوردار است، درحالی که پیشینه فرهنگی آن با ایران، ترکیه و پاکستان قابل مقایسه نیست. سطح زندگی آنان یک سده قبل، بسیار پایین بود و پادشاهی فراموش شده به شمار می رفتند. اکثریت مالزی اگرچه مسلمان هستند اما موتور توسعه این کشور، اقلیت چینی تبار هستند که انواع و اقسام بنگاه های اقتصادی را دایر کرده اند و جامعه مالزی، روادار آنها و سرمایه گذاری خارجی است. در ایالات متحده صرف نظر از اینکه اختلافات سیاسی میان ایران و دولتمردان آمریکا وجود دارد، کسی منکر توسعه یافتگی منحصربه فرد آن کشور نیست. کشوری که ملغمه ای از فرهنگ ها و اقوام مختلف مهاجر است. یک چینی یا یک ایرانی با آسودگی خاطر، همه استعدادها را برای پیشرفت خود که به پیشرفت جامعه منجر می شود، به کار می گیرد. او تحمل می شود و کسی به مذهب، رنگ پوست، نژاد و ملیت او کاری ندارد. این نگرش سبب می شود آن کشور مامن و قطب جاذب استعدادهای مختلف از دنیا شود.ایران نیز در پیشینه خود قطب جاذب ملل همسایه بوده که باعث پیشرفت ما در اعصار مختلف شده است. برخی کشورها نظیر لبنان به دلیل چندقومی و فرهنگی بودن، ناچار به نوعی رواداری هستند و گاهی همین مسئله باعث تنازع، کشمکش و تشدید درگیری ها شده است. در ایران به دلیل وضعیتی تاریخی که درگیر آن بودیم، معمولا استعدادها در چارچوب فرهنگ مسلط بروز کرده و تا جایی که در خدمت مجموعه حاکم یا موازی آن بوده، توانسته رشد و پیشرفت کند اما بیش از آن تحمل نشده است. شخصیت برجسته ای مثل امیر کبیر یا دکتر محمد مصدق و بسیاری دیگر از رجال و فرهیختگان کشور به هر نسبتی که تحمل شدند، کشور گامی به جلو برداشته است. پس از پیروزی انقلاب، فرهنگ عدم تحمل و مدارا در مقاطعی شدت یافته و رواداری ها بیشتر شده است.دوران اصلاحات، دریچه ای به سمت تحمل و رواداری بیشتر بود و شعار ایران برای همه ایرانیان به این معنا بود که هرکسی که شناسنامه ایرانی دارد، با هر نوع تفکر، لباس و سبک زندگی، حق اظهارنظر و فعالیت دارد. شعار زنده باد مخالف من، شعار تبلیغاتی توخالی نیست؛ بلکه نشان می دهد واضع این شعار، در مقابل منتقدان خود نیز صبور است. همین نگرش سبب شد در دولت دوم اصلاحات، رشد و شکوفایی چشمگیر اقتصادی رخ دهد و استعدادها و امکانات بهتر در کشور به کار گرفته شود. برخی رد صلاحیت ها و اعمال سلیقه ها، درست برعکس فرهنگ رواداری عمل می کند. حتی در حوزه های تخصصی در بطن برخی نهادهای امنیتی که کار بسیار ارزشمندی دارند، می توان نگاه روادارانه به ایرانیان دو تابعیتی یا تحصیل کردگان علاقه مند به بازگشت به کشور داشت. در سال های اخیر متاسفانه این عدم روادارای به برخی یاران انقلاب نیز تعمیم یافت و زمانی که نظری خلاف نظر برخی صاحبان تریبون یا جریان خاص سیاسی ابراز کردند، مورد سرزنش و گاهی برخورد قرار گرفتند. با این حال با وجود همه این زخم های کهنه ای که بخشی از آنها باقی مانده، فضای سیاسی، رسانه ای، اجتماعی و... میزان رواداری در شرایطی که در هفته های پایانی سال 96 قرار داریم، در مقایسه با دولت های نهم و دهم بهبود یافته، هرچند هنوز راه درازی در پیش است اما شواهد نشان می دهد تا حدی روحیه ها تغییر کرده است. نامه اخیر محمود احمدی نژاد شاید فرازهای تندی داشته باشد اما به مرور نهادهایی که حساس بودند، مشاهده کردند با نگارش این نوع نامه ها، اتفاق خاصی در کشور رخ نمی دهد؛ حتی اگر مواضع امروز او درتضاد با گذشته این فرد باشد. اصلاح طلبان نیز نباید به نویسنده این نامه، طعنه گذشته را بزنند. در رفتار نیروی انتظامی در حوادث دی ماه با وجود برخی وقایع تلخ، نوعی رواداری نسبت به گذشته دیده شد و در ماجرای دراویش گنابادی اطلاعیه هایی در محکومیت خشونت از سوی سران آنها صادر شد و پلیس هم با سعه صدر، اقتدار خود را نشان داد. در شرایطی که این اقتدار تحسین برانگیز نشان داده شد، نیازی به گفتن جملاتی نظیر با آرپیجی آنها را می زنیم، وجود ندارد. رواداری اگرچه در ویترین کشور در نگاه جهانیان هم اثرات انکارنشدنی دارد اما نباید صرفا امری زینتی تلقی شود بلکه باور به آن باید در میان همگان نهادینه شود. در این میان، برخی پدیده ها نماد و علامت تلقی می شود. برای مثال برخی محدودیت هایی که به دلیل حوادث سیاسی گذشته اعمال شده، به تدریج در حال کمرنگ ترشدن است و حذف کامل آن، می تواند نمادی از اقتدار کشور و نظام حاکم و سامانه سیاسی را به تصویر بکشد و در تغییر جایگاه ایران در جهان، کاملا موثر عمل کند. اصحاب رسانه نیز امروز حس می کنند انتقادات آنان بهتر پذیرفته می شود. نگارنده بارها از سوی رسانه های مخالف تفکرمان دعوت شده و با کمال میل، حضور در آن نشست را پذیرفته ام؛ چون دعوت آنان نشان از علاقه به شنیدن سخنان دیگران دارد. اگر مسئولان کشور صلاح می دانند، می توان سال 97 را به سالی برای ایجاد فضای تحمل و مدارا بین همه ایرانیان تبدیل کرد و اجازه داد معترضان نیز به راحتی سخنان خود را بیان کنند. دولت اصلاحات نشان داد تحمل و مدارا، می تواند نتایج بهتری در همه بخش ها به همراه داشته باشد. دولتمردان دولت دوازدهم نیز می توانند در بخش دولت، حرف های تند مخالفان را تحمل کنند و در این صورت می توان همین خواسته را از رئیس و سخنگوی قوه قضائیه، مسئولان قوه مقننه، شورای نگهبان، مجلس خبرگان و... داشت.
                