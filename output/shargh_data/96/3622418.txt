دو‌شنبه ۱۳‌شهریور ۱۳۹۶
-----------------------------------------
type_unknown
-----------------------------------------
بازداشت شهردار در سایه
-----------------------------------------

                    گروه جامعه: خبری که بارها به صورت شایعه و حرف وحدیث فراوان درباره عیسی شریفی، «شهردار در سایه» 12سال گذشته تهران به گوش می رسید و مدیران مدیریت شهری قبلی علاقه ای به اعلام رسمی آن نداشتند، بالاخره حدود دو هفته پس از آخرین شایعات، از سوی سخنگوی قوه قضائیه تایید شد. محسنی اژه ای روز گذشته اعلام کرد: «اصل دستگیری عیسی شریفی درست است و اتهام ایشان مالی است، از جزئیات خبر ندارم، اگر داشتم هم از بیان آن معذور بودم». همین تایید از این مرجع رسمی کفایت می کند تا با وجود فضای تاریک و پرغباری که عیسی شریفی برای خود در این سال ها درست کرده و برایش درست کرده اند، تمام شایعاتی که تاکنون درباره این مرد نظامی و مدیر مدیران شهری وجود داشته است...عیسی شریفی، مدیر محمدباقر قالیباف بود که از روز اول همانند سایر مدیران نظامی با او به شهرداری تهران آمد و در بالاترین مسئولیت نشست و تا سال گذشته در مقام قائم مقامی شهردار و معاون امور مناطق باقی ماند. او بعد از فرهاد یعقوبی رکورددار عدم تغییر در معاونت خود بود؛ تنها مدیر 12ساله قالیباف که هیچ گاه با هیچ رسانه ای گفت وگویی حتی چنددقیقه ای نداشت و تقریبا از سال 91 به بعد (روزهای قبل از انتخابات 92) دیگر در برنامه های خبری که در سایت های رسمی شهرداری تهران هم منتشر می شد، حضوری نداشت. از سال 84 به بعد بسیاری از افتتاح های شهری و خبرهای مهم را عیسی شریفی، آن هم فقط در گفت وگو با رسانه های متعلق به شهرداری خبری می کرد، در مراسم های افتتاح حضور دائم داشت و حتی برای ارائه گزارش عملکرد شهرداری های مناطق به شورای شهر تهران، در صحن علنی شورا هم حاضر می شد، اما این حضور به شکلی کاملا محسوس از سال 92 قطع شد. از همان زمان بود که شایعاتی از عدم حضور و رهاکردن مسئولیت در شهرداری و شورا پیچید، اما کسی این موضوع را تایید نکرد.شهردار در سایه شهر تهران در حلقه مشهدی های مقیم بهشت نبود، اما به واسطه اتصالات قوی ای که با شهردار داشت، در جایگاهی که «می باید» قرار داشت. مسئولیت قائم مقامی شهردار تهران، مسئولیتی مهم است که اتفاقا در برخی از برهه های زمانی خاص؛ همانند زمان انتخابات که شهردار تهران ممکن است برای ریاست جمهوری برود و برگشت او به شهرداری آمد و نیامد دارد، بیشتر خودش را نشان می دهد. شریفی در سه دوره ای که محمدباقر قالیباف برای ریاست جمهوری خیز برداشت، هربار حدود یک ماه قائم مقام سرپرست شهرداری تهران بود. قائم مقام شهردار تهران که اولین مقام بعد از شهردار تهران است، درعین حال معاون هماهنگی و امور مناطق شهرداری تهران هم هست. شهرداری های مناطق یعنی همان مجموعه هایی که قالیباف و این معاون او همانند پازل هایی مهم، هر چندوقت یک بار یک نفره یا 16نفره جابه جایشان می کردند؛ شهرداران مناطق همان هایی هستند که قالیباف در سال های پایان دوره کاری خود اقرار کرد در نهایت نتوانسته آن طور که می خواسته آنها را کنترل و هدایت کند و در نهایت معاونت امور مناطق همان معاونتی است که معدود گزارش هایی را به شورا و رسانه ها می داد. نمونه این عدم رضایت شورا و پاسخ گویی محدود این معاونت به شورای شهر را می توان در جلسه علنی 29 دی 1388 دید.قائم مقام و معاون امور مناطق شهردار سابق تهران که می توان خود او و معاونتش را جعبه سیاه شهرداری تهران خواند، به دلایلی که هیچ گاه گفته نشد، اما شایعات می گفت «اختلاف با شهردار تهران و تیم مدیران مشهدی»، است در سال 92 مسئولیت و پست مهم خود را ترک کرد. معاونان قالیباف این موضوع را تکذیب کردند و همه چیز دوباره در سکوت فرورفت تا اینکه خردادماه امسال برخی از اعضای شورای چهارم در جلسه علنی 348 خود، با اشاره به اتمام انتخابات و نتایج آن و معلق بودن بسیاری از امور شهری در نبود معاونان شهردار تهران و برخی از مدیران، نسبت به این شرایط هشدار دادند و درعین حال موضوع غیبت قائم مقام شهردار تهران هم مطرح شد.ناصر امانی، معاون برنامه ریزی شهرداری تهران، خبر کناره گیری و استعفای عیسی شریفی را رسما اعلام کرد. او از پذیرش استعفای معاون هماهنگی و امور مناطق شهرداری تهران به دلیل بیماری فرزندش خبر داد و گفت: معاون هماهنگی و امور مناطق شهرداری تهران در سال گذشته درخواست استعفا کرده بود که این استعفا به دلیل بیماری فرزندش بود که با درخواست شهردار تهران این موضوع به بعد از انتخابات موکول شد. در همان جلسه، برخی از اعضای اصولگرا از اینکه چنین شایعاتی پشت سر معاون شهردار- که چنین مشکل خانوادگی دارد- است، گلایه کردند و این موضوع را ناشی از عدم اطلاع رسانی درست از سوی روابط عمومی شهرداری تهران دانستند.اعضای شورا چند روز بعد در جلسه ای که آن را رسانه ای هم کردند، با شریفی دیدار کردند تا خیال همه راحت باشد که او در تهران است.جدا از تعریف و تمجیدهای معمولی که اعضای شورای چهارم و مدیران شهرداری از قائم مقام استعفاداده شهردار تهران داشتند، معاون مالی و اقتصاد شهری شهرداری پایتخت، شریفی را مردی ولایت مدار، توانمند، رئوف و پرتلاش معرفی کرد.قدرت گودرزی با اشاره به بداخلاقی ها و هجمه های سیاسی اخیر اظهار کرد: شریفی اواسط اسفندماه به دلیل درمان دخترش درخواست مرخصی کرد، اما شهردار تهران از ایشان خواست این مرخصی را به تعویق بیندازد. امروز نیز با وجود اینکه دخترش در بستر بیماری است، در محل کار خود حاضر شده.ناصر امانی هم گفت: «بار اصلی فعالیت های اجرائی به عنوان قائم مقام پس از دکتر قالیباف در راهبری پروژه های کلان بر دوش آقای شریفی بوده است. پیش بینی می شد بلایی که بر سر اغلب نیروهای کارآمد می آورند و مورد تخریب و آماج قرار می دهند، روزی بر سر فردی مانند شریفی که محور اجرائی مدیریت شهری بوده است، هم آورده شود. در هیچ یک از پروژه ها و افتتاحیه های یک دهه اخیر مدیریت شهری چهره شریفی دیده نشده و رسانه ای نشده است؛ اما فضای نامطلوب رسانه ای کشور با اهداف سیاسی تصویر این مرد عمل را تخریب کرد. متاسفانه فضای سیاسی حاکم بر جامعه به گونه ای ناسالم و مسموم شده است که در حق مردان جنگ و جبهه؛ همانانی که جان شان را بر طبق اخلاص گذاشته اند، هم به راحتی بی انصافی می شود و مورد هجمه و آماج سیاسی قرار می گیرند».این گونه بود که در مراسم خداحافظی شورای چهارم که شهردار 12ساله تهران و معاونان او به جز شریفی حاضر بودند، شورای چهارم لوح تقدیری را هم برای عیسی شریفی در نظر گرفت که ناصر امانی به جای او دریافت کرد تا به دستش برساند. قائم مقام شهردار تهران که سابقه درخورتوجهی در جنگ تحمیلی دارد و نامش در میان فرماندهان وجود داشته و دارد، بیشترین حضورش در ماجرای پلاسکو بود. او در روزهای آواربرداری با ظاهری متفاوت در کنار شهردار تهران بود؛ اما در این زمان هم کمترین پوشش خبری و مصاحبه را داشت. تغییر در ظاهر شریفی به واسطه موی رنگ شده و محاسن از ته تراشیده شده که او را متفاوت و جوان تر کرده بود، در چند مراسم ازجمله در مسجدی که مراسم یادبود شهدای آتش نشان پلاسکو برگزار شد، مشهود بود.برای این معاون باسابقه که سال ها با ظاهری جدی، خشک و چهره ای که محاسن در آن نقش اصلی را دارد، این تغییر در ظاهر عجیب به نظر می آمد؛ اما آن زمان جای سوال وجود نداشت و حالا با تایید خبر اتهام مالی او، می توان برخی ربط ها را به این تغییرات نسبت داد. حالا او بازداشت شده است و باید دید در روزهای آینده از جزئیات پرونده مالی او چه چیزی منتشر می شود.
                