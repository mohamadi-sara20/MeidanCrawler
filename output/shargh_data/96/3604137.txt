شنبه ۱۴ مرداد ۱۳۹۶
-----------------------------------------
سرمقاله
-----------------------------------------
این کابینه روحانی است؟
-----------------------------------------

                    * سردبیرروحانی تمام تلاشش را می کند که به سرنوشت روسای جمهور قبلی دچار نشود؛ از این رو چرخشی نرم در سیاست ورزی اش دیده می شود؛ چرخشی که بیش ازپیش نشان می دهد این روحانی شباهت چندانی به روحانی دوره رقابت های انتخاباتی ندارد. روحانی با سخنرانی ها و موضع گیری های قبل از انتخابات 96 تقریبا همان مسیری را طی می کرد که روسای جمهور سابق برگزیده بودند. البته ناگفته پیداست که احمدی نژاد در این میان با دیگران تفاوت چشمگیری دارد؛ تمام هم وغم او این بود تا به خودش، حلقه مریدانش و مردم ثابت کند آدمی اشتباهی در زمان و شرایط اشتباهی نیست. هرچه احمدی نژاد در اثبات این امر کوشش کرد، جنبه تراژیک ماجرا بیشتر به سمت کمدی سوق پیدا کرد و کسی افشاگری هایش را جدی نگرفت. حرف های تلخ و گزنده بقایی پس از زندان هم بیش از آنکه دفاع از مردم و انتقاد از وضعیت موجود باشد، نوعی گردن کشی در برابر حامیان دیروز بود. هرچه زمان بگذرد و مردم از گفتار رئالیسم جادویی احمدی نژاد بیشتر فاصله بگیرند، او به سرنوشت تلخی که در انتظارش است نزدیک تر خواهد شد. احمدی نژاد با «منطق استراتژیک» جریان های حامی روی کار آمد و نمک خورده تا خواست نمکدان بکشند منطق استراتژیک گریبانش را گرفت و او را از مسجد و میخانه بیرون راند. تفاوت چشمگیر روحانی با حسن روحانی پیشین در همین جا آشکار می شود. او این منطق استراتژیک را به خوبی می شناسد و حتی همان موقع که انتقادات تلخ و گزنده اش را متوجه برخی جریان ها می کند، در نهان می داند که خود برخاسته از همین جریان هاست. آنچه بیش از هرچیز وابستگی روحانی را نشان خواهد داد، چینش اعضای کابینه است. پس دور از انتظار نیست کابینه ای بر سر کار بیاید که کمترین تعارض و تقابل را با این منطق استراتژیک داشته باشد. گرچه چنین ترکیبی در کابینه روحانی اجتناب ناپذیر به نظر می رسد، نباید حامیان روحانی برای دفاع از این ترکیب، دست به توجیه و دستکاری مفاهیم سیاسی بزنند؛ همان کاری که اخیرا حامیان ذی نفع در دولت دوازدهم انجام می دهند. جاانداختن «کابینه فراجناحی یا ملی»، نوعی دستکاری مفاهیم برای پس راندن همسویی با منطق استراتژیک است؛ منطقی که رئیس جمهور و کابینه اش تقابل و تعارضی با آن ندارند. دستکاری این مفاهیم بیش از آنکه به کار روحانی بیاید، توجیه گر حضور افرادی در سیاست است که بدون باور به «منطق استراتژیک» و تنها به خاطر تداوم حضورشان در قدرت دست به تئوریزه کردن کابینه فراجناحی می زنند و سودای استحاله این منطق استراتژیک را در سر دارند. البته در این میان کار برای روحانی هم چندان ساده نیست. آنچه او را ناخواسته با این منطق استراتژیک در تضاد قرار می دهد، جایگاه انتخابی اوست؛ جایگاهی که موجب شد روسای جمهور قبلی برای حفظ آن در تضادی جدی با این رویکرد قرار بگیرند. بی تردید روحانی با تمام روسای جمهور سابق حتی هاشمی رفسنجانی تفاوت دارد و بیش از هرکس می تواند این تضادها را به حداقل برساند. راهی را که هاشمی نتوانست برود شاید روحانی با احتیاط طی کند و تفاوت روحانی و هاشمی صرفا در یک نکته خلاصه می شود؛ هاشمی خود از بانیان منطق استراتژیک بود و روحانی برخاسته آن. هاشمی مرد سیاست بود، اسیر جایگاه نمادین خود نشد و بی محابا در مجادلات سیاسی وارد گود می شد و از این رو ناخواسته بین او و دیگر بانیان منطق استراتژیک خط فارقی وجود دارد. این افتراق از تاویل و تفسیر هایی نشئت می گرفت که او از منطق استراتژیک داشت.روحانی اما از این قاعده مستثنا است. او می تواند با شرکت در بازی منطق استراتژیک در آن جذب یا هضم یا با آن همسو شود. دور از انتظار نیست که در این مواجهه او گاه دست بالا را داشته باشد و موجب تغییر در این فرایند شود.دولت دوازدهم بیش از آنکه درصدد اقناع مردم و پاسخ گویی به ماشین میل آنان باشد، ماشین دولت است. ماشین دولتی که بیش از هرچیز به خودش می اندیشد. کابینه این دولت نیز، کابینه ای خواهد بود که این ماشین برای سهولت در کارهایش برگزیده است. کابینه ای که وزرایش بی شباهت به خود روحانی نیستند؛ وزرای برخاسته از منطق استراتژیک که بیشترین همسویی را با آن دارند و هرگز درصدد ساختارشکنی یا بدعت گذاری در این فرایند نیستند. این کابینه با اهداف روحانی سازگارتر است، زیرا او در دوره دوم دنبال حل مسائل اقتصادی و اجتماعی در چارچوب نهادهای رسمی و همسویی با آنان است. شاید آنچه ذهن روحانی را مشغول کرده، بازگشت به شخصیت حقیقی اش است؛ روحانی سازگار با منطق استراتژیک، با وزرایی که موجب فرسایش ماشین دولت نمی شوند، گیرم برخی از این وزرا کاریزماتیک باشند و خود را وامدار جناح هایی که دولت را برکشیده اند بدانند. ملاک روحانی، حسن روحانی است. اگر او می تواند در راس ماشین دولت قرار بگیرد و آن اندازه مشروعیت داشته باشد که با رای بالایی رئیس جمهور شود، چرا وزرایش نتوانند. آن استدلالی که پس پشت این کابینه است، ایجاد امنیت و ثبات در نظم موجود است و وزرای تازه وارد بیشتر به این کار می آیند. کابینه روحانی بیش از هرچیز بیانگر آن است که حسن روحانی قصد دارد آینده سیاسی خود را بسازد از این رو او نو به نو باید خودش را در این سیاست تثبیت کند. کارایی او و دولتش نیز از این به بعد با همین شیوه سیاست ورزی گره خورده است. روحانی ای که سیاست نورزد به چه ارزد!اینک دولت روحانی به مرحله ای رسیده که ناگزیر است با برخی واقعیت های تلخ روبه رو شود، اگرچه اصلاح طلبان همچنان از دولتش حمایت خواهند کرد و اصولگرایان معتدل نیز بیش از گذشته به او نزدیک خواهند شد، نمی توان توقع زیادی از آنان داشت. روحانی هرچه به سوی آینده گام برمی دارد، این اتحادها و ائتلاف ها شکننده تر می شود. این سوال اساسی در حال شکل گیری است که آیا روحانی آمادگی تنها ماندن را دارد یا نه؟
                