شنبه ۱۴ بهمن ۱۳۹۶
-----------------------------------------
سرمقاله
-----------------------------------------
ترجیح می دهم که نه
-----------------------------------------

                    در سکانسی از فیلم «اروپا»، ساخته فون تریه، صدای خشدار مردی بر پرده سینما و روی تصویر لئو که در اعماق رودخانه دست و پا می زند، شنیده می شود: «در آلمان سوار قطاری، قطار اینک غرق می شود و تو نیز. تا ده که بشمارم تو مرده ای، یک،... دو،... سه،...چهار...، پنج...، شش..، هفت..، هشت...، نه..، ده. وقت صبح، قطار شب در بستر رود آرام گرفته. فشار آب در واگن را گشوده و تو را پیش می راند. بالای نعش تو مردم هنوز زنده اند. اینک همراه رود خود را به دریا برسان. دریا آینه آسمان است. حسرت بیدارشدن داری تا خود را خلاص کنی از کابوس اروپا». کابوس اروپا برای لئو چیست؟ کابوسی است که همچون بختک رویش افتاده و نمی گذارد از خواب مرگ برخیزد. این کابوس، کابوس آشوبناک سیاست است. لئو نمونه بارز این گفته پاسکال است که ما برای جزم گرابودن بیش از حد نادانیم و برای شکاک بودن بیش از حد دانا. قهرمان داستان، لئو، برای بازسازی کشورش از آمریکا به آلمان بازمی گردد. آلمان بعد از جنگ جهانی دوم در هرج و مرج سیاسی و اجتماعی فرو رفته است. او در راه آهن استخدام و مسئول کوپه خواب می شود. هم زمان با این اتفاق، به کاترینا نیز دل می بازد و رابطه ای عاشقانه بین آنان شکل می گیرد. اما آنچه عشق و رویا را احاطه کرده، سیاست است. همه جریان های سیاسی سودای قدرت در سر دارند. نازی ها برای نجات خود و بازماندن در قدرت و متفقین در کار پاک سازی و سلطه کامل بر آلمان. لئو تلاش می کند در این کشاکش قدرت، جانب کسی را نگیرد؛ نازی ها همسر آینده اش را می دزدند و از او می خواهند با بمبی که کار گذاشته اند، قطار را منفجر کند. اما لئو از این کار تن می زند مگر تا زمانی که می فهمد کاترینا همدست نازی هاست و دزدیده شدنش نقشه ای سیاسی است برای حفظ قدرت و لئو نیز وسیله این کار. لئو قطار را منفجر می کند، نه برای هدفی بزرگ بلکه برای انتقام از توطئه دسیسه گران؛ انتحاری ناخواسته. او در عمق دریا و در حال مرگ، نظاره گر چهره ها و جریان های سیاسی است که در برابر چشمش رژه می روند. او در بازآفرینی خیالی این چهره ها، رویا و عشق از دست رفته اش را در سیاست به مثابه «عدم جانبداری» به نظاره می نشیند.در یادداشتی از یوسا با عنوان «نامه ای کنار جسد» زندگی رمان نویس پرویی، خوسه ماریا آرگداس، این گونه روایت می شود: «دسامبر 1969 در یکی از کلاس های دانشکده کشاورزی لامولینا در لیما خودکشی کرد. آرگداس مردی بسیار آداب دان بود. پس برای اینکه خودکشی مزاحمتی برای همکاران خودش و دانشجویان ایجاد نکند، منتظر ماند تا همه دانشکده را ترک کنند. کنار جسدش نامه ای پیدا کردند که در آن تشریفات تدفین خود را مو به مو سفارش کرده بود، اینکه مراسم در کجا برگزار شود و چه کسی در گورستان در رثایش حرف بزند... آرگداس که در ایام حیات آدمی بسیار متواضع و خجالتی بود، از نوعی مراسم تدفین سیاسی بسیار پرآب وتاب برخوردار شد. اما چند روز بعد از مرگ او نامه های دیگری که نوشته بود از اینجا و آنجا پیدا شد.این نامه ها همه در واقع جنبه های مختلف وصیت نامه او بود و خطاب به افراد مختلف نوشته شده بود... در هر کدام از این نامه ها دلایلی را برای خودکشی اش عنوان می کرد؛ دلایل سیاسی تا شخصی...». این شیوه برخورد آرگداس موجب می شود تا اگر حتی در آینده ای نه چندان دور، نامه هایی از برخی سیاست مداران داخلی به شکل وصیت نامه از سوی اطرافیانشان منتشر شود، تعجب نکنیم. اینکه این نامه ها واقعی یا جعلی باشند، قاعدتا بخشی از رخدادهای سیاسی معاصر ما را که از دیده پنهان مانده است، عیان خواهند کرد.در داستان «ترجیح می دهم که نه»، نوشته هرمان ملویل، با زندگی محرری استثنائی به نام «بارتلبی» روبه رو می شویم که هر کاری از او می خواهند، جواب «ترجیح می دهم که نه» را می شنوند؛ حتی اگر موقعیتی فراتر از آن چیزی را به او پیشنهاد دهند که در آن قرار دارد. بارتلبی و جایگاهش هیچ تناسبی با هم ندارند. او محرر دفتر اسناد رسمی است و باید گوش به فرمان و مطیع باشد. اما بارتلبی نه تنها برخلاف جایگاه خود عمل نمی کند بلکه دچار انحراف در وضعیت موجود هم می شود. مهم ترین ویژگی بارتلبی این است که همگان را متقاعد می کند کار درست را او انجام می دهد. اگرچه اطرافیانش این را بر زبان نمی آورند ولی تحمل ژست او در چنین فضایی بیانگر چیزی غیر از پذیرش نیست. دولوز در نقدی بر این داستان نوشته است: «ترجیح می دهم که نه» یک فرمول است؛ فرمول حیات در وضعیتی که نه می شود آن را تغییر و نه به آن تن داد. اگرچه این ژست، ژستی کمیک است، اما سرپیچی و امتناع درون آن خشونت نهفته در مبارزه را تداعی می کند.براساس گفته دولوز، سیاست نهفته در این سه روایت را می شود این گونه رمزگذاری کرد: روایت اول، لئو به دنبال مرکز ثقل موازنه های قدرت بین جناح های سیاسی است تا با تاکتیک «عدم جانبداری» به لحظه تصمیم برسد. او تصور می کند با عدم جانبداری در دوره آشوب و هرج ومرج آلمان می تواند از عشقش (کاترینا) و رویایش (آلمان) صیانت کند. اما جایگاه لئو این فرصت را به او نمی دهد. لئو تاکتیکی اشتباه را برمی گزیند، تاکتیک عدم جانبداری به وقت جانبداری. در روایت دوم، آرگداس خودکشی را محملی برای به چنگ آوردن رویاهایش قرار می دهد. اگرچه او خجالتی و سربه راه است، اما همواره مترصد کنشگری در عرصه سیاست بوده است. شاید نوشتن دلیلی برای این کنشگری سیاسی است که او برگزیده، اما راضی اش نمی کند. سانسور نمی گذارد به آن «ژویسانس»ی که او در پی اش است، برسد؛ ازاین رو خودکشی را برمی گزیند تا حال را به آینده بدوزد و به آیندگان تذکر بدهد که وضعیت سیاسی غالب چه بر سر آنها آورده بود. تاکتیک سیاست ورزی آرگداس، تذکر و یادآوری است. شاید بتوانیم کسانی را که بر سر عقیده شان به هر شکلی جان باخته اند، در این مجموعه قرار دهیم. در روایت سوم، سیاست ورزی «ترجیح می دهم که نه» اگر در جایگاهی فراتر قرار نگیرد، بی تردید جایگاهی ویژه را به خود اختصاص می دهد. رمز آن، «نه گفتن» به شرایط موجود است. شاید نمونه بارز این سیاست، محمد مصدق باشد. آنچه مصدق را در این سیاست ورزی در جایگاهی برتر از دیگران می نشاند، «نه» گفتن به هنگام در قدرت بودن است. بسیاری اند که حتی در بیرون از قدرت نیز توان نه گفتن به شرایط موجود را ندارند؛ یا تسلیم آن می شوند یا اگر در قدرت اند آن را توجیه می کنند. نه گفتن یا همان ترجیح می دهم که نه، رمز عبور از قدرت است. به قول آندره مالرو انتخاب های واقعی ما از دل نه گفتن بیرون می آید؛ از حذف و تن ندادن به سیاست های نادرست. این همان سیاستی است که ریاضت بسیار و رهروان اندک دارد؛ رهروانی که هیچ امتیازی را برای برگشتن از راه خویش نمی پذیرند.کتاب های استفاده شده در این یادداشت: «ترجیح می دهم که نه»، نوشته هرمان ملویل با ترجمه کاوه میرعباسی نشر نیکا و «دعوت به تماشای دوزخ» گزیده و ترجمه عبدالله کوثری، نشر فرهنگ جاوید.
                