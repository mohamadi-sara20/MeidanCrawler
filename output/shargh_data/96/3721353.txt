پنج‌شنبه ۲۴ اسفند ۱۳۹۶
-----------------------------------------
سرمقاله
-----------------------------------------
شهردار سلامت
-----------------------------------------

                    تاثیر کلان شهر تهران بر مدیریت شهری در سراسر کشور و ملی بودن جایگاه شهردار تهران بر کسی پوشیده نیست. پیشانی و نماد انتخابات 29 اردیبهشت، در شهرداری تهران تجلی می یافت. بعد از بررسی گزینه ها و برنامه های مختلف، محمدعلی نجفی، از مدیران شناخته شده و توانای کشور که سابقه وزارت های موفق و عضویت شش ساله در شورای شهر تهران را داشت، با رای قاطع شورا به این سمت برگزیده شد. دعوت به کار چهره های دانشگاهی، دارای سلامت مالی و مدیریتی، فرهیخته و خوش فکر برای در پیش گرفته شدن رویکردهای علمی، واقع بینانه و مبتنی بر شعارهای انتخاباتی اصلاح طلبان یعنی شفافیت، سلامت و اطلاع رسانی بی ملاحظه به مردم، اصلی ترین اقدامات شهردار تهران در همین مدت کوتاه است. اقداماتی که تداوم آن می تواند بهترین دوره مدیریت شهری در تهران را رقم زده و حتما منشا تحولات چشمگیری در شهرداری های سراسر کشور شود. این مسئله اهمیت نقش آفرینی اعضای شورا در مجاب کردن شهردار تهران برای ماندن در سمت خود را دوچندان می کند. بودجه عمرانی شهرداری ها معادل 70 درصد بودجه عمرانی دولت است. اصلاح هزینه کرد درآمدهای بودجه در مسیر منطبق بر قوانین کشور و تغییر رویکردها و تقویت شاخص های بهره وری در مدیریت شهری به بازگشت اعتماد مردم به مدیریت شهری انجامیده و سرمایه اجتماعی قابل توجهی را برای به حرکت درآوردن سایر محورها و چرخ های نظام اقتصادی کشور به همراه خواهد داشت. نگارنده از علل استعفای شهردار توانمند تهران بی اطلاع است. تا همین هفته گذشته در جلسات مداومی که با شهرداران مناطق برگزار می شد، نجفی با اراده ای استوار، روحیه ای مثال زدنی و امیدوار به آینده به بررسی برنامه های کوتاه و میان مدت پایتخت مشغول بود. شایعات درباره برکناری یا استعفا را با طنز منحصر به فرد خود پاسخ می داد و اشکالات و نارسایی های جدی را که به سبب رعایت نکردن قوانین و مقررات در اداره شهر به ارث رسیده بود، با تشریک مساعی و به یاری طلبیدن کارشناسان شاخص، بررسی می کرد. بدهی 52 هزار میلیاردی شهر تهران که تا امروز مکشوف شده، سه برابر بودجه شهرداری تهران است و اگر در مدیریت شهری مفهوم ورشکستگی که در شرکت های تجاری وجود دارد، قابل بیان بود حتما شهرداری تهران به عنوان سازمان مالی و اقتصادی ورشکسته، در نظر گرفته می شد. اینکه یک جریان سیاسی با رانت خاص خود، چنین میراثی برای یک پایتخت باقی بگذارد و باز هم از غیر قابل اداره بودن شهر بعد از شهردار 12 ساله خود سخن بگوید، از مسائلی است که نمی توان مشابهی برای آن در سطح جهان یافت. نجفی، انضباط، قانون گرایی، برنامه محوری و شفافیت با مردم را محور فعالیت های خود قرار داده است و این باید برای هر ایرانی، مایه مباهات باشد نه اینکه ابر و باد و مه و خورشید و فلک به دنبال زمین گیرکردن این مدیر شایسته، سلامت و توانمند که ضد رابطه و باندبازی عمل می کند، باشند. او با وجود فشارهای کم نظیر، براساس تشخیص خود مدیریت کرده و حذف این سرمایه ملی، ضرر و خسارت جبران ناپذیری برای نظام مدیریت ایران به دنبال خواهد داشت.
                