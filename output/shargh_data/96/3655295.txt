چهار‌شنبه ۱۰ آبان ۱۳۹۶
-----------------------------------------
سرمقاله
-----------------------------------------
هیولای درون*
-----------------------------------------

                    در چند ماه اخیر، خبرهایی هراس آور یکی پس از دیگری بهت همگان را برانگیخت. نمونه هایی از باورنکردنی ترین گونه های کودک آزاری؛ تجاوز جنسی به خردسالان در نخستین سال های زندگانی، آن هم اغلب به دست اعضای خانواده شان. در این میان سرعت در تشکیل محاکم و مجازات مجرمان و به تماشا نشستن مردم، بیشتر از آنکه بتواند امیدی برای التیامی حقیقی بر درد و زخم خانواده ها و کالبد جامعه باشد، گویای کوششی بوده است برای گریز به پیش؛ اینکه تصور کنیم بردارآویختن و چشم انداختن بر جسد آویزان هیولا، می تواند به معنای آن باشد که شرارت و بی رحمی او و لحظات هولناک درد و رنج کودکان معصوم و سایه سیاه کابوس و رنجی که تا آخرین روزهای حیات بر سر بازماندگان سنگینی خواهد کرد، با مرگ هیولا جبران خواهند شد یا اینکه دست کم ضمانتی بر تکرارنشدن چنین جرائمی خواهند بود. اما متاسفانه چنین نیست و چنین نمی تواند باشد. فراتر از جنون جنایت، فراتر از عمق شرارت و فساد و فروپاشی اخلاقی فردی و روانی که این جنایت ها را شاید بتوان به کمک آنها تحلیل کرد، صرف وقوع این بی رحمی ها، اگر نخواهیم خود را با خلسه صحنه اعدام، فریب دهیم، اگر نخواهیم ساده لوحانه تصور کنیم که طناب دار، مانعی خواهد بود بر سر راه جنایات بعدی و تاثیری جز فرو نشاندن موقت درد بی پایان خانواده قربانیان و وجدان آسیب خورده جامعه، خواهد داشت؛ اگر نخواهیم دل به این باورهای ساده خوش کنیم، باید جسارت نگریستن رودررو، چشم درچشم با هیولایی بسیار هراسناک تر از هیولای جنایت کار را داشته باشیم؛ هیولای درون وجود تک تک ما. همچنین ناتوانی مان در مدیریت جامعه ای پیوسته پیچیده تر با نیازها و مشکلاتی پیوسته گسترده تر و ژرف تر؛ هیولای انفعال ما در برابر فرورفتن آراممان در بی اخلاقی و در بی تفاوتی؛ در برابر بی پاسخ گذاشتن فریادهای کمک گروه های بزرگی از نیازها. سال هاست می دانیم خشونت خانوادگی، علیه زنان و کودکان، درون خانه و خیابان، به دست والدین یا نزدیک ترین بستگان، بی اخلاقی و بی آبرویی، وقاحت زبانی و رفتاری حتی در ساده ترین حرکات اجتماعی در پهنه ما ریشه دوانده است. درهمین حال، سال هاست بسیاری از حادترین این گونه خشونت ها، از چشم ها پنهان می مانند؛ مبادا در اندیشه ها توفانی به پا شود و تشویش به دل ها بیفتد. سال هاست گمان ما آن است که اگر درباره دردهای جامعه خویش پشت درهای بسته سخن بگوییم، بحث کنیم و تصمیم بگیریم، اگر چاره کار را در تشدید و سخت گیری در روابط میان جنسیت ها بجوییم، اگر شب و روز خود را به نصیحت بگذرانیم و همه را به صبوری فرابخوانیم، اگر «شر» را فراموش کنیم یا آن را در هیولاهایی مانند این جانیان، یعنی در حاملان کوتاه مدت و اغلب ناآگاه و درمانده و فروغلطیده به ورطه جنون، اعتیاد و بی اخلاقی های بیمارگونه، خلاصه کنیم...چرا باید همه نفرت و تلخکامی به حق خود را از این شرارت ها بر سر آنها بکوبیم و به ویژه برای این سرکوفت شاهدان بسیاری را هم جمع کنیم تا درس عبرتی شود و مانعی برای تکرار جنایات، راه به جایی خواهیم برد. اما جنایات کاهش نیافته و تشدید شده اند و حتی بدتر، متاسفانه باید بگوییم ناچاریم در انتظار وقوع حوادثی هولناک تر که بسیار زودتر و با شمار و بی رحمی بزرگ تری از راه خواهند رسید، بمانیم. حال پرسش این است؛ آیا باید به این روند به مثابه روندی ناگزیر تن داد؟ پاسخ نگارنده منفی است اما درصورتی که راه درست را انتخاب کنیم، می شود.زمانی که جسارت داشته باشیم زخم را بشکافیم، مستقیم بر چرک ها بنگریم و با وجود همه دردها، آن را از کالبد جامعه بیرون بکشیم؛ زمانی که جسارت داشته باشیم و اشتباهات خود را بپذیریم؛ زمانی که درک کنیم در جهان جدید، جای بحث درباره مشکلات جامعه، نه پشت پرده، بلکه در بازترین فضاهای دموکراتیک است؛ زمانی که اندکی با فروتنی نظر متخصصان و کارشناسان تربیتی و روان شناسان را بپذیریم و آموزش های جنسی لازم را به زنان، کودکان و افراد ضعیف و آسیب پذیر برای دفاع از خود بدهیم؛ که کمک خود را به خانواده های از هم پاشیده یا قربانی اعتیاد افزایش داده و نظر کارشناسان اجتماعی را نیز پذیرا باشیم: اینکه گسل های پیوسته بزرگ تری جامعه ما را تهدید می کنند؛ اینکه نمی توان در جامعه ای مدرن، چنان جنسیت ها را از یکدیگر تفکیک کرد که هرگز فرصتی برای آشنایی و تصمیم گیری برای پی ریختن یک زندگی زناشویی سالم و پایدار نداشته باشند؛یا از ترس هزینه های امروز، تن به ازدواج، جز ازدواجی دیرهنگام ندهند یا برعکس تن به ازدواج های زودرس و بدون آشنایی بدهند و مسیر را بر افزایش نرخ بالای طلاق هموار کنند و دروازه ها را بر همه آسیب های اجتماعی بگشایند. زمان آن رسیده که درک کنیم نمی توان تمام یا اکثر سوپاپ های اطمینان را در جامعه بست و انتظار داشت که با انفجار خشونت و فروپاشی های اخلاقی روبه رو نشد.بررسی این جنایات به روشنی داده هایی را نشان می دهند که هر روز به چشم عریان نیز می توان دید؛ اعتیاد، فقر، طلاق، شکل نگرفتن خانواده، وحشت از آینده و در نهایت فراهم آوردن همه شرایط انفجار نابسامانی ها.فضای دموکراتیک، اقتصاد سالم و عادلانه، برداشتن فشار از زندگی خصوصی افراد، ایجاد فضاهای تعامل بین جنسیتی سالم در محیط اجتماعی، امیدوار کردن جوانان به زندگی آینده با بالابردن رفاه در جامعه... اینها راه های احتمالی آن هستند که ما را از زایش هیولاهای جدید - که نباید درختانی باشند که جنگل را از چشم مان پنهان کنند - مصون می دارند. * تیتر برگرفته از فیلمی ساخته خسرو سینایی است.
                