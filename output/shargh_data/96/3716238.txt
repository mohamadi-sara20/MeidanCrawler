سه‌شنبه ۱۵ اسفند ۱۳۹۶
-----------------------------------------
یادداشت
-----------------------------------------
ظهور و سقوط مرتضوی
-----------------------------------------

                    مردم عادی نخستین بار در صفحه تلویزیون با چهره جوانی با لهجه یزدی آشنا شدند که اهالی مطبوعات و رسانه ها را به محاکمه می نشست. روزهای اول لهجه دلچسب یزدی بیشتر جاذبه داشت تا عملکرد قاضی جوانی که بر بلندای میز دادگاه علنی مطبوعات حکمفرمایی می کرد. هنوز چند جلسه از محاکمات این جوان تازه به منصب رسیده در عرصه قضاوت نگذشته بود که عملکرد او در جامعه حقوقی و سپس محافل خانوادگی مورد نقد قرار گرفت. او تصمیم گیر آنچه می خواست بود؛ حتی اگر قانونی در آن زمینه وجود نداشت. او به روش های مختلف مبدع عدم پذیرش وکلا در پرونده ها قبل از تصویب تبصره ذیل ماده 48 قانون آیین دادرسی کیفری بود. برای نمونه این طور وانمود می کرد که این وکیل خود پرونده دارد و در مواردی اصلا اجازه خواندن پرونده به وکیل یا اجازه ملاقات با موکل و تنظیم وکالت نامه را درباره موکلان زندانی نمی داد. حذف دادسرا از وقایعی بود که مشاوران آیت الله یزدی او را وادار به این کار کردند و تشکیل دادگاه های عمومی و انقلاب بستر پرونده سازی ها را برای مرتضوی فراهم کرد. او هم قاضی شد، هم بازجو، هم دادستان و هم مهم تر از همه شاکی! کشوی میز مرتضوی پر بود از تک نویسی هایی که از این و آن علیه دیگران گرفته بود. بهار مطبوعات در دوره دولت اصلاحات را مرتضوی، به خزان تبدیل کرد. مجموعه ای تشکیل داد که مشغول بولتن نویسی بودند؛ بولتن هایی که جای شکایت و کیفرخواست را می گرفت، فراموش نمی کنم. در طبقه سوم یا چهارم مجتمع صدر در خیابان میرعماد، اتاقی را به چند نفر پرسنلی که بولتن ساز روزنامه ها بودند، اختصاص داده بود و خط به خط روزنامه ها را خوانده و مطالب مورد نظر آقای مرتضوی را دسته بندی می کردند. دفاع و پاسخ برای او معنا و مفهومی نداشت. اگر نبود حضور مرحوم حبیب الله عسگراولادی که شیخ اعضای هیئت منصفه بود، برخوردهای آقای مرتضوی تند و تندتر می شد. قاضی جوان در حین قضاوت چشم به آینده داشت و فوق لیسانس و دکترای خود را هم اخذ کرد. معلوم نیست با آن همه مشغله وقت و فرصت حضور در کلاس درس را داشت؟ مدعی بود در روزهای منتهی به حوادث کهریزک در سال 88 که باعث محکومیت دوساله او شد، مشغول دفاع از رساله دکترای خود بود؛ ادعایی که با شغل حساس دادستانی تهران در اوج حوادث تهران به واقعیت نزدیک نبود. به عنوان یک مدرس دانشگاه، علاقه مند هستم بدانم استادان راهنمای پایان نامه فوق لیسانس و رساله دکترای او چه کسانی بودند که با اغماض به عملکرد علمی او نگاه کردند و اجازه دفاع به او دادند. از بدایع و بدعت های مرتضوی سوءاستفاده از قوانین بود. یکی از قوانین مورد سوءاستفاده، قانون اقدامات تامینی مصوب 12 اردیبهشت 1339 است. برابر ماده یک این قانون – اقدامات تامینی عبارت اند از تدابیری که دادگاه برای جلوگیری از تکرار جرم (جنحه و جنایت) درباره مجرمین خطرناک اتخاذ می کند. مجرمین خطرناک کسانی هستند که سوابق و خصوصیات روحی و اخلاقی آنان و کیفیت ارتکاب جرم ارتکابی آنان را در مظان ارتکاب جرم در آینده قرار می دهد. صدور حکم اقدامات تامینی از طرف دادگاه وقتی جایز است که کسی مرتکب جرم شده باشد. قانون گذار دایره شمول این قانون را در ماده یک ناظر به مجرمین خطرناک دانسته که برای جلوگیری از تکرار جرم آنان اقداماتی را لحاظ کرده است. تسری این قانون به اهالی مطبوعات از وقایع عجیب دوره تصدی مرتضوی بر دادگاه مطبوعات است که اهالی مطبوعات را در ردیف مجرمین خطرناک که به تکرار جرم عادت کرده اند، قلمداد کرد. مهم تر اینکه تحریریه روزنامه ها را مشمول مواد 12 و 13 قانون اقدامات تربیتی قرار داد که بتواند با تکیه بر این قانون، دفتر روزنامه را مهر و موم کند.اقدامات مورد نظر در مواد 12 و 13 به شرح زیر است: ماده 12- اقدامات تامینی مالی و سایر اقدامات تامینی عبارت اند از: ضبط اشیاء خطرناک/ ضمانت احتیاطی / بستن موسسه (محملی که آقای مرتضوی با آن دفتر روزنامه ها را مهر و موم کرد).محرومیت از حق ابوت و قیمومت و نظارتانتشار حکمماده 13-اشیائی که آلت ارتکاب جرمی بوده و یا اینکه در نتیجه جرم حاصل شده باشد در صورتی که وجود آنها موجب تشویش اذهان و یا مخل نظم عمومی یا آسایش مردم شده باشد برحسب تقاضای دادستان و حکم دادگاه جنحه دستور ضبط آنها صادر می شود ولو آنکه هیچ کس را نتوان تعقیب یا محکوم نمود دادگاه حق دارد دستور دهد اشیاء ضبط شده را از دسترس عموم خارج کرده و یا آنها را نابود نمایند.وقتی برای نخستین بار در پرونده محاکماتی آقای شمس الواعظین که بعد از بازداشت آقای شمس، دستور مهر و موم دفتر روزنامه را داد، با بهت و حیرت با این استدلال روبه رو شدم که مستند به ماده 12 و 13 قانون اقدامات تامینی و تربیتی اجازه مهر و موم دفتر روزنامه را دارد، استدلال نگارنده و دیگر وکلای آقای شمس الواعظین خطاب به مرتضوی این بود که شما صدر ماده را بخوان و به مشروح مذاکرات تصویب این قانون در سال 1339 نگاه کن؛ این قانون با صراحت مربوط است به مجرمین خطرناکی که بعد از مجازات های اولیه مجددا با تکرار جرم موجبات تعقیب خود را فراهم می آورند. استناد به این قانون، آن هم برای اهالی مطبوعات توهین به این قشر فرهیخته است. به صراحت ماده 5 قانون را برای آقای مرتضوی شرح دادم که مقرر می دارد: «هرگاه کسی به علت ارتکاب جنایت یا جنحه عمدی که به موجب قانون حبس برای آن پیش بینی شده است، دو مرتبه یا بیشتر محکوم به حبس بیش از دو ماه شده و بعد از اجرای مجازات مرتکب جرمی شود که مستلزم مجازات حبس است و از این رو دادگاه تشخیص دهد که مشارالیه دارای حالت خطرناک بوده و تمایل به ارتکاب جرم داشته و یا از راه قوادی و یا فحشا و یا نظایر آن امرار معاش می نماید مجرم به عادت محسوب و دادگاه می تواند حکم نگاهداری او را در تبعیدگاه برای مدت نامعینی صادر کند».اجازه قرائت ماده قانونی را نمی داد و مدعی بود تنها به استناد ماده 12 که مجوز بستن موسسات را داده دفتر روزنامه را مهروموم می کند. این خطرناک ترین سوء استفاده از قانونی بود که برای دایرکنندگان مراکز فساد و فحشا و مجرمان به عادت و خطرناک تصویب شده بود و آقای مرتضوی آن را به اهالی رسانه و مطبوعات تسری داد. یکی دیگر از سوء استفاده های آقای مرتضوی از قانون این بود که قبل از اصلاحیه قانون مطبوعات -قانونی که تهیه کننده آن شخص خودش بود و تنها مدیرمسئول را در حمایت قانون مطبوعات با حضور هیئت منصفه می داند- عملا اهالی مطبوعات را مشمول قانون مطبوعات نمی دانست. محاکمه آقای شمس الواعظین سردبیر روزنامه های جامعه، طوس و عصرآزادگان جزء اولین محاکماتی بود که با تفسیر آقای مرتضوی از قانون مطبوعات و اینکه تنها مدیرمسئول است که باید با حضور هیئت منصفه محاکمه شود، انجام شد. سال های حضور آقای مرتضوی در شعبه 1410 دادگاه مطبوعات قصه پرغصه ای است که اکثر فعالان سیاسی و مطبوعاتی در آن سال ها به یاد دارند. نگارنده وکالت ده ها پرونده را در شعبه 1410 به ریاست مرتضوی برعهده داشتم و سرانجام توسط وی با پرونده سازی از نوع دیگر روانه زندان شدم. جالب است اتهام من اخذ حق الوکاله زیاد در پرونده یکی از موکلانم بود که هیچ ارتباطی به دادگاه کارکنان دولت و اصولا دادگستری نداشت. به فرض که حق الوکاله مازاد بر تعرفه اخذ شود، توافقی است بین وکیل و موکل و در نهایت باید مالیات متعلقه پرداخت شود اما با قرار 60میلیونی روانه زندان شدم و یکی از منسوبان هم که سند ارائه کرد او را تهدید کرد که تو را هم بازداشت می کنم؛ به چه علت می خواهی برای متهم شعبه من سند بگذاری؟ روزی که روانه زندان شدم به او گفتم «جناب مرتضوی سرانجام با این عملکردت روزی به محاکمه کشیده خواهی شد و من این قدر مردانگی دارم که وکالت شما را مجانا بر عهده بگیرم» با خنده گفت من... در جواب گفتم «همین – من گفتن- آغازی است بر سقوط تو...». یک روز با تشر به من گفت شما قصد سیاه نمایی دارید؛ چرا عکس هل دادن ماشین زندان به وسیله خودت و آقای شمس را در صفحه اول روزنامه چاپ کردی که آبروی نظام قضائی برود؟ قصه از این قرار بود؛ در پایان جلسه ای که منجر به بازداشت آقای شمس شد و آقای سیدمحمد سیف زاده از وکلای پرونده را هم به اتهام برهم زدن نظم جلسه! روانه زندان کرد، ساعت ها از وقت اداری گذشته بود و هنوز دادگاه مطبوعات در مجتمع شهید بهشتی مستقر بود. ماشین پیکان زندان در محوطه مجتمع شهید بهشتی پارک شده بود. آقای سیف زاده به داخل ماشین هدایت شد و من به اتفاق آقای شمس کنار ماشین بودیم که ماشین روشن نشد و نیاز به هل دادن داشت. من و آقای شمس ماشین زندان را هل دادیم تا روشن شد و عکاس روزنامه این صحنه را صید کرد و فردای آن روز عکس هل دادن ماشین به وسیله متهم زندانی و وکیل زندانی در روزنامه ها و رسانه های دیگر چاپ شد. عکسی که در روزنامه های منطقه هم چاپ شد و همین مطلب باعث شد که مرتضوی ما را متهم به سیاه نمایی علیه قوه قضائیه کند. در پاسخ آقای مرتضوی گفتم شما باید خجالت بکشید که ماشین معیوب را برای بردن دو زندانی شناخته شده آورده اید. آقای گنجی که در آن تاریخ زندانی بود، از آمدن به دادگاه و پوشیدن لباس زندانی خودداری می کرد در همین زمان آقای نبوی هم زندان بود و باید برای محاکمه به دادگاه می آمد...مرتضوی به زندان رفت و آقای نبوی را ترغیب کرد که با لباس زندانی به دادگاه بیاید. من وکالت آقای نبوی را بر عهده داشتم و ایشان در زندان کت و شلواری زیبا از پارچه لباس های زندان دوخته بود با دستمال گردنی از جنس لباس زندان، با هیئتی پسندیده. در پاسخ اینکه شما مسئله ای با لباس زندان ندارید با طنزی گزنده گفت: «این لباس فقط برازنده من است. لباس همه را تن من بکنید، به تن گنجی و دیگران نکنید؛ لایق این لباس نیستند.» ورود مرتضوی به دولت احمدی نژاد و تصدی پست ریاست صندوق تامین اجتماعی که حکایت پرغصه دیگری است، او را به تقابل با دستگاه قضائی که نام و آوازه اش از آن بود، کشاند. او که سال ها علیه این و آن پرونده سازی کرده بود و با دخالت در امور خانواده زندانیان تلخی های فراوانی به وجود آورد، در بزرگ ترین پرونده سازی عمر خود در اتاق خود و طراحی صحنه ای که احمدی نژاد در یکشنبه معروف سیاه مجلس فیلم آن را نشان داد، فیلمی که صدای آن گویا نبود اما احمدی نژاد در نقش دوبلور آخرین تابوشکنی خود را انجام داد. مردی که سال ها علیه مطبوعات پرونده سازی کرده بود و به گفته آقای دکتر محسن روح الامینی از کسی حتی خدا هم نمی ترسید، از مطبوعات ترسید و به گفته آقای روح الامینی این مطبوعات بودند که با افشاگری خود بعد از چندین سال موفق شدند بعد از معلق شدن مرتضوی موجبات انفصال دائم او را از خدمات قضائی و دولتی فراهم آورند و با پایمردی دکتر روح الامینی روانه زندانش کنند.
                