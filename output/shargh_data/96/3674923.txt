چهار‌شنبه ۲۲ آذر ۱۳۹۶
-----------------------------------------
سرمقاله
-----------------------------------------
زمانی برای انتشار مذاکرات شورای نگهبان
-----------------------------------------

                    برابر اصل 94 قانون اساسی، تمامی مصوبات مجلس باید به شورای نگهبان فرستاده شود و شورای نگهبان موظف است در مدت 10 روز از نظر انطباق بر موازین اسلامی و قانون اساسی، مصوبات مجلس را مورد بررسی قرار دهد و چنانچه آن را مغایر با شرع یا قانون اساسی ببیند، برای تجدیدنظر به مجلس بازگرداند و به استناد اصل 96، تشخیص عدم مغایرت مصوبات مجلس با احکام اسلام با اکثریت فقهای شورای نگهبان و تشخیص عدم تعارض آنها با قانون اساسی برعهده اکثریت همه اعضای شورای نگهبان است. پرسش حقوقی این است؛ تشخیص «عدم مغایرت مصوبات مجلس با احکام اسلام» که با اکثریت فقهای شورای نگهبان است، این تشخیص به چه صورت و با چه نگاه فقهی به احکام شرعی صورت می گیرد؟ سوالی که تحت شماره 251/13047 د - مورخ 5/10/1363 از طرف ریاست وقت مجلس مرحوم آیت الله هاشمی رفسنجانی از شورای نگهبان صورت گرفت. پرسش این بود؛ شورای نگهبان با چه نگاهی نظر تفسیری خود را نسبت به احکام بیان می کند؟ 1-با اجماع مسلمین 2 - با اجماع فقهای مسلمین 3- با فتاوی مشهور – 4 - با نظر و اجتهاد خود اعضای شورای نگهبان. در ادامه پرسش ریاست محترم وقت مجلس آمده است: «اگر نظر شورای نگهبان به سه صورت اول باشد، نقش فقهای شورای نگهبان، نقش تشخیص دهنده می باشد، یعنی باید با تکیه بر نظر فقهی خود تشخیص دهند مصوبه مطابق کدام صورت از صور سه گانه بالا یعنی – اجماع مسلمین – اجماع فقهای مسلمین یا فتوای مشهور مورد تایید یا مغایر است یا اینکه فقهای شورای نگهبان این حق را برای خود قائل هستند که مطابق سوال (4) با استقلال فقهی برای خود نقش فتوادهنده قائل هستند و نظر آنان، نظر فقهی فقهای شورای نگهبان می باشد، شورای نگهبان در پاسخ برابر نظریه شماره 251/13047/ د – ه مورخ 5/10/1363 اعلام نظر نمودند». اگر چه سوال با دقت در اصول 4، 94 و 96 قانون اساسی به وضوح معلوم می شود، با وجود این، پرسش ارسالی در جلسه شورای نگهبان مطرح و نظر اعضای شورا بر این است که: «تشخیص مغایرت یا انطباق قوانین با موازین اسلامی به طور نظر فتوایی با فقهای شورای نگهبان است» یعنی آنچه تاکنون اعضای محترم فقیه شورای نگهبان از باب شرعی یا مغایرت با شرع بودن مصوبات مجلس اظهارنظر کرده اند، نظر فقهی شش نفر عضو فقیه شورا است به صراحت اصل 96، نظر اکثریت اعضای فقیه شورای نگهبان یکی از منابع حقوقی ای است که حقوق دانان به آن می توانند استناد کنند؛ همانند مشروح مذاکرات مجلس؛ خواه مشروح مذاکرات مجلس خبرگان قانون اساسی یا مشروح مذاکرات بازنگری قانون اساسی یا مجلس شورای اسلامی. از طرفی یکی از منابع حقوقی حداقل در کلاس های درس دانشگاه که مورد استفاده استادان قرار می گیرد «دکترین حقوقی دانشگاهیان و نیز رویه قضائی محاکم و در نهایت آرای وحدت رویه قضائی» که در حکم قانون است، می باشد.در حقوق کامن لو یعنی حقوق انگلیس و آمریکا و کشورهایی که مطابق رویه کامن لو محاکم قضائی در آنجا تصمیم گیری می کنند ارزش آرای سابق الصدور به عنوان منبع حقوقی پذیرفته شده است. مشروح مذاکرات مجلس، آرای متهافتی که منجر به تشکیل هیئت عمومی دیوان عالی کشور در جهت ایجاد وحدت رویه می شود منبع قابل دسترسی است که مورد استفاده جامعه حقوقی کشور است و در بسیاری موارد با استناد به همین منابع، قضات محاکم آرای متقن صادر کرده یا دیگر حقوق دانان به عنوان منبع در تحقیقات خود مورد بررسی قرار داده اند. اما نظریه های شورای نگهبان که در دو مورد یکی مخالفت با قانون اساسی و دیگری مغایرت با شرع که با تفسیر مورخه 5/10/63 شورای نگهبان خطاب به ریاست وقت مجلس، نظریات فقهای شورای نگهبان «فتاوی» اکثریت اعضاء فقیه شورا است که می تواند به عنوان منبعی فقهی توسط فقهایی که تنها پاسخ گوی مسائل شرعی مقلدین خود نیستند بلکه حسب قانون اساسی تشخیص موضوع مغایرت با شرع با آنان است. البته این پرسش همیشه باقی می ماند که مبنای این فتاوی چیست؟ به عنوان نمونه، با نظر شورای نگهبان قانون بانکداری اسلامی تصویب شده است و با همین قانون است که بانک ها سودهایی که عمدتا نامتعارف هم می باشند اخذ می کنند. نگارنده به عنوان کشاورز و تولیدکننده که چندین کارگر حقوق بگیر دارم و کارآفرین هستم مبالغ هنگفتی بابت بهره به بانک هایی که با قانون بانکداری اسلامی از امثال من بهره می گیرند، بابت بهره، دیرکرد و بهره از بهره پرداخت کرده و می کنم. برای نمونه، مبلغ 200 میلیون تومان از یکی از بانک های کشور به عنوان تنخواه وام یک ساله دریافت کردم. باورکردنی نیست نزدیک به 70 میلیون تومان بهره به بانک پرداخت کردم. اگر مشروح مذاکرات و مبنای فقهی استدلال های شورای نگهبان به صورت مدون همانند مشروح مذاکرات مجلس یا نظریات اکثریت و اقلیت قضات عضو هیئت عمومی دیوان عالی کشور منتشر می شد، بهترین و جامع ترین استدلالات فقهی، اعضای فقیه شورای نگهبان در اختیار عموم قرار می گرفت که با تکیه بر کدام نص صریح شرعی یا موازین اسلامی شورای نگهبان مصوبه مجلس درباره علنی بودن دادگاه بدهکاران بانکی را مخالف شرع و قانون اساسی دانسته است؟ قانون اساسی در اصل 165، اصل را بر علنی بودن محاکم قرار داده است.وقتی در قانون مادر یعنی قانون اساسی، اصل بر علنی بودن محاکمات است به فرض در قوانین عادی، مصوبه ای داشته باشیم که انتشار گزارش دادگاه تا قطعیت حکم ممنوع است، این مصوبه را مجلس گذرانده و همین مجلس می تواند مصوبه دیگری داشته باشد که از نظر حقوقی به «قانون لاحق» معروف است و قانون جدید قانون سابق را نسخ یا تخصیص کند جای سوال است با کدام نظر فقهی محاکمه و گزارش محاکمه بدهکاران بانکی که مبالغ هنگفتی از بیت المال را در تصرف خود نگه داشته و از استرداد آن خودداری می کنند با شرع منافات و مغایرت دارد؟ وقتی فلان شخص 10 هزار میلیارد تومان معوقه بانکی دارد و مثلا بودجه سازمان حفظ محیط زیست که حافظ محیط زیست رو به زوال ایران است و باید از حیات وحش و منابع زیست محیطی حراست و حفاظت کند مثلا 170 میلیارد تومان باشد، چگونه می توان نسبت به این نوع بدهکاران اغماض روا داشت؟ ما تابع مذهبی هستیم که امام اول آن که عصاره عدالت همه زمان ها و دوران هاست، در مقابل بیت المال می گوید: «اگر در کابین زنانتان باشد آن را بازپس می گیرم». کاش مشروح مذاکرات فقهی فقهای شورای نگهبان ظرف این 38 سال منتشر می شد تا به بزرگ ترین و کامل ترین نظریات فقهی، مجتهدانی که منصوب حضرت امام و مقام معظم رهبری هستند و بر اجتهاد آنان حضرت امام و مقام معظم رهبری صحه گذاشته اند، دسترسی داشتیم. شاید فقهای شورای نگهبان استدلال فقهی و شرعی مطابق با نصوص شرعیه دارند که بانکداری ایران بهره هایی اخذ می کند که گفتن ندارد، اما نظریات شورای نگهبان درخصوص مغایرت و مخالفت با قانون اساسی هم لابد در مواردی که به باور اعضای شورای نگهبان که نظر تمامی اعضا از فقیه و حقوق دان است، برداشتی دارند که باید راهگشای مجامع حقوقی باشد. مثلا همین رد مصوبه برگزاری علنی محاکمه بدهکاران کلان بانک ها و اقتصادی. چرا باید عده ای انگشت شمار که بیش از 80 درصد از معوقات بانکی را در اختیار دارند اسمی از آنان آورده نشود تا آرامش آنان به هم نخورد اما نگارنده به عنوان عضو هیئت علمی دانشگاه که ضامن وام چندمیلیونی همکار دانشگاهی خود شده ام، پیامک باران شوم و مامور وصول مطالبات بانک وقت و بی وقت حتی موقع تدریس آمرانه امثال من را مورد خطاب قرار دهد که اسم شما را در لیست سیاه بدهکاران بانکی قرار می دهیم. کاش نمایندگان مجلس طرحی تصویب کنند که مشروح مذاکرات شورای نگهبان در بررسی مصوبات مجلس و اعلام مغایرت یا عدم مغایرت با شرع و قانون اساسی را منتشر کنند. بیان نظریات فقهی یا تفسیر قانونی اعضای شورای نگهبان دیگر ردصلاحیت کاندیداها نیست که نتوان آن را اعلام عمومی کرد. کاش یک روز شاهد انتشار نظریات شورای نگهبان باشیم تا به منبعی جامع و کامل از نظریات فقهی و برداشت های قانونی این نهاد، دسترسی داشته باشیم.
                