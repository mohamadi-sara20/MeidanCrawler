دو‌شنبه ۳ مهر ۱۳۹۶
-----------------------------------------
یادداشت
-----------------------------------------
رقص در تاریکی
-----------------------------------------

                    حرف تازه ای نیست، در اولین جلسه مجمع عمومی اخیر سازمان ملل، آنچه دونالد ترامپ، رئیس جمهور آمریکا، به قول آقای جواد ظریف، وقیحانه بیان کرد، بنیامین نتانیاهو، نخست وزیر اسرائیل، چاپلوسانه تکرار کرد و آنچه افراطی ترین جناح صهیونیست ها می خواستند بگویند، از زبان ترامپ گفته شد. به بیان ساده تر هر سازی لابی سرمایه داری صهیونیستی زدند، ترامپ به همان ساز رقصید و هر آنچه ضدانسانی ترین بخش سرمایه سالاری امپریالیست های آمریکا برای تامین منافع خود لازم داشتند، از زبان نخست وزیر اسرائیل به گوش هم پالگی خودشان رساندند. وقتی که در سخنرانی این دو نفر (ترامپ و نتانیاهو) از مهم ترین مسئله قرن اخیر در منطقه خاورمیانه مخصوصا بعد از جنگ های 1967 میلادی بین کشورهای عربی و اسرائیل کوچک ترین کلامی به میان نیامد، در حالی که افکار عمومی مردم جهان و نمایندگان کشورهای حاضر در مجمع عمومی سازمان ملل منتظر اظهارنظری در این مورد بودند که طرف اصلی ارتش اسرائیل در اشغالگری سرزمین های فلسطینی و مدافع دائمی آن دولت های آمریکا بوده و هستند، این هر دو سکوت کردند، به خیال آنکه موضوع فراموش شده و کسی آنها را نمی شناسد و نمی بیند و در واقع در تاریکی می رقصیدند؛ درحالی که هر چشم بینایی این رقص در تاریکی را از سال های قبل دیده، دانسته و بی خبری رقصندگان را یادآور شده بود و چه به موقع و هوشیارانه دکتر روحانی رئیس جمهور با اشاره به زندگی دیرینه یهودیان و ارتباط آنها با ملت ایران در مجمع عمومی سخن گفت و موضوع مهم و جهانی حقوق مردم فلسطین را یادآور شد و با روشن کردن چراغ حقیقت موجب شد مردم جهان رقص ناشیانه سردمداران ظلم را در روشنایی مشاهده کنند و مسئله فلسطین مطرح شود و مورد دیگر اینکه وقتی آقای ترامپ با هیاهوی بسیار به موضوع توافق هسته ای با کشورهای جهان (برجام) می پردازد، توافقی که سازمان های جهانی و نهادهای مختلف کشورهای امضا کننده آن را معتبر می دانند و ایشان بی پروا همه مشکلات جهانی را نشانی از توافق برجام می داند، به نظر می رسد رئیس جمهور آمریکا فرصت پیدا نکرده است توافق برجام را به درستی بخواند و از محتوای آن اطلاع دقیقی ندارد و پی درپی آدرس اشتباهی می دهد و اعلام نظر خود را در حال تعلیق می گذارد....و به بعد موکول می کند و فقط به توصیه نتانیاهو سعی می کند قرارداد برجام را بی اعتبار جلوه دهد یا آن را قابل تغییر و تکمیل بداند و سیاست کشور بزرگی مثل آمریکا و سرنوشت مردم آن را ملعبه دست ارتباطات خانوادگی و تسویه حساب با داماد و دختر و همسرش و دوستان آنها قرار دهد. درباره مقابله با آتش افروزی های رهبران کره شمالی، رئیس جمهور آمریکا ساده ترین و البته غیرممکن ترین راه را پیشنهاد می کند؛ یعنی آمریکا کره شمالی را با خاک یکسان خواهد کرد و آن را نابود می کند؛ اقدامی که دولت های آمریکا بعد از جنگ دوم جهانی تا سال 1952 در آمریکا تجربه کردند و به نتیجه نرسیدند، اینک باید پرسید چه اتفاقی افتاده، آمریکا که خود بزرگ ترین زرادخانه اتمی جهان را در اختیار دارد و به وجود سلاح های اتمی در چین، روسیه، انگلستان، فرانسه، هند، پاکستان و اسرائیل اعتراض ندارد، ناگهان درباره چند انفجار کوچک در مقایسه با انبار سلاح های هسته ای برای کره شمالی خط و نشان می کشد؛ کشوری که خود برای اولین بار بمب های مرگ بار خود را در شهرهای ژاپنی هیروشیما و ناکازاکی فروریخت تا قدرت وحشتناک هسته ای را به رخ جهانیان بکشد؛ درحالی که جنگ در سال 1945 عملا به پایان رسیده بود و مقاومت ژاپنی صورتی سمبولیک داشت و امروزه رئیس جمهور آمریکا عوام فریبانه برای مردم جهان دلسوزی می کند که از موشک های کره شمالی بترسند و مردم جهان می دانند که زمام داران کنونی آمریکا سودای شروع جنگ دیگری دارند تا پایگاه های خود را در بحرین، قطر، عربستان، امارات و سراسر کشورهای زیر نفوذ خود از رخوت و بی عملی بیرون بیاورند و مطلقا نگران جان و زندگی مردمی نیستند که در این جنگ افروزی از میان خواهند رفت و نابود خواهند شد تا آمریکا قدر قدرت باقی بماند...!
                