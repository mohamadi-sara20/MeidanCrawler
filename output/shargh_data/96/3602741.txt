چهار‌شنبه ۱۱ مرداد ۱۳۹۶
-----------------------------------------
یادداشت
-----------------------------------------
شوخی با مرگ
-----------------------------------------

                    یاد مدیا بخیر! دست در خود گشودن، تنها این نیست که با افتخاری ناگهانی، دقیقه تقدیر را تمام کنیم؛ آن گونه که همینگوی با یکی گلوله یا دیگری به هر دستی که خود خواسته باشد. اگر نیک بنگریم، همه انسان ها به قیمت هدیه ای به نام زندگی، به زمان اجازه می دهند تا دست بر داشته های ایشان بگشاید. همه با شتاب زندگی می کنیم تا نرمش و صبوری مرگ خویش را پشت گوش اندازیم. تلاشی این گونه برای دفع مفهوم مرگ، شکلی از شراکت با مرگ است. یکی ذره ذره ذات زمان را در قفا می گذارد تا آهسته تر درگذرد، دیگری اما بی صبرانه و پرشتاب، شب و روز خود را نادیده طی می کند. این دو شیوه بر همه میرایان و فناپذیران، عین اجبار است، خود جبر است. چه بی قرار مثل پروانه، چه صبور مثل لاک پشت، سرانجام، عجیب، همه مشابه هم است از ازل تا به ابد. اما میان این دو سرشت جبار، می توان سرنوشتی به اختیار آورد که آدمی برده بیداد زمان نشود؟ بشر در سفر به ساحت عشق، آزادی و خرد، می تواند با نظر به فلسفه زندگی و حکمت مرگ، به شادی درآید و فرصت ها را دریابد و شادمانه و به سامان طی طریق کند؛ چندان که ناامیدی نتواند سرشت او را تسلیم سرنوشت کند. اعتراف می کنم آن شوک موحشی که من را به این دریافت بی چرا هدایت کرد، نوع زیست چندگانه دوستم کاشیگر است. نویسنده و مترجم توانایی که دست دانایی را در هدایت حیات خود گشود، به گونه ای که توانست از 16سالگی تا آخرین روزهای حیات 61 ساله اش، هم عاشقانه زندگی کند، هم بی پروا، هم بی خیال، هم متعهد، هم مایوس و هم پرامید. حتی جدی ترین لایه های حیات شخصی و حیرت هستی را به شوخی طی می کرد. اگر برای چنین وجود خاصی که هیچ نقشه راهی برای خود ترسیم نمی کرد، بخواهیم نامی بیابیم، باید بگویم انسان نافرمان، آنارشیست اندوهگین، هزل گوی رویاپرداز، با فلسفیدنی خیامی که خیلی زود متوجه مفهوم مرگ شد.او بنا بر همین سرشت سرکش بود که در 16سالگی سراغ ترجمه شعرهایی از مایاکوفسکی رفت و اجازه داد تا زندگی او را در توفان خود به هزار کرانه بکوبد. با این وصف، او در همین زمان کوتاه بیش از 20 عنوان کتاب در زمینه های شعر، داستان و ترجمه از خود به یادگار گذاشت. از شاخص ترین آثار ترجمه ای مدیا کاشیگر، آثاری از ولادیمیر مایاکوفسکی، فرناندو آرابال، اوژن یونسکو و... است. همچنین به ترجمه هایی از زبان فرانسه به فارسی از آثار آلبر کامو، آنتوان دو سنت اگزوپری و پل ریکور نیز می توان اشاره کرد. او سومین مترجم نمایش نامه کرگدن های اوژن یونسکو است. (پس از جلال آل احمد و پری صابری و پیش از احمد کامیابی مسک و سحر داوری). شناخته شده ترین ترجمه کاشیگر شاید «ابر شلوارپوش» اثر مایاکوفسکی است. رمان های «تکنیک کودتا» نوشته کورتسیو مالاپارته و «خرده آسمان، انگار هیچ» نوشته کلود استپان از دیگر آثار اوست.کاشیگر خود درباره مترجم و ترجمه می گوید: بهترین نقد یک ترجمه، ترجمه مجدد آن است و نه چیز دیگر. بحث من این است کسی که دست به ترجمه می زند، درباره آن اندیشه باید حرفی برای گفتن داشته باشد.مترجم کتاب را برای کسانی ترجمه می کند که زبان مبدا را نمی دانند. اگر کسی بلد باشد متنی را به زبان اصلی بخواند، نیازی به ترجمه اش ندارد. پس شما وقتی ترجمه می کنید، فرض اول تان این است که این اثر را برای کسی ترجمه می کنید که زبان نمی داند و خودش نمی تواند این دنیا و این اندیشه را کشف کند.کاشیگر قلم را در 16سالگی بر خود گمارد تا در 61سالگی، به قلم دیگران توصیف شود؛ مدیای غمگین، مدیای شادخواه شادخوار، مدیای مرارت و معرفت.... من در برابر چنین دوستی، باید از کدام سو، محبت را به یاد آورم؟ همه چیز را باد هوا می گرفت، آن قدر مرگ را مسخره گرفت تا مرگ آمد و او را جدی گرفت. ادیب نافرمانی که خلاف آمد رودخانه می رفت، او نه یکی دقیقه به یکی تصمیم همینگوی وار که طی 61 سال ذره ذره... دست در خود گشود و گریبان زندگی را درید و الوداع.... یادت محترم است و آرام است و همنشین قلب ما؛ تو که با عشق آمدی و با زیبایی لحظه ها را گذراندی و نگاهت به گونه مقابل چنین بود:گفتی:معشوق منآن صدای خش کشیده شدن پاهاستروی دلماز سر بی غرضیمعشوق بودنم را دوست داشتم...
                