دو‌شنبه ۲۴ مهر ۱۳۹۶
-----------------------------------------
یادداشت
-----------------------------------------
ماجرای سپنتا نیکنام و یک نگرانی
-----------------------------------------

                    به خاطر دارم در سال 1394، زمانی که وزیر وقت بهداشت، نگارنده را به عنوان نماینده وزارت بهداشت به شورای زنان شورای عالی انقلاب فرهنگی معرفی کرد، رئیس وقت شورا بعد از یک بار حضورم در جلسه، ابلاغ وزیر بهداشت را وتو کرد و به راحتی تقاضای تغییر نماینده وزارت بهداشت را در شورا ارائه داد. وزیر وقت نیز گویا ترجیح داد خود را به دردسر نیندازد و عطای داشتن نماینده در شورای زنان را به لقای اصرار بر حضور نماینده منتخب خود، بخشید و به راحتی عقب نشینی کرد. من نیز در حیرت از اینکه چطور به همین آسانی از ارائه طرح ها و برنامه هایی که برای کمک به زنان و خانواده های کشور و پیشبرد سند ترقی سیاست های کلان خانواده و سیاست های جمعیتی در سر داشتم، بازماندم. امروز تعلیق سپنتا نیکنام که بی شک مانند اعضای شورای اسلامی دیگر شهرها، با عشق به خدمت و حل معضلات شهروندان به میدان آمده است، شبیه همان قصه من، وزیر بهداشت و شورای زنان است؛ حاصل یک بیماری پنهان که با سلایق خاص، جامعه را از دورن دچار یاس می کند. پیش از انتخابات شوراها، صلاحیت سپنتا نیکنام، عضو شورای شهر یزد که این روزها به دلیل قرارگرفتن در زمره اقلیت های دینی، از ادامه کار به عنوان نماینده شورای شهر یزد بازمانده است، تایید شده بود. در زمان رای گیری نیز مردم یزد با علم به زرتشتی بودن این نامزد انتخابات، مانند دوره قبل به او اعتماد کردند و رای خود را به نام او در صندوق انداختند؛ اما دیوان عدالت اداری با استناد به اظهارنظر شورای محترم نگهبان، بدون توجه به رای مردم، حضور او را در شورای شهر یزد به حالت تعلیق درآورده است. اصل 64 قانون اساسی می گوید: «عده نمایندگان مجلس شورای اسلامی 270 نفر است و از تاریخ همه پرسی سال 1368 هجری شمسی، پس از هر 10 سال، با درنظرگرفتن عوامل انسانی، سیاسی، جغرافیایی و نظایر آنها، حداکثر 20 نفر نماینده می تواند اضافه شود. زرتشتیان و کلیمیان هرکدام یک نماینده و مسیحیان آشوری و کلدانی مجموعا یک نماینده و مسیحیان ارمنی جنوب و شمال، هرکدام یک نماینده انتخاب می کنند. محدوده حوزه های انتخابیه و تعداد نمایندگان را قانون معین می کند». همچنین اصل 14 قانون یادشده ابراز می دارد: «به حکم آیه شریفه «لا ینهاکم الله عن الذین لم یقاتلوکم فی الدین و لم یخرجوکم من دیارکم ان تبروهم و تقسطوا الیهم ان الله یحب المقسطین»، دولت جمهوری اسلامی ایران و مسلمانان موظف اند نسبت به افراد غیرمسلمان با اخلاق حسنه و قسط و عدل اسلامی عمل نمایند و حقوق انسانی آنان را رعایت کنند. این اصل در حق کسانی اعتبار دارد که برضد اسلام و جمهوری اسلامی ایران توطئه و اقدام نکنند». با عنایت به نص صریح قانون اساسی، سوالی که در ذهن هر انسان شریفی مطرح می شود، این است که آیا رفتار انجام شده با سپنتا نیکنام، با اخلاق حسنه، قسط و عدل اسلامی منطبق است؟ آیا این اتفاق مصداق بی حرمتی به رای مردم یزد نیست؟مردم بافرهنگ و نجیب زرتشتی کشورمان که ازقضا استان یزد به عنوان یکی از پایگاه های اصلی آنها محسوب می شود، چگونه می توانند احساس همبستگی و آرامش در کشوری داشته باشند که آنها را با وجود تاکید قانون اساسی، در تصمیمات کشوری و شهری وارد نمی کند؟ ماجرا شبیه دو، دوتا، چهارتای ساده است. مطابق سرشماری نفوس و مسکن که در سال 1390 در کشورمان انجام شد، در ایران بالغ بر 20 هزار زرتشتی زندگی می کنند که اکثریت آنها ساکن یزد هستند؛ یزد به عنوان پایگاه اصلی زرتشتیان کشور، حالا دستخوش اتفاقات عجیبی در شورای شهر خود شده است و ساکنان زرتشتی این خطه با وجود آنکه نماینده آنها مورد اقبال سایر شهروندان یزدی هم قرار گرفته است، به جرم مسلمان نبودن از حضور در شورای شهر بازمانده اند. با این حال، مسئله فقط آنچه در شهر یزد اتفاق افتاد، نیست؛ بلکه بدعتی است که ممکن است به نتایج انتخابات های دیگر نیز تسری یابد. چگونه می توانیم چنین برخوردی را با اقلیت محترمی داشته باشیم که در تمام این سال ها، به دور از هر حاشیه ای، در کشور آباواجدادی خود زندگی کرده اند؟ آنچه این روزها در شهر یزد شاهدیم، مانند ماجرایی است که با ردصلاحیت پس از انتخاب شدن مینو خالقی در اصفهان رخ داد و حال با تعلیق نیکنام ادامه یافته و این نگرانی را ایجاد می کند که کشور از استعدادهایی که جز سودای پیشرفت کشور چشمداشتی برای شرکت در انتخابات ندارند، محروم شود. این نوع رویکردها، باعث خالی شدن عرصه برای رندانی مانند خاوری ها، زنجانی ها و مفسدان اقتصادی بی انصافی شد که با بدلکاری، پلکان ترقی و البته خیانت به بیت المال را طی کردند. امیدوارم درایت شورای نگهبان و بازخوانی قانون اساسی کشور، این معضل را با لحاظ کردن مصالح کشور، آن هم در زمانی که ضرورت همدلی و هم زبانی بیش از هر وقت دیگر ضروری است، حل و فصل کنند. رجای واثق دارم که اعضای محترم شورای نگهبان، قرائت مناسبی را برای تداوم حضور سپنتا نیکنام ارائه خواهند کرد و دیوان محترم عدالت نیز با درنظرگرفتن همه جوانب، تعلیق را به حضور تبدیل خواهند کرد تا بارقه امید به صحن شورای اسلامی شهر یزد بتابد.
                