شنبه ۱۷ تیر ۱۳۹۶
-----------------------------------------
سرمقاله
-----------------------------------------
دولت تمشیت
-----------------------------------------

                    به قول بیسمارک «وای بر دولتمردی که استدلال هایش برای واردشدن به جنگ به اندازه پایان دادن به جنگ در زمان شروع متقاعدکننده نیست». دولت دوازدهم سودای جنگ در سر ندارد. نطفه این دولت با دیپلماسی بسته شده و در این دیپلماسی بالیده است. اعتبار جهانی دولت روحانی آشکارا در پیوند مردم با دیپلماسی است و شاید هیچ دولتی به اندازه دولت روحانی در برقراری این پیوند موفق نبوده باشد. در کشورهای خاورمیانه همواره جای مردم در سیاست خارجی خالی است. مردمی که تبعات تصمیمات دولتمردان خود در سیاست خارجی را متحمل می شوند. آنچه دولت روحانی در آن موفق بوده به میدان آوردن مردم در سیاست خارجی است، دستاوردی که نباید از دست برود. طبعا مردم به سیاست داخلی بیش از سیاست خارجی توجه دارند و این توجه نشئت گرفته از مسائل معیشتی روزمره آنان است و این وظیفه دولت است که نگذارد توجه افراطی مردم به مسائل روزمره از آن «دولت تمشیت» بسازد. رای بالای مردم در دو دوره پی درپی به روحانی نشان می دهد مردم در کنار رویکرد تمشیتی دولت، دولتی می خواهند که برای آنان در سطح جهانی عزت و منزلتی درخور دیگر مردم جهان فراهم کند. مردم آگاهانه به دولتی رای دادند که بتواند در نظم جهانی مشارکت کرده و به دور از جنگ و مداخلات نظامی مسائل را حل وفصل کند. دولت روحانی توان آن را دارد که مردم را درگیر مسائل منطقه ای و جهان کند و آنان را پای کار نگاه دارد. اگر دولتی که منتخب مردم است حل وفصل مسائل منطقه ای و جهان را برعهده بگیرد، خواه ناخواه مردم نیز به طور غیرمستقیم در این امر مشارکت کرده اند. آنچه امروز به قرارداد بزرگ با توتال منجر شده، بیش از تلاش های دولت، خواست و اراده مردم بوده است. وگرنه ایجاد هژمونی ازسوی دلواپسان برای برهم زدن و فراری دادن سرمایه خارجی، کار چندان دشواری نیست. آنچه دلواپسان را دلواپس می کند اراده مردم است، مردمی که در آینده تعیین می کنند چه دولتی روی کار باشد و چه دولتی نباشد. اگر امروز دلواپسان تلاش می کنند دولت روحانی را صرفا به سمت مسائل اقتصادی سوق بدهند، از سر دلسوزی برای مردم نیست. آنان دایه های عزیز تر از مادر هستند. پرسش اینجاست که چرا در دولت مطلوب شان چشم بر اختلاس و حیف ومیل بیت المال می بستند، و حتی سودای مدیریت جهانی را در سر می پروراندند. چرا دلواپسان که خود به عنوان «دولت معیشت» روی کار آمدند و به عهد خود وفادار نماندند، امروز تلاش می کنند مسائل معیشتی مردم را دستاویز قرار دهند تا از دولت روحانی، دولت تمشیت معیشت بسازند. دولتی که صرفا به رتق وفتق امور روزمره بپردازد و دلواپس مسائل جهانی و منطقه ای نباشد، زیرا آنجا دلواپسان حضور دارند! دولت روحانی زمانی مطلوب آنان است که در حد اداره تعاونی عمل کند، اما دولت دوازدهم با هم گرایی بین مسائل خارجی و داخلی به مردم نشان داده است معیشت آنان در گرو مسائل جهانی و منطقه ای است.از دولتی که مردم با انگیزه های دیپلماتیک آن را برکشیده اند غیر از این هم انتظاری نیست. توجه به معیشت و زندگی روزمره مردم که اهمیت حیاتی دارد نباید موجب شود دولت روحانی در مسائل منطقه ای و جهانی به حاشیه رانده شود. آنچه بیش ازپیش ضرورت دارد، آگاه ساختن مردم و درک موقعیت منطقه ای است که در آن قرار دارند.منطقه ای با همسایگانی که بیش از آن که دولت- ملت باشند، انبارهای باروت اند و با جرقه ای به آتش کشیده می شوند. زمانی این وضعیت هراسناک تر جلوه می کند که مردم بدانند هر کشور، گروه و فرقه ای بنا به مصالح و منافع خود، قادر به انفجار این انبار باروت است. اقدامی که به شعله ورترشدن آتش جنگ در خاورمیانه بینجامد به نفع ایران خاصه دولت روحانی نیست و هر تصمیمی در سطح خاورمیانه و جهان اثر مستقیمی در قضاوت مردم نسبت به دولت روحانی دارد. دولتی که خواسته یا ناخواسته با رای و منافع مردم گره خورده است و از این منظر نهادهای رسمی و دولتی و جناح های سیاسی ملزم به رعایت حق دولت و مردم اند. دلواپسان، دلواپس تر از دولتی نخواهند بود که با رای آنان روی کار آمده است و برای پیاده سازی سیاست هایش هم نیاز به رای مردم دارد. دولت روحانی ناگزیر است مسائل خاورمیانه را تا حد امکان با مردم در میان بگذارد و انگیزه آنان را برای درگیرشدن با این دست مسائل که در سرنوشت شان اثری عمیق و جدی دارد، بالا ببرد. ناگفته پیداست مردم بیش از دغدغه مسائل منطقه ای و جهانی دغدغه معیشت خود را دارند، اما این رویکرد مردم نباید مورد سوءبرداشت گروه ها و جناح های سیاسی شود تا به بهانه آن دولت را به حاشیه برانند و ابتکارعمل در عرصه منطقه ای و جهانی را از دست او بگیرند.بپذیریم یا نپذیریم، آینده خاورمیانه اثری مستقیم در مسائل داخلی دارد و هر تصمیم اشتباهی در این ارتباط، بیش از مسائل داخلی زندگی مردم را تحت تاثیر قرار می دهد. اگر اینک مردم با صبر و حوصله مسائل خاورمیانه را دنبال می کنند به اتکا و اعتمادی است که به دولت روحانی دارند. آنان باور دارند دولتی که با رای آنان روی کار آمده از مصالح و منافع آنان صیانت خواهد کرد. به هرتقدیر عواقب هر تصمیمی به پای دولت روحانی نوشته خواهد شد، چه خوب و چه بد. اگر دولت آمریکا در برهم زدن برجام دست بالا را ندارد، ثمره کار دشوار و فرساینده ای است که دولت روحانی فقط در دوره اوباما می توانست به آن دست یابد. اینک برجام، قراردادی حقوقی است که نقض آن نیاز به ادله حقوقی دارد و برای شکستن آن باید اجماعی جهانی فراهم کرد و رسیدن به این اجماع برای آمریکا بسیار دور از دسترس است.خاورمیانه نیز راه برون رفتی جز مذاکرات دیپلماتیک ندارد، برون رفتی که بی تردید ترامپ از آن استقبال نخواهد کرد. ترامپ همانند دلواپسان داخلی تمایل بر نقض برجام دارد، اما برای این کار به شیوه ای معکوس عمل می کند؛ او برجام را از مرکز سیاست های خارجی دولتش دور می کند و مسائل خاورمیانه را در اولویت قرار می دهد. هرگونه تنش جدی با ایران در خاورمیانه روی برجام اثر می گذارد؛ کوهی را که نمی توان از آن بالا رفت باید دور زد.
                