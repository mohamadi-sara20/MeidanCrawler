سه‌شنبه ۱۵ اسفند ۱۳۹۶
-----------------------------------------
سرمقاله
-----------------------------------------
هر نوزاد یک درخت
-----------------------------------------

                    چندی پیش در آستانه هفته منابع طبیعی و روز درختکاری، جلسه ای در سازمان جنگل ها و مراتع با حضور تعدادی از مدیران مسئول روزنامه ها برگزار شد. مدیران این سازمان درصدد بودند برای نهادینه کردن فرهنگ درختکاری و ایجاد بوستانی به نام «خبرنگار» با حاضران جلسه تبادل نظر کنند. در آنجا به واسطه کار یکی از دوستانم که به مناسبت تولد فرزندش درخت کاشته بود، پیشنهادی مطرح کردم و مایلم در این یادداشت با مقدمه ای آن را بازگو کنم. انسان نخستین موجودی است که با طبیعت زیسته و در آن بالیده است؛ این نزدیکی به طبیعت موجب شده او به انبوه جنگل ها و مراتع و سایر نعمت های الهی چندان توجهی نکند. در طول سالیان آدمی این نکته را دریافت که با کاشت درخت می تواند برخی از نیازهای زندگی اش را برآورده کند؛ اما با رشد و توسعه جامعه انسانی، تخریب طبیعت و جنگل هم وسعت پیدا کرده است. این بهره برداری از طبیعت دیری نپایید و انسان ها به این نتیجه رسیدند که اگر با این آهنگ به استفاده بیش از حد از طبیعت ادامه دهند، روزی فرا خواهد رسید که جهانی خالی از درخت و جنگل خواهند داشت با برهوتی در مقابل خویش. ترس از این برهوت انسان را به این نتیجه رساند که در کنار بهره برداری از طبیعت باید نسبت به بازسازی آن هم اقدام کند. آن طور که در منابع تاریخی آمده است، نخستین بار استرلینگ مورتون، روزنامه نگار و سیاست مدار آمریکایی که گویا دوره ای وزیر کشاورزی آمریکا هم بوده، دهم آوریل برابر با بیست ویکم فروردین سال 1872 را به عنوان روز درختکاری نام گذاری می کند. گفته می شود در آن روز حدود یک میلیون درخت کاشته شده است. البته این روز، بعدها به آخرین جمعه آوریل انتقال پیدا کرد. در ایران هم از دوره باستان، طبیعت مورد توجه بوده و جشن هایی نیز به این مناسبت ها برگزار می کرده اند، اما نخستین بار در دوره سلطنت ناصرالدین شاه است که به تبعیت از فرنگی ها چهار اصله نهال در 17 آذر 1253 در باغ عشرت آباد کاشته می شود و به گونه ای سرآغازی شده است برای تعیین روزی به نام درختکاری. البته بعدها این روز به 24 اسفند و در دوره ای دیگر به اول آذر منتقل شد ولی نهایتا در 15 اسفند 46 به همت شهرداری تهران و با حضور شهردار و تعدادی از مقامات حکومتی از جمله وزیر کشاورزی، مراسم جشن درختکاری برگزار شد و سرآغازی شد برای یک روز رسمی در ایران. از چندین سال پیش هم به جای روز درختکاری این روز به هفته منابع طبیعی ارتقا یافت. هفته ای که از 15 اسفند تا 22 اسفند ادامه دارد. این مقدمه را گفتم تا برسم به پیشنهاد اصلی که در آن جلسه مطرح کردم و آن را در این یاداشت قدری بسط می دهم، شاید جرقه ای بزند و فرصتی پیش بیاورد برای سازگاری بیشتر آحاد جامعه با طبیعت و درخت و درختکاری و البته حرکتی نظام مند از سوی مسئولان. طرح پیشنهادی این است که به ازای هر تولد، یک درخت بکاریم.به این معنا که وقتی نوزادی متولد می شود، والدین نوزاد ملزم هستند که برای او از ثبت احوال شناسنامه بگیرند، در کنار این الزام، الزام دیگری همراه با امکان برای غرس یک نهال در بوستانی به نام «میلاد» یا هر اسم متناسب دیگری برای والدین ایجاد کنند، تا از این رهگذر هر روز را تبدیل به روز درختکاری کنیم و هم به مناسبت تولد فرزندانمان عرق و علاقه ای به درختکاری در والدین ایجاد شود؛ همان گونه که برای رشد و تربیت فرزندان خود تلاش می کنند، هم زمان به رشد و نمو نهال همزاد فرزندانشان نیز توجه داشته باشند. دور از انتظار نیست که این بچه ها وقتی بزرگ شدند، خودشان مراقب درخت همزادشان باشند. البته این طرح نیازمند مصوبه دولت یا مجلس است و نیز داشتن سازمانی مشابه ثبت احوال که برای نوزادان شناسنامه صادر می کنند. باید برای این نهال ها هم شناسنامه صادر شود. هزینه اجرای این طرح به دو صورت قابل تامین است: 1- خود والدین هزینه های نهال و مراقبت های بعدی را متقبل شوند 2- والدینی که توان مالی ندارند، از طریق سازمان های مردم نهاد یا ردیف بودجه ای که در دولت پیش بینی می شود، این هزینه ها را تامین کنند. چنانچه سازمان مناسبی برای این طرح در نظر گرفته شود، می توان این بوستان ها را به پارکی بزرگ برای گردهم آمدن خانواده ها و حتی برگزاری جشن های تولد و عروسی و سایر دورهمی های خانوادگی قرار داد و درعین حال فرهنگ کاشت درخت و مراقبت از آن را نیز نهادینه کرد. به جای یک روز خاص درختکاری، هر روز، روز درختکاری شود. درصورت موفقیت این طرح می توان به مناسبت هر پیمان عقدی نیز چنین برنامه ای را اجرا کرد.
                