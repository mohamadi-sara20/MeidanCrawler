دو‌شنبه ۳۰ بهمن ۱۳۹۶
-----------------------------------------
یادداشت
-----------------------------------------
حضرت زهرا (س)، شخصیتی که از نو باید شناخت
-----------------------------------------

                    افراد را می توان به نسبت علاقه مندی و گرایش های آنان محک زد. شناخت انسان ها شدنی است و در این پژوهش، بانوی دو عالم، زهرای مرضیه(س) نیز نمی تواند جدای از این قاعده باشد؛ دریغا که در ایام تکریم راهنمایان دین، بخشی از سخنرانان و مبلغان، به کلی گویی درباره پیشوایان بسنده می کنند و کمتر به کندو کاو در جزئیات زندگی آنان همت می گمارند. مرثیه خوانی هم می تواند بر اصولی استوار باشد که گوشه هایی از سیره تابناک آن بزرگان را برای اهل مجلس آشکار کند اما در کنار آنها، دیده شده دسته ای میدان دار می شوند که با نقل اخبار بی اساس، به بی کسی پیشوایان هدایت دامن می زنند. گویا هدف این عده فقط به تحریک احساسات دین داران خلاصه می شود. در برابر این بدفهمی دین، هشدار و نظارتی جدی از سوی نهادهای مسئول دیده نشده است. برای مقابله با این رفتار نادرست، شاید سزا باشد تحقیقاتی دامنه دار از سوی اهل علم در حوزه و دانشگاه، تداوم یابد تا سیره این چراغ داران فضیلت به درستی منتشر شود. برای نمونه می توان اشاره کرد که حضرت صدیقه اطهر(س) به مدت 9 سال با حضرت علی (ع) زندگی کرد و قطعا رمز و راز یک همدلی موفق، در اخبار صدر اسلام ضبط شده است؛ اینکه تا چه حد ممکن است خانه ای بنا کرد که با وجود بحران های ویرانگر، مسیر امن خود را پیش گیرد، خود هنری والاست و کارکردهایی برای پیروان آن بانوی عالی مقام خواهد داشت. مدینه الرسول بنا بر گفته تاریخ دانان، هر 50 روز یک بار تهدید به نابودی می شد. در این بی قراری و التهاب شهر، خانه ای ساده و کوچک، مرکز حل بحران ها است. حضور یک بانوی باتدبیر، سبب شده تا این اتاق فکر همواره از مهر و امید لبریز شود. معلوم است این لحظات عزت و ارجمندی، توشه ای پر مایه می خواهد تا در مواقع سخت، اهل خانه بتوانند دائما تغذیه فکری شوند. با نگاهی گذرا به مکتوبات و خطبه هایی که از این بانوی بزرگ برجا مانده، می توان رمز سعادتمندی را به پیروان ارائه کرد؛ چنان که هرکدام از توصیه ها، درسی برای نسل هایی است که یکی پس از دیگری سر می رسند. شیعیان در سوگ آن حضرت هستند، هرچند سوگ بزرگ تر، کاوش نکردن در این درس های عزت آفرین و درگیر شدن در مسائلی است که یا میان فرقه های مسلمان اختلاف می افکنند یا در پی القای مطالبی هستند که نسبتی با آن سلاله پاک ندارد. باید دید آن اسوه مرضیه بیش از همه چه کسانی را دوست تر می داشت و چه چیزی را ستایش می کرد؟ خود او در بخشی از خطبه فدک فرموده: «آن کتاب گویای الهی و قرآن راستگو که پرتو فروزان و شعاع درخشان است، بیانگر حجت های روشن است و اسرار باطنی اش آشکار و ظواهر آن جلوه گر است. پیروان آن، سبب غبطه جهانیان شده و تبعیت از آن خشنودی الهی را نوید می دهد و شنیدن آوای آن راه رهایی انسان است. به وسیله آن می توان به حجت های روشن الهی دست یافت».از این سخن می توان دریافت که قرآن کریم، طرف توجه آن بانوی بلندمرتبه بوده و برهانش را کافی و راهگشای بشر می داند. چنان پرشمار به قرآن مراجعه داشت که او را «ام الکتاب» خوانده اند. کسانی که در بخش مرثیه خوانی آن حضرت فعال هستند، کمی به این اصل عنایت کنند که ایشان دمادم همنشین کلام الله بود و روش زندگی را از آن برداشت می کرد؛ تا جایی که مشکلاتش را به آن عرضه می داشت تا به راه حل درست برسد. از این رو انصاف و مروت است که در یادکرد آن بانو، با ارائه آیاتی از قرآن در مجالس و محافل عزا، خواست قلبی آن حضرت برآورده شود. در میان اشاراتی که در کتب اهل سنت آمده، به این بانوی توانمند، «ام العلوم» هم گفته اند که سبب کنجکاوی پیروانش می شود تا بدانند در چه مسندها و رویدادهایی آن حضرت به این لقب شناخته شده است و چه علومی در آن عصر مدنظر بوده است؟ شاید یادآوری این القاب، زمینه ای فراهم آورد که به جای بستن برخی مطالب به آن شخصیت تام، فضیلت پروری آن بزرگ بانو نقل مجالس شود تا راه برای الگو برداری گشوده شود. «ام الفضایل» لقب دیگر ایشان است که ذهن آدمی را به سوی افق روشنی می برد که در مطالعه حال ایشان، گرایش به فضایل انسانی از یاد نرود. نکته آخر اینکه اگر جریان تفکر به هر دلیلی در این زمانه به تعطیلی کشیده شود، ذهن های جوینده آبشخور دیگری می یابند که چه بسا تشنگان را به کژ راهه و سراب بکشاند! اکنون بیش از هر زمان دیگری به الگوی هایی شبیه آن بانوی بافضیلت نیاز است و این مسئولیت، بیشتر متوجه اهل علم و مبلغانی است که مجالس بزرگداشت برپا می کنند. جان کلام اینکه بدون یافتن سیره واقعی آن بانوی دوران ساز، هر چیزی که بخواهد جای آن شخصیت واقعی را پر کند، جفا در حق ایشان و شیعیان راه جویش محسوب می شود و چرا فقط به دین داران بسنده شود که بی تعارف باید گفت فقط یک تحقیق ژرف در القاب آن حضرت، می تواند دریچه ای از نور به جهان امروز باز کند تا فراتر از مرزهای آیینی، نسل بی شماری را مجذوب کند.
                