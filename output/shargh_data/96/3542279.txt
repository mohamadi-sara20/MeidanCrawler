یک‌شنبه ۲۷ فروردین ۱۳۹۶
-----------------------------------------
حرف اول
-----------------------------------------
درآمدهای آستان قدس رضوی
-----------------------------------------

                    از روزگاران قدیم و شاید بیش از هزار سال، اماکن متبرکه مورد توجه مسلمانان، به ویژه شیعیان علی ابن ابی طالب(ع) بوده و روزبه روز بر اهمیت آن نزد علاقه مندان به این گونه جا ها افزوده می شود. یکی از نمادهای این ارادت و علاقه مندی، وجوهات، املاک و هدایایی است که برای هزینه کردن در آن مکان ها به منظور بهبود رفاه زائران و بهره مندان مومن، به شیوه های گوناگون تقدیم متولیان مربوطه می شود. آرامگاه نورانی امام علی ابن موسی الرضا علیه السلام در شهر مشهد، به عنوان شریف ترین و پرکشش ترین مکان متبرک و مقدس، بیش از سایر اماکن مذهبی در ایران، مورد توجه عامه ارادتمندان به خاندان رسالت قرار داشته و دارد. ازاین رو بسیار بیشتر از سایر اماکن متبرکه، مورد عنایت مالی مردم سراسر کشور و ارادتمندان حضرتش در خارج از کشور است. فارغ از نگاه دولت ها از دیرباز به بارگاه رضوی و اهمیت آستان قدس که بیشتر برای حکمرانان، بهره گیری اقتصادی و مقبولیت معنوی در میان عوام است، عموم مردم هدایای زیادی، در قالب نذر و وقف به سوی این مکان ارزشمند سرازیر می کنند. هم نذر و هم وقف در آموزه های اسلامی و شیعی جایگاه اقتصادی ویژه ای دارد و به تبع آن احکام و مقررات شرعی خاصی هم برای تحویل گرفتن، نگهداری و هزینه کردن آنها وجود دارد که علی القاعده، متولیان منصوب حکومتی با دقت و وسواس نسبت به رعایت قوانین و مقررات شرعی آن اقدام می کنند. وقتی سخن از درآمد پیش می آید، خیلی ها منتظرند با اعداد و ارقام و میزان دریافتی ها روبه رو شوند، مخصوصا درآمدها و ثروت آستان قدس رضوی که در اذهان بسیاری از مردم، اعداد و ارقامی واقعا نجومی است. اما نه تنها نگارنده که بیشتر علاقه مندان، هیچ اطلاع نزدیک به واقعیتی از آن ندارند؛ بنابراین در این یادداشت از کمیت درآمدهای آستان قدس رضوی، سخن به میان نخواهد آمد، بلکه به نوع و ماهیت درآمدها اشاره ای گذرا می شود. بر حسب آنچه از شواهد امر پیداست، آستان قدس سه نوع درآمد کلی دارد: نذورات، وقفیات و سودهای حاصل از فعالیت های صنعتی، تجاری و خدماتی. گفتنی است که مایه های اصلی فعالیت های گسترده اقتصادی آستان قدس رضوی همان نذورات و وقفیات است.نذورات مالی در یک تعریف کلی، هدایای منقول، اعم از پول و جنس است که برای برآمدن حاجتی، یارفع نیاز رفاهی یا خدماتی زائران اماکن مقدسه یا مراسم مذهبی، توسط نذر کننده تقدیم می شود. اما وقف در یک تعریف کلی، هدیه اموال غیرمنقول به اولیاءالله است که تحت مدیریت متولیات مشخص، برای مصرف تعیین شده توسط واقف یا مصارفی که متولیان لازم می دانند تقدیم می شود. به این دونوع وقف، وقف خاص یا وقف عام گفته می شود. جاذبه امام رضا(ع) در مشهد، در حدی از عظمت است که بزرگ ترین مرکز واگذاری وقف برای خدمت رسانی به زائران حضرتش، توسط مردم ایران و بعضی از کشورهای اسلامی است. مالکیت اموال وقفی، برحسب نقل، به خدا واگذار می شود، لذا مصارف درآمدهای آنها، اگر وقف خاص است باید دقیقا طبق نظر واقف و اگر وقف عام است باید دقیقا منطبق با موازین شرعی و الهی هزینه شود. هزینه های متفرقه و شخصی و مواردی که همه می دانند کمترین جان مایه شرعی و الهی در آن نیست، به کلی ممنوع است. همان گونه که اشاره شد آستان قدس رضوی، موقوفات بسیار زیادی دارد. نزدیک به نیمی از زمین های کلان شهر مشهد، قسمت اعظم زمین های شهر های چناران و سرخس و فریمان و دیگر شهرستان های استان های سه گانه خراسان از یک طرف و اراضی و مستغلات و منابع درآمدی وقف، شامل املاک مزروعی، اراضی شهری، جنگل و مرتع، مغازه، منزل، اتومبیل، سهم کارخانه، بیمارستان، قنات، چاه آب و... در شهرستان های متعدد کشور همچون: اصفهان، تبریز، کرمان، سیرجان، رفسنجان، گرگان، ساری، چالوس، ورامین، تهران، کرج، گرمسار، قزوین، بم، رشت، لاهیجان، لنگرود، یزد، راور، شوشتر، شیراز، نیریز و... و در کشورهای سوریه، آذربایجان، افغانستان، هندوستان و... وقف امام رضا(ع) است. نکته درخور توجه اینکه جاهای هزینه کردن درآمدهای موقوفات، بسیار گسترده است. همه آنچه امروزه در کلیه زوایای آستان قدس رضوی مشاهده می کنید، چه بناهای زیبای تاریخی و مدرن، چه خدمات رفاهی زائران، چه برنامه های فرهنگی و هنری، چه فعالیت های بهداشتی و درمانی و چه موارد دیگر، تماما از نذورات و عواید موقوفات است. ظاهرا بعضی از درآمدهای وقف های خاص به گونه ای بوده که درحال حاضر از موضوعیت افتاده است؛ مثلا در سبزوار وقفی متعلق به حضرت ثامن الائمه(ع) وجود داشته که درآمدش را باید قلم و کاغذ می خریدند و به کسانی که می خواستند از دولت شکایت کنند می دادند تا عریضه بنویسند. یا وقفی که باید از درآمدش گوشت خرید و در اطراف مشهد پراکنده کرد تا سگ های ولگرد بخورند و وارد شهر نشوند. یا وقفی که درآمدش را باید پوستین بخرند و در زمستان به مسافران بین قوچان و مشهد بدهند تا بپوشند و سرما نخورند....یا وقفی که با درآمدش باید روز تولد امام حسین(ع)، جشن تشریفاتی مفصلی برپا کنند و از اعیان و اشراف و امرا و مقامات و سرشناسان شهر برای صرف ناهار دعوت شود و در تالار تشریفات آستان قدس رضوی با بهترین غذا ها و تازه ترین میوه ها از آنان پذیرایی کنند. جالب تر اینکه شخص تولیت آستان قدس رضوی باید دم در تالار بایستد و به مدعوین خوشامد بگوید. درباره درآمدهای آستان قدس رضوی، حرف های زیادی برای گفتن هست که بیشتر از این، یادداشت را به درازا می کشد، لذا در همین حد بسنده می کنم و امیدوارم متولیان مربوطه و مسئولان ذی ربط در هزینه کردن درآمدهای ناشی از نذر و وقف به آنچه در مسئولیت شرعی شان هست عمل کرده و از کارهای متفرقه پرهیز کنند.
                