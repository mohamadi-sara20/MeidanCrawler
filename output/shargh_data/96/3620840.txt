شنبه ۱۱‌شهریور ۱۳۹۶
-----------------------------------------
type_unknown
-----------------------------------------
بیشتر ازاحمدی نژاد در اروپا مشهور بودم
-----------------------------------------

                    گروه سیاست: اهل چانه زنی است و زندگی اش پرهیاهو؛ هیاهو هایی که فرمان هدایتشان را در دست دارد و از برجسته شدن آنها هم هراسان نمی شود. او محمدعلی رامین است؛ هم زندگی سیاسی اش پرخبر بوده و هم زندگی خصوصی اش همواره مورد توجه رسانه ها قرار گرفته است. مشاورت به محمود احمدی نژاد در تشکیک هولوکاست و سبک مدیریتی او در معاونت مطبوعاتی دولت دهم، از مواردی بود که توجه رسانه ها را بیش ازپیش به رامین معطوف کرد؛ توجهی که سبب شهرت و البته دلزدگی جمعی از اصحاب رسانه از او شد. زندگی 64ساله رامین - به دلیل روایت های دست اولی که خودش از دوران کودکی، تحصیل، دانشجویی، زندگی خانوادگی و سیاسی اش می دهد - خواندنی و پراهمیت است. ماجرای ورودش به دایره مدیران اجرائی در دولت هاشمی رفسنجانی، همراهی او با علی لاریجانی در صداوسیما، نزدیکی اش با محمود احمدی نژاد و مشاوره دادن به او و دوری اش از دولت بهاری ها، مهم ترین فراز های روایت چهارساعته محمدعلی رامین با «شرق» است. از خانواده پدری و دوران کودکی تان برایمان بگویید؟ بهمن سال 1332 در محله پیرنظر در مرکز شهر دزفول در یک خانواده مذهبی – سنتی به دنیا آمدم؛ خانواده ای 12نفره، با 10 فرزند که دو نفر از آنها در کودکی از دنیا رفتند. الان هم از آن هشت فرزند (سه دختر و پنج پسر) فقط دو خواهر و یک برادر برایم باقی مانده اند. من سومین پسر و پنجمین فرزند خانواده بودم. پدرم عبدالمحمد و مادرم ساره نام داشتند. دوران کودکی تان چگونه گذشت؟ در زمان رضاخان که تازه انتخاب نام خانوادگی مرسوم شده بود، هرکسی به واسطه شغلی که داشت، اسم فامیلش را تعیین می کرد؛ به مناسبت شغل پدرم که باغ دار و تاجر عمده مرکبات بودند، اسم خانوادگی ما «لیمو نارنجی» تعیین شد. پدرم در بازار قدیم دزفول مغازه میوه فروشی داشت و سال ها قبل از تولد من، از صادر کنندگان مرکبات به کشورهای حوزه خلیج فارس بود. در آن سال ها، ما 17-18 باغ مرکبات داشتیم که البته برخی از آنها شراکتی یا اجاره ای بودند. محصولات باغ ها در انبارهای بزرگی نگهداری می شد و در آن انبارها روزانه 20 -30 کارگر کار می کردند. مرکبات مرغوب به خلیج فارس منتقل و از آنجا با کشتی های کوچک باری، به نام «بلم»، به کشورهای جنوب حوزه خلیج فارس مثل بحرین، قطر، امارات، کویت و عمان صادر می شد. حیاط خانه ما خیلی وسیع بود و زیرزمین بسیار بزرگی داشت که همواره 50،40 نفر در آن مشغول تهیه «آب لیموی تازه» و «رب آب لیمو» بودند که اغلب آنها نیز صادر می شد. یکی از خاطرات تلخ کودکی من در زمستان سال 1338 اتفاق افتاد که شش ساله بودم؛ بر اثر یک سری حوادث طبیعی، ما دارایی هایمان را از دست دادیم و پدرم ورشکسته شد. ابتدا بارش شدید تگرگ، میوه درختان باغ ها را نابود کرد، چند روز بعد انبار بزرگ و قدیمی ما در حاشیه بازار شهر، بر اثر بارش فراوان باران، ریخت و ذخیره محصولات هم تلف شدند و در همان ایام نیز تعدادی از بلم های حامل مرکبات پدرم، در آب های توفانی خلیج فارس غرق شدند. متعاقب این حوادث، واسطه ها و خریدارهایی که مرکبات را پیش خرید کرده بودند، پدرم را چند ماه به زندان انداختند و هرآنچه را داشتیم از ما گرفتند. در ماه هایی که پدرم زندان بود، من هم مثل دو برادر بزرگم، تصمیم گرفتم برای کمک خرج خانواده کار کنم. در آن سال ها، حرفه های زیادی مانند کارگری بنایی، تاسیسات، نقاشی ساختمان، آهنگری، مسگری، خیاطی، بزازی، لحیم کاری و... را تا 13سالگی تجربه کردم. مدرسه هم می رفتید؟ نه؛ آن روزها مدرسه نمی رفتم. وقتی پدرتان بعد از چند ماه از زندان برگشت، چه کار کردند؟ از دارایی پدرم تنها یک مغازه در بازار قدیم باقی مانده بود که صرفا به خرده فروشی مرکبات تبدیل شد و من هم از همان شش سالگی، دستیارش در مغازه شدم. البته از حدود 10 سالگی به تهران آمدم و پیش برادرم در مغازه الکتریکی (میدان امام خمینی فعلی) مشغول به کار شدم. سال ها بعد، برادرم کارگاه تکثیر نوارهای موسیقی تاسیس کرد و من هم تابستان ها در کارگاه ایشان نوارهای مذهبی را تکثیر می کردم. شما نوجوان بودید و هنوز مدرسه نرفته بودید؛ خانواده تان نگران شما نبودند؟ من از کودکی بسیار فعال بودم و هر حرفه ای را خیلی زود می آموختم. اگرچه ابتدا مدرسه نرفتم؛ اما هرگز، حتی یک روز هم بی کار نبودم. فامیل تان را چه سالی تغییر دادید؟ برادر بزرگ ما مهندس تجربی در سدسازی و کانال سازی بود و با شرکت های بزرگی در انتقال آب سد دز به جنوب خوزستان همکاری داشت. زمانی که در منطقه «رامین اهواز» کار می کرد (سال های 1346-48)، تصمیم گرفت فامیل خودش را از «لیمونارنجی» که دیگر هیچ نسبت شغلی با آن نداشت، به «رامین» تغییر دهد. بعد از ایشان، پدرم نیز پذیرفتند نام خانوادگی ما هم به «رامین» تبدیل شود. از دوران کودکی تان می گفتید، چه زمانی به مدرسه رفتید؟ من تنها فرزند خانواده بودم که سواد خواندن و نوشتن نداشتم. اما در 13سالگی اتفاق عجیبی برایم افتاد؛ در دزفول معمولا خانواده ها نیمی از سال را روی پشت بام می خوابیدند، یکی از همان شب ها خواب عجیبی دیدم که سرنوشت زندگی ام را تغییر داد؛ در عالم خواب وبیداری، مردی نورانی از افق آسمان به طرف من آمد و کنارم نشست و گفت: «بلند شو درس بخوان»... من حیرت زده نیم خیز شدم و گفتم: «بلد نیستم؛ چطوری بخوانم!؟» او دستم را در دستانش گرفت و دو بار دیگر در پاسخ به سوالم که می پرسیدم «چه بخوانم؟»، تکرار می کرد: «درس بخوان!»... بعد هم با لبخندی که هنوز از احساس آن انرژی می گیرم، دستم را رها کرد و در افق سحرگاهی قبل از طلوع فجر در آسمان ناپدید شد... و من در تعقیب او، از رختخواب برخاسته بودم و رو به افق فریاد می زدم: «چه بخوانم؟ چه بخوانم؟»... در همین حال، مادرم بیدار شده بود و پدرم را صدا زد و گفت: مثل اینکه محمدعلی خوابی دیده و دارد راه می رود؛ او را بگیر که از پشت بام نیفتد... از همان لحظه، هرچه پدرم و بعد دیگران می پرسیدند «چی شده؟»، من فقط پاسخ می دادم: «درس! درس...!»... چندین هفته، از غذاخوردن و خوابیدن و سخن گفتن با افراد خانواده و فامیل امتناع می کردم و فقط می گفتم «درس!»... مرا پیش چند طبیب و حکیم شهر بردند و تشخیص اغلب آنها این بود که «پسرتان هیچ مشکل جسمی ندارد و فقط می خواهد که درس بخواند؛ پس بگذارید درس بخواند»... دی ماه بود که مرا به مدرسه ای بردند تا ثبت نام کنند؛ مدیر مدرسه گفت: «چون سنش بالاست، فقط می تواند در کلاس ششم ابتدایی بنشیند... برای این کار، از من آزمون دیکته و ریاضی کلاس پنجم را گرفتند که در نتیجه نمره دیکته ام شد «صفر» و ریاضی گرفتم «دو». ابتدا مدیر مدرسه از پذیرش دانش آموزی با چنین پایه ضعیف درسی، امتناع کرد؛ تا بالاخره با پیشنهاد خودم، قرار شد موقتا اجازه دهند به صورت «میهمان آزاد» در کلاس حضور یابم، تا اگر برای امتحانات ثلث سوم خودم را به سطح کلاس رساندم، اجازه شرکت در امتحانات نهایی را داشته باشم؛ با همین شرط مرا به کلاس ششم معرفی کردند... از همان روز اول، معلمم با دو نفر از شاگردان ممتاز کلاس صحبت کرد تا هرکدام یک روز در هفته با من دیکته و ریاضی کار کنند، آنها هم بزرگوارانه پذیرفتند... پشت کارم باعث شد در امتحانات ثلث سوم، جزء شاگردان ممتاز کلاس شدم؛ به زودی بچه های کلاس مرا «مغز طلایی» صدا می زدند و یکی از نشریات استانی، مرا «نابغه خوزستانی» لقب داد. خلاصه شش کلاس ابتدایی در پنج ماه تمام شد و وارد مقطع دبیرستان شدم؛ از همان ایام علاقه ام به مسائل اجتماعی و فرهنگی و هنری و بعد هم سیاسی شروع شد. خودم اقدام به تشکیل گروهی از جوانان 18-24 ساله از بچه های محل کردم که اکثرا دانشجوی دانشگاه های تهران و شیراز و اصفهان و اهواز بودند؛ و از طریق آنها از اوضاع سیاسی دانشگاه های کشور مطلع می شدم و در تعطیلات دانشگاهی با هم جلساتی برگزار می کردیم. اسم تشکل تان چه بود؟ اسمی برایش نگذاشتیم؛ چون گرایشات بچه ها متفاوت بود و بعضا با تشکلات دیگری در دانشگاه های خودشان هم مرتبط بودند؛ هرکدام از آنها حال وهوای دانشگاه ها یا فعالیت هایشان را تعریف می کردند و ما هم مسائل مشترک سیاسی- فکری را با هم بحث می کردیم. چه شد که به آلمان رفتید؟ تعطیلات نوروز سال 1353 حادثه تلخی رخ داد: بچه های گروه ما برای دورهمی و تشکیل جلسه سالانه در شوشتر جمع شده بودند تا به محض بازگشتم از سفر چندروزه تهران، به آنها بپیوندم؛ اما وقتی به دزفول رسیدم، متوجه شدم محله ما عزادار شده؛ زیرا سه نفر از بهترین دوستانم، بر اثر بی احتیاطی در محل آبشارهای شوشتر غرق شده و جان باخته اند. آنها صمیمی ترین دوستانم بودند که با رفتن شان، من از ادامه تحصیل و شرکت در کنکور منصرف شدم و تصمیم گرفتم از کشور خارج بشوم و چون برای خروج از کشور، گذراندن نظام وظیفه لازم بود در ایام خدمت دیپلم ریاضی خود را گرفتم و تصمیم گرفتم برای ادامه تحصیل و گسترش ارتباطات با فعالان سیاسی به آمریکا یا اروپا بروم. اوضاع مالی خانواده تان خوب شده بود که می خواستید به آمریکا بروید؟ رفتن به آمریکا و به ویژه اروپا، در آن سال ها کار پرهزینه ای نبود و طبقه متوسط هم می توانستند از طریق «کار ضمن تحصیل» از عهده مخارجشان برآیند؛ من هم برای تفریح و ولخرجی مانند طبقه مرفه نمی خواستم به آمریکا یا اروپا بروم!... البته دولت آمریکا تقاضای ویزای مرا پاسخ نمی داد؛ ساواک هم به خاطر تکثیر نوارهای سخنرانی انقلابیون مذهبی قم، به من حساس شده بود... تا اینکه اواخر سال 56 به آلمان رفتم. چرا آلمان را انتخاب کردید؟ آن زمان برای ورود به آلمان، ویزا لازم نبود و ضمنا دوستانی هم در آنجا داشتم به واسطه آنها «اتحادیه انجمن های اسلامی دانشجویان ایرانی در اروپا» آشنا شدم. پس از حدود سی ماه آموزش زبان آلمانی و گذراندن کالج دانشگاه «کارلسروهه»، برای ادامه تحصیلات، به دانشگاه «کلاوستال» آلمان رفتم. در خلال این مدت، هم زمان با تحصیل و فعالیت های گسترده سیاسی و انقلابی و مذهبی، از طریق شرکت های «کاریابی» دو، سه روز در هفته را کارهای خدماتی انجام می دادم تا امرار معاش کنم. چه زمانی ازدواج کردید؟ سال 58 بود که با همسر فداکار و همراه ارزشمند زندگیم، دختری محجبه و انقلابی، یعنی سوسن صفاوردی، از طریق برادرش که تازه از ایران آمده بودند، آشنا شدم و بعد از یک ماه آشنایی، باهم ازدواج کردیم. مراسم ازدواج مان خیلی ساده و با یک جعبه شیرینی برای اعضای انجمن اسلامی و اهل مسجد شهر برگزار شد مهریه همسرم نیز یک جلد کلام الله به همراه یک جلد تفسیر المیزان است. شما در ایام دانشجویی و قبل از انقلاب با امام خمینی(ره) هم ملاقات داشتید؟ بله، همان روز اولی که امام خمینی از عراق به فرانسه آمدند (13مهرماه 1357)، با چهار نفر از اعضای انجمن اسلامی کارلسروهه به دیدارشان رفتیم و جزء نخستین پاسداران امام خمینی(ره) شدیم... آن روزها در آلمان با مسلمانان غیرایرانی، بعضا اهل سنت، نماز جماعت و گاهی هم با تردید نماز جمعه می خواندم، زیرا سواد حوزوی نداشتم... یادم هست وقتی این موضوع را با امام خمینی در میان گذاشتم تا تعیین تکلیف فرمایند، ایشان توصیه و تاکید کردند تا به اقامه نماز ادامه بدهم و حتی در پاسخ به اینکه «من سواد حوزوی ندارم»، گفتند: «نیازی نیست؛ هرچه بلد هستید، کافی است»؛ البته چند سال بعد هم انجمن اسلامی دانشجویان ایرانی شهر کلاوستال، درباره اقامه نماز جمعه بنده در آن شهر از معظم له استفسار کرد که ایشان کتبا ذیل نامه انجمن اسلامی مرقوم فرمودند: «همچنان که نوشته اید، با این برادر نماز بخوانید، نماز شما قبول است. ان شاءالله موفق باشید». از بازداشتتان در آلمان به خاطر فعالیت های دانشجویی بگویید.اوایل سال 61 به همراه تعدادی از دانشجویان عضو انجمن های اسلامی آلمان، متعاقب یک درگیری با ضدانقلابیون فراری از ایران، به زندان افتادم و به یک سال زندان محکوم شدم؛ روز اول بازداشت، پلیس آلمان که مرا از افراد اصلی ماجرا می پنداشت، به شدت شکنجه کرد تا پشت صحنه درگیری و اشخاص بازداشتی را معرفی کنم؛ چهار نفر پلیس، قفسه سینه و مهره های کمر و گردنم را به شدت مضروب و مجروح کردند. بعد از آزادی مشروط از زندان، دیگر به من اقامت رسمی ندادند و صرفا مجوز ادامه تحصیل «Duldungs schein» تا خاتمه مقطع فوق لیسانس دادند. سال 1372 پس از تشکیل پرونده «میکونوس» که روابط ایران و آلمان پیچیده شد، چون با متهم ایرانی پرونده میکونوس، سابقا در سال 1361 هم سلول در زندان بودیم، دولت آلمان اتمام دکترای مهندسی مرا، موکول به ابراز برائت از دولت ایران و درخواست پناهندگی از آلمان کرد که طبیعتا برای اینجانب پذیرش چنین تحقیر ملی ای غیرممکن بود. به همین دلیل دکترای مهندسی من ناتمام ماند و با خانواده به ایران بازگشتیم؛ البته بعدا در یکی از دانشگاه های دیگر آلمان به صورت ترددی «همکار علمی» شدم که این همکاری نیز در سال 1376 پس از صدور رای نهایی دادگاه میکونوس، ممنوع شد و تمام ارتباطات دانشگاهی من با آلمان قطع شد. دیگر به آلمان نرفتید؟ چرا تا سال 1381 برای سخنرانی و برگزاری «سمینارهای سراسری مسلمانان آلمانی زبان اروپا» که مسئولیت آن را از اوایل انقلاب بر عهده داشتم، سالانه حداقل دو بار به آلمان می رفتم. اما بعد از انفجار برج های تجارت جهانی نیویورک، تابستان 1381 سمیناری در دانشگاه تهران با عنوان «نخستین همایش جهان پس از آمریکا» برگزار کردم که بازتاب گسترده ای در اروپا و آمریکا داشت که متعاقبا به آمریکا ممنوع الورود شدم. زمستان همان سال، دولت آلمان هم با وجود حضورم در آلمان برنامه من را لغو و اعلام کرد ممنوع الورود هستم. خانواده تان چطور به آلمان می روند؟ اعضای خانواده ام مثل هر شهروند دیگری، می توانند به آلمان بروند. به جز پسر بزرگم که سکونت موقت و تردد کاری دارد، هیچ کدام از اعضای خانواده ام، ساکن خارج از کشور نیستند. البته همین پسر بزرگم نیز دو بار در مقطع دکترا به خاطر مواضع سیاسی بنده، از دانشگاه اشتراسبورگ و یک دانشگاه آلمان اخراج شد. نوه تان هم در آلمان به دنیا آمد؟ او را می بینید؟ علت به دنیاآمدن ایشان در بیمارستان آلمان، توصیه پزشک مربوطه بود؛ نه چیزی دیگر... بله، گاهی اوقات که میسر می شود، نوه ام را می بینم؛ فعلا او تنها نوه ام است. عروستان را هم می بینید؟ رابطه تان حسنه شده است؟ طرح مسائل خصوصی که سخن از تفاوت دیدگاه با فردی محترم از خانواده ام باشد و تبدیل به جنجال رسانه ای شود، دور از مرام خانوادگی و خلاف ذائقه رسانه ای بنده است. نمی خواستم باعث آزردگی شما شوم؛ از فرزندانتان برایمان بگویید. فرزند بزرگم یاسین، متولد سال 60 است، او از دوسالگی شروع کرد به حفظ قرآن و در چهارسالگی به عنوان نخستین کودک قرآنی جمهوری اسلامی در ماه مبارک رمضان سال 64 در شبکه دو سیما به مردم معرفی شد.فرزند دومم، متولد سال 66، از نوجوانی حافظ کل قرآن شد و مصمم است ان شاءالله پس از تدارک مقدمات، ازدواج کند. دخترم که در خلال نوجوانی قاری قرآن مدرسه خودش بوده، متولد 68 است و ازدواج کرده و همسر بزرگوارشان، به دور از هیاهوی رسانه ای به تحصیل و کار آزاد خانوادگی اشتغال دارد. از آلمان که برگشتید؟ چه شد؟ ابتدای سال 73 بود که به ایران برگشتم؛ در همان آغاز ورودم به تهران، پیشنهاداتی از سوی همکاران محترم دولت هاشمی مطرح شد؛ مثلا در همان هفته آغاز سال که هنوز تعطیلات رسمی نوروز بود، بنده با تعیین شرط موقت، معاون فرهنگی موسسه رسانه های تصویری وزارت فرهنگ و ارشاد اسلامی در دوره وزارت جناب مصطفی میرسلیم شدم. چند ماه بعد از وزارت علوم وقت، برای عضویت هیئت علمی در چند دانشگاه پیشنهاداتی داشتم، چون تعداد اعضای هیئت علمی دانشگاه ها هنوز بسیار محدود بود، برایم جذابیت داشت؛ اما مایل بودم ابتدا دکترای ناتمامم را به سرانجام برسانم و بعد وارد دانشگاه شوم؛ از طرفی پذیرش مدیریت های اجرائی سنگین برای کسی که 16، 17 سال در کشور حضور نداشته، برایم قابل قبول نبود. برهمین اساس، پیشنهادهایی؛ مانند معاونت استانداری تهران یا بعضی استانداری ها را هم با تمام جذابیتشان، در حد صحبت های اولیه رد کردم، چون اصولا پست اجرائی با روحیه ام سازگار نبود....  آن روزها دولت هاشمی مستقر بود؟ این پیشنهادها از طرف چه کسانی به شما داده می شد؟ تا سال ورودم به ایران، مشکل خاصی با شخص هاشمی رفسنجانی نداشتم و خود ایشان هم خصوصا مواردی از فداکاری های مرا می دانست. بعضی از وزرای دولت از دوستان 40ساله و همشهری ام بودند؛ مثل جناب آقای غلامرضا فروزش. جناب آقای علی محمد بشارتی، وزیر وقت کشور، نیز از زمان نمایندگی در مجلس شورای اسلامی که گاهی به خارج از کشور تردد می کرد، با بنده آشنایی و محبت برادرانه داشت. به هرحال وقتی یک فرد در مسائل فرهنگی، رسانه ای و مذهبی در آلمان شناخته شده باشد و با وزارت امور خارجه، وزارت ارشاد، وزارت صنایع، سازمان تبلیغات اسلامی، وزارت کشاورزی و سایر نهادهای انقلاب و جمهوری اسلامی از ابتدای تشکیل آنها همکاری و ارتباط داشته باشد، برای خواص ناشناخته نمی ماند. مدیرکل روابط عمومی وقت وزارت کشور نیز که کاردار سابق ما در آلمان بود، شناخت نسبتا کافی و ارتباط صمیمانه ای با بنده داشت که در همان ابتدای ورودم به ایران، مسئولیت بولتن محرمانه وزارت کشور را هم برعهده گرفتم. درعین حال مدتی با شورای عالی جوانان و آقای دکتر میرباقری (قائم مقام فعلی سیما) هم فکری داشتم. چرا پیشنهادها برای جذب شما در بدنه اجرائی کشور زیاد بود. شما که تازه به ایران برگشته بودید و رزومه اجرائی هم نداشتید؟ از ابتدای پیروزی انقلاب اسلامی، کدام یک از سفرا و کارداران و رایزن های فرهنگی ایران و مسئولان مرکز اسلامی هامبورگ با اینجانب آشنایی یا ارتباط نزدیک فکری یا همکاری نداشته اند؟ هر کاری که جمهوری اسلامی خواسته و من توانسته ام، در تمام آن سال ها انجام داده ام و هرگز هم هیچ پست و مسئولیت و حکم رسمی ای از هیچ کسی نخواستم؛ شاید باورش سخت باشد، اما حقیر تا 44سالگی از استخدام شدن در هر نهاد و سازمانی، طفره می رفتم؛ چون اصولا انگیزه ای نداشتم که «مستخدم دولت» بشوم، بلکه همیشه می خواستم، «آزاده ای مدافع نظام و فدایی انقلاب اسلامی» بمانم. چرا همراهی تان با آقای میرسلیم در وزارت ارشاد خیلی طولانی نشد؟ اوایل سال 74 بود که از وزارت ارشاد بیرون آمدم و به صداوسیما رفتم. البته آقای میرسلیم را شخصیتی سلیم النفس و قابل احترام می دانستم، اما شرط همکاری خودم و رسالت سازمانی هربخش از وزارت ارشاد را «تبلیغ امامت و ترویج مرجعیت ولی فقیه» می دانستم که این دیدگاه ولایی و نگاه اسلام جهان شمول بنده، با سیاست و افکار هاشمی رفسنجانی مغایرت داشت؛ بنابراین از وزارت ارشاد خارج شدم. پس از خروج از وزارت ارشاد چه کردید؟ سال 74 از سوی دکتر پورنجاتی به صداوسیما دعوت شدم، تا در راه اندازی شبکه چهار سیما که به قول ایشان قرار بود «کفاره گناهان شبکه های دیگر سیما» باشد، همکاری کنم. البته قصدم همکاری موقت با شورای مدیریت شبکه چهار سیما بود. بعد از حضور بنده در سازمان، با دکتر علی لاریجانی، رئیس وقت صداوسیما، از سوی برخی دوستان آشنایی برقرار شد و با پیگیری و تاکید لاریجانی و اصرار مرحوم علی کردان، پس از دو سال پیگیری، به استخدام سازمان صداوسیما درآمدم. الان هم در استخدام سازمان صداوسیما هستید؟ از سال 1385 از طریق مصوبه هیئت ممیزه دانشگاه پیام نور به عنوان عضو هیئت علمی گروه الهیات به این دانشگاه منتقل شدم. البته دولت روحانی که آمد، با رفتاری غیرمدبرانه، مرا تحت هر نوع فشار سازمانی قرار دادند و به حذف و انزوای شغلی کشاندند؛ کسی که نماینده وزیر علوم در تشکل های دانشگاهی بوده، مشاور رئیس دانشگاه و مدیرکل فرهنگی پیام نور کشور و عضو شورای فرهنگی دانشگاه و عضو هیئت علمی گروه الهیات پیام نور تهران بوده است، حالا این دولت توانسته او را به یک «کارشناس ساده و بی خاصیت» تبدیل کند که باید هرروز در منطقه خاک سفید تهران در یک آزمایشگاه متروکه دانشگاه حاضر شود، واقعا این چه شاهکار تدبیر دولتی است؟ آقایان هرگاه دلشان بخواهد ماهانه به طور متوسط حدود دو تا سه میلیون تومان به بنده حقوق بدهند یا هربار به یک بهانه ای همین دو میلیون تومان را هم قطع کنند؛ مانند امسال که تابه حال چهار ماه است حقوق اندک ماهانه مرا هم پرداخت نکرده اند! به شرایط کاری – سیاسی شما در دولت فعلی بازمی گردیم. پیش از آن می خواهم از شما بپرسم چه شد که مشاور احمدی نژاد در دولت نهم و دهم شدید؟ چه چیزی شما را به یار او بدل کرد؟ ممکن است شماها از زمان احمدی نژاد مرا شناخته باشید؛ اما از همان سال 1374 که در دانشگاه ها، مراکز سپاه و بسیج و مساجد کشور سخنرانی می کردم و در برنامه های داخلی و برون مرزی صداوسیما، مسائل سیاسی ایران و منطقه و اروپا و آمریکا را تحلیل می کردم، چهره ای رسانه ای و شناخته شده بودم.البته قبول دارم که با ریاست جمهوری دکتر احمدی نژاد، خیلی از خواسته های سیاسی بنده و اکثریت نیروهای انقلابی کشور، اجرائی شد و الزاما از هر نوع کمک فکری و حمایت تبلیغاتی از او، دریغ نکردم. شاید شما آدم معروفی بودید. بازگویی نگاه ویژه شما به مسائل بین المللی؛ مثل هولوکاست و فروپاشی آمریکا و محو اسرائیل از روی نقشه کره زمین از دهان رئیس دولت های نهم و دهم، هم جنجال ساز بود و هم به شهرت شما افزود؟ درست است؛ این را قبول دارم. شما متن سخنرانی های احمدی نژاد را می نوشتید؟ ما باهم رفیق و همفکر بودیم؛ اما اینکه متن سخنرانی هایشان را بنویسم، نه اصلا این طور نبود. در سفرهای اروپایی احمدی نژاد را همراهی می کردید؟ نه خیر؛ هیچ وقت همراه او نبودم. چرا آن قدر قاطع جواب این سوال را دادید؟ چون اگر حقیر همراه دکتر احمدی نژاد به سفرهای اروپایی و آمریکا می رفتم، به دلیل حساسیتی که غربی ها از قبل نسبت به دیدگاه های بنده داشتند، برای خود آقای احمدی نژاد، مسئله ساز می شد... ضمن اینکه من در اروپا بیشتر از احمدی نژاد مشهور بودم و حضور من سبب نادیده گرفتن او می شد. شما خودتان او را همراهی نمی کردید یا خود احمدی نژاد از شما نخواسته بود؟ عقل سیاسی حکم می کرد که اصلا به فکر همراهی با احمدی نژاد در هیچ سفری نباشم و منطق حکیمانه مدیریتی هم ایجاب می کرد که او هرگز من را برای همراهی با خودشان دعوت نکند. احمدی نژاد واقعا با شما هم نظر بود یا می خواست جنجال ساز باشد؟ بحث «جنجال آفرینی سیاسی»، خودش یک سیاست کارساز برای برخی سیاست مداران جهان است؛ اما درباره دکتر احمدی نژاد، به نظرم واقعا فقط نظراتی را که خودش قبول داشت، مطرح می کرد؛ یعنی اگر جنجالی اتفاق می افتاد، عارضه بود و نه هدف اولیه. خوب است این را بگویم که اولا پیشنهادهای بنده، همیشه جنجال آفرین نبودند؛ ثانیا چه بسیار پیشنهاداتی که او با موفقیت و بدون هیچ هزینه ای، اجرا کرد و کمترین چالشی هم در پی نداشتند. کدام یک از پیشنهادهایتان مثبت و بدون چالش بود؟ مواردی مانند شعار «رئیس جمهوری از جنس مردم» را اوایل سال 84 در برنامه زنده شبکه پنج سیما مطرح کردم. یعنی سبک لباس پوشیدن احمدی نژاد پیشنهاد شما بود؟ نه! نظر بنده و خودشان این بود که می توانند از جنس یک رئیس جمهور متعارف سیاسی نباشند؛ متفاوت باشند؛ آن هم با ملاک های ارزشی و انقلابی. پیشنهادهایی هم داشتید که احمدی نژاد به آنها بی توجهی کرده باشد؟ بله، زیاد بودند؛ مثلا همان شب انتخابات سال 84 که پیروزی ایشان بعد از نیمه شب، قطعی شده بود، چند ایده و پیشنهاد به او دادم که نپذیرفتند و ضرر هم کردند؛ مثلا گفتم شما فردا صبح بعد از اعلام نتایج، بروید سراغ همه کاندیداها و با یک دسته گل از مشارکت آنها در برپایی انتخابات باشکوه دور اول و دوم، قدردانی کنید؛ یا به همه کاندیداها حکم مشاورت بدهید؛ ایشان می گفت «هاشمی نمی پذیرد» و بنده معتقد بودم، هیچ اهمیتی ندارد، مهم صدور احکام است؛ حتی اگر نمادین باشد. ایده نوشتن نامه به سران جهان هم پیشنهاد شما بود؟ من این ایده را کلی مطرح کرده بودم و پیشنهاد اختصاصی به او نبود. طرح انکار هولوکاست و محو اسرائیل از روی کره زمین به نظرتان ایده موفقیت آمیزی بود؟ «محو اسرائیل» تعبیر امام خمینی است؛ اما احمدی نژاد در طرح ایده «ضرورت بررسی هولوکاست» ابتدا یک اشتباه لفظی داشت که مدعای هولوکاست به طور ضمنی نفی شد؛ حقیر هرگز معتقد به نفی یا تایید ماجرای هولوکاست نبوده ام، بلکه خواستار «بازخوانی» آن بوده و هستم. زمستان سال 84 که در سفر به عربستان، مسئله هولوکاست را «دروغ و افسانه» نامید، به ظرافت و اقتضائات بحث دقت نشد. البته هنوز رئیس جمهور وقت از عربستان برنگشته بود که با خبرگزاری فارس مصاحبه کردم و گفتم ایشان باید به جای نفی یا تایید هولوکاست، حقیقت یابی آن را از محققان تاریخ اروپا طلب کنند و از سازمان ملل «تشکیل کمیته حقیقت یاب بین المللی برای بررسی هولوکاست» را درخواست کنند. شما سخنان او را رد کرده بودید، واکنش احمدی نژاد به این اقدام شما چه بود؟ طبیعتا ابتدا ناخشنود شد، چون تصور کرد که من در مقابل واکنش به فضاسازی ها، از نظرم عدول کرده ام؛ اما وقتی متوجه ظرایف موضوع شد، موضع خودش را اصلاح کرد. اما با شیطنت مخالفان داخلی در همراهی با دشمنان خارجی، مدیریت ماجرا پیچیده شد و موضوع «بازخوانی ماجرای هولوکاست» که مورد نظر ما بود، به «نفی هولوکاست» تعبیر و تبلیغ و تحریف شد. هدفتان از طرح «بازخوانی هولوکاست» چه بود؟ بحث این بوده و هست که چرا غرب در همه این سال ها باید در مقام پرسشگر باشد و ما را همواره به پاسخ گویی خود وادار کند؟ چرا نباید یک بار هم که شده ما «پرسشگر» باشیم و غربی ها را به پاسخ گویی در برابر افکار عمومی جهان وادار کنیم؟ هویت کاری شما از انجمن اسلامی دانشجویان خارج از کشور شکل گرفت، الان که سمتی در دانشگاه ندارید ارتباطتان با دانشجویان چگونه است؟ کسی که از نوجوانی، با دانشجویان مرتبط بوده، ارتباطش با دانشگاهیان و دانشجویان و فعالان کشور، برای نقش آفرینی نیازمند هیچ پست، حکم و مقامی نیست. من آدم خودکاری هستم و هیچ وقت نیازمند حکم نبوده ام. ارتباطات اجتماعی بنده، به خصوص با دانشجویان، متفاوت، اما متنوع و موثرتر شده است.چرا در دولت اول احمدی نژاد سمت رسمی نداشتید و صاحب نام و جایگاه مشخصی نشدید؟برای اینکه این جایگاه هایی که مدنظر دارید، هیچ وقت مراد و مطلوبم نبوده است. در انتخابات دوره سوم شوراها، با اصرار، دبیر کمیته سیاسی «رایحه خوش خدمت» شدم؛ از ایجاد آن تشکل شبه دولتی و پذیرش مسئولیت در آن راضی نبودم؛ من دخالت در امور انتخابات شوراها را نادرست می دانستم که به نخستین شکست سیاسی احمدی نژاد هم منجر شد. اولین پیشنهاد برای حضورتان در دولت نهم چه بود؟ گاهی بعضی همکاران دولت، پیشنهادهایی را برای همکاری بنده با دکتر احمدی نژاد در میان می گذاشتند که خود ایشان با توجه به شناختی که از روحیاتم داشتند، رد می کردند. به هرحال مدیریت حواشی «بررسی هولوکاست»، کار سنگینی بود که باید یک نفر انجام می داد و جلوی برخی آسیب ها را می گرفت که قرعه فال به نام من بیچاره زدند. پس چه شد که در دولت دهم معاونت مطبوعاتی وزارت ارشاد را پذیرفتید و به جمع دولتمردان آمدید؟ برای معاونت مطبوعاتی وزارت ارشاد در آن شرایط حاد و استثنایی که رسانه های داخل و خارج «آتش بیار معرکه» شده بودند، شخص مناسبی نبود که اوضاع را کنترل کند؛ وقتی این پیشنهاد به من شد بعد از یک روز مهلت و مطالعه دقیق «قانون مطبوعات»، مسئولیت معاونت ارشاد را به شرطی که فقط شش ماهه باشد، پذیرفتم.البته آقای احمدی نژاد تصور می کرد که حداقل دو، سه سال وقت لازم است که قانون مطبوعات اصلاح شود، تا امکان مدیریت فضای رسانه ای کشور فراهم شود اما بنده معتقد بودم با همان قانون موجود، می توان رسانه ها را قانون مدار کرد. چرا تصورتان این بود که رسانه ها بی قانون منتشر می شوند؟ مدیریت «رسانه های قانون گریز»، بعد از جمع کردن اردوکشی های خیابانی، کار پیچیده ای بود. اگر آشوب های خیابانی و آتش زدن مساجد و مغازه ها و بانک ها در تهران تمام شده بود، اما تعدادی از مطبوعات و برخی خبرگزاری ها و سایت ها، به فضای آشوب طلبی از طریق بازنشر بیانیه های کروبی، میرحسین موسوی و سخنان هاشمی، دامن می زدند و فضای افکار عمومی در سراسر کشور را ملتهب می کردند. مسئولیت بنده این بود که طبق قانون مطبوعات رسانه ها را از افتادن در دام گروه های فتنه گر رها کنم. پس چرا اجرای این مسئولیتتان را هرگز متوجه جراید متعلق به جریان اصولگرا نکردید؟ اتفاقا رفتار فراجناحی بنده، موجب دلخوری برخی از اصولگرایان شد؛ چنان که از آن پس، آنها بیشتر از رسانه های اصلاح طلب، من را سانسور کرده اند. انتقال و انعکاس اخبار یکی از وظایف مطبوعات است، شما وقتی مانع انتشار اخبار و حق قانونی مردم و مطبوعات می شدید، چطور مدعی می شوید که قانون مدار بودید؟ برخورد احساسی با مقوله سرنوشت ساز «امنیت ملی»، مخاطب را به بیراهه می برد؛ بعضی حمایتگران رسانه ای به بهانه «اطلاع رسانی آزاد» بر آتش «آتش افروزان» دمیدند و جامعه را در آستانه جنگ داخلی قرار دادند، آیا نباید در برابر ولنگاری های خانمان سوز، سختگیر بود تا دوباره فضای آرام و منطقی حاکم شود؟ سبک مدیریتی شما سبب شد مردم به رسانه ها و شبکه های خبری آن سوی مرزها جذب شوند.نه، اصلا این طور نیست؛ من در پنجمین ماه شروع فتنه وارد معاونت مطبوعاتی شدم و معتقد بودم مردم باید حرف نظام خودشان را از مطبوعات رسمی داخل بشنوند؛ وگرنه مواضع و مطالب تحریک آمیز را که رسانه های بیگانه منتشر می کنند و نیازی به بازنشر همان مواضع از طریق مجوزهای رسمی وزارت ارشاد نیست. من آمده بودم که این ماجرا را جمع کنم. شما خودتان می گویید که آمده بودید ماجرا را جمع کنید، خب این ادعا خودش مدعی تلاش برای «سرکوب» کردن است.حرف من را وارونه و سیاسی تفسیر نکنید؛ من آمده بودم تا بی قانونی ها در بعضی رسانه ها را مهار کنم و همه را در مسیر قانون مداری حمایت کنم؛ آمده بودم تا اعتماد متقابل میان «نظام- مطبوعات- مردم» را بازگردانم و تا حدودی همین اتفاق هم افتاد و دیگر نیازی به حضور بنده نبود. از رویه تان پشیمان نیستید؟ به نظر شما باید برای جلوگیری از برافروختن شعله های جنگ داخلی توسط برخی رسانه های احساسی در کشورم، پشیمان باشم؟ روزی می رسد که قضاوت دیگری، درباره عملکرد بنده در حادثه تلخ فتنه 88 خواهد شد؛ به ویژه اگر فتنه دیگری اتفاق بیفتد و کسی جرئت فداکاری نداشته باشد، آن وقت معلوم می شود که سوءاستفاده از آزادی مطبوعات چگونه هستی ملت ما را آتش خواهد زد. هنوز آنچه در فتنه 88 می دیدم، بازگو نکرده ام... فعلا بگذاریم و بگذریم....  تحلیلتان از رفتار محمود احمدی نژاد و یاران نزدیکش مانند مشایی و بقایی پیش و پس از انتخابات اردیبهشت ماه 96 چیست؟ وقتی کلیپ «زنده باد بهار» آنها منتشر شد، در کانال تلگرامی خودم ذیل آن کلیپ نوشتم: «سه دلقک بهاری»... به نظرم رفتاری عاری از بصیرت و فهم سیاسی بود؛ با هیچ عقل و منطقی توجیه پذیر نبود. امیدوارم، هرچه زودتر احمدی نژاد دوباره خودش را بازبیابد و از عوارض و زواید جدا کند. شما زمانی احمدی نژاد را فردی انقلابی می دانستید؛ پس از فاصله گرفتن از احمدی نژاد تاکنون برایتان پیش آمده از همراهی و مشاورت با او احساس پشیمانی کنید؟ زمانی که شخصیتی انقلابی باشد، باید انقلابیون از او حمایت کنند. حمایت از احمدی نژاد عاقل انقلابی سال 84 یک وظیفه الهی برای هر مومنی بوده است. احمدی نژاد مدام تهدید می کند که مدارکی در اختیار دارد که اگر آنها را فاش کند، به نفع نظام نخواهد بود؛ به نظرتان ادعایش صحت دارد؟ فردی که هشت سال رئیس جمهور بوده، دور از ذهن نیست که دسترسی به اسناد و مدارک طبقه بندی شده و برخی اسرار نظام داشته باشد. فکر می کنید احمدی نژاد می تواند برای امنیت نظام خطرآفرین باشد؟ هرکسی در این جایگاه می تواند خطرآفرین باشد؛ پس احمدی نژاد هم می تواند، اما یک شخصیت رشید سیاسی نمی تواند کودکانه و لجوجانه عمل کند؛ انتشار اسناد طبقه بندی شده و اسرار هر حکومتی، هرکسی را تبدیل به یک عنصر ضد امنیت ملی خواهد کرد.موضوعی که پس از مدت ها توجه رسانه ها را به شما جلب کرد، بازداشت یاسین، پسر ارشدتان، به اتهام اختلاس در تابستان سال گذشته بود. ماجرا چه بود؟ وقتی معاون اول قوه قضائیه می گوید «اختلاف حساب»، چرا برخی رسانه ها اصرار داشتند و دارند که بگویند «اختلاس»؟ تا جایی که بعدا بنده اطلاع یافتم برای همین «اختلاف حساب» هم هیچ مدرکی وجود ندارد تا اتهام «اختلاف حساب» منجر به صدور حکمی علیه متهم شود.مگر می شود فردی را بدون هیچ دلیلی هفت ماه بازداشت کرد؟ وقتی دولت روحانی با بهانه گیری، به کسی اتهام بزند و برای پرونده ای که ساخته، مدرکی ارائه ندهد، پس ظاهرا همه چیز «می شود»؛ این دولت برای خاموش کردن منتقدان خودش، از هیچ بهانه ای صرف نظر نکرده است. یعنی می گویید پسرتان، تاوان پدرش را داد؟ به نظر شما، غیر از این است؟ البته دولتیان می دانند که بنده تا خاتمه رسمی این پرونده، به حرمت مراعات قانون، سکوت می کنم و شاید به همین دلیل، فعلا از بستن پرونده جلوگیری کنند؛ مگر آنکه جوانمردی در این دولت پیدا شود که ظلم را نپسندد و به گونه دیگری عمل کند. اگر اتهامی متوجه او نبود، پس چرا وثیقه 29 میلیاردتومانی برایش صادر شد؟ «اتهام» که مساوی با «ارتکاب جرم» نیست!... اگر وثیقه 29 میلیاردتومانی متناسب با اتهام بوده، پس چرا آن را بعد از هفت ماه به حدود یک چهارم تقلیل دادند؟ وثیقه را چگونه تامین کردید؟ آن طور که خبر دارم، اقوام و فامیل، بالاخره هفت ماه تلاش کردند تا چند سند منزل را معادل هشت میلیارد تومان وثیقه تدارک ببینند. شما در مدت بازداشت و بازجویی های پسرتان اصلا پیگیر ماجرا نشدید؟ نه! برای اینکه در پرونده سازی و عقده گشایی، نباید دولت باتدبیر عصبی تر شود که جوانمردی علیه پسرم را بیشتر کند! اینکه به عنوان یک پدر سکوت کردید و حتی پیگیر ماجرا نشدید، پسرتان را ناراحت نکرد؟ البته شخص پسرم کینه توزی ها علیه پدرش را می داند و انتظار کمکی از جانب من نداشته و ندارد، اما بدیهی است که اعضای خانواده، کم و بیش، از من دلخور شوند و برنجند.
                