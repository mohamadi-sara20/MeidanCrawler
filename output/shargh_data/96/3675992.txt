شنبه ۲۵ آذر ۱۳۹۶
-----------------------------------------
یادداشت
-----------------------------------------
سرمایه ای به نام رسوم ایران کهن
-----------------------------------------

                    آیین ها، آداب و رسوم هر ملت، سازنده عناصر فرهنگی جامعه محسوب می شوند. تنوع، تفاوت ها و کثرت آیین ها و آداب و رسوم از دلایل غنای فرهنگی یک جامعه است. در روزگار بحران هویت، یکی از راه های حفظ هویت فرهنگی، بازگشت به آیین ها، آداب و رسوم سنتی و فولکلوریک است. سرزمین ایران از دیرباز به عنوان یکی از گهواره های تمدن مطرح بوده است. برخی از آداب و رسوم رایج مردم کنونی ایران، مانند جشن نوروز و چیدن سفره هفت سین، چهارشنبه سوری، جشن تیرگان، مهرگان، سده، امرداد، پنجابدر و سیزده بدر، شب یلدا و برخی آیین های دیگر، بازمانده آداب و رسوم ایرانیان پیش از اسلام است. اگرچه از پس از اسلام نیز جشن ها و آداب و رسوم مختلف فرهنگی، مذهبی بر جای مانده است که در جای خود نیازمند توجه ویژه اند؛ مانند جشن های میلاد، غدیر، قربان، فطر و.... در بازشناسی عناصر فرهنگی مانند شب چله (شب یلدا)، آنچه بیشتر از همه خودنمایی می کند، کرامت رابطه انسان با انسان است. فلسفه پیشینیان در شب یلدا این بوده که در قالب مثل ها، شعرها، روایت ها و شاهنامه خوانی ها به آموزش نسل بعد می پرداختند و نسل آینده را با آنچه از پیشینیان به آنها رسیده بود، هرچند شفاهی، آشنا و آگاه می کردند. همه ملزومات شب چله بهانه ای برای شادی، پیوند دوباره با آفرینش، احساس هویت و پیوند با جاودانگی است. شاید به ظاهر یک شب نشینی بوده و هست؛ اما فلسفه آن ایجاد پیوند میان نسل های مختلف در یک خانواده است؛ چیزی که امروزه به مدد تکنولوژی و فضای رسانه ای و مجازی، خانواده ها را به تنهایی و انزوا کشانده است. نسل جدید و امروزی ما که بیشترین اطلاعات خود را از فضای مجازی دریافت می کند، به راستی چه اندازه از رسوم، آیین، جشن و عیدهای ما که بخشی از هویت و فرهنگ ما را تشکیل می دهند، اطلاع دارند؟ اما اطلاعاتی که به وسیله تکنولوژی های مدرن ردوبدل می شود، دلیلی برای دلبستگی و پیوند عاطفی نسل های مختلف نمی شود و گاهی به دلیل وابستگی مردمان به رسانه های نوین، جدایی و گسست بین آدمیان بیشتر هم می شود.امروزه در کشورهای پیشرفته صنعتی و در کلان شهرها، میلیون ها انسان در کنار یکدیگر تنها زندگی می کنند و کمترین نیازی به ارتباط کلامی با یکدیگر ندارد. زمان متوسط ارتباط کلامی بین والدین و فرزندان به سه دقیقه در شبانه روز کاهش یافته است. در دنیای قدیم گرچه حجم اطلاعات مثل امروز فراوان نبود؛ اما آنچه تولید فرهنگی نامیده می شد و در بین نسل ها منتقل می شد، سازنده آداب و رسوم و تمدن فرهنگی جامعه بود و ملت های گوناگون به دلیل داشتن فرهنگ های برتر و دیرپا، می توانستند به یکدیگر فخر بفروشند. بسیاری از نظریه پردازان معتقدند آنچه کشور ها و ملت های مختلف را در آینده به یکدیگر پیوند می دهد، فرهنگ متفاوت آنهاست. سفر و گشت وگذار و دیدن رسوم و فرهنگ های متفاوت یکی از دلایل ماجراجویان سفر است. طبق آمار سازمان جهانی گردشگری، بیش از 40 درصد گردشگری بین المللی با انگیزه فرهنگی است و به طور چشمگیری این فرایند در حال افزایش است. رشد روزافزون این نوع از گردشگری، توجه برنامه ریزان و سیاست گذاران را در جهان به خود معطوف کرده است و بسیاری از کشور ها با خلق جشن ها و فستیوال های مختلف که ریشه و پایه عمیق فرهنگی ندارند، سعی می کنند در این بازار رقابت، گوی سبقت را از آن خود کنند؛ اما ایران در این مسیر با داشتن تنوع فرهنگی زیاد و جشن ها و آداب و رسوم فراوان که هرکدام از آنها به سبب دانش و دلیل خاصی از پیشینیان به یادگار مانده، ناتوان بوده است. اگرچه در ثبت آثار ملموس و ناملموس همت ورزیده اند؛ ولی صرف ثبت یک اثر در گسترش، تعمیم، شناخت و پاسداشت آن کافی نیست. آنچه نسل جدید ما را ناتوان کرده است، نداشتن اطلاعات کافی، صحیح و فلسفه هریک از آداب و رسوم است؛ بنابراین همواره باید به مراسم ها و سنت های مختلفی که باعث مستحکم ترشدن ارتباطات خانوادگی می شود، بیشتر اهمیت داد. باید کوشید به ریشه و بنیان برگزاری این مراسم ها پرداخت و از امکانات موجود برای دورهمی در شب یلدا یا سایر رسوم فرهنگی به بهترین شکل استفاده کرد و بدون پرداختن به شبکه های مجازی، از این فرصت ها که تنها یک بار یا محدود در سال وجود دارد، بهره برد. می توان از ظرفیتی که فضای مجازی در اختیار همه کاربران قرار داده است، برای معرفی و شناسایی آداب و رسوم بهره برد. سفرهای متنوع فرهنگی را در مقاصد داخلی و خارجی برای گردشگران تعریف کرد در فضای مجازی به آن بیشتر پرداخت و نسل جدید را از انزوا و تنهایی بیرون کشید و به عمق ماجرا کشاند. در این راستا، متولیان گردشگری به ویژه تورگردانان، مراکز اقامتی، پذیرایی، تفریحی و فرهنگی نقش موثری در احیا، حفظ و برجسته کردن آیین ها و آداب هر مقصد دارند. شرکت هلدینگ گردشگری مارکوپولو نیز در چند سال گذشته در راستای مسئولیت های اجتماعی خود، برای پاسداشت و احیای آیین ها و رسوم ایرانی، اقدامات موثری در حفظ آیین های مختلف و معرفی آن به نسل جدید داشته است که برگزاری جشنواره بزرگ یلدا در بزرگ ترین سالن پایتخت نیز در این راستا است. این جشن آینه تمام نمای حضور نسل جدید در کنار بزرگ ترهاست. حضور سه نسل از یک خانواده در بزرگ ترین گردهمایی فرهنگی خانوادگی ایران، قدمی است در شناسایی آیین ها و آداب و رسوم ایران کهن که هرکدام از آنها سرمایه ای شگرف برای توسعه و رونق گردشگری است و در نهایت بر غنای فرهنگی می افزاید و گردشگران و هم وطنان از ذی نفعان اصلی آن هستند.
                