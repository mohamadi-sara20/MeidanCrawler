دو‌شنبه ۸ آبان ۱۳۹۶
-----------------------------------------
سرمقاله
-----------------------------------------
عبور از تونل وحشت ترامپ
-----------------------------------------

                    مجلس نمایندگان آمریکا در اقدامی در راستای رویکرد جدید کاخ سفید، طرح به اصطلاح فراجناحی تحریم های جدیدی را با هدف افزایش فشار به ایران برای توقف یا تحدید برنامه موشک های بالستیک تصویب کرد. با این مصوبه مرحله دیگری در افزایش تنش بین تهران و واشنگتن و غامض ترشدن آینده برجام رقم خورد. با اینکه به عقیده برخی از تحلیلگران، تحریم های جدید در عرصه عمل چیزی فراتر از آنچه درحال حاضر در حال اجراست، نخواهد بود؛ ولی روشن است که جنبه های روانی این مصوبه تاثیرات منفی معتنابهی در تصمیمات بنگاه های اقتصادی جهان در همکاری با ایران خواهد داشت و تنش و جنگ لفظی بین تهران و واشنگتن وارد مرحله جدیدی خواهد شد. در کنار تاثیرات مخرب مصوبه اخیر بر توافق هسته ای، در صورت فقدان اراده ای دو طرفه ممکن است با اشتباه محاسباتی یکی از دو طرف یا شیطنت کشوری ثالث، این ماجرا به مرحله ای ارتقا یابد که کنترل آن ممکن نیست. در تاریخ آمریکا، روسای جمهوری که با تکیه بر عقلانیت، مهارت های مذاکراتی و حمایت افکارعمومی توانسته اند بر معضلات پیچیده جهانی غلبه کرده و گره های سخت را با عبور از موانع کنگره و سنا، بدون توسل به زور و با مهارت دیپلماتیک بگشایند، بسیار اندک و انگشت شمارند. از یاد نبرده ایم که جورج بوش در مقابل اقدام سخاوتمندانه ایران در دوران دولت اصلاحات در همکاری با آمریکا برای غلبه بر طالبان، ایران را در کنار دو کشور دیگر محور شرارت خواند. مقایسه این رفتار و رویکرد با اقدامات اوباما در دوران ریاست بر کاخ سفید در رابطه با ایران، نمایانگر واقعیتی است که انکار آن دور از انصاف است. تصور اینکه اگر در این دوران به جای اوباما شخص دیگری (و نه حتی جورج بوش) بر مسند قدرت در کاخ سفید بود، پرونده هسته ای ایران می توانست چه فاجعه ای برای همه طرف های درگیر در پی داشته باشد، چندان دور از ذهن نیست. امروز که ماجراجویی و رفتارهای ناهنجار دونالد ترامپ و اصرار او بر بدعهدی، نقض و خروج از برجام را در مقابل خود داریم، نقش آمریکای تحت رهبری باراک اوباما در خلق «برجام» بیش از گذشته برجسته و پرفروغ می نماید. اوباما و تیم برگزیده او در مذاکرات، به مثابه لوکوموتیوی بود که این قطار را به مقصد رساند. این گزاره که به تکرار بر آن تاکید شده، واقعیت انکار ناپذیری است که مذاکرات ایران با قدرت های جهان در واقع مذاکره 1+1 بین ایران و آمریکا بود و نه مذاکره 1+5. کسانی که از جزئیات مذاکرات مطلع هستند، بر این نکته معترف اند که در مقاطعی، تیم مذاکره کننده آمریکا تحت هدایت جان کری، بسیار منعطف تر از دیگر کشورهای 1+5 و حتی روسیه بود. امروز دوران اوباما در آن کشور سپری شده و مقدرات کاخ سفید در دست رئیس جمهور ماجراجویی است که با ابتدایی ترین مفاهیم حاکم بر روابط بین الملل بیگانه است و تعمدا به ستیز با آن بر می خیزد. در شرایطی که ترامپ و متحدان جنگ طلب آن بر طبل دشمنی و تحریک افکار عمومی جهان علیه ایران می کوبند، سوال اصلی این است که چگونه باید از «تونل وحشت ترامپ» با کمترین هزینه عبور کرد، برجام را به عنوان دستاورد بزرگ حفظ کرد و منطقه را از خطر جنگی دیگر نجات داد؟ این سوالی است که پاسخ آن و یافتن راهکارهایی برای مدیریت این مرحله فارغ از کشمکش های داخلی وظیفه همه مسئولان و بلکه جناح های سیاسی است.رصد اقدامات نهادهای تصمیم گیر آمریکا در ارتباط با ایران و تحرکات و اظهارات ناصواب متحدان آن، نمایانگر اتحادی نامیمون بین مخالفان و آماده سازی منطقه و جهان برای اقدامی شرورانه درباره ایران است که باید آن را جدی گرفت و تا قبل از رسیدن تحولات به نقطه بازگشت ناپذیر، از بروز فاجعه ای دیگر در منطقه جلوگیری کرد. ما در مقابل کسی قرار گرفته ایم که جورج بوش که دو جنگ ویرانگر را در منطقه ما رهبری کرد، در مقابل اقدامات افراطی او زبان به اعتراض گشوده و او را با القابی مانند «زورگو، متعصب و خشک اندیش» توصیف می کند. رونالد ریگان، در پاسخ به انتقادها در باره ماجرای مک فارلین خطاب به مردم آمریکا گفت؛ جغرافیا به ما توضیح می دهد که چرا من این تصمیم را اتخاذ کردم. این سخنان نمایانگر اهمیت استراتژیک ایران از منظر ژئوپلیتیک است و با وجود تغییرات سیاسی در منطقه در دو دهه گذشته کسی نمی تواند منکر این واقعیت باشد که اهمیت و ارزش ژئوپلیتیک ایران حتی برای رئیس جمهور ماجراجو و نهادهای تصمیم گیر آمریکا مهم تر از معاملات میلیاردی با عربستان سعودی است.اگرچه در پرتو شرایط کنونی تصور دستیابی به توافق با آمریکا در اختلافات دوجانبه و بحران های منطقه دور از واقع بینی است، با وجود این دنیای سیاست هیچ وقت سیاه و سفید نیست و می توان حتی در سخت ترین شرایط نیز درهای دیپلماسی را همچنان باز نگاه داشت. به یاد داریم که تلاقی منافع ایران و آمریکا در طول سال های گذشته در بحران هایی مانند افغانستان و عراق و همکاری های دو کشور در رهایی از رژیم منحط طالبان و دیکتاتوری صدام در دوره حاکمیت جورج بوش که از نئوکان ها بود، رقم زده شد. به نظر می رسد در این مرحله، باید از دست زدن به اقداماتی که هرچند از موضع قدرت بوده ولی باعث تحریک و تحقیر فرد ماجراجویی مثل ترامپ است، به شدت پرهیز کرد. این امر مغایرتی با پیگیری مقتدرانه قدرت دفاعی کشورمان که از منطقی قوی برای روزآمدکردن برخوردار است، ندارد. همچنین اگرچه باید از ظرفیت اروپا برای حفظ برجام استفاده کنیم و سه کشور امضا کننده توافق باید در مقابل بدعهدی و نقض مکرر برجام از سوی آمریکا ایستادگی کنند، ولی نباید دامنه تنش با آمریکا به سطحی ارتقا یابد که کشورهای جهان را در مقابل انتخاب قرار دهد. چه آنکه در چنین شرایطی تردید نباید کرد اروپا به ویژه در موضوعات غیربرجامی، در کنار آمریکا قرار خواهد گرفت. در کنار این اقدامات ضروری است با تدبیر و راهبرد تجربه شده «مذاکره و دیپلماسی» بر اساس منطق «برد- برد» مشکلات با همسایگان منطقه را حل وفصل کرد. اقدامات ترامپ و جنگ افروزان حامی او استفاده ابزاری از شرایط منطقه و احیای ایران هراسی است. برهم زدن آرایش مخالفان منطقه ای ایران در استفاده از قدرت تخریبی ترامپ نیازمند عادی سازی روابط ایران با این کشورهاست. برگزاری آرام مراسم حج سال جاری و رفتار ظاهرا دور از انتظار حکام سعودی با حجاج ایرانی دلیل روشنی بر آمادگی این کشور در مدیریت بحران روابط با ایران است. زیاده گویی الجبیر ناشی از تحقیر این کشور در سوریه و عراق و مهم تر از این دو در یمن است. شرایط کنونی که ایران دست بالا را در منطقه دارد بهترین زمان برای گشودن کانال های دیپلماتیک و عبور از بحران روابط با ریاض است.
                