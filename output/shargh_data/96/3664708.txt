سه‌شنبه ۳۰ آبان ۱۳۹۶
-----------------------------------------
type_unknown
-----------------------------------------
امپراتوری خصولتی ها
-----------------------------------------

                    «این خصوصی سازی نیست»؛ جمله ای بود که حسن روحانی تیر امسال درباره اجرای سیاست های اصل 44 بر زبان آورد و البته در هیاهوی تعابیر بعدی روحانی در همان سخنرانی گم شد؛ اما اشاره حسن روحانی به سپردن بخش های مهمی از اقتصاد کشور به کسانی که نه دولتی هستند و نه خصوصی، اشاره ای آشکار به چیزی بود که امروز امپراتوری خصولتی ها می نامیم. اگرچه سیاست های کلی اصل 44 قانون اساسی از گسترش مالکیت در سطح عموم مردم برای تامین عدالت اجتماعی و تشویق اقشار مردم به پس انداز و افزایش رقابت پذیری در اقتصاد ملی سخن می گفت؛ اما نگاهی به وضعیت مالکیت صد شرکت برتر اقتصاد ایران در آخرین رتبه بندی سازمان مدیریت صنعتی نشان می دهد حالا و پس از چند سال کشمکش بر سر کوتاه کردن دست دولت از اقتصاد نه تنها مردم مالکیت شرکت های بزرگ اقتصادی کشور را برعهده ندارند؛ بلکه اداره آنها از دست دولت نیز خارج شده است. ستاد اجرائی فرمان امام، بنیاد مستضعفان انقلاب اسلامی، صندوق بازنشستگی نیروهای مسلح و هلدینگ های وابسته به دولت بزرگ ترین مالکان شرکت های بزرگ اقتصاد ایران هستند. بااین حال یافتن مالک و سهام داران عمده واقعی شرکت های بزرگ کشور کار آسانی نیست؛ اگرچه می توان با جست وجو در بورس سهام داران اسمی این شرکت ها را شناسایی کرد؛ اما اغلب این شرکت ها تنها بازوی اجرائی نهادهای بزرگ دیگری هستند که سرمایه های خود را در دل شرکت های مختلف گسترده اند. گاهی جست وجوی سهام داران عمده شرکتی به نام شرکت دیگری می رسد که خود به وسیله ترکیبی از سهام داران عمده دیگر اداره می شود. شرکت هایی که چنان در هم تنیده اند که گم نکردن سر نخ مدیریت شان نیازمند یادداشت و جست وجوی فهرستی از شرکت ها و سازمان های موازی و مرتبط است. گاهی یافتن سرنخی از صاحبان اصلی شرکت ها چنان سخت می شود که تنها با جست وجو در آرشیو نشریات مختلف می توان به کمک یک آگهی مزایده یا مناقصه ردپایی از مالکان اصلی آن پیدا کرد. برای مثال شرکت پخش رازی یکی از شرکت های بزرگ و پرسود ایران است که سهام داران عمده اش شرکت داروسازی جابر بن حیان، شرکت صنعتی کیمیدارو و شرکت داروسازی اسوه هستند؛ اما این تنها آن چیزی است که در نگاه اول به نظر می رسد. با کمی جست وجو خواهید فهمید که شرکت سرمایه گذاری شفادارو صاحب60 درصد سهام جابر بن حیان، 54 درصد سهام کیمیدارو و 65 درصد سهام داروسازی اسوه است و در نتیجه مدیریت هر سه شرکت با شرکت سرمایه گذاری شفادارو (سهامی خاص) است؛ اما صاحب شفادارو کیست؟ با جست وجوی بیشتر برای یافتن صاحبان شفادارو مشخص می شود 81 درصد از سهام این شرکت متعلق به شرکت مدیریت طرح و توسعه آینده پویاست؛ اما شرکت مدیریت طرح و توسعه آینده پویا متعلق به کیست؟ اینجا تنها با جست وجو در آرشیو نشریات می توانیم آگهی هایی را پیدا کنیم که شرکت مدیریت طرح و توسعه آینده پویا را «وابسته به بانک ملی ایران» معرفی می کند...آن گاه است که می توانیم دلیل سهام 19 درصدی سرمایه گذاری گروه توسعه ملی در شفادارو را متوجه شده و علت حضور نمایندگان بانک ملی در مجامع سالانه آن را متوجه شویم؛ به این ترتیب می توان گفت شرکت پخش رازی، شرکتی دولتی متعلق به بانک ملی است. یافتن صاحبان اصلی شرکت های دیگر نیز گاهی به همین سختی و حتی سخت تر است. به همین دلیل است که اغلب رسانه ها در اعلام مالکیت این شرکت ها به ذکر عنوان خصوصی در مقابل نام بسیاری از شرکت ها اکتفا می کنند؛ حال آنکه کندو کاو بیشتر در میان اسناد و مدارک و اخبار این شرکت ها مشخص می کند بسیاری از آنها خصولتی یا دولتی هستند. در میان مالکان واقعی این صد شرکت، چند نام تکراری وجود دارد که جست وجو برای یافتن سهام داران عمده اغلب این شرکت ها ما را به آنها خواهد رساند. شرکت های سهام عدالت، هلدینگ های وابسته به وزارت کار و صنعت، صندوق های بازنشستگی نیروهای مسلح، ستاد اجرائی فرمان امام، بنیاد مستضعفان انقلاب اسلامی، بنیاد تعاون سپاه، شرکت های ملی وابسته به وزارت نفت و بانک های دولتی بازیگران اصلی اقتصاد ایران هستند که یا در دسته دولتی ها قرار دارند یا در دسته خصولتی ها. در این بین چند بانک و یک شرکت قطعه سازی متعلق به بخش خصوصی هستند (یا بهتر بگویم، دلیلی برای وابستگی آنها به نهادهای دولتی و شبه دولتی یافت نشد) که تعدادشان به 13 شرکت می رسد (4 شرکت از این 13 شرکت وابسته به بانک پاسارگاد هستند)، 43 شرکت متعلق به دولت هستند و 44 شرکت باقی مانده در اختیار خصولتی ها قرار دارند. تصویری روشن از اقتصاد ملی ما که حالا به امپراتوری خصولتی ها تبدیل شده است.سرمایه گذاری تامین اجتماعی (شستا)شستا وظیفه سرمایه گذاری و مشارکت در فعالیت های اقتصادی و بازرگانی با سرمایه های صندوق بازنشستگی تامین اجتماعی را بر عهده دارد. این مجموعه عظیم اقتصادی که اکنون تحت مدیریت دولت قرار دارد، مجموعه متنوعی از دارایی ها را اداره می کند که شامل 17 شرکت پتروشیمی، 9 شرکت نفتی گازی، 30 شرکت تولید و پخش دارو، 13 شرکت سلولزی، چند شرکت تولید لوازم خانگی و کشت و دامداری است. این مجموعه سهام دار چهار بانک، پنج بیمه، یک شرکت تامین سرمایه و سه شرکت کارگزاری باهنر، صبا تامین و تامین آینده نیز هست. بنیاد مستضعفان انقلاب اسلامیبنیاد مستضعفان در میان مالکان و سهام داران بزرگ شبه دولتی صورت مالی شفاف و عملکرد بسیار روشنی دارد. این بنیاد از اعلام سود و زیان سالانه شرکت های زیرمجموعه اش تا کمک های بلاعوضش را اعلام عمومی کرده و فهرست دارایی هایش نیز در اختیار عموم قرار داده است. بنیاد مستضعفان به جز مالکیت مجموعه بانکی سینا، مجموعه هتل هایی از قبیل استقلال و آزادی در تهران، مجموعه تفریحی ارم سبز، صنایع نوشیدنی زمزم و...، سهام دار عمده چند شرکت نفتی و مجموعه های صبا و سینا در بورس نیز هست. ستاد اجرائی فرمان امام (ره)ستاد اجرائی فرمان امام که در سال 68 و یک ماه پیش از رحلت امام خمینی (ره) با فرمان ایشان تشکیل شد یکی دیگر از مالکان بزرگ شرکت های بزرگ کشور است که بازوی اجرائی اش در بورس، گروه تدبیر است. گروه توسعه اقتصادی تدبیر، هلدینگ های مختلفی را زیرمجموعه خود دارد که سهام عمده شرکت های مختلفی را از نفت و پتروشیمی تا مخابرات، تحت پوشش قرار می دهد. یافتن تصویر دقیقی از مجموعه دارایی ها و فعالیت های اقتصادی ستاد اجرائی فرمان امام، به راحتی ممکن نیست و می توان حدس زد که بورس تنها قسمتی از فعالیت های اقتصادی این نهاد را شامل می شود.تامین اجتماعی نیروهای مسلحسازمان تامین اجتماعی نیروهای مسلح با نام مخفف ساتا، مسئول انجام امور درمانی و بازنشستگی نیروهای مسلح است و اگرچه آمار و اطلاعات دقیقی از فعالیت های اقتصادی اش وجود ندارد؛ اما می توان رد پایش را در بورس به شکل واضحی مشاهده کرد. بازوی اجرائی ساتا در بورس، شرکت سرمایه گذاری غدیر است که سهام دار عمده مجموعه بزرگی از شرکت های پتروشیمی و نفت است. تامین اجتماعی نیروهای مسلح به جز شرکت سرمایه گذاری غدیر، با اسامی سازمان تامین اجتماعی نیروهای مسلح و صندوق بازنشستگی نیروهای مسلح نیز سهام دار قسمتی از شرکت های سهامی عام بزرگ است.
                