یک‌شنبه ۱ مرداد ۱۳۹۶
-----------------------------------------
یادداشت
-----------------------------------------
مصائب تفکیک راه از شهرسازی
-----------------------------------------

                    لایحه «اصلاح بخشی از ساختار کلان دولت» که گزارش پشتیبان آن از سوی امور ساختار سازمانی معاونت نوسازی اداری سازمان اداری و استخدامی کشور در خرداد 96 تهیه شده، در مجلس با قید تک فوریتی در دست بررسی کمیسیون های مختلف مجلس قرار گرفته است و پیش بینی می شود تا قبل از شروع به کار دولت دوازدهم، تکلیف آن تعیین شود. یادداشت حاضر با درنظرگرفتن نظرات برخی از کمیسیون های مجلس و نیز با نگاهی بر گزارش پشتیبان لایحه تفکیک و با رویکرد مخالفت با این لایحه نگاشته شده است. یکی از دلایل حمایتی موافقان لایحه تفکیک وزارت راه و شهرسازی، لزوم توجه بیشتر به مشکل مسکن و رکود بازار آن و نیز توسعه متناسب شهری است. در رد این ادعا باید ذکر کرد که رونق مسکن و خروج آن از رکود به ادغام دو وزارت راه و مسکن مرتبط نبوده و صدالبته اگر هم وزارت مسکن مستقلی بود، این رکود و مشکل مسکن وجود داشت. اثر تورم افسارگسیخته بالای 40 درصد در چند سال قبل، تحریم ‍ ها و کاهش شدید صدور نفت و مواردی از این قبیل، مسکن را با رکودی عجیب همراه کرد، به طوری که عملا تعداد درخورملاحظه ای از پروژه های مسکن مهر هم ناتمام در حواشی اغلب شهرها رها شدند که برای اتمام آنها، سرمایه هنگفتی لازم است. همچنین باید ذکر کرد که اساسا ساخت مسکن و تامین آن در اغلب کشورها، در دست دولت ها نیست و از آن جمله در کشور ایران که اصلی ترین بازیگر حوزه مسکن، بخش خصوصی است و نهادهای دولتی نقش نظارتی یا تنظیم قوانین و مقررات حاکم را بر این حوزه برعهده دارند. بنابراین این استدلال که با تفکیک وزارت راه و شهرسازی، بازار مسکن رونق می یابد یا مشکل مسکن حل می شود، پذیرفتنی نیست، کمااینکه در دورانی که وزارت مسکن مستقلی هم وجود داشت، مشکلات عدیده مسکن هم وجود داشت. همچنین گفته می شود با ادغام راه و شهرسازی، حوزه شهرسازی تحت الشعاع قرار گرفته است که در صورت تفکیک وزارت راه و شهرسازی توسعه بی رویه شهری کنونی متوقف خواهد شد. این گفته نیز پایه استدلالی ضعیفی دارد. شاهد قضیه، توسعه شهری تهران است. همگان قبول دارند که اوج توسعه شهری و هجوم جمعیت و ساخت وسازهای بی رویه اتفاقا زمانی رخ داد که وزارت مسکن از حوزه حمل ونقل منفک بود. توسعه بی رویه شهری را باید در قدرت نفوذ مبانی شهرسازی و توسعه شهری و رویکردها و تصمیم های متولیان نظارتی نظیر معاونت معماری و شهرسازی و شورای عالی شهرسازی و معماری بر عملکرد شهرداری ها و بخش خصوصی ساخت وساز جست وجو کرد.به عنوان مثال، ساخت وساز در حریم گسل های شهری، ساخت وساز در تراز ارتفاعی بالاتر از حد تعیین شده، برج سازی ها و بلندمرتبه سازی ها در معابر تنگ، آیا به دلیل عدم تفکیک وزارت راه و شهرسازی است یا به دلیل نقص قوانین یا اساسا نبود قوانین و کوتاه بودن دست وزارت در اعمال مبانی شهرسازی پایدار؟ مجددا یادآوری می کنم که توسعه ناموزون شهری روندی مستمر بوده که از ابتدای تکوین شهرنشینی در ایران تاکنون شاهد آن بوده ایم و مجددا باید یادآور شد که بالاترین نرخ توسعه ناموزون و شتاب زده شهری به عنوان مثال در کلان شهر تهران، اتفاقا در دوره ای رقم زده شد که دو حوزه مسکن و شهرسازی و حمل ونقل جدا بودند. از موارد مذکور که بگذریم، برهان ساده تری نیز شاید در مخالفت با لایحه تفکیک وزارت راه و شهرسازی، بهتر کارگر افتد. این برهان، برهان تعمیم فرضیه به کل سیستم است. به بیان فلسفی فرضیه باید جهان شمول باشد. با این نگاه، مناسب است استدلال وجود مشکل در حوزه مسکن و تحت الشعاع قرارگرفتن توسعه شهری در مقابل حمل ونقل را به سایر دستگاه ها هم تعمیم دهیم. به عنوان مثال طبق گفته معاون اول ریاست محترم جمهوری، یکی از دو ابرچالش کشور، بحران آب است. مشکل آب در کشور بسیار گسترده و حاد است و قطعا از مشکل مسکن هم حساس تر و از نظر امنیت اجتماعی هم مقوله ای غیرقابل اغماض. شاید بتوان با مشکل مسکن ساخت و با مشکل توسعه بی رویه شهری کنار آمد، ولی امکان ناپذیر است که با مشکل آب بتوان کنار آمد. اگر ادله و توجیه موافقان لایحه تفکیک را ساری و جاری بدانیم، به طریق اولی و در ابتدا باید طرح تفکیک وزارت نیرو را به دو وزارت برق و وزارت آب مورد تعمق قرار داد. همچنین است درباره وزارت نفت و تفکیک آن به وزارت نفت، وزارت گاز و وزارت پتروشیمی و نیز وزارت جهاد کشاورزی و... پرواضح است که منطق چنین رویکردی درست نیست وگرنه باید به تعداد مشکلاتمان، وزارتخانه تشکیل دهیم. 
                