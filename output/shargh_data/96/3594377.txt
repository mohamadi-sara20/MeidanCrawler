سه‌شنبه ۲۷ تیر ۱۳۹۶
-----------------------------------------
سرمقاله
-----------------------------------------
کلیددار پایتخت چه کسی است
-----------------------------------------

                    فردا، برای شهر تهران، روز تعیین کننده ای است. منتخبان پنجمین دوره شورای اسلامی شهر تهران، جمع می شوند تا اولین مرحله از بررسی ها برای انتخاب شهردار تهران را به انجام برسانند. انتخاب شهردار، از سویی انتخاب راس هرم مدیریت شهری است و از سویی طبق قانون، نخستین و کلیدی ترین مسئولیت اعضای شورای شهر است. همواره در انتخاب شهردار، دیدگاه های متفاوت مطرح است که حتی گاه با هم متناقض نیز هستند؛ مثلا از منظر گروهی، جایگاه شهردار، جایگاهی سیاسی است، اما از نظر گروهی دیگر این جایگاه، صرفا تخصصی است. گروهی شهردار را مدیری ستادی می بینند و گروهی دیگر، مدیری صرفا اجرائی که باید حوزه های مکانی، نهادی، حقوقی و زیستی شهر را بشناسد. هرکس درباره اینکه شهردار منتخب، چه عرصه هایی از شهر را باید بشناسد و بر آنها اشراف داشته باشد، نظری دارد و بسیاری از این نظرها بر این بنیان استوارند که شهر حوزه عمل اجتماعی است، اما جز موارد کلی که در قانون برای انتخاب شهردار آمده، از قبیل میزان تحصیلات، سن، تابعیت، حسن شهرت، توانایی جسمی و روحی برای انجام کار و...، در قانون و آیین نامه ها شاخص های تخصصی و کارکردی که شوراهای شهر بر اساس آن سیاست گذاری کنند و شهردار را برگزینند نیامده است. به این وضع می توان به چشم فرصت نگریست یا تهدید، ولی درهرحال، مقتضیات حقوقی و اجتماعی کنونی اعم ازمحدودیت ها و چالش های زیستی و اجتماعی، به ویژه محدودیت درآمدها و ازریخت افتادگی شهر وجود دارد.همچنین به هم ریختگی انضباط و نامعلوم بودن تعاریف حقوق و تکالیف شهروندی، انتخاب شهردار پیچیده تر شده است، به نحوی که اجماع به سختی حاصل می شود. اکنون چه باید کرد؟ به نظر می رسد توجه به تجربه دوره های گذشته و رویه های اجرائی و تجربه عام ملی و جهانی، راهنما و راهگشا باشد. نخست آنکه باید بدانیم انتخاب شهردار تصمیمی اساسی و در راستای ترسیم استراتژی اجرائی اداره شهر است. پس توجه به تجربه دوره های گذشته از منظر کلان، راهگشاست. در یک دسته بندی کلی می توان این گروه ها را نامزد بالقوه انتخاب به عنوان شهردار دانست:1. مدیران اجرائی نهاد مدیریت شهری برآمده از بدنه نهاد مدیریت شهری2. مدیران اجرائی که به واسطه سوابق اجرائی در سطوح ملی و میانی، مدتی در شهرداری فعالیت کرده و سپس از ساختار مدیریت شهری فاصله گرفته اند،3. مدیران ملی که در سطوح کلان در حوزه نظام شهرنشینی، شهرسازی و برنامه ریزی شهری، راهبری و سیاست گذاری کرده اند.4. وزرا و مدیران ارشد غیرمرتبط با مسائل شهری5. نظریه پردازان مدیریت و برنامه ریزی و سیاست گذاری شهریدر گروه اول، نقطه قوت، شناخت از شهر و فرایند اداره شهر است. نقطه ضعف، این احتمال است که باوجود آشنایی با مشکلات، احتمالا راهکارهایی برای رفع آنها سراغ نداشته اند که مدار ناپایدار و کمابیش معیوب فعلی همچنان ادامه یافته است.نقطه قوت گروه دوم، شناخت از حوزه های متکثر اجرائی خارج از شهرداری است، در مقابل نقطه ضعف آنها این است که پیوستگی و وابستگی آنها به شهر و شهرداری همانند گروه اول پایدار و استوار نیست.گروه سوم که عملا شامل وزیران و معاونان آنها و معاونان رئیس جمهور هستند و در سطوح کلان در حوزه نظام شهرنشینی، شهرسازی و برنامه ریزی شهری، راهبری و سیاست گذاری کرده اند.گروه چهارم مدیران ارشد غیرمرتبط با مسائل شهری هستند که نسبت به گروه سوم اولویت کمتری دارند و قطعا بی پشتوانه نظریه پردازان و مدیران اجرائی شهری، فاقد کارآمدی لازم و اثربخشی مناسب خواهند بود.گروه پنجم، یعنی نظریه پردازان مدیریت و برنامه ریزی و سیاست گذاری شهری که همواره به عنوان مشاوران عالی مدیران دو طیف بالا و در جهت تربیت نیروهای متخصص گام برداشته اند. این گروه هرچند اطلاع و درک مناسبی از حوزه نظر در جهان دارند، اما در ساحت اجرا نیازمند پشتیبانی جدی مدیران اجرائی و به احتمال قابل تاملی از منظر تجربه های اجرائی از نشستن در جایگاه یک مدیر اجرائی دور هستند.ملاک های عمومی نیز در عرصه جهانی و به عنوان شاخص های بین المللی برای شهرداران در دست است که اغلب آنها را بر اساس نظریه حکمروایی شایسته شهری تبیین کرده اند. مهم ترین این شاخص ها عبارت اند از: شفافیت، توان گفت وگو با مدیران شهری، شهروندان، سازمان های مردم نهاد، متخصصان و...، اجماع گرایی، کارایی و اثربخشی، قانونمندی، بینش راهبردی، مشارکت بخشی، عدالت و باور به درآمدهای پایدار شهری.تعیین اولویت میان این گروه ها و شاخص ها، مستلزم گفت وگوی پایدار، هم اندیشی و هم افزایی است؛ گفت وگویی که در آن امکان شنیده شدن همه نظرات وجود داشته باشد. خوشبختانه این فرصت پس از انتخاب اعضای جدید شورا که از طیف های مختلف علمی و اجرائی جامعه هستند، فراهم شده است.فارغ از همه اینها، مقتضیات اجتماعی و اداری مدیریت شهری در ایران نیز شاخص هایی را به ما الزام یا دست کم پیشنهاد موکد می کند، از جمله اینکه شهردار، به ویژه در پایتخت و کم وبیش در کلان شهرها، باید توان هماهنگی و همکاری با نهادها و ساختارهای رسمی و حتی غیررسمی، ولی موثر و کارساز را در جریان مناسبات شهر و شهرنشینی داشته باشد. از ملاحظات جانبی انتخاب شهردار، یکی این است که نگاه کردن به شهرداری تهران به عنوان سکوی پرش، از نگاه های آسیب زاست و باید جلوی صاحبان چنین نگاهی ایستاد. فعالیت در مدیریت شهری با فعالیت در وزارتخانه ها و نهادهای دیگر، حتی همسو، تفاوتی ساختاری و اساسی دارد. اول آنکه فعالیت شهرداری، روزانه، مستمر و مکان پایه است و عمل مدیریتی اغلب، گروهی از ساکنان شهر را بی درنگ تحت تاثیر قرار می دهد. باید به یاد داشت که به واسطه فعالیت طولانی مدت مدیریت شهری پایتخت، چالش ها و مشکلات دیگری نیز پیش روی شهردار خواهد بود، از جمله اینکه پاسخ گویی به حوزه های مختلف که تعهد، به ویژه تعهدات مالی، در آن ایجاد شده است، چندین سال زمان می برد. همه این جزئیات نشان می دهد، انتخاب شهردار، آزمونی جامع برای منتخبان جدید است. انتخاب شهردار، تصمیمی است که باید نه تنها شرایط پاسخ گویی مدیریت شهری را فراهم آورد، بلکه امکان طراحی فرایندهای شفاف نظارتی را برای شهروندان و منتخبان آنها نیز میسر کند؛ تصمیمی که نه تنها شورای شهر، بلکه مردم را همراه خود کند و به گونه ای باشد که ساکنان تهران احساس کنند شهروندان پایتخت هستند. به همه اینها، این نکته را می افزایم که چون شهر تهران پایتخت کشور و جایگاه تمرکز تقریبا تمامی نهادها و ارگان هاست، سرنوشت مدیریتی تهران، اثری جدی بر تمام کشور دارد و به همین دلیل هم که باشد، به نظر می رسد انتخاب مدیری که دارای تجربه های ملی باشد، از مهم ترین شاخصه ها برای انتخاب شهردار است.
                