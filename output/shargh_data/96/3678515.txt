چهار‌شنبه ۲۹ آذر ۱۳۹۶
-----------------------------------------
یادداشت
-----------------------------------------
درجات فروکاسته دانشگاه ها
-----------------------------------------

                    گزاف نیست اگر در مجموع گفته شود، امروز حال و روز دانشگاه های ما خوب نیست و حتی در سیطره انفعال و بی تدبیری های جاری، چندان رو به بهبودی و فرهیختگی هم نمی رود! امروز از هر سو چوب حراج به مدارک دانشگاهی زده شده و همه به سهم و زعم خود و به هر تقدیر در پی تصاحب و تملیک مدارک کذایی دانشگاهی اند! منزلت و اعتبار دانشگاه ها به ساختار علمی، منصه پویش ها و فرایند پژوهش های آن وابسته است. روشن است وقتی همه چیز در سطح شعار و صورت ها فرو می ایستد و در هر کوی و برزن چاپ پایان نامه ها، کتاب ها و مقالات داخلی و خارجی مزایده و بیزینس می شود و آن گاه که کپی برداری ها و انتحال و سرقت از ژورنال ها و مجلات علمی و پژوهشی از دانشگاه های کشورهای دیگر سر به رسوایی می زند و آنجا که تنبل ترین فرد، صاحب مدارک بالای دانشگاهی می شود، پیداست کزین میان چه خواهد برخاست! تازه کثیری از پروژه ها و پژوهش های معتبر صورت گرفته دانشگاهی نیز کمترین نسبت و وجاهتی با نیازها و حاجت های اصلی کشور ما برقرار نکرده و نمی کند! به لحاظ نرم و ضوابط و استانداردهای جهانی، رتبه بندی ها و وضعیت عمومی آموزشی و پژوهشی، در حال ریزش و فروکاستن است! وظیفه دولت اعتدال و وزیر جدید آن در آموزش عالی، بیش از آن است که در بادی امر به نظر می آید. دولت باید با گاه شمار و در شتابی موزون و اهتمامی مضاعف جلوی این فاجعه را بگیرد. البته- جز مواردی استثنائی- موقعیت نگران کننده دانشگاه های کشور فی نفسه برای خود علل و موجبات آشکار و پنهانی دارد که واکاوی و تشریح همه سویه های آن در مقال مجمل کنونی نمی گنجد! فقط همین قدر اینجا می توان گفت؛ بی هیچ تردید، مسیر رشد و توسعه همه جانبه جوامع انسانی قهرا از رهگذر دانشگاه های معتبر آن می گذرد. پاره ای از مشکلات و مسائل پروبلماتیک کنونی دانشگاه ها به علت وجود اشخاصی است که امروز غالبا از صف و صنف مسئولان ادارات متوقعانه به اتاق صدور مدارک درآمده و برای خود مدارک بالایی آن هم در رسته های نخبه دست وپا کرده اند!سال ها پیش که مسئولیت یکی از واحدهای دانشگاهی کشور را بر عهده داشتم، بالحس و الاعیان می دیدم که چگونه افرادی شاغل و گاه بازنشسته و برآمده از ادارات و سازمان های دیگر با استفاده از لابی ها و ویژه خواری ممتد خود ضرورتا با اعمال تهدید و بعضا تطمیع! به دانشگاه می آیند و دفعتا یا تدریجا، کرسی ریاست و سکان مسئولیت های کلان آن را برعهده می گیرند و به طرفة العینی نیز به درجه استادی تمام واصل و نائل می شوند و بالطبع، ده ها پژوهش بی مایه و کتاب های بنجل هم از خود در سطح کشور به نمایش و همایش می گذارند! تحقیقا، محور اصلی توسعه داخلی و بیرونی هر کشوری پرنسیب های دانشگاه های آن کشور است. دانشگاه ها برای اثرگذاری در رشد و توسعه پایدار جامعه با متد و فرایند طبیعی خود جلو می روند. با وجوه آسیب شناسانه، برای برون رفت از آشفتگی موجود باید هرچه زودتر و سریع تر، با برگشت به تعهدات و اتخاذ جهاد علمی، کاستی ها و ناراستی های پیش رو را رفع و پایگاه جهانی دانشگاه را مجددا تحصیل کرد. نمی توان سطوح و صنوف علمی دانشگاه را به ملعبه و مضحکه گرفت! دانشگاه برای اینکه بر طریق معهود خود باز افتد و فرایندها و فونکسیون های منطقی خود را دقیقا و عمیقا سپری کند، باید اداره آن به دست عالمان و پژوهشگران عالی رتبه بیفتد، کسانی بسیار که بیش از دیگران اهلیت و دغدغه نجات دانشگاه و ارتقای آن را در سر می پرورانند. می گویند روزی فیلسوف آلمانی به دولت زمانه خود چنین نامه ای نگاشت؛ گر عالی جنابان بگذارند، دانشگاه خود، کار خود را بهتر از هر کس دیگر می تواند انجام دهد.
                