چهار‌شنبه ۱۳ دی ۱۳۹۶
-----------------------------------------
type_unknown
-----------------------------------------
حذف بودجه نظارت ناپذیرها
-----------------------------------------

                    گروه سیاست: فراکسیون امید بالاخره خودی نشان داد. تجمعات این روزها در کشور همه را شوکه کرده و تحلیل مسائل به سادگی امکان پذیر نیست. با این حال ضرب الاجل تشکیل یک جلسه به منظور بررسی وقایع اخیر در فراکسیون امید اعلام می شود و اعضا گرد هم می آیند. خروجی اما قابل تامل است؛ حذف بودجه نظارت ناپذیرها. کنایه فراکسیون امیدی ها میلیاردها تومان بودجه موسسه های فرهنگی را نشانه گرفته که هر سال در قامت جدول 17 در بودجه می آمد و امسال کمی ساماندهی شد. اما با هرکدام از نمایندگان عضو این فراکسیون که حرف می زنیم به شکلی مخالف این بودجه ها هستند. به ویژه این روزها که وضعیت دخل و خرج کشور مانند سابق نیست و انقباض بودجه ای بارها از جانب مقام معظم رهبری نیز مورد تاکید قرار گرفته است. غلامرضا تاجگردون، رئیس کمیسیون برنامه و بودجه مجلس چندی پیش گفته بود «زمانی که من رئیس کمیسیون برنامه و بودجه شدم، وضعیت طوری بود که موسسه فرزندان حسین و برادران علی اکبر هم در این جدول آمده بودند! هر کسی اسمی برای خود درست می کرد و یکی، دو میلیارد تومان پول می گرفت. ما از دولت تشکر می کنیم که اینها را جمع و جور کرد». نمایندگان پرنفوذنیروهای میانه مجلس تنها مخالفان جدول شماره 17 نیستند. احمد بخشایش اردستانی، نماینده اصولگرای مجلس نهم پیش تر درباره این جدول گفته بود «برخی نمایندگان پرنفوذ مجلس جدول 17 بودجه را می نویسند». اما جدول 17 چیست. جدولی که البته در بودجه 97 دیگر واقعیت بیرونی ندارد اما تمامی موسسه هایی که پیش تر در این جدول گرد هم آمده بودند، حالا زیرمجموعه چند سازمان و وزارتخانه شده اند. در این میان نام مرکز اسناد انقلاب اسلامی به مدیریت روح الله حسینیان به چشم می خورد و موسسه مطالعات ایران و اوراسیا (ایراس) به ریاست مهدی سنایی، نماینده اسبق در مجلس نهم و سفیر کنونی ایران در روسیه. علاوه بر آن دانشگاه مفید (به ریاست مرحوم آیت الله موسوی اردبیلی) و دانشگاه امام صادق نیز در میان نهادهای دانشگاهی برخوردار از بودجه فرهنگی به چشم می خورند. آن هم در شرایطی که برای این سازمان ها ردیف بودجه جداگانه در بودجه سالانه می آید. رشد تصاعدی از 9 به 300تاجگردون در جای دیگری هم گفته تعداد این موسسه ها نخست 9 موسسه بود و در سال 91، 300 موسسه در بودجه اعتبار می گرفتند و هیچ نظارتی بر آنها نبود.حالا در بیانیه اخیر فراکسیون امید آمده «تلاش برای مبارزه جدی با فساد و تبعیض، گسترش عدالت قضائی، تمهید سازوکارهای لازم برای بازسازی اعتماد اجتماعی و ارتقا و تقویت کارآمدی ارکان مختلف حکومت، تغییر جهت گیری بودجه سال 1397 به نفع اقشار آسیب پذیر و کمک به کاهش مشکلات معیشتی مردم از طرفی همچون عدم حذف یارانه بگیران مستحق، حذف ردیف های بودجه موسسات و اشخاص نظارت ناپذیر، تعدیل و تغییر تبصره 18 (گران شدن حامل های انرژی) و حذف جهشی عوارض خروج از کشور و استفاده از ظرفیت صندوق توسعه ملی برای بهبود معیشت مردم و غیره، بخشی از مطالبات عمومی است که مجلس شورای اسلامی، دولت و سایر دستگاه ها باید به آن توجه ویژه داشته باشند». «نه» به مماشات بودجه ایعبدالرضا هاشم زایی درباره حذف بودجه موسسه ها و اشخاص نظارت ناپذیر می گوید «مماشات بودجه ای موجب شده بودجه هر دم متورم تر و سنگین تر شود. اوضاع اقتصادی در شرایطی است که باید رودربایستی را کنار گذاشت و به قول رئیس جمهوری جراحی اقتصادی را آغاز کرد». در بند دیگری از بیانیه فراکسیون امید آمده «به دنبال اعتراض ها و تجمعات روزهای اخیر در برخی شهرهای کشور، فراکسیون امید ضمن تاکید بر اصولی همچون کرامت انسانی و حقوق و آزادی های سیاسی و مدنی شهروندان، حفظ هوشیاری و همبستگی ملی را در این شرایط حساس حائز اهمیت می شمارد و معتقد است که قانون اساسی جمهوری اسلامی ایران، سازوکار مردم سالارانه را برای حمایت قانونی از خواسته های مدنی مردم پیش بینی کرده است. تعهد و مسئولیت پذیری دولت برای استیفای حقوق مذکور و متقابلا حضور فعال آحاد ملت در نقد و نظارت، تحکیم همبستگی مذکور را در پی خواهد داشت». حذف بودجه های غیرقابل نظارت به نفع مردمغلامرضا حیدری نیز از دیگر نمایندگانی است که خواهان شفاف سازی بودجه به نفع مردم و حذف بودجه هایی است که امکان نظارت بر آنها وجود ندارد.در بند دیگری از بیانیه فراکسیون آمده «ترویج و گسترش فرهنگ انتقادپذیری، تحمل و مدارا، تقویت و تعمیق ارتباط ارکان مختلف حاکمیت اعم از رئیس جمهور و دولت محترم، قوه قضائیه، مجلس شورای اسلامی، نهادها و ائمه جمعه و جماعات با نخبگان و بدنه اجتماعی و بهره برداری موثرتر از ظرفیت همه چهره های سیاسی و اجتماعی و رفع محدودیت از برخی از آنها، به مدیریت موثرتر چالش ها و توجیه و تبیین بهتر سیاست ها و برون رفت از مشکلات کمک خواهد کرد». این بیانیه همچنین تاکید دارد: «با نظرداشت اصل 27 قانون اساسی درخصوص برگزاری اجتماعات و ضمن تذکر به وزیر محترم کشور برای تمهید زمینه ها و شرایط لازم جهت تحقق این اصل مهم قانون اساسی، موکدا درخواست می کنیم از امنیتی شدن مطالبات عمومی مردم جلوگیری شود». اصلاح ساختار و تقویت تیم اقتصادی دولتدر بیانیه فراکسیون امید همچنین آمده: «با تاکید بر اهمیت دامن نزدن به مسائل و اختلافات جناحی و پرهیز از تضعیف دولت منتخب ملت در شرایط کنونی، ضرورت اصلاح رویکرد صداوسیما و بعضی تریبون های عمومی و پرهیز از دوقطبی سازی کاذب را خواستاریم و همچون گذشته، راه حل مشکلات کشور را گفت وگوی ملی، تفاهم و همبستگی بیشتر بین جریان های درون نظام می دانیم». در پایان نمایندگان فراکسیون امید از رئیس جمهور خواسته اند: «نسبت به اصلاح ساختار و تقویت تیم اقتصادی دولت، حداکثر اهتمام لازم را داشته باشد و از دیگر قوا تقاضا دارد نهایت سعی خود را در شفاف سازی و کارآمدی لازم در پاسخ گویی به مردم مبذول دارند».230 میلیارد در لایحه بودجه 96جدول شماره 17 پیش تر با اعتباری نزدیک به 230 میلیارد تومان در صحن علنی مجلس مصوب شده بود و حالا دولت حسن روحانی برای شفاف سازی و نظارت پذیرکردن موسسه های زیرمجموعه، بنا را بر آن گذاشته تا بودجه را نظارت پذیر کند. در میان موسسه های ویژه، نام اغلب نهادهای انقلابی و فرهنگی در آن به چشم می خورد و آن طور که نمایندگان مجلس می گویند، هیچ نظارت و ارزیابی ای بر نحوه عملکرد اعتباری آن نیست. جدول 17، در مجموع 66 ردیف بود و اعتبارات آن شامل 179 میلیارد تومان اعتبارات جاری و 53 میلیارد تومان اعتبارات عمرانی می شد.در سال های گذشته مهدی کوچک زاده، از طیف اصولگرایان مجلس، به صراحت گفته بود: «چرا این بودجه به افرادی خاص تعلق می گیرد؟ برخی ممکن است این بودجه را برای خرید خانه و اموال شخصی هزینه کنند و نظارتی نیز بر آن وجود ندارد». اما حالا دولت حسن روحانی وعده داده است نظارت بر موسسه های ویژه بیشتر خواهد شد.
                