پنج‌شنبه ۱۹ بهمن ۱۳۹۶
-----------------------------------------
حرف اول
-----------------------------------------
منابع مالی پنهان در توسعه حمل و نقل عمومی
-----------------------------------------

                    اقتصادهای سنتی یا درحال توسعه ای مانند ایران همواره به منابع مالی آماده و حاضر برای سرمایه گذاری، اجرای طرح های عمرانی، توسعه ای، تولیدی و خدماتی و راه اندازی کسب وکار عادت کرده اند. این دست اقتصادها همواره به منابع مالی آماده عادت کرده اند؛ منابعی که به دلیل همین آماده بودن، در بسیاری موارد حیف ومیل هم می شوند و به اهداف تعیین شده نیز نمی رسند. در این نظام ها، چون معمولا تلاشی برای ایجاد منابع صورت نمی گیرد، حساسیت و مراقبتی نیز به نحوه هزینه کرد وجود ندارد، در نتیجه بودجه و بودجه ریزی و به عبارتی دخل وخرج در این اقتصادها همواره با چالش و مشکل مواجه است و مسائلی مانند بهره وری پایین، رکود کسب وکار و طولانی و بی خاصیت شدن طرح های اقتصادی به صورت برجسته خودنمایی می کنند. اقتصاد مدرن جهانی سال هاست که از این نظام ها و سازوکارهای سنتی تامین و تزریق منابع مالی طرح های اقتصادی جدا شده است. در اقتصادهای جدید، تامین مالی بسیاری از طرح ها و سیاست های اقتصادی و توسعه ای در نتیجه اجرای طرح ها و سیاست های توسعه ای یا از دل خود طرح ها و سیاست ها و در نتیجه اجرای آنها، تامین می شود؛ شیوه ای که امروزه منبع اصلی بسیاری از کسب وکارهای نوین نیز هست.در این نظام ها، با اجرای طرحی که هزینه ای ندارد، منابعی به دست می آید که یا خرج همان طرح برای تکمیل و تداوم یا اینکه صرف اجرای طرح های دیگر می شود. نمونه این نظام تامین مالی که در ایران نیز به تازگی تجربه شده است، منابع حاصل از صرفه جویی در انرژی در نتیجه توسعه حمل ونقل عمومی و تزریق این منابع به حوزه حمل ونقل عمومی با هدف توسعه و تکامل بیشتر است. برای اولین بار به پیشنهاد وزارت نفت، بندی ذیل تبصره 2 در قانون بودجه سال 93 موسوم به بند «ق» اضافه شد مبنی بر اینکه در صورت صرفه جویی در مصرف حامل های انرژی در کشور، درآمد حاصل شده از این صرفه جویی از سوی وزارت نفت به بخش های مختلف مانند توسعه حمل ونقل عمومی، حمایت از تولید و کسب وکار و... اختصاص می یابد. به پیش بینی وزارت نفت، منابع حاصله می توانست تا صد میلیارد دلار برسد. بعدها این بند توسعه ای، در قانون مهم رفع موانع تولید (ماده 12) تثبیت و تقویت شد. واقعیت این است که میزان بالای مصرف انرژی در کشور، ایران را در صدر کشورهای پرمصرف انرژی جهان قرار داده است. به گفته وزیر نفت، مصرف روزانه انرژی در ایران معادل 5،5 میلیون بشکه نفت در روز است. شاخص دیگری در این زمینه نشان می دهد که مصرف گاز در ایران 80 میلیونی معادل مصرف گاز در چین با جمعیت یک میلیاردو 300 میلیون نفر است. مصرف بالای انرژی در ایران که در نتیجه عواملی مانند ارزان بودن حامل های انرژی، عقب ماندگی و ضعف در سیستم مصرف خودروها و سیستم های گرمایشی و سرمایشی خانه ها، اماکن عمومی و واحدهای تولیدی و خدماتی و همچنین فرسودگی و ناکارآمدی سخت افزاری و نرم افزاری سیستم توزیع سوخت است، سالانه میلیاردها دلار از منابع ملی کشور را هدر داده و فرصت های بزرگی را در ایجاد اشتغال، رفع فقر و ایجاد رفاه از بین می برد. اجرای سیاست نوین تامین مالی که می توان از آن به عنوان یک منبع پنهان یا منابع حاصل از صرفه جویی در مصرف انرژی نام برد، علاوه بر افزایش بهره وری در حوزه انرژی، زمینه افزایش رفاه، رونق تولید، ایجاد اشتغال و رفع مخاطراتی مانند آلودگی هوا در شهرهای بزرگ را فراهم می کند. تفاهم نامه اخیر میان وزارت نفت و شهرداری تهران در حوزه توسعه حمل ونقل شهری تهران (مترو) در این راستا قابل توجه است. بر اساس این تفاهم نامه، به ازای گسترش خطوط مترو و استفاده شهروندان از مترو، مصرف سوخت در تهران کاهش می یابد. وزارت نفت معادل کاهش مصرف سوخت (بنزین) را به شهرداری تهران بابت توسعه بیشتر مترو و دیگر وسایل حمل ونقل عمومی پرداخت می کند. در این شیوه، عملا شرکت ملی نفت ایران از منابع خود پولی به شهرداری تهران پرداخت نمی کند، بلکه شهرداری تهران هرچقدر با توسعه مترو، زمینه کاهش مصرف سوخت را در این کلان شهر فراهم کند، معادل ریالی آن را از شرکت ملی نفت ایران به قیمت روز دریافت می کند. این شیوه باعث می شود شهرداری تهران مصمم به توسعه حمل ونقل عمومی و گسترش فرهنگ استفاده از حمل ونقل در میان شهروندان برای دریافت مابازای آن از شرکت ملی نفت ایران شود. به نظر می رسد این شیوه نوین منطقی ترین و آسان ترین شیوه برای تامین منابع مالی برای نهادهای عمومی ای مانند شهرداری تهران باشد که با چالش بزرگ تامین منابع مالی برای توسعه حمل ونقل عمومی و همچنین معضل آلودگی هوا دست به گریبانند. امید است این حرکت به حرکتی گسترده و پایدار در دیگر بخش ها و حوزه های اقتصادی، به خصوص در حوزه مصرف انرژی تبدیل شود و زمینه جدایی از اقتصاد نفتی، مصرف بی رویه انرژی، توسعه اشتغال و رفع مخاطرات زیست محیطی را فراهم کند.
                