سه‌شنبه ۱۱ مهر ۱۳۹۶
-----------------------------------------
سرمقاله
-----------------------------------------
شرط نا کافی
-----------------------------------------

                    وزیر امور اقتصادی و دارایی اعلام کرده است تلاش می شود شرایط برای سوق دادن نقدینگی به بخش تولید فراهم و همچنین از جذابیت بخش دلالی کاذب در اقتصاد کاسته شود. درباره میزان تحقق گفته های وزیر باید بدانیم که وی چه تمهیداتی برای تحقق این خواسته اندیشیده، زیرا خواسته های ما یک حرف است و عملیاتی و اجرائی شدن آنها حرفی دیگر. درباره اینکه وزیر اقتصاد از چه ابزار و برنامه هایی برای رسیدن به این هدف استفاده می کند، اطلاعاتی ندارم؛ بنابراین نمی توانم در رابطه با امکان تحقق گفته های وی قضاوت کنم، اما دستیابی به هدف اعلام شده از سوی وزیر اقتصاد، امری ممکن است و در دنیا بانک مرکزی از یک سری ابزارها استفاده می کند تا پول ها به سمت فعالیت های مولد هدایت شود. بنابراین دستیابی به این هدف امر غیرممکنی نیست اما باید ببینیم بانک مرکزی برای رسیدن به این هدف چه کاری انجام خواهد داد. در اقتصاد آمریکا، کسانی می توانند از وام مسکن بهره مند شوند که شغل و درآمد ثابت داشته باشند. یعنی اگر فردی به بانک مراجعه کند و نشان دهد که دارایی و ثروت دارد اما شغلی ندارد که برای فرد دارایی مستمری ایجاد کند، سیستم بانکی از پرداخت وام مسکن یا رهنی به وی خودداری می کند. در این کشور از چنین ابزار و سیستم کنترلی برای تخصیص منابع استفاده می شود و به دلیل وجود اینترنت، امکان نظارت دائمی بانک مرکزی بر عملکرد بانک های تجاری وجود دارد. بنابراین باید منتظر بمانیم و ببینیم وزیر اقتصاد در ایران چه تمهیداتی برای تحقق برنامه های خود اندیشیده است. یکی از ابزارهایی که می تواند در هدایت منابع مالی به سمت بخش تولید موثر باشد، یارانه است. در قالب پرداخت یارانه، می توان وام ها را به سمتی هدایت کرد که تولیدی باشند. به جای اجبار بانک ها، باید با سیاست های تشویقی منابع آنها را به سمت تولید هدایت کنیم. اگر نرخ سود بانکی را پایین می ‎آوریم،باید مابه التفاوت آن را پرداخت کنیم. باید شرایطی به وجود آوریم که وثیقه وام های تولیدی فراهم شود و به سیستم بانکی بگوییم در مقابل وام هایی که به بخش تولید می دهید، باید سیستم تولیدی را به عنوان وثیقه قبول کنید. نظارت دائمی بر نحوه تخصیص منابع خیلی مهم است. وقتی بانک به مجموعه ای وام می دهد، می تواند اعلام کند که بر اساس پیشرفت کار و نه یکباره، این وام را پرداخت خواهم کرد. متاسفانه در خیلی از سیستم های بانکی این کار را انجام نمی دهیم. یک وام به اسم تولید پرداخت می شود و چون نظارتی وجود ندارد، شخص، وام را صرف امور غیرتولیدی می کند. زمانی ما در ایران به بهانه فعالیت تولیدی وام می دادیم و افراد در دوبی با این منابع مالی ساختمان خریدند؛ این مسئله نشان می دهد که سیستم نظارتی در ایران ضعیف است. بنابراین به یک سیستم نظارتی قوی، سالم و مطمئن نیاز داریم که بتوانیم منابع مالی را در مسیر درست هدایت کنیم، وگرنه به اسم وام تولیدی می توانید وام بگیرید و اگر نظارت نشود، معلوم نیست این منابع کجا می رود.بانک ها می توانند بگویند که اگر سه سال زمان ساخت مجموعه تولیدی شما طول می کشد، وام را بر اساس پیشرفت کار اختصاص می دهیم. باید کارشناسان متعهدی پیدا کنیم که پروژه ها را بررسی کنند و چنانچه پیشرفت کار وجود دارد، بخش بعدی وام را به متقاضی پرداخت کنند. دیگری محیط و فضای کسب وکار است. در شرایط امروز کشور ما، عدم تمایل افراد برای فعالیت های تولیدی فقط به دلیل عدم تخصیص منابع نیست. مجموعه شرایط اقتصاد به گونه ای است که بیشترین سود در بخش تجارت در دسترس است. بخش تولید از انواع ریسک ها برخوردار است. شرایط فروش کالا در آینده به صورت اطمینان بخش وجود ندارد. کالاهای خارجی با قیمت هایی وارد کشور می شود که کالای داخلی قدرت رقابت با آن را ندارد. سیستم تولیدی از کیفیت خوبی برخوردار نیست. قیمت تمام شده تولید داخلی بالاست. در هزینه ها صرفه جویی نمی شود. به بحث بهره وری و کارایی در بخش تولید توجهی نمی شود. معمولا هزینه تولید به قدری بالاست که تولیدکننده مجبور می شود قیمتی روی کالای خود بگذارد که قابل رقابت با کالای خارجی نیست. فضای کشور باید به سمتی برود که بخش تولیدی تشویق شود. وام تولیدی یکی از شرایط لازم برای فعالیت تولیدی است اما سایر شرایط را هم باید فراهم کنیم تا تولید رونق یابد. به صرف اختصاص وام تولیدی، بخش تولیدی ما متحول نمی شود بلکه اقدامات هم زمانی برای متحول شدن بخش تولید و برطرف کردن تنگناهای این بخش باید فراهم شود. مثلا شرایط آینده شرایط پیش بینی پذیری نیست، اگر فعالیت تولیدی می کنید، فضای آینده تا حدودی باید قابل پیش بینی باشد. تولیدکننده باید نسبت به شرایط آینده تا حدودی اطمینان داشته باشد و پیش بینی های بخش تولید درست از آب دربیاید تا امکان فعالیت برای واحد تولیدی ایجاد شود. در فضای مبهم، ممکن است با یک بودجه مشخص، طرحی را پیش بینی و اجرا کنید اما هیچ یک از پیش بینی های شما محقق نشود. به این ترتیب سیستم به سمت ورشکستگی می رود. خیلی از این شرایط، باید هم زمان ایجاد شود تا تحرکی در تولید ایجاد شود البته در کنار این شرایط، بحث تخصیص وام ها هم می تواند در رونق این بخش موثر باشد.
                