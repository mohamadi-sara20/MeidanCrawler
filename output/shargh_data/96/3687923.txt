یک‌شنبه ۱۷ دی ۱۳۹۶
-----------------------------------------
یادداشت
-----------------------------------------
سهم ما در خزر
-----------------------------------------

                    دریای خزر یک دریای بسته است، آب آن عمدتا از اروپا و آسیای شمالی تامین می شود. گرمای روزافزون کره زمین موجب ذوب شدن آب های سیبری شده و به احتمال زیاد در آینده ای نه چندان دور سطح آب این دریا افزایش می یابد. این دریا علاوه بر منابع بسیار سرشار گاز، نفت و آبزیان، اهمیتی استراتژیک دارد. در مسیر شمال به جنوب آن، از گذشته های دور همواره امپراتوری روسیه آرزومند دسترسی به دریای مدیترانه از مسیر کشورهای کنونی سر راه یعنی ایران، عراق، سوریه و لبنان به سواحل مدیترانه بوده است. آخرین تزارها بر این هدف یا آرزو تاکید فراوان می کردند. حالت تهاجمی ناشی از این آرزو نه تنها در دوران حکومت شوروی - که خود را یک حکومت مردمی می خواند و داس و چکش روستاییان و آهنگران را نماد ملی خود قرار داده بود - کاسته نشد، بلکه افزایش یافت؛ اما حضور رقبای اروپایی شوروی در آسیای جنوب غربی و مقاومت آنها در برابر فزون خواهی شوروی، تحقق این هدف را غیرممکن کرد. دریای خزر از روزگاران گذشته در اختیار دو کشور ایران و روسیه بوده است. در دوره سلطنت قاجاریه بخش هایی از ایران آن روز به تدریج در چند جنگ از ایران جدا شد و به کنترل روسیه تزاری درآمد. تلاش آغامحمدخان قاجار برای بازپس گیری گرجستان و محاصره شهر شیشه (شوشی) - «ز منجنیق فلک سنگ فتنه می بارد...» به دلیل کشته شدن شاه قاجار به دست خدمه خود به خاطر تهدیدکردن آنها به اعدام، حالتی که برای نادرشاه افشار پیش آمد - نتیجه عکس به بار آورد و فاتحه قفقاز ایران خوانده شد. با سقوط شوروی و ناتوان شدن روسیه، مقدمات تجزیه سرزمین های جنوبی شوروی و تشکیل کشورهای تازه از جمله جمهوری آذربایجان، در غرب دریای خزر و ترکمنستان و ازبکستان در شرق آن فراهم آمد. از آن زمان تاکنون، تقسیم منابع و حدود دریای خزر میان ایران، روسیه، جمهوری آذربایجان، ترکمنستان و قزاقستان به موضوع مناقشه برانگیزی میان این کشورها تبدیل شده است. روسیه بنا به مصلحت خود و خودسرانه بذل و بخشش هایی در تقسیم حدود و منافع خزر با این کشورها کرده است. ایران بالطبع از این موضوع گله مند بوده و مذاکرات طولانی در این زمینه با کشورهای نامبرده داشته، اما تاکنون نتیجه نهایی به دست نیامده است. مذاکره درباره تقسیم منابع دریای خزر همواره میان وزرای خارجه و کادر دیپلماتیک در پشت درهای بسته انجام می شود و تا توافق نهایی به دست نیاید، خبری به بیرون درز نمی کند. ای بسا توافق نهایی ابعاد وسیع تری از دریای خزر و منابع آن داشته باشد. شاید علاوه بر کشورهای طرف مذاکره، نیروهای مهاجم بین المللی نیز در رسیدن به توافق نهایی حرف هایی برای گفتن دارند، اما به دلیل حساسیت ها این حرف ها نیز به بیرون درز نمی کند. از سوی دیگر، مردم ایران حق دارند کلیات شرط و شروط و فرمول های رسیدن به توافق را بدانند و شاید نکته یا نکاتی به نظر آنها برسد که در جهت کمک به شکل گیری توافق نهایی با مسئولان محترم در میان بگذارند. نکات زیر به نظر نگارنده می رسد:اول: ایران و شوروی در همه عمر اتحاد جماهیر شوروی نسبت به استفاده و بهره برداری از دریای خزر نوعی تفاهم نوشته یا نوشته نشده داشتند و با آن در جوار یکدیگر زندگی می کردند. این اتحاد جماهیر شوروی بود که بعد از سقوط به جمهوری روسیه کنونی و شماری از کشورهای نوظهور تجزیه شد. ایران که سر جای سابق خود ایستاده است، پس اگر مسئله تقسیم سهم از دریا - در هر یک از ابعاد آن - مطرح باشد، باید به صورت تجزیه سهم شوروی سابق میان کشورهای هم مرز با خزر انجام شود. به عبارت دیگر، سهم ایران باید مانند گذشته در جای خود محفوظ باقی بماند.دوم: به طوری که در آغاز این نوشته اشاره شد، دریای خزر مجموعه بسیار پیچیده ای است که روی منافع کشورهای پیرامونی اثر می گذارد؛ یک بعد این پیچیدگی طول ساحل برای هر کشور است، بعد دیگر، پستی و بلندی کف دریا و نقشی است که این ویژگی در ذخایر و آبزیان خزر دارد؛ برای نمونه، کف دریا در ساحل ایران گود است و به همین دلیل در طول میلیون ها سال به زیستگاه اصلی ماهیان خاویاری تبدیل شده است.سوم، وجود ذخایر نفت و گاز در دریاست که در مواردی میان دو کشور یا بیشتر مشترک است. چهارم، حرکت باد است که آلودگی های سطح دریا را در نقاط خاصی گرد می آورد. پنجم، قدرت تکنولوژی حمل ونقل دریایی است که برای روسیه امتیاز بسیار بالایی به وجود می آورد. ششم، استراتژی روسیه برای گشودن راه مبادلاتی از مسیر خزر به دریای مدیترانه است که از ایران می گذرد. تا پیش از انقلاب اسلامی ایران، شوروی در محاصره غرب، به ویژه آمریکا بود. خط سنتو مانند دیوار ترامپ در مرز مکزیک عمل می کرد و جلوی حرکت شوروی را می گرفت.از رویداد انقلاب اسلامی تاکنون، این محاصره شکسته شده و امروز کریدور سواحل جنوبی خزر تا دریای مدیترانه عملا برای روسیه باز شده است. روس ها برای نخستین بار پس از جنگ جهانی دوم با آزادی عمل در این کریدور حضور یافته و ما شاهد حضور فعال آنها در سوریه هستیم. دولت کنونی ایالات متحده به جای اینکه به روسیه فشار آورد، به همراه ایادی خود در منطقه ایران را در فشار قرار می دهد که با روس ها همکاری نکند. پیش از سنتو و در نیمه اول دهه 1320 و زمانی که هنوز شمال ایران در اشغال شوروی بود، شوروی ها ترکیبی از یک خواسته خود را بهانه اشغال قرار داده بودند: به یک روایت خواهان امتیاز استخراج نفت در جنوب دریای خزر بودند. به روایت دیگر خواهان آن بودند که چنین امتیازی به غرب - به ویژه ایالات متحده آمریکا - داده نشود تا از آن نقطه جنوب شوروی در دیدرس یا تیررس آمریکا قرار نگیرد. رفت وآمد قوام السلطنه و توافق نسبت به دومی - اما به نام منصرف کردن شوروی از گرفتن امتیاز نفت شمال - مسئله را حل کرد. سیدغلامرضا روحانی، شاعر طنزپرداز آن دوره، ماجرای مذاکره میان شوروی (خرس) و قوام (روباه) را با این بیت به پایان رسانیده بود: «پس با زبان خرسی روباه گفت مرسی - یعنی مزید بادا لطف جناب عالی». امروز حضور آمریکا و انگلیس و ناتو به جای ایران در افغانستان، پاکستان در شرق ایران و عربستان و همه امیرنشینان خلیج فارس، از جمله بحرین، تثبیت شده، اما روس ها هم در همه جای آسیای جنوب غربی حضور دارند. غربی ها این را برنمی تابند و در مذاکرات دریای خزر موش می دوانند. در این راستا، اروپا که نیازمند نفت و گاز ارزان تر است، با کشورهای اطراف دریای خزر مذاکره و میان آنها رقابت ایجاد می کند. هر پنج کشور اطراف دریای خزر در فروش نفت با هم رقابت می کنند. برای ترکمنستان و قزاقستان تنها راه فروش نفت و گاز به اروپا، ایجاد خطوط انتقال انرژی از راه دریاست. این انتقال با رقابت بقیه کشورهای اطراف روبه رو است. همچنین در صورت بروز هر حادثه ای برای لوله ها، خطر آلودگی و تبعات منفی تخلیه نفت و گاز به دریای خزر وجود دارد. اگر صاحبان سهم در دریای خزر را به صورت یک مجموعه نگاه کنیم و به فرض اینکه دیپلمات ها نکات عیان و پنهان دیگری در مذاکرات نداشته باشند، دو راه حل برای مذاکره و یافتن نقشه راه وجود دارد: نخست استفاده از مدل سنتی مذاکره میان چند رقیب و دوم مذاکره بر مدل همسایگی در یک محله شهری یا روستایی. در حالت نخست، بده بستان بر مبنای رقابت، ترفند، کشمکش و دعوا صورت می گیرد که ممکن است سال ها طول بکشد. در این مدل نقش حرکت های پنهانی پشت صحنه اصلا از مذاکرات علنی کمتر که نیست، شاید بیشتر هم باشد. در مدل دوم مردم محله ای که خانه هایشان در اطراف یک پارک کوچک یا یک برکه آب قرار دارد، می توانند با حسن نیت دور هم بنشینند و نقش هر همسایه و مقیاس آن را به بهترین وجه اندازه گیری کنند. تا چه زمانی باید ما که یکدیگر را در ادبیات کلاسیک، انسان می خوانیم، از این مفهوم فاصله بگیریم.
                