دو‌شنبه ۱۸ دی ۱۳۹۶
-----------------------------------------
سرمقاله
-----------------------------------------
بودجه و اشتباه #پشیمانیم
-----------------------------------------

                    امسال دولت لایحه بودجه سال 97 را به موقع تقدیم مجلس کرد و طبعا به دنبال آن بحث و گفت وگو و نقد میان صاحب نظران و منتظران بودجه درگرفته است. این نقدها و بررسی ها تا زمان تصویب نهایی بودجه در مجلس، در اتاق ها و راهروهای مجلس نیز بسیار داغ است و هریک از نمایندگان، بسته به منطقه خود و نظریات شخصی، مطالبی را مطرح می کند و به همین دلیل، نهایتا مثل سال گذشته رقم های مندرج در بودجه متورم می شود. اگر به نقدها و مباحث مطرح شده در مطبوعات یا در رسانه های دیداری و شنیداری و فضای مجازی نگاه کنیم، درمی یابیم که بسیاری از نکات مطرح شده در جای خود منطقی و درست است، اما این مطالب درست، معمولا نمی تواند در قانون بودجه و جدول های آن انعکاس پیدا کند، زیرا دولت وظیفه خود می داند به هر طریقی بودجه بسته شده و تقدیم مجلس شده را از تصویب نهایی بگذراند و طبق معمول، مجلس و به ویژه رئیس آن نیز همکاری لازم را مبذول می کند. بسیاری از انتقادها درباره اعتبارات دستگاه های مختلف و فعالیت های مربوطه است و هرکس از ظن خود به مسئله می پردازد و نیز بخشی از انتقادها مربوط به نوع درآمدهای دولت، مثل عوارض خروج یا بهای نهاده های انرژی است. پیکان انتقادات معمولا به سوی دولت است که چرا اعتبارات کافی را برای فلان دستگاه منظور نکرده و چرا قیمت های منابع درآمدی خود را افزایش داده است و با این بودجه بهبود شرایط زندگی و معیشت مردم چه می شود؟ همه باید با این واقعیت آشنا شوند که دولت همانند یک بنگاه اقتصادی، درآمدهایی دارد که باید از محل آن مخارج خود را تامین کند و نوعا دولت های ایران به دلیل هزینه بیشتر از درآمد، دچار کسری بودجه شده و می شوند و از بانک استقراض می کنند؛ هرچند به قول یکی از اقتصاددانان درآمد حاصل از نفت، خود نوعی استقراض است. اما ببینیم منابع درآمدی دولت از کجا تامین می شود؟ نخست، از ارز حاصل از نفت و چون دلار یا ارز خارجی حاصل از صادرات نفت قابل خرج کردن در داخل نیست، بنابراین باید به ریال تبدیل شود. راه های تبدیل ارز به ریال فروش آن برای واردات کالا، خرید طلا و فروش در داخل به صورت سکه، فروش ارز به مسافران از طریق سیستم بانکی یا بازار آزاد است. بنابراین می بینیم کالای خارجی باوجود همه شعارهای حمایت از صنایع و کالاهای داخلی همچنان وارد کشور می شود و حتی دولت احمدی نژاد که آن همه شعارهای ساده زیستی و مکتبی سر داد، بزرگ ترین واردکننده کالای لوکس، حتی از کشورهایی بود که ما را تحریم کردند. بیانات مقام معظم رهبری درباره اجتناب از واردات غیرضروری هم تاکنون در هیچ دولتی افاقه نکرده است، چراکه دولت پول (ریال) می خواهد و عائله اش سنگین است؛ حقوق بگیران، بازنشسته ها و مراکز دولتی پول می خواهند و دولت باید پول داشته باشد. پس ارز می فروشد تا هم پول فروش ارز برای واردات را داشته باشد و هم از حقوق گمرکی و سود بازرگانی کالاهای وارداتی، درآمد حاصل کند و حتی از آمدن روزانه ده ها هواپیمای خارجی و بردن مردم برای تفریح به ترکیه، ارمنستان، گرجستان، تایلند، مالزی، امارات و غیره و غیره، استقبال می شود؛ چراکه دولت پول می خواهد. هرچند رئیس جمهوری محترم اظهار داشتند دولت نرخ ارز را گران نکرده است اما حداقل برای ایشان باید روشن باشد که سیاست تک نرخی کردن ارز در کشور ما عاقبت به گران شدن ارز می انجامد.امکان اینکه نرخ ارز را در بازار پایین بیاوریم، وجود ندارد پس برای تک نرخی شدن باید نرخ ارز دولتی را بالا برد و چون تقاضای ارز در بازار زیاد است (از جمله برای مهاجرت و خارج کردن سرمایه به مقصد کشورهایی مثل کانادا)، بنابراین نرخ ارز آزاد همواره بالا می رود و دولت هم به تبع آن، نرخ را بالا می برد. دولت هم خواسته یا ناخواسته از این امر خوشش می آید چون به پول نیاز دارد. شورای محترم نگهبان با استفاده از قاعده «نفی سبیل» ورود آقای سپنتا نیکنام به شورای شهر یزد را خلاف شرع اعلام کرد. بگذریم از بحث هایی که در این زمینه صورت گرفته است و در اینجا از موضوع خارج است، اما اگر به قاعده «نفی سبیل» که براساس آیه شریفه «ولن یجعل الله للکافرین علی المومنین سبیلا»است، اعتقاد داریم به خوبی باید بدانیم که در موضوع واردات «نفی سبیل» کاملا نفی شده و نه تنها سبیل (راه) برای همه نوع از کافران باز است که شاهراه را برای آنان بازکرده ایم. وابسته شدن خانواده های ایران به کالاهای لوکس خارجی برکسی پوشیده نیست، اما گویی فقط «سپنتای ایرانی» مصداق نفی سبیل قرار گرفته است. دولت های ما هم دائم بزرگ و بزرگ تر شده و خرج آنها بیشتر و بیشتر می شود و نمایندگان مجلس هم این خرج ها را اضافه می کنند پس دولت باید هر چه بیشتر ارز بفروشد، آن را گران تر کند، عوارض مختلف را افزایش دهد، نرخ حامل های انرژی را بالا ببرد و غیره. در اینجا منتقدان که معمولا یا حقوق بگیران هستند یا حامیان اجتماعی، به افزایش قیمت ها ایراد می گیرند و به کم شدن قدرت خرید حقوق بگیران متوسل می شوند و می گویند دولت کمتر بگیرد و بیشتر بدهد و بعضی هم عوام فریبانه می گویند این همه درآمد نفت چه می شود؟ درحالی که باید بدانیم درآمد نفت هر چقدر باشد، باید به نوعی به ریال تبدیل شود و دامنه این امر هم محدود است. این مختصر را آورده ام که روشن شود بحث هایی مانند اینکه «از رای دادن پشیمان شدیم» و مشابه، چقدر بی استدلال و بی منطق است. آیا به این نمی اندیشند که این دولت همچنان آوار برداری دولت های نهم و دهم را می کند و حداقل روند تخریبی گذشته را در جای خود مسدود کرده و صدالبته نه این دولت و نه دولت های مشابه قبلی خوب و آینده، اگر خوب باشند نمی توانند روند رو به رشدی برای سرزمین ایران را رقم زنند. مثلا اگر رای نمی دادیم چه می شد؟ آیا معادلات مالی می توانست به دلخواه منتقدان این چنینی صورت گیرد؟ مسائل اجتماعی کشورمان، دولت بزرگ شونده، ایجاد توقعات دائم التزاید از سوی خود مسئولان کشورمان، تمایل به وجیه المله شدن، برآورد اشتباه از امکانات و ایجاد ظرفیت های جدید اقتصادی، خودبزرگ بینی ها وسیاست های پوپولیستی و محافظه کارانه، توقعات را افزایش داده و می دهد و دولت ها هم با وعده و ان شاء الله و ماشاءالله دوره خود را پایان می دهند. سریال پایان ناپذیر بخشنامه بودجه، تدوین بودجه، تصویب در دولت، تقدیم به مجلس، نقد رسانه ای، بحث در کمیسیون های خاص مجلس، جمع بندی کمیسیون تلفیق، ارائه به صحن مجلس، نطق ها و پیشنهادات موافقان و مخالفان ده ها سال است ادامه دارد و هیچ تغییر ماهوی ای در بودجه ها دیده نشده است در حالی که مسئولان می توانند مستقیما مردم را با مسائل کشور آشنا کرده و با مشارکت آنان سیاست های آینده نگرانه را به مردم اعلام کنند. در همین راستا، رئیس جمهور تلویحا اشاراتی به این مسائل کرده اند و به طور مثال به جای استفاده از بهبود معیشت مردم، واژه برطرف کردن فقر مطلق را برگزیده اند اما کافی نیست،. ایران می تواند با وجود مشکلات طبیعی مانند خشک سالی، زلزله و... از بهترین سرزمین های دنیا باشد و می توان این امید را به مردم داد و تصویری مطلوب از آینده و نقشه راه آینده را نشان داد اما این نقشه راه نمی تواند برنامه ششم مصوب باشد، چراکه این برنامه جنگی است از ایده آل ها و نظرات تدوین کنندگان که می خواهد همه مسائل را با هم حل کند و همه هم می دانند که ممکن نیست. اگر دائم در سخنان به مردم امید داده شود، ولی عملا مردم تصویر آینده را کور ببینند طبعا امید درون آنها زایل می شود.در همین بحث بودجه سالانه به چند مثال اکتفا می کنیم:الف- در بودجه سال 97 برای رفع مشکل سد «گتوند» که جنوب خوزستان را به چالش کشانده چه تمهیداتی دیده شده است؟ب- در بودجه سال 97 با توجه به آنکه اعتبارات دریاچه ارومیه در سال 95 و 96 فقط مقدار کمی پرداخت شده، چه اعتباری منظور شده است.ج- برای رفع معضلاتی که کشاورزی کشور را تهدید می کند، چه پیش بینی شده است؟د- برای پسماندهای شهری که به ویژه شهرهای شمالی را تهدید می کند، چه پیش بینی شده است؟ر- برای تصفیه فاضلاب شهرها چه تمهیداتی مقرر شده است؟درست است که ممکن است برخی کارهای ذکرشده به قانون بودجه چندان ربطی نداشته باشد و بگویند در برنامه ششم دیده شده است و احیانا مبالغی جزئی در فهرست طرح های عمرانی دیده شده که چندان تخصیص داده نمی شود، اما همه باید بدانیم به دلایل ذکرشده معمولا فقط درصدی از قانون های برنامه عملی شده است. به احتمال قوی، این نوشته تاثیری در سرنوشت بودجه ندارد، اما نگارنده امیدوار است نقادان فرهیخته بودجه به مسائل اصلی کشور و خلایی که برای مسائل کشور در بودجه وجود دارد، بپردازند؛ وگرنه این قانون بودجه هم مثل قانون بودجه های سال های پیش، مانند مشق شب است و هیچ تاثیری در سرنوشت اقتصادی، اجتماعی آینده نخواهد داشت.
                