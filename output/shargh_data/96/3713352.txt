چهار‌شنبه ۹ اسفند ۱۳۹۶
-----------------------------------------
یادداشت
-----------------------------------------
جدال علم و دین
-----------------------------------------

                    با سخنرانی آقای روحانی، رئیس جمهوری و پاسخ رئیس قوه قضائیه درباره شکست یا امید برای برنامه اسلامی کردن علوم، چند نکته شایان ذکر است. درباره اینکه هنوز هیچ راهکار و نظریه کاربردی ای برای اسلامی کردن علوم به دست نیامده، اتفاق نظر وجود دارد و دعوایی نیست. واقعیت این است که هنوز در تولید فرضیه و پیش نظریه نیز برای علوم انسانی کاری صورت نگرفته است. نکته اول آنکه نظریه باید مقدمه عمل و کاربرد در علم باشد. نکته دوم آن است که قبل از نظریه پردازی، روش پژوهش در مطالعات علمی است. سخن آقای روحانی این است که ابتدا ببینید چه مقدار در اسلامی کردن جامعه، اقتصاد، بانک، سیاست و عدالت نظریه پردازی شده و آیا در عمل به حل مسئله و مشکلات کشور کمک کرده است؟ نکته سوم آنکه مشخص است پروژه اسلامی کردن علوم به شدت تحت تاثیر گرایش های سیاسی است. اسلامی کردن علوم انسانی به جای آنکه کار علمی صرف باشد، بر عهده سیاست مداران طیف های خاص گذاشته شده است. اینکه گفته می شود ارزش و فرهنگ جوامع در تولید و نوع نگاه علم تاثیر دارد، سخن درستی است و کسی نمی تواند منکر آن باشد. امروز می بینیم ارزش های فرهنگ اروپایی و آمریکایی در علم وارد می شود، اما این عین دین نیست. بنابراین دعوای موفقیت و موفق نشدن اسلامی کردن علوم، بسیار فراتر از تاثیر «ارزش ها» در نظریه پردازی و علم است. موافقان اسلامی کردن علوم درباره نقش تمامیت دین در تولید و پیشرفت علم سخن می گویند؛ درحالی که هیچ راهکاری برای اینکه آیا دین می تواند در علم کاربردی که به تولید ثروت، رفاه جامعه و کمال انسانی منتهی شود، مدد و یاری برساند، ارائه نداده اند. بنابراین اگر در دوره اولیه تمدن اسلامی، دین و علم به هم خدمت کردند، اینک و در زمان حاضر، همان روش ها و نظریه های قدما برای تولید علم کافی نیست. نکته چهارم آنکه نظریه پردازی در دیدگاه پوزیتیویستی غرب بر اساس مشاهده و قاعده مندکردن تکرار واقعیت هاست. اینجاست که نظریه پردازی در اسلامی کردن علوم، در روش و کاربرد با موانع مهمی روبه روست. از ابتدای انقلاب، ده ها مرکز و موسسه مطالعاتی با داشتن مجوز انتشار ده ها مجله و فصلنامه با درجه علمی-پژوهشی برای نظریه پردازی و به منظور تحقق اسلامی کردن علوم تاسیس شده است؛ اما بسیاری از این مجلات امروز برای استمرار انتشار منظم و مرتب حتی چهار شماره در سال، با کمبود دریافت مقالات روبه رو هستند. اینکه گفته می شود در غرب فلان دانشمند غربی از جدایی علم و ارزش ها (البته نه جدایی دین و علم) انتقاد می کند، چیز تازه ای نیست و فقط در حد انتقاد و گفتار باقی مانده اند. البته کلیسا و حتی محافل دینی سایر ادیان، از چند دهه قبل، پروژه دینی کردن علوم را با حمایت منابع مالی گسترده کلید زده اند و در این راه، به تربیت محققان و چاپ ژورنال مشغول هستند.اما باید دید چقدر توفیق داشته اند؟ روش پژوهش در علم مدرن بر اساس دیدگاه پوزیتیویستی است و هنوز جایگزینی کاربردی برای این روش در علم ارائه نشده است. بنابراین دین در غرب برای ایجاد راهکارهای کاربردی و اجرائی در حل مشکلات جوامع غربی هنوز از شکست و سوءاستفاده از آن و مخالفت با اختراع های علمی دوره قرون وسطا و رنسانس کمر راست نکرده است. بنابراین آنها در مرحله تولید پیش فرضیه ناموفق بوده و همچنان درجا می زنند. با وجود تخصیص منابع درخور توجه برای اسلامی کردن علوم در ایران، کار جدید و امری که بتوان دراین باره به آن مراجعه کرد، صورت نگرفته است. سخن آقای روحانی از این نظر شایان توجه است. به عنوان نمونه، شورای انقلاب فرهنگی که وظیفه اصلی هدایت پروژه اسلامی کردن علوم انسانی را بر عهده دارد، بنا بر گفته آقای حدادعادل با ارائه طرح ها و پروژه هایی ازجمله چاپ و انتشار حدود 200 کتاب، البته با سرفصل های غیرکاربردی، برای تدریس در رشته های علوم انسانی برای استادان اقدام کرده که نارضایتی بسیاری از استادان رشته های علوم انسانی و مجامع تخصصی را برانگیخته است. دانشگاه مانند دبستان نیست که کتاب درسی اجباری برای تدریس تدوین و چاپ شود. حتی در غرب نیز این میزان از بودجه های میلیاردتومانی که هرساله در ایران برای تدوین و چاپ کتاب درسی دوره دبستان و متوسطه هزینه می کنیم، هزینه نمی شود و همه انتخاب و مسئولیت منابع را به معلم واگذار می کنند تا از منابع متنوع، جذاب و به روز علمی برای تدریس استفاده کند؛ ضمن آنکه بازار کتاب نیز بسیار پررونق است و ناشران در رکود و ورشکستی نیستند. بدیهی است نمی توان نتیجه تولید علم کاربردی و پیشرفت آنها را با ما مقایسه کرد. این روش کنونی چاپ کتاب برای دوره های ابتدایی، متوسطه و دانشگاه در ایران و کشورهای خاورمیانه، روشی دستوری است. نکته آخر آنکه تاریخ توسعه علم در دوره تمدن اسلامی و تمدن غرب، گواه مناسبی پیش روی ماست؛ آنجا که عرصه مناسبی برای چالش های فکری و نظری همه دیدگاه ها فراهم شود، بدون شک فضای مطلوبی برای تولید علم متوازن و نافع پیشرفت و تعالی نیز ایجاد خواهد شد.
                