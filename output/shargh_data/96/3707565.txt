پنج‌شنبه ۲۶ بهمن ۱۳۹۶
-----------------------------------------
یادداشت
-----------------------------------------
مسئله کرد، ایران و سیاست آمریکا در سوریه
-----------------------------------------

                    حمله ترکیه به عفرین که متعاقب اعلام سیاست آمریکا مبنی بر ادامه حضور نظامی در سوریه و کمک به ایجاد یک نیروی 30 هزارنفره عمدتا کرد آغاز شد، بار دیگر «مسئله کرد» در منطقه را به صدر اخبار رسانه ها بازگردانده است. نخستین سوال در این رابطه، دلیل اصرار آمریکا برای همکاری مستمر با کردهای سوریه با وجود مخالفت شدید ترکیه است. اوباما که به دلیل سیاست های ضدجنگ خود، منع صریح کنگره و مخالفت افکار عمومی برنامه ای برای مداخله نظامی مستقیم در سوریه نداشت، در برخی مقاطع کوشید با اعزام چندصد سرباز نیروی ویژه و جذب و آموزش نیروهای محلی، نقشی در تحولات سوریه داشته باشد. «برنامه آموزش و تجهیز» نفرات سوری که بدوا برای مبارزه با دولت سوریه و بعدا برای مبارزه با داعش در دو مسیر مجزا از سوی سیا و پنتاگون از 2013 و 2015 آغاز شد، به شکستی مفتضحانه انجامید. آمریکا از این طریق نتوانست نیروی چندانی جذب کند و اکثریت نفراتی نیز که جذب شدند و آموزش دیدند، با سلاح های دریافتی به سرعت تسلیم گروه های تروریستی شدند. به این ترتیب، درحالی که روسیه از سپتامبر 2015، به طور گسترده در سوریه حضور یافت، دولت اوباما نه مایل و نه قادر به اعزام نیرو به سوریه بود و نه توانست پیاده نظامی در محل فراهم کند. در نتیجه، غیبت در عرصه سوریه موجب شد تا آمریکا عملا اهرمی برای تاثیرگذاری بر تحولات سوریه نداشته باشد. در چنین شرایطی، آمریکا برخی همکاری های محدود با نیروهای کرد سوری که توانایی رزمی خود را در جریان نبرد با داعش در کوبانی در 2015 نشان داده بودند، آغاز کرد. اگرچه ارائه برخی کمک ها از جمله مهمات به کردهای سوری از 2015 آغاز شد، اما تحویل تجهیزات و سلاح های سنگین، از جمله موشک های ضدتانک و ضدهوایی تنها از می 2017 و در دولت ترامپ آغاز شد. به این ترتیب، این نیرو به پیاده نظامی اصلی و موثر برای آمریکا جهت خارج کردن رقه از دست داعش در سپتامبر 2017 تبدیل شد. بعد از آزادی رقه و بخش عمده شرق سوریه از کنترل داعش، آمریکا تصمیم گرفت حضور نظامی خود را در شرق سوریه ادامه دهد و نیروی مسلح کردی 30 هزارنفره ای ایجاد کند. تیلرسون ضمن اعلام این موضوع در یک سخنرانی کلیدی در 17 ژانویه، دلیل این سیاست را «ادامه سرکوب داعش»، «کاهش نفوذ ایران در سوریه» و ایفای نقش در حل سیاسی مسئله سوریه با هدف جلوگیری از ادامه حکومت بشار اسد اعلام کرد. اعلام چنین سیاستی از سوی آمریکا، واکنش شدید ترکیه را که همواره مخالف شکل گیری و تقویت یک موجودیت کردی در شمال سوریه بوده، در پی داشت و منجر به حمله نیروهای ترکیه و شبه نظامیان تحت حمایت آن به عفرین شد. این اقدام نظامی که در سه هفته گذشته در جریان بوده، هنوز نتیجه ای در پی نداشته است. کردهای سوریه که سیاستی معتدل و منعطف دارند، روابط خود را با دولت سوریه حفظ کرده اند و ظاهرا از برخی مساعدت های دمشق نیز بهره مند می شوند. اغلب ناظران اتفاق نظر دارند که هدف اصلی سیاست اعلام شده آمریکا در سوریه، اخلال در حضور ایران در این کشور است. این سیاست را می توان در چارچوب استراتژی اعلام شده آمریکا در 13 اکتبر برای ایجاد ائتلاف در برابر فعالیت های ایران در منطقه دانست. برخوردی هم که یک هفته قبل بین آمریکا و نیرویی که نزدیک به دولت سوریه توصیف شد و کردهای سوری آن را وابسته به نیروهای دفاع ملی سوریه دانستند، روی داد، در این رابطه مهم است. آمریکا مدعی شد این نیرو قصد عملیات در منطقه شرق دیرالزور را داشته که یک منطقه نفتی است و نیز بر سر راه دسترسی به منطقه کوچک تحت تصرف داعش در مرز عراق و سوریه قرار دارد. تجاوز هواپیماهای اسرائیلی به سوریه در شنبه گذشته نیز که منجر به سرنگونی یکی از آنها شد، در این رابطه قابل توجه است. این امر می تواند حاکی از هماهنگی بین آمریکا در شرق و اسرائیل در غرب سوریه با هدف ایجاد تنش بیشتر در سوریه و در منطقه نیز باشد. سیاست جدید آمریکا در سوریه می تواند یک پیامد شاید ناخواسته نیز داشته باشد: صرف نظر از اینکه سیاست آمریکا درباره «رویای کردی» در کل منطقه چیست، کمک آمریکا به شکل گیری و تقویت یک موجودیت کرد در شمال سوریه می تواند به ایجاد یک «اقلیم کردی» دیگر در منطقه بینجامد.به طورکلی، یک پدیده همیشه می تواند فارغ از دلایل اولیه پیدایشش، زندگی خاص خود را آغاز کرده و سمت و سویی بیابد که ربطی به علل اولیه شکل گیری آن نداشته باشد. بنابراین موجودیت کردی در سوریه، مستقل از مقاصد آمریکا می تواند سیر خاص خود را طی کند و لایه جدیدی بر مسئله پیچیده کردی در منطقه بیفزاید. از آنجا که فعالیت سیاسی سازمان یافته عمده ای در گذشته بین کردهای سوریه وجود نداشته، ایجاد چنین موجودیتی تا همین جا نیز تحول مهمی بوده است.
                