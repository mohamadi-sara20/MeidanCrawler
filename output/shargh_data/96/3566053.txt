شنبه ۶ خرداد ۱۳۹۶
-----------------------------------------
یادداشت
-----------------------------------------
موج ایرانیان خارج ازکشور به سوی صندوق رای
-----------------------------------------

                    وقتی ملتی انقلاب می کند، بن مایه مطالباتش نیل به دموکراسی است. طبیعی است وقتی ملتی فرهنگ و اعتقادات ویژه خود را داشته باشد، آن ارزش ها در انطباق با شرایط روز، خودبه خود و در گزینش های حداکثری ملت هم منعکس می شوند. وقتی به دلیل جنگ، کم سوادی عمومی، عادت برخی به قانون گریزی، نبود شفافیت و فساد حاصل از آن و نیز نبود احزاب و سایر نهادهای سازنده و منسجم کننده جامعه مدنی، نتوان به دموکراسی واقعی مطابق معیارهای روزآمد دست یافت، شتاب در این راه مانند دوران بعد از مشروطه بدون تردید منجر به هرج ومرج می شود؛ بنابراین باید مسیر کندتری را برگزید؛ اما روزی می رسد که هرج ومرج تمام می شود که بی سوادی از دو مسیر عمومی شدن سوادآموزی و فراگیرشدن رایانه های خانگی و تلفن های هوشمند و شبکه ها و دستیابی به رسانه های جهانی، جای خود را به شناخت و آگاهی می دهد. مشخص می شود که اصلاح گری امری ضروری است. تکنولوژی روزآمد نیز اکنون خود را با چنین شرایطی تطبیق می دهد؛ یعنی دستگاه ها و سامانه های هوشمند امروزی، معایب خود را می یابند و اصلاح می کنند یا اخطار می دهند که آن را اصلاح کنند. می گویند جنبش اجتماعی یا سیاسی سازوکاری است که از سطوح بالاتر مدیریت جامعه که به اطلاعات و آگاهی های بیشتری هم دسترسی دارند، آغاز می شود و بی آنکه سامانه اجتماعی را فروبپاشد، از طریق اصلاحات، نیازهای خودپالایشی را برآورده می کند و به رفع و دفع مفاسد می پردازد.خوشبختانه در منطقه ما؛ یعنی آسیای غربی یا خاورمیانه، ایران در جنبش مشروطه پیش قدم بود؛ گرچه به دلیل دوگانگی شدید اجتماعی ناشی از بی سوادی گسترده و کندکننده حرکت و رقیق بودن قشر فرهنگ مدار، به دموکراسی فراگیر دست نیافت؛ اما با ایجاد تحولات فرهنگی و باقی ماندن نشانه های مدنی دموکراسی مانند نهادهای مشروطه و تفکیک قوا که شناخت و نیاز مردمی به آن را ریشه دار کرد، در انقلابی که براندازنده نظامی کهن بود نیز پیش قدم شد؛ انقلابی که جوامع همسایه به دلیل شکاف حاصل از دوگانگی فرهنگی؛ یعنی همان تقابل سنت و روزآمدی، تازه دارند به آن مرحله نزدیک می شوند؛ درحالی که اکنون در ایران این فراخوان آزادی و دموکراسی است که به گوش می رسد. انتخابات تجلی ویژه دموکراسی است. پرسش این است که آیا انتخاباتی که در ایران سابقه ای 110ساله دارد، با هنجارهای دموکراتیک همخوانی دارد؟ خوشبختانه ما از نزدیک شاهد امانت داری در خواندن آرا هستیم و اصلاح این سوی معادله، اصلاح طرف دیگر معادله؛ یعنی واگذارکردن شناخت و گزینش کاندیدا به خود مردم را نیز نوید می دهد. داوری هم میهنان قهرکرده ای که در خارج اقامت گزیده اند و اغلب با کسان خود در ایران ارتباط دارند، گرچه دراین باره کندتر بوده؛ اما تجربه دو انتخابات اخیر نشان دهنده باور، آشتی و فشردن دست دراز شده از درون سامانه دولتی است.تا جایی که بازخورد دریافتی برای دولتیان نیز باورکردنی نبود و نتوانسته بودند خودشان را برای چنین واکنشی آماده کنند. صف های طولانی در مقابل محل های اخذ رای در اروپا و آمریکا، کرایه کردن اتوبوس دربست از سوی رای دهندگان تا بتوانند خودشان را از شهرهای دیگر پای صندوق های رای برسانند و سرانجام کسر آمدن تعرفه های رای گیری که بسیاری از مراجعان را نومید به خانه بازگرداند - و دولت پوزشی را به آنان بدهکار است- نشان از این باور دارد. رای دهندگان در آمریکا از شش هزار نفر در دور پیش، به 30 هزار نفر در این دوره افزایش یافتند؛ یعنی اگر دولت هم تدارک کافی ندیده بود، باید گفت واقعا امکان پیش بینی نداشت. من اگر مسئول کنسولی بودم، بلافاصله با یک صورت جلسه، به تعداد زیاد و کافی تعرفه کپی می کردم و با ماشین شماره زده و بعد آن را با همان مهری که به تعرفه های عادی می زنند، معتبر می کردم و به دست متقاضیان می دادم، تا اگر «ملا نقطی ها» ایراد یا حرفی داشته باشند، گناه حساب نکردنش هم پای آنان باشد؛ اما دست کم به سفر و حضور رای دهندگان احترام گذاشته می شد. بسیاری از رای دهندگان هرگز رای نداده بودند و بسیاری هم برای نخستین بار با سفارت آشتی می کردند. اهمیت شرایط به ویژه در آمریکا، مشهودتر است که از شش ماه پیش تبلیغات برخی گروه ها، مردم را به تحریم انتخابات تشویق می کرد و در مقابل مراکز رای گیری، چند نفری پرچم به دست، به رای دهندگان دشنام می دادند. چندی پیش 30 نفر از آنان به آقای ترامپ نام نوشته و او را به تشدید تحریم ها بر ضد ایران تشویق کرده بودند؛ احتمالا همین گاف موجب شد گروه بسیار بزرگی از ایرانیان اندیشمند و ارزشمند و بی طرف، نامه دیگری به ترامپ بنویسند و او را از اقدام علیه ایرانی که برجام را اجرا و مسیرش را عقلانیت و تعادل روشن می کند، برحذر دارند. درست در آستانه همین انتخابات، تعدادی از سلطنت طلبان در نامه ای به ترامپ به اینکه چرا اجازه داده است ایرانیان حوزه های اخذ رای تشکیل دهند، اعتراض کرده بودند. استقبال از این انتخابات پاسخ مناسبی به این گونه اقدامات غیردموکراتیک مدعیان دموکراسی بود که به جای استفاده از فرصت و تشویق تعدیل رفتار و قانون مداری و شفافیت فسادستیز، در برابر آن جبهه گرفتند و به هم وطنان خود نیز اهانت روا داشتند.
                