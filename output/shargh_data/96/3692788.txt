سه‌شنبه ۲۶ دی ۱۳۹۶
-----------------------------------------
یادداشت
-----------------------------------------
روشنفکران قیمت بنزین را تعیین می کنند؟
-----------------------------------------

                    در شماره مورخ 23/10/1396 یادداشتی با عنوان «ثابت ماندن قیمت بنزین از جیب فقرا» به قلم علی سرزعیم- اقتصاددان- منتشر شده که حاوی نکته های متناقض و قابل تاملی است. به طورخلاصه ایشان در این یادداشت تلاش کرده است ناکارآمدی های نظام اقتصادی را بر گردن روشنفکران بیندازد. در ادامه، برخی از بخش های یادداشت مذکور آمده است:- هم روشنفکران و هم جامعه ایران پیوسته روی این استدلال مانور می دهند که مشکل مصرف بالای بنزین، خودروسازها هستند. درواقع خودروسازها به دلیل عرضه خودروهایی با میزان مصرف بالا، هزینه بالای بنزین را به اقتصاد کشور تحمیل کرده اند. روشنفکران وقتی می خواهند این ایده را در افکار عمومی جا بیندازند، معمولا این قضیه را به گروه های ذی نفع خودروساز و قطعه ساز ربط می دهند و با مافیایی کردن مسئله درواقع چنین القا می کنند که خیر جامعه قربانی مصالح اقلیتی از آنها شده است.- نخبگان و روشنفکران این دیار همه گونه تحلیلی عرضه می کنند تا قیمت بنزین گران نشود؛ برای مثال گفته می شود اگر بنزین گران شود، فلان قدر اشتغال از بین می رود و دیگری می گوید اگر بنزین گران شود، به دلیل تشدید کسری بودجه و دامن زدن به انتظارات تورمی یا بالابردن هزینه تمام شده، بهمان درصد تورم اضافه خواهد شد.- نقش برخی مدعیان با این به ظاهر استدلال هایی که علیه افزایش بنزین عرضه می کنند، فقط موجب می شود مقاومت اجتماعی در برابر این اصلاح اقتصادی بیشتر شود و سیاست گذاران را به تردید افکنند. همه می دانیم سیاست مداران به اندازه کافی انگیزه دارند تا منافع کوتاه مدت را به منافع بلندمدت ترجیح دهند، فقط کافی است جامعه با مقاومت در برابر سیاست های اصلاحی و روشنفکران با تئوریزه کردن تداوم سیاست های غلط گذشته، آنها را به تداوم وضع موجود سوق دهد.- موضوع بنزین به خوبی نشان می دهد چگونه با کمک روشنفکران، ائتلاف مذمومی به زیان طبقه فقیر شکل گرفته و پیوسته تخصیص منابع عمومی به شکل ناعادلانه انجام می شود. این مصداق کافی است که به این فرض هم فکر کنیم که گناه بی عدالتی موجود فقط برعهده حکومت نیست، بلکه روشنفکران و دیگر بخش های جامعه نیز در آن سهیم هستند!برجسته کردن نقش روشنفکران در جلوگیری از افزایش قیمت بنزین به طرزی هیستریک در متن ایشان مدام تکرار شده است، بدون اینکه روشن باشد تعریف ایشان از روشنفکری چیست؛ چراکه تقریبا هیچ روشنفکری درباره بنزین و قیمت آن نه تحلیلی دارد و نه موضعی. اتفاقا تمام این مباحثی که ایشان به روشنفکران نسبت می دهند، بحث های جاری میان اقتصاددانان و سیاست گذاران دولتی است. برای مثال در مسائل اخیر مربوط به افزایش قیمت حامل های انرژی، وزارت کشاورزی و وزارت کار موضع انتقادی داشتند. برخی از گزاره های ارائه شده در یادداشت ایشان هم نه نظر روشنفکران که اتفاقا تحلیل های کارشناسی وزارت کار است. بر اساس تحلیل های کارشناسان وزارت کار، بیش از هزار بنگاه اقتصادی در آستانه ورشکستگی اند و هر نوع شوک قیمتی می تواند موجب تعطیلی این بنگاه ها و بی کاری بیش از 400 هزار نفر شود. همین تحلیل ها نشان داده است که در شوک قیمتی سال 1389 نیز بیش از یک میلیون نفر بی کار شده اند یا بحث های ایشان درباره نسبت قیمت بنزین و کیفیت خودرو تاکنون در کدام مباحث روشنفکری مطرح شده است؟!نکته دیگر این است که آیا واقعا سیاست مداران به رای و نظر روشنفکران و نخبگان اجتماعی عمل می کنند؟ اگر چنین است پس چرا دولت و نظام سیاست گذاری هیچ گاه نسبت به نقدهای نخبگان اجتماعی و صاحب نظران در زمینه بسیاری از سیاست های غلط اجتماعی نظیر کالایی شدن آموزش و بهداشت، موقتی سازی نیروی کار، تشکل زدایی از جامعه، محدودیت های اجتماعی و سیاسی و... وقعی ننهاده و پرشتاب سیاست های خود را پیش برده است؟ آیا سیاست گذاران فقط در زمینه قیمت بنزین از روشنفکران تبعیت می کنند؟!نکته عجیب ماجرا این است که ایشان در مصاحبه ای که با عنوان «روشنفکران، نیروی پیشران پوپولیسم در ایران هستند» در آبان ماه سال جاری در روزنامه «شرق» منتشر شده است، اتفاقا روشنفکران را به دلیل بی توجهی به مباحث جاری کشور نواخته اند! و تاکید کرده اند که «روشنفکران ما نمی توانند با جامعه صحبت کنند و همین یکی از دلایل قطع رابطه توده و نخبگان است» و در ادامه باوجود تاکیدشان بر قطع رابطه توده و نخبگان، آنها را عامل ایجاد انتظارات غیرواقعی و مطالبات نادرست در مردم دانسته اند! واقعا ایشان این تناقض را چگونه پاسخ می دهند؟ چگونه ممکن است جریانی که به گمان ایشان رابطه اش با جامعه قطع است بتواند تا این اندازه بر جامعه تاثیر بگذارد. به نظر می رسد به باور ایشان هرکسی در هر جایگاهی که با سیاست ها و گفتمان غالب اقتصادی ای که در ایران مبتنی بر نادیده انگاری مردم و نیازهای آنها پیش می رود، ناهمسو باشد، روشنفکر است. در این نگاه «روشنفکر» از معنای متعارف خود فاصله گرفته و در سال های اخیر گویا کلیدواژه ای شده برای حمله به هر آن کس که جریان غلط اقتصادی، سیاسی موجود را نقد می کند. این موضوع نه تنها در یادداشت مورد بحث، بلکه در اغلب نشریات این جریان فکری نیز دیده می شود.نکته قابل اعتنا این است که امروزه طیفی از اقتصاددانان از ابرچالش های ایران بحث می کنند و برای آن نسخه می نویسند که پارادایم مدنظر آنها خود مهم ترین ابرچالش اقتصادی ایران در دهه های اخیر بوده است. این طیف از اقتصاددانان بدون توجه به زمینه های نهادی، همه نارکارآمدی های اقتصادی را به سازوکارهای قیمتی تقلیل می دهد و بر این تصور است که با آزادسازی قیمت ها، می تواند اقتصاد ایران را سروسامان دهد. بر اساس همین باور در سال های اخیر انواعی از شوک درمانی ها و جراحی های دردناک به جامعه ایران تحمیل شده است، بدون آنکه دستاوردهای مورد ادعای تدوین کنندگان این سیاست ها محقق شود. در مردادماه سال جاری در یادداشتی در روزنامه «شرق» با عنوان «سازمان برنامه وبودجه اجتماعی؛ لازمه تحقق ماموریت های دولت دوازدهم» توضیح داده ام که تحقق ماموریت های مطرح شده از سوی رئیس جمهور در مراسم تحلیف ایشان با موانع ساختاری و پارادایمی جدی ای مواجه است. در وضعیت مخمصه وار کنونی اگر دولت (نظام سیاسی) سازوکارهای روشنی را برای گفت وگوهای گسترده اجتماعی در راستای شناسایی مسائل واقعی و دستیابی به پنجره های سیاستی در سطح سیاسی و سیاست گذاری شکل ندهد، بدون تردید باید منتظر بحران های جدی تری باشد.
                