سه‌شنبه ۱۹ دی ۱۳۹۶
-----------------------------------------
یادداشت
-----------------------------------------
مرد مظلوم
-----------------------------------------

                    نوزدهم دی 1396، اولین سالگرد رحلت جانگداز بزرگمردی در تاریخ انقلاب اسلامی به نام مرحوم آیت الله مظلوم هاشمی رفسنجانی است که هرچه می گذرد، به ویژه این روزها خلا وجودش بیشتر احساس می شود و واقعا جایش خالی است. بدون شک مرگ پایان زندگی مادی هر انسانی است و روح آدمی به صراحت قرآن، در «انا لله و انا الیه راجعون» پس از عمری زندانی بودن در قفس تن، به نزد خالق اصلی خویش برمی گردد؛ اما آنچه از انسان ها به یادگار می ماند و آنها را عمری جاودان می بخشد، آثار مثبت وجودی آنهاست و می توان از واکنش جامعه، پی به جایگاه اصلی متوفی برد. ارتحال جانسوز مجاهد مظلوم، صبور، نستوه و عالم ربانی، آیت الله هاشمی رفسنجانی، بی تردید از مهم ترین و غمناک ترین اتفاقات سال 1395 برای ایران، جهان اسلام و حتی جامعه بین المللی بود. خبر در شامگاه یکشنبه، نوزدهم دی 1395 در میان بهت و اندوه همگان، ابتدا در فضای مجازی پیچید و سپس جامعه و مردم این حقیقت تلخ و باور نکردنی را شنیدند، به ماتم نشستند و در تهران و اطراف برای ابراز احساسات پاک و بی شائبه خود، به مدت دو شب و یک روز فوج فوج به مراسم باشکوه و کم نظیر وداع در حسینیه جماران پرداختند...سپس بر دوش خود کیلومترها، تشییع جنازه ای کردند که نظیر آن فقط در هنگام ارتحال امام (ره) اتفاق افتاده بود.گستردگی واکنش ها، علاوه بر 67 کشور و سازمان بین المللی و جهانی که بیانیه دادند و پرچم ملی خود را نیمه افراشته کردند و حوزه های علمیه نجف و قم که مراجع و علمای اعلام و شخصیت های لشکری و کشوری پیام های تسلیت دادند، به گونه ای بود که براساس آمار متقن، در سراسر کشور به صورت کاملا خودجوش، بیش از 20 میلیون نفر در مراسم و برنامه های مردمی مربوط به ارتحال ایشان شرکت کردند.اکنون در سالگرد ارتحال آن مرد بزرگ که مردم سراسر کشور حتی در روستاها، آماده تجلیل مجدد و برگزاری مراسم اولین سالگرد ارتحال یک خادم دلسوز واقعی خود و رفیق قدیمی و 60 ساله رهبری هستند که آن همه درخشش در کارنامه عمر با برکت 82 ساله خویش دارد، عده ای که نمی دانم با چه واحد شمارشی باید از آنان یاد کرد، متاسفانه هنوز هم از روی حقد و کینه خود سخنانی را بر زبان آورده و می آورند که نه تنها در شان یک جامعه اسلامی نیست؛ بلکه از مراتب انسانیت و اخلاق نیز فرسنگ ها فاصله دارد و به نظر خودشان عقده گشایی می کنند. متاسفانه ادامه حملات و توهین های این گروه معدود معلوم الحال به شخص آیت الله مرحوم هاشمی رفسنجانی و اعضای بیت محترم ایشان، هیچ دلیلی جز اینکه از ادامه راه و افکار و اندیشه های اعتدالی آن مرد بزرگ در هراس هستند، ندارد. در واقع این جماعت تخریب گر از اندیشه ایشان و تاثیر و جایگاه تفکرات این مرد بزرگ، در میان افکار عمومی جامعه در وحشت هستند که هنوز هم این گونه بر او و افکارش می تازند و عقده گشایی می کنند؛ ولی به مصداق شعر شاعر بزرگ ایران، سعدی شیرین سخن:سعدیا مرد نکونام نمیرد هرگز/ مرده آن است که نامش به نکویی نبرند. آیت الله هاشمی همواره در قلوب تک تک مردم و در تاریخ ایران، جاودان خواهد ماند؛ هرچند مخالفانش در صدد حذف نام و محو افکارش باشند.
                