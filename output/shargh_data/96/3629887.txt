دو‌شنبه ۲۷‌شهریور ۱۳۹۶
-----------------------------------------
یادداشت
-----------------------------------------
داستان هولوگرام
-----------------------------------------

                    یکی از مهم ترین ایرادهای واردشده به شهرداری تهران در سال های اخیر، افزایش درآمدهای ناپایدار بوده است. فروش تراکم که گاه به شهرفروشی و آینده فروشی نیز تعبیر شده، به درستی مورد انتقاد دلسوزان و متخصصان قرار گرفته است. در این یادداشت، تلاش شده موضوع از زاویه مدیران شهری نیز دیده شود. از فروش تراکم به عنوان آینده فروشی درآمدهای شهرداری یاد شده و منتقدان این موضوع را با نابسامانی در ساخت وسازها و زیرپاگذاشتن مقررات و ضوابط ساخت وساز شهری مربوط می دانند که البته ایراد بجایی است؛ زیرا معمولا عوارض شهرداری تعریف و ضابطه مشخصی دارد. زمانی که برابر ضابطه تعیین شده برای یک ملک مشخص، سطح اشغال و تراکم مشخصی باید در صدور پروانه لحاظ شود، اگر شهرداری بخواهد حسب مورد، تعداد طبقات یا در واقع درصد تراکم را بالاتر منظور کند، ارقام پرداختی بیش از حد ضابطه در قالب تراکم روی ملک بارگذاری می شود و بی شک این نکته در ایجاد نابسامانی و بروز تخلف در رعایت ضوابط شهری موثر است. ساختار مالی و اداری شکل گرفته در شهرداری تهران، به گردش کارهای طولانی در تبادل منابع مالی و درآمدی شهرداری منجر شده است. عمده منابع مالی شهرداری که از آن به عنوان درآمد ناپایدار و شکننده یاد می شود، عوارض ساختمانی در زمان صدور پروانه ساخت است. زمانی که ساخت وساز و صدور پروانه در مناطق ارزان قیمت پایتخت یا ساختمان های مسکونی معمولی صورت می گیرد، هزینه صدور پروانه ساخت، رقم بزرگی نخواهد بود؛ در حالی که در ساخت وساز و صدور پروانه ساختمان در مناطق برخوردار شهر و در ساختمان های بلند یا پروژه های تجاری، اداری و... مبلغ پروانه ساخت به چندین میلیارد تومان بالغ می شود. تامین نقدینگی برای پرداخت این ارقام، گاهی برای سازندگان مشکل است؛ به ویژه در چند سال اخیر که بخش مسکن در رکودی عمیق و تاریخی فرورفته است. بنابراین سازندگان در صورت پرداخت نقدی این ارقام، عملا پروژه را به سمت توقف یا رکود هدایت می کنند و در این شرایط اگر امکان تقسیط این مبلغ فراهم شود، همواره از آن استقبال می کنند. بر اساس مقررات جاری، شهرداری برای متقاضیانی که هزینه صدور پروانه ساختمان را به صورت نقدی پرداخت کنند، معادل 23 درصد تخفیف در نظر می گیرد و اشخاصی را که توان یا تمایل پرداخت نقد ندارند، به بانک شهر هدایت می کند. بانک شهر در قالب وام به متقاضی، این مبلغ را به شهرداری پرداخت می کند و به این ترتیب، پروانه ساختمان از سوی شهرداری صادر و متقاضی برای تسویه این مبلغ، با بانک شهر طرف قرارداد می شود. در این حالت، متقاضی علاوه بر اینکه تخفیف 23درصدی را دریافت نکرده، باید درصد سود وام دریافتی از بانک شهر را نیز بپردازد که با فرض سود عملیاتی بالای 20 درصد برای وام بانکی، رقم درخور توجهی به هزینه ساختمان افزوده می شود.نقش شرکت هایی که در چند سال اخیر به عنوان کارگزار در حال فعالیت هستند، در این گونه موارد پررنگ است. «هولوگرام» از دل فعالیت های این شرکت ها بیرون آمده و به فضای عمومی و مجازی راه یافته است. هولوگرام، نامه ای است که یک هولوگرام بر آن الصاق شده است؛ این نامه، اعلام وصول درآمدی شهرداری یا به عبارت دقیق تر، تاییدیه تسویه بدهی متقاضی به شهرداری است که دراین باره بدهی، عوارض شهرداری و فیش عوارض متقاضی بنا بر این تاییدیه، پرداخت و تسویه شده است. به بیان دیگر، چنانچه متقاضی صدور پروانه ساختمان با دردست داشتن فیش عوارض پروانه ساخت، به جای شهرداری به یک شرکت کارگزار مراجعه کند، کارگزار می تواند در دریافت هزینه مندرج در فیش با متقاضی تعامل کند؛ یعنی به جای دریافت وجه نقد، سایر منابع در اختیار متقاضی مانند ملک، سهام، اوراق مشارکت و... یا ترکیبی از اینها را در یک مدت زمان توافقی از وی دریافت کند. به این ترتیب کارگزار به جای شهرداری نسبت به تسویه بدهی متقاضی اقدام می کند یا طلب شهرداری را وصول می کند. در این حالت، صدور پروانه از طریق صدور هولوگرام انجام می شود؛ یعنی با تقاضای کارگزار، معادل مبلغ فیش عوارض، شهرداری برای پلاک ثبتی مدنظر هولوگرام صادر می کند و این هولوگرام بر روی پلاک ثبتی در هریک از مناطق شهرداری به اصطلاح بارگزاری یا کارسازی شده و به این ترتیب فرایند صدور پروانه ساختمان به پایان می رسد. گاهی روند صدور هولوگرام از مناطق شهرداری آغاز می شود که در این صورت، واحد درآمد منطقه، منابع متقاضی ازجمله وجوه نقد را دریافت و به کارگزار پرداخت می کند که روند صدور هولوگرام برابر آنچه گفته شد طی می شود و در عوض، شهرداری منطقه مدنظر از کارگزار می خواهد از محل منابع متقاضی صدور پروانه، بدهی های مشخص شده همان منطقه را بپردازد و طلبکاران را برای تسویه حساب به کارگزار معرفی می کند. در گذشته، شهرداری در تعامل با اشخاص حقیقی و حقوقی، نهادهای دولتی و نظامی، ارقام شایان توجهی بدهی انباشته دارد. این بدهی بیشتر در تملک املاک واقع در مسیر پروژه های عمران شهری ایجاد شده است. انتقال این بدهی ها به اشخاص دیگر در گذشته با محوریت شهرداری یا سازمان املاک و مستغلات صورت می گرفت که پس از افزایش تعداد و حجم این اشخاص و ارقام، انتقال این بدهی ها و عموما تسویه آنها، به شرکت های کارگزاری محول شد یا در این شرکت ها متمرکز شد. بخشی از این بدهی ها، در قالب تراکم شناور به بستانکاران تادیه شده که ایشان این مبالغ را روی املاک مختلف کارسازی می کنند و با متقاضیان صدور پروانه برای خرید و فروش یا انتقال بستانکاری تعامل می کنند. نهاد متولی این کار در شهرداری تهران، سازمان املاک شهرداری تهران در زیرمجموعه معاونت مالی و اقتصاد شهری است.
                