سه‌شنبه ۳۰ خرداد ۱۳۹۶
-----------------------------------------
یادداشت
-----------------------------------------
ضرورت تغییر در رویکرد شورای عالی گردشگری
-----------------------------------------

                    اکنون که صاحب نظران، گردشگری را مهم ترین صنعت جهان و محور تحولات نظام اجتماعی جوامع می خوانند، توسعه گردشگری ایران علاوه بر حفظ و تعالی میراث و هویت ملی در فرایند میهمانی و میزبانی می تواند موتور محرک اقتصاد و اجتماع باشد. ‎اشتغال آفرینی گسترده، درآمدزایی بالا، عدالت گستری برای همه اقشار، فقرزدایی برحسب آمایش سرزمین، پایداری و حفظ محیط زیست از کارکردهای آشکار این صنعت است. اکنون که معاون اول محترم رئیس جمهور بی کاری جوانان و به ویژه فارغ التحصیلان دانشگاهی را ابرچالش اجتماعی ایران نامیده است، بیش از هر زمان دیگر ضرورت دارد سیاست گذاری و برنامه ریزی برای توسعه این صنعت فرابخشی و زودبازده در اولویت کار دولت و مردم قرار گیرد. در ساختار قانونی و ساز و کارهای موجود ایران، شورای عالی میراث فرهنگی و گردشگری بالاترین نهاد قانونی است که رئیس جمهور و دولت برای اجرای قوانین، تنظیم، تدوین و استفاده از اسناد بالادستی می توانند از آن استفاده کنند و به تعیین خط مشی دولت درباره توسعه صنعت گردشگری و حفاظت از میراث فرهنگی بپردازند. ‎این شورا برحسب قانون مصوب مجلس در سال 1382 تشکیل شده و به دلیل ماهیت فرابخشی صنعت گردشگری وظایف اساسی و عمده ای برعهده دارد که همه وزارتخانه ها و دستگاه هایی که شمول قانون بر آنها مستلزم ذکر یا تصریح نام است، موظف به اجرای مصوبات آن هستند. با الحاق امور صنایع دستی به این سازمان موضوعات و مسائل این بخش گسترده و مهم نیز در همین شورا مطرح می شود‎. متاسفانه تاکنون ظرفیت های قانونی اصلی این شورای عالی برای توسعه صنعت گردشگری و حفظ میراث فرهنگی به کار گرفته نشده و موضوعات دستور کار معدود جلسات برگزار شده آن در حد برخی از مسائل اداری و برخی از امور جاری سازمان تنزل و تقلیل یافته است. نگارنده این سطور پس از برگزاری اولین جلسه شورای عالی میراث فرهنگی در دولت تدبیر و امید بر حسب مسئولیتی که به عنوان عضو شورا دارد، با تذکر همین نکته اساسی ضمن تقدیر از رئیس جمهور محترم، جناب دکتر روحانی و رئیس وقت سازمان که پس از یک وقفه 10 ساله ایجادشده در دولت نهم و دهم این شورا را فعال کرده اند، با ارسال نامه هایی به دبیرخانه شورا پیشنهادهایی ارائه داد. بخشی از آن مطالب تحت عنوان «نقش آفرینی شورای عالی در توسعه گردشگری» در روزنامه «شرق» تاریخ 23 خرداد 1395منتشر شده است. ‎ در سومین جلسه شورای عالی که در اولین سالگرد انتشار همان مقاله برگزار شد، ضمن انتقاد از کیفیت و سطح دستور جلسات به طرح موضوع، ضرورت تغییر در رویکرد این شورا مطرح شد که از قضا مورد استقبال معاون اول محترم رئیس جمهور و برخی از اعضای شورا قرار گرفت و...در این باره پیشنهاد شد برحسب ماده 4 «آیین نامه چگونگی تشکیل و اداره شورای عالی میراث فرهنگی و گردشگری» و بند 6 از ماده 5 اساسنامه شورای عالی ایران گردی و جهانگردی (مصوب 1370) دبیر محترم و دبیرخانه شورا در راستای تحقق اهداف قانون گذار، توسعه صنعت گردشگری و تعالی میراث فرهنگی بر حسب اولویت برای تشکیل کمیسیون های تخصصی ذیل اقدام کنند:‎1. کمیسیون بررسی و تدوین سیاست ها، خط مشی ها و برنامه های کلان برای تعیین راهبرد و برنامه های اصلی صنعت گردشگری ایران و رهایی از اعوجاج و سردرگمی موجود در این بخش دانش محور و تخصصی؛ خوشبختانه از نظر تدوین تئوری، راهبرد، برنامه و اجرا؛ جامعه علمی کشور آمادگی داشته و دستاوردهای چشمگیری در این باره دارد و از طرفی در ماده صد قانون برنامه ششم سازمان میراث مکلف شده تا پایان سال اول اجرای قانون، برنامه سند راهبردی توسعه گردشگری را با رویکرد استفاده حداکثری از بخش خصوصی ارائه دهد.‎2. کمیسیون جلب حمایت بخش های دولتی، غیردولتی، بخش تعاونی و خصوصی برای ایجاد حساسیت و بر انگیختن عزم ملی و اقدام به مشارکت همه دستگاه ها و نهادها در این صنعت فرا بخشی و به ویژه اجرای «آیین نامه تشکیل کانون ملی هماهنگی گردشگری کشور» (1383) با هدف رهایی از رکود، بزرگ کردن بازار گردشگری کشور، گسترش تولید و خدمت و ایجاد اشتغال پایدار برای جوانان و فارغ التحصیلان؛ در همین راستا در بند اول ماده صد قانون برنامه ششم توسعه تهیه و الحاق پیوست تخصصی میراث فرهنگی، صنایع دستی و گردشگری برای همه طرح های توسعه بزرگ و مهم در حوزه های زیر بنایی، تولیدی و خدماتی در سطوح ملی، منطقه ای، استانی و شهری نیز مورد تصویب و تاکید قرار گرفته است.‎3. کمیسیون تسهیل، تشویق و تسریع سرمایه گذاری داخلی و خارجی برای جلب و جذب سرمایه های ملی و بین المللی؛ متذکر می شود بیشترین استقبال سرمایه گذاری پس از توافق نامه بین المللی برجام معطوف به این بخش بوده و این مهم توجه و رویکرد ویژه ای را از سوی دولت و بخش خصوصی می طلبد. شواهد و تجربه ها حاکی از آن است که نظام بانکی و اداری و حقوقی کشور برای این امر تمرین نکرده و آمادگی لازم را ندارد. نگارنده این سطور با کمک کارشناسان بین المللی و بانکی پیشنهاد تشکیل واحد مخصوص ترویج و ارتقای سرمایه گذاری در صنعت گردشگریIPUT) ‎) را به رئیس کل محترم بانک مرکزی ایران و تعدادی از بانک های کشور داده است.4. کمیسیون پیگیری و اجرای قوانین شورای سازمان و شورای عالی ایران گردی و جهانگردی؛ به ویژه برای نظارت بر اجرای مصوبات و سیاست های ابلاغ شده به دستگاه های اجرائی و اتخاذ تصمیم نسبت به مسائلی که از طرف اعضای شورا مطرح می شود و همچنین اقدام برای تشکیل کمیسیون های لازم به منظور ابلاغ سیاست ها و اجرای قوانین و مصوبات شورای عالی.5. کمیسیون بررسی، نظارت و پیشنهاد ساماندهی صدور روادید برای اتباع خارجی به منظور تسریع در لغو روادید برای گردشگران و تسریع در تحقق ویزای الکترونیکی برای آنها.6. کمیسیون پیشنهاد تشکیل شورایی مشابه شورای عالی در هریک از استان های مقصد گردشگری؛ طبق بند چهارم آیین نامه تشکیل و اداره شورای عالی برای برانگیختن مشارکت مدیران و نخبگان استان ها و تحقق اهداف آمایش سرزمین و مشارکت ملی و محلی در توسعه گردشگری است که با توجه به وضعیت کنونی این صنعت یک ضرورت اصلی برای توسعه مشورت در فرایند تمرکززدایی از تصمیم گیری ها است.
                