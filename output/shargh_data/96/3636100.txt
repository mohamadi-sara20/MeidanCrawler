چهار‌شنبه ۵ مهر ۱۳۹۶
-----------------------------------------
حرف اول
-----------------------------------------
اسیر قیمت گذاری
-----------------------------------------

                    همه اهل فن شاهد هستند در چند دهه اخیر هرچه در توان بوده، صرف شده است تا صنعت داروسازی جان بگیرد و به موازات آن نیز تلاش شده با وضع محدودیت های وارداتی، از تولید داخل حمایت شود. به طوری که در سال های اخیر، تولید بیش از 97 درصد داروهای موردنیاز مردم، جزء مهم ترین دستاوردهای ملی شمرده می شود. ولی با وجود همه اینها و وضع اهداف بلندپروازانه برای صادرات، در مجموع باید اعتراف کرد نه تنها تاکنون شاید حتی پنج درصد اهداف صادراتی هم محقق نشده باشد، بلکه هشدارهای صاحب نظران نشان از آن دارد که دستاوردهای دارویی کشور در معرض خطر و زیر تیغ قرار دارد. یکی از مهم ترین دلایل این موضوع هم این است که داروسازی در ایران مانند برخی صنایع دیگر، مورد عنایت ویژه دولت ها قرار گرفته است و همه می دانیم عنایت ویژه از سوی دولت، همان و عقب ماندگی آن صنعت همان! کافی است نگاهی به صنایعی که مورد توجه و دخالت دولت قرار گرفته اند بیندازیم تا ببینیم توجه دولت چه بلایی بر سر یک صنعت می آورد. صنعت خودرو بهترین مثال آن است. قریب به 40 سال از انقلاب اسلامی می گذرد و ما که صاحبان صنایع قبل از انقلاب را مونتاژکار می نامیدیم، حالا ملاحظه می کنیم اگر در قبل از انقلاب مونتاژ خودروهای اروپایی و آمریکایی را انجام می دادیم، حالا مونتاژ خودروی چینی را در برنامه داریم. مقایسه کارخانجات داروسازی داخلی با بسیاری از کشورهای همسایه و منطقه نشان می دهد کارخانجات داروسازی ما با پشتوانه نیروی انسانی ورزیده، دانشکده های داروسازی متعدد و برجسته، بازار رو به رشد داخلی و خارجی، فرصت های طلایی را یکی پس از دیگری به دلیل همین تصدی گری دولتی به سادگی از دست داد. آنچه رنج آور است اینکه کسی حاضر نیست تجربه تلخ گذشته را مرور کند و ببیند دست دولت و قیمت گذاری دولتی، دست کیمیاگری نیست. نگاهی به سایر کشورها نشان می دهد که در آنها علاوه بر اینکه تعادل میان زیرساخت ها و کیفیت از یک سو و قیمت منصفانه از سوی دیگر برقرار شده، درعین حال سیاست گذار به گونه ای عمل کرده که سرمایه گذار هرچه بیشتر تمایل به سرمایه گذاری در زیرساخت ها و ارتقای کیفی و ایجاد فاصله کیفی خود با رقبا دارد، چراکه قیمت گذاری به گونه ای است که به تولیدکننده مجال سرمایه گذاری می دهد. بر این اساس مسابقه ای بین شرکت ها برای افزایش سطح کیفی خطوط تولید، افزایش سطح کیفی محصول و از همه مهم تر سرمایه گذاری در تحقیق و توسعه و ارائه راهکارهای جدید وجود دارد. به عنوان نمونه، شرکت JULPHAR که کمتر از 20 سال قدمت دارد، در چندین بازار بین المللی معتبر جولان می دهد، چراکه سرمایه گذاری مناسب و زیرساخت دارد و این مهم جز با عدم دخالت روزانه دولت در تک تک امور روزانه صنعت محقق نشده است. این در حالی است که در کشور ما با وجود اینکه رعایت نکردن قانون patent یک فرصت طلایی فراهم کرده، با سیاست های سقف قیمت و عدم ایجاد فضای رقابت قیمت-کیفیت، بهره برداری شایسته از این فرصت نیز صورت نگرفته است. سازمان غذا و دارو از پایین نگه داشتن قیمت صحبت می کند. در کشوری که تورم بر اقتصاد آن حاکم است و همه چیز هر روز گران می شود، ظاهرا فقط شرکت های تولیدکننده دارو هستند که موجودی مواد اولیه و نیروی انسانی آنها با قیمت های قبل از سال 57 تامین می شود؛ چراکه اگر تصور وزارت بهداشت این گونه نبود، به شرکت ها اجازه افزایش قیمت محصولات را می داد. جالب اینجاست که وزارت بهداشت در گزارش های متعدد از پایین بودن استاندارد خطوط تولید و GMP پایین، گله گزاری می کند! این دیگر از عجایب است که یک نفر را به عمد زیر آب نگه داشته اند و بعد می پرسند چرا خفه شد! مگر گذاشتید نفس بکشد و او نکشید؟ واقعا چه کسی باید پاسخ دهد که یک کارخانه داروسازی با این فضای غیررقابتی چگونه بودجه لازم برای سرمایه گذاری در زیرساخت ها را به دست آورد؟ بعد با زیرساخت نداشته، کدام استاندارد بین المللی را به دست بیاورد که بتواند به یک بازار هدف قابل قبول فکر کند؟ بنابراین باید باور کنیم که منافع ملی، زیر تیغ قیمت گذاری قرار گرفته است و متاسفانه کسی حاضر نیست دراین خصوص شجاعت به خرج دهد و البته طبیعی است وقتی حجم بدهی ها به زنجیره تامین دارو از چهار هزار میلیارد تومان گذشت و بازپرداخت بدهی به تولیدکننده و واردکننده، دو تا سه برابر زمان معمول شد و از سوی دیگر توجهی هم به بار مالی فلج کننده ای که بر پیکره نظام دارویی کشور قرار دارد، نکرد و باز هم سعی در کنترل قیمت ها داشت، ابتدا واردکننده و سپس تولیدکننده از بین خواهند رفت. سوال اینجاست که در این آشفته بازار، وزارت بهداشت، وظیفه تامین دارو را به که خواهد سپرد؟
                