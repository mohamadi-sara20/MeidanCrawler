شنبه ۲ اردیبهشت ۱۳۹۶
-----------------------------------------
حرف اول
-----------------------------------------
همه ناراضی، چه کسی راضی؟
-----------------------------------------

                    ساعاتی قبل از انتشار خبر جمع بندی شورای نگهبان درباره نامزدهای انتخابات ریاست جمهوری، صداوسیما، خبرگزاری ها، وب سایت ها و کانال های پرشمار جریان خاص نزدیک به اصولگرایان، خط خبری به راه انداختند که احتمالا در دل خود امیدوار بودند به یک «موج خبری» تبدیل شود؛ زنده نبودن مناظره نامزدها در سیما و نقش دولت روحانی در این اتفاق. اگر این گزاره درست فرض شود که جریان مقابل اصلاح طلبان و دولت روحانی، به دنبال نسبت دادن آگاهانه هر نوع کاستی و اتفاق منفی به دولت است، آن گاه می توان به تعقل و درک حاکم بر آنان تا حدی امیدوار شد؛ اما اگر تصور ذهنی و تاکتیک اجرائی آنان نیز بر همین اخبار قطعا غیرواقع پایه گذاری شود، آن گاه متاعی، نصیب آنان نخواهد شد. می دانیم در منظومه فکری افرادی که نه ذیل «فعل اخلاقی» در سیاست که زیر پرچم «حذف رقیب به هر قیمت» سینه می زنند، هر «خبری» - حتی خلاف واقع- که به منفعل کردن رقیب یا ریزش حتی یک صدم درصد آرای وی منجر شود، مباح شمرده می شود، پس این بار هم می توان ماموربودن آنها را درک کرد. بااین حال وقتی سیاست گذاران رسانه عمومی و رسانه های پرتعداد بر خط مخالف دولت، با تاکید بر عبارت «جلسه کمیسیون نظارت بر تبلیغات انتخابات با ریاست وزیر کشور» به دنبال پررنگ کردن رد پای دولت در مناظره های غیرزنده...در ذهن مخاطب بودند، احتمالا برآورد نمی کردند حسن روحانی در لحظه اجازه نخواهد داد قوی ترین برگ برنده رجل سیاسی سخنور و مطلعی مانند او یعنی «مناظره زنده» در اختیار مخالفانش قرار بگیرد و درعین حال، منتفی شدن آن نیز بر گردن مرد پیروز مناظره های سال 92 انداخته شود که هنوز پاتک های او به رقبا در انتخابات گذشته، دهان به دهان می چرخد. سفر به فارس هم باعث نشد نامزد اصلاح طلبان و اعتدال گرایان از این مسئله غفلت کند و در دیدار با نخبگان استان فارس صراحتا گفت: «من طرفدار آزادترین شیوه مناظره ها هستم که مردم بتوانند بهتر انتخاب کنند» و در کنایه ای با آدرس مشخص ادامه داد: «یکی از افتخارات دولت یازدهم این است که هرکه هرچه خواست، گفت». کمی پیش تر از آن، حسام الدین آشنا در صفحه شخصی خود، از مخالفت رئیس جمهور با غیرزنده بودن مناظره ها سخن گفت و سلمان سامانی سخنگوی وزارت کشور نیز در کانال تلگرامی، رای دولت در کمیسیون را دو رای عنوان کرد تا به صورت غیرمستقیم از مخالفت دولت با این تصمیم فکت بدهد. رسانه عمومی اگرچه با بسیج کردن خبرنگاران خود در سراسر کشور به سراغ «آیتم» قدیمی گفت وگوهای مردمی در حمایت از مناظره زنده رفت اما فراموش کرد جاانداختن این نکته که رسانه ای که بیشترین علاقه را به غیرزنده برگزارکردن برنامه های چالشی با حضور منتقدان دارد، چگونه ناگهان داعیه دار برنامه زنده آن هم در حد مناظره های انتخاباتی شده، بسیار دشوار –اگر نگوییم نشدنی- خواهد بود. علاوه بر حسن روحانی که در مقام برگزار کننده انتخابات، خواستار مناظره های آزاد شد، تعدادی از نامزدها و چهره های اصولگرا و اصلاح طلب و حتی امام جمعه تهران هم از مناظره زنده دفاع کردند. آغاز اطلاعیه وزارت کشور دولت روحانی که بعدازظهر روز گذشته منتشر شد، با جمله «نظر به فضاسازی و تلاش برخی رسانه ها در جهت انتساب مصوبه کمیته تبلیغات انتخابات ریاست جمهوری درخصوص پخش غیرزنده مناظره های تلویزیونی انتخابات ریاست جمهوری به وزارت کشور» و رد فضاسازی های صورت گرفته نشان داد مسئله از حد رقابت های انتخاباتی فراتر رفته است اما آنچه مشخص است، همه طرف ها خواستار لغو این مصوبه و زنده برگزارشدن مصاف نامزدها هستند. اساسا مناظره های انتخاباتی در همه جای دنیا دارای یک نرم مشخص یعنی انجام زنده البته با شیوه های اجرائی متفاوت است. انتخابات بدون این فاکتور، حتما یک خلا بزرگ خواهد داشت. حالا که همه طرفدار گردش آزاد اطلاعات در مناظره های زنده شده اند، ناراضیان احتمالی کمیسیون تبلیغات هم می توانند در رای خود تجدید نظر کنند. فضای کشور به اندازه کافی با تحرک مطلوب انتخاباتی، فاصله دارد و این تصمیم، حتما این رکود کم سابقه را تشدید خواهد کرد.
                