دو‌شنبه ۲۸ فروردین ۱۳۹۶
-----------------------------------------
type_unknown
-----------------------------------------
سخنگوی قوه قضائیه خبر داد:پرونده مفتوح احمدی نژاد و بقایی
-----------------------------------------

                    گروه سیاست: سخنگوی قوه قضائیه روز گذشته اولین نشست خبری خود در سال جدید را در حالی برگزار کرد که با توجه به ثبت نام محمود احمدی نژاد برای انتخابات ریاست جمهوری، تعدادی از سوالات خبرنگاران درباره او بود. حجت الاسلام محسنی اژه ای درباره اینکه احمدی نژاد قبلا اعلام کرده بود با توجه به توصیه مقام معظم رهبری قصد ثبت نام در انتخابات را ندارد، اما بعدا در انتخابات ریاست جمهوری ثبت نام کرده است، آیا اقدام این فرد به نوعی تشویش اذهان عمومی است یا نه، گفت: «این موضوع را باید شورای نگهبان رسیدگی کند و نظر بدهد». او در پاسخ به سوال خبرنگاری درباره اینکه احمدی نژاد در یک کنفرانس خبری اعلام کرد که حمید بقایی بی گناه اعلام شده و ز او عذرخواهی شده است، آیا این امر صحت دارد؟ گفت: «خیر، پرونده ایشان همچنان مفتوح است. هیچ وقت عذرخواهی نشده، این پرونده هنوز به دادگاه نرفته است؛ در نتیجه بی گناهی و باگناهی اش اثبات نشده است».سخنگوی قوه قضائیه، همچنین در پاسخ به سوالی مبنی بر اینکه در رسانه ها منتشر شده که پس از سخنرانی احمدی نژاد در خوزستان، دادستان کل کشور علیه او اعلام جرم کرده است و احمدی نژاد نیز در این زمینه از دادستان کل کشور شکایت کرده، عنوان کرد: «هم از دادسرای تهران و هم از دادگاه ویژه روحانیت این موضوع را پیگیری کردم. دادگاه ویژه روحانیت اعلام کرد که شکایتی از دادستان کل کشور نشده است. همچنین نیز از دادسرای تهران هم پرسیدم که آیا شکایتی از رئیس جمهور سابق طرح شده است که گفتند طرح نشده است».اژه ای درباره اینکه با توجه به صحبت های احمدی نژاد در خوزستان و از آنجا که این صحبت ها حاوی توهین بوده، آیا می تواند مصداق عمل مجرمانه باشد و مدعی العموم به آن ورود پیدا کند؟ گفت: «اینکه می تواند مصداق عمل مجرمانه باشد یا خیر را باید در آینده گفت و بنده علم غیب ندارم».سخنگوی قوه قضا در پاسخ به سوال دیگری درباره اینکه آیا اساسا مخاطب دادستان کل، محمود احمدی نژاد بود یا نه، عنوان کرد: «من نمی توانم ذهن خوانی کنم، از خودشان بپرسید».خبرنگار دیگری از سخنگوی قوه قضائیه پرسید که پرونده احمدی نژاد در چه مرحله ای است؟ که او پاسخ داد: «این پرونده همچنان مفتوح است».تشکیل ستادی برای تخلفات انتخاباتیاو با اشاره به اینکه وظیفه قوه قضائیه در رابطه با تخلفات انتخاباتی برخورد با جرم است، گفت: «برای جلوگیری از تخلفات انتخاباتی و برخورد با آن ستادی به ریاست دادستان کل کشور و اعضای برخی از دستگاه های دولتی تشکیل شده است. در قانون برای قوه قضائیه پیش بینی شده که برای رسیدگی به جرائم انتخاباتی، شعبات ویژه ای تشکیل شود تا به این موارد خارج از نوبت رسیدگی شود. وجوداین ستاد در انتخابات اخیر مجلس شورای اسلامی، در پیشگیری از 40 درصد تخلفات موثر بوده است».معاون اول دستگاه قضا در پاسخ به سوال خبرنگاری درباره تاثیر پرونده قضائی افراد در تایید صلاحیت آنها، افزود: «این گونه نیست که هرکس پرونده دارد، حتما ردصلاحیت می شود و هرکس پرونده نداشته باشد تایید صلاحیت می شود. باید دانست که احراز صلاحیت و عدم صلاحیت با هم متفاوت است. اگر کسی واجد شرایط خاصی نباشد احراز صلاحیت نمی شود. اگر گفته شد که فرد ثبت نامی باید رجل سیاسی، مذهبی، مدیر و... باشد طبعا شورای نگهبان باید آنها را احراز صلاحیت کند و ربطی به قوه قضائیه ندارد».به دنبال مچ گیری نیستیماو در پاسخ به سوال خبرنگاری درمورد سخنان رئیس جمهور که در نشست خبری اش درباره مچ گیری فعالان اقتصادی به وسیله دستگاه قضا و دستگیری برخی افراد در روزهای پایانی هفته با انگیزه زندانی کردن آنها سخن گفته بود، عنوان کرد: «ما یاری گر فعالین اقتصادی هستیم و اینکه گفته می شود نباید مچ گیری کرد، درست است؛ اما باید مچ چه کسی را گرفت و مچ چه کسی را نگرفت؟ کسی دستش در جیب مردم یا بیت المال است و کسی که میلیاردها تومان پول گرفته است و بازنگردانده است، آیا نباید به اتهام این افراد رسیدگی شود؟ ما نباید در هیچ کجا دنبال مچ گیری باشیم؛ اما قوه قضائیه و حتی سایر دستگاه های ذی ربط باید مچ افرادی که به اموال مردم دست درازی می کنند را بگیرند».محسنی اژه ای توضیح داد: «اینکه سخنان رئیس جمهور تحریف شده باشد یا نباشد را نمی دانم؛ چون ممکن است برخی روزنامه ها و رسانه ها خبر را تحریف کنند؛ اما اینکه قوه قضائیه به گونه ای عمل می کند که افراد در روزهای آخر هفته بازداشت شوند قطعا حرف درستی نیست. اگر فردی در روز چهارشنبه بازداشت می شود اگر قرار تامین بیاورد آزاد می شود وگرنه در بازداشت می ماند. ممکن است چنین چیزی توسط فردی اتفاق افتاده باشد اما اینکه گفته شود قوه قضائیه این گونه رفتار می کند حتما این گونه نیست».برای پرونده کانال های تلگرامی حکمی صادر نشدهمعاون اول قوه قضائیه درباره پرونده ادمین های تلگرامی، گفت: «برای این افرادی که دستگیر شدند هنوز حکمی صادر نشده است، برای همین از بیان جزئیات اتهام و نام افراد معذورم. اتهامات متهمان، امنیتی و برخی هم انتشار مطالب مستهجن و خلاف عفت عمومی است».او با بیان اینکه شش نفر درحال حاضر در بازداشت به سر می برند، افزود: «از دو نفر دیگر، یک نفر با قرار آزاد و یکی دیگر قرار او تمدید شده است».محسنی اژه ای با بیان اینکه یک روزنامه سخنان رئیس جمهور دراین باره را تحریف کرده و تیتر زده بود این افراد مجرم نیستند، عنوان کرد: «مرجع صالح برای رسیدگی قوه قضائیه است و وزیر اطلاعات نمی تواند در این پرونده ورود کند».پرونده های مدیران دوتابعیتیسخنگوی قوه قضا درباره پرونده های مدیران دوتابعیتی نیز گفت: «برخی از مسئولان وزارت اطلاعات در این رابطه می گویند این افراد در سنوات گذشته بوده اند که با آنها برخورد کرده ایم و به مسئولان دولتی و خود آنها اعلام کردیم و از سمت خود کنار گذاشته شدند. مسئولان وزارت اطلاعات در پاسخ به دادستانی کل کشور اعلام کرده اند که این افراد دوتابعیتی کارمند رسمی دولت نبوده اند و در حد مشاور فعالیت داشتند و همچنین برخی از دوتابعیتی ها در شرکت های خصوصی وابسته به دولت فعالیت می کردند».او ادامه داد: «اخیرا هم دادستان کل کشور لیست 53نفره از این مدیران دوتابعیتی را به وزارت اطلاعات معرفی کرده است تا با تبادل اطلاعات با این وزارتخانه در صورتی که دوتابعیتی بودن آنها ثابت شود، از کار کنار گذاشته شوند. آنچه قانون در این مورد صراحتا گفته است مسئله دوتابعیتی است که شامل «گرین کارت» نمی شود».پرونده مرتضوی در مرحله تجدیدنظرخواهیمحسنی اژه ای درباره آخرین وضعیت پرونده سعید مرتضوی با توجه به اینکه یکی از قضات این پرونده بازنشسته شده است؟ گفت: «اینکه یکی از قضات بازنشسته شده، مهم نیست؛ زیرا بالاخره پرونده با قاضی دیگری رسیدگی می شود. آن دو بخشی از این پرونده که در مرحله تجدیدنظرخواهی است، هنوز نظر نهایی در موردش داده نشده، اشکالی گرفته شده که در مقام رفع آن هستند و الان اطلاع ندارم که آن اشکال رفع شده یا خیر. یک بخش از پرونده مربوط به کهریزک و بخش دیگر مربوط به شکایت سازمان تامین اجتماعی است که در مرحله تجدیدنظرخواهی است».او همچنین در پاسخ به سوالی در رابطه با آخرین وضعیت پرونده ساختمان پلاسکو، عنوان کرد: «هیئت کارشناسی هنوز نظر خود را اعلام نکرده است. سه نفر که گفته بودند در بروز آتش سوزی نقش داشته اند، بازداشت شدند که یک نفر با قرار آزاد شد و دو نفر همچنان در بازداشت هستند و هنوز گزارش کارشناسی که بر اساس آن مشخص شود قصور متوجه چه کسانی است، ارائه نشده است».سخنگوی قوه قضا درباره اینکه شنیده شده حسین فریدون به دادسرای تهران مراجعه کرده است، گفت: «شنیده شده کافی نیست! منبع ادعا چیست؟».
                