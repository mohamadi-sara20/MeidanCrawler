پنج‌شنبه ۱۷ اسفند ۱۳۹۶
-----------------------------------------
حرف اول
-----------------------------------------
رسالت شهنواز
-----------------------------------------

                    دیدار و پای سخن همایون شهنواز نشستن برای من در همه این سال ها به یک سنت فرهنگی- تاریخی تبدیل شده بود. محضر همایون، محضر هنرمندی متعهد، آگاه و میهن دوست بود که همواره به گفت وگوهایی عمیق و تاریخی و درعین حال تلخ و شیرین می گذشت. تسلط و اشراف حیرت انگیز او بر تاریخ و جغرافیای جنوب، به ویژه موضوعات مربوط به سردار مبارزهجنوب _ رئیسعلی دلواری _ و سریال ماندگار دلیران تنگستان همیشه برای من که پدران و نیاکانم از آن دیار بودند، دلنشین و در مواردی آموزنده بود. در یکی از همین دورهمی های دوستانه که در خانه تاریخی اش برگزار بود، همایون از پدر خاطره ای تعریف کرد که با روایت مضمون آن، تلاش می کنم توضیحی برای چرایی و چگونگی زیست جهان این هنرمند بزرگ ارائه دهم. همایون شهنواز تعریف می کرد که گویا هنگامی که تصمیم می گیرد برای تحصیل فیلم سازی راهی فرنگ شود، پدر گوش فرزند را به آرامی می گیرد و به او یادآور می شود که باید بعد از تحصیل به ایران برگردد و هرچه را آموخته است، برای ایران به کار گیرد. عمر هنری او را گویی می توان با همین مانیفست کوتاه و گران شهنواز پدر تحلیل و روایت کرد. شهنواز جوان دانش آموخته فرنگ از همان ابتدای بازگشت هم وغم خود را برای تصویرگری ایران و قهرمان ها و قصه ها و بزرگی هایش می گذارد...با ساختن مجموعه های فاخر تلویزیونی و سینمایی، خودش را به عنوان یکی از ستارگان سپهر فرهنگ و هنر در تاریخ معاصر ایران تثبیت می کند. از دیگر ویژگی های کارهای او رویکرد پژوهشی و سختگیرانه اش درباره واقعیت های تاریخی است و تلاش و ممارستی که در شناخت کامل سوژه و محیط آن به خرج می داد. همین رویکرد است که آثار او را در سطح اعتباری بسیار بالایی قرار می دهد و باعث می شود کارنامه او که عمدتا حول ژانر تاریخی تعریف می شود، به دور از حواشی معمول و مرسوم تولیدات قرار گیرد. اهمیت و عشق نامیرای او به ایران و سختگیری و وسواس او در محتوای آثارش بدون تردید به عنوان میراثی بزرگ و الهام بخش پیش روی همه هنرمندان این دیار قرار دارد و باید بارها و بارها کاوش و بررسی و نیز ترویج شود تا بتوان امیدوار بود انقطاع تجربه در میان نسل های هنرمند و فرهیخته کمتر و کمتر شود. همایون شهنواز که در سال های اخیر بارها و بارها مورد بی مهری و اجحاف حقوقش از طرف دستگاه های فرهنگی این کشور قرار گرفته بود، دیروز با نامی سربلند فرصت یگانه زیستنش را به پایان و رسالتش را در بالندگی ایران و ایرانیان به سرانجام رساند. امیدوارم منش و کردار او، الگویی برای همه ما باشد و بیش از یادکردن از او به سبک زیستنش اندیشه و عمل کنیم.یادش گرامی و جاودان باد.
                