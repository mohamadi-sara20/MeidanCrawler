یک‌شنبه ۱۰ دی ۱۳۹۶
-----------------------------------------
یادداشت
-----------------------------------------
سردرگمی استراتژیک
-----------------------------------------

                    عملکرد دونالد ترامپ در صحنه سیاست خارجی آمریکا در یک سال گذشته و به تازگی با انتشار «استراتژی امنیت ملی» این کشور، نشان از نوعی سردرگمی استراتژیک دارد. مهم ترین اثر چنین وضعیتی در سال آینده تشدید تنش و بی ثباتی در سطح میانی سیاست جهانی و رقابت های منطقه ای به ویژه در خاورمیانه خواهد بود.ترامپ هدف اصلی سیاست خارجی خود را تقویت قدرت و نفوذ آمریکا در صحنه سیاست جهانی از طریق تضعیف نقش رقبایی مانند روسیه و چین، تقویت ائتلاف و همکاری با متحدان سنتی در صحنه منطقه ای مانند عربستان سعودی و اسرائیل برای مهار نقش فزاینده ایران و نهایتا مبارزه با گروه های تروریستی و افراط گرا مانند داعش در نظر می گیرد.برای رقبای جهانی آمریکا، مثل روسیه و چین، به قدرت رسیدن ترامپ یک نعمت است؛ چون او با شعار «نخست آمریکا» و تمرکز بر مسائل داخلی از رویکرد و نقش رهبری و هژمونیک محور آمریکا در صحنه جهانی دوری می جوید. این سیاست آمریکا به طور مستقیم نقش و قدرت این دو کشور را در عرصه هایی مانند رشد اقتصادی جهانی و تثبیت حوزه نفوذ ژئوپلیتیک خود، مثلا برای روسیه در حوزه اوکراین و اروپا و برای چین در حوزه آسیا و به ویژه دریای چین جنوبی و تایوان، به چالش می کشد. چنین وضعیتی خود انرژی روسیه و چین را در راستای پیشبرد اهداف توسعه اقتصادی و ایفای نقش بیشتر سیاسی-امنیتی در صحنه جهانی و منطقه ای رها می کند و به تبع آن بر تضادهای استراتژیک بین این کشورها و آمریکا می افزاید.هم زمان سیاست استعفای نسبی ترامپ از مسئولیت جهانی آمریکا موجب تضعیف ائتلاف غرب محور از جمله روابط آمریکا-اروپا در صحنه سیاست جهانی و منطقه ای شده و همین تحول فضای لازم روسیه و چین را برای توسعه روابط اقتصادی-سیاسی خود با سایر کشورها فراهم می کند. این امر به ویژه در مناطقی مثل خاورمیانه که رقابت های اقتصادی، سیاسی و امنیتی بین آمریکا و این دو کشور در جریان است، حائز اهمیت بیشتری می شود. در واکنش به سیاست های ساختارشکن ترامپ، اکنون اروپا به دنبال سروسامان دادن استراتژی های مستقل خود در صحنه سیاست جهانی و منطقه ای و در موضوعاتی مانند تاکید بر اجرای کامل برجام (توافق هسته ای ایران با قدرت های جهانی) و ضرورت حل بحران هسته ای کره شمالی از طریق دیپلماسی و نه تهدید نظامی است؛ چون اجرای آنها با روش ترامپ را مبنایی برای شکاف و بی ثباتی بیشتر در عرصه سیاست جهانی و منطقه ای می بیند؛ اما فراتر از پیدایش این سردرگمی جدید استراتژیک بین قدرت های بزرگ در عرصه سیاست جهانی، سیاست های ترامپ منجر به تشدید رقابت های منطقه ای به ویژه در خاورمیانه می شود.اکنون هدف اصلی سیاست خارجی ترامپ در عرصه منطقه ای بر محور برقراری صلح و ثبات از طریق تقویت روابط اقتصادی، سیاسی-امنیتی با متحدین سنتی آمریکا و از این طریق مدیریت نقش فزاینده ایران اعلام شده است.بر این مبنا او اولین سفر خارجی خود را به عربستان سعودی انجام داد و با فروش میلیاردها دلار تسلیحات و دریافت اعتبارات مالی به اصطلاح به بازتعریف روابط آمریکا-سعودی پرداخت که از نظر خودش در زمان ریاست جمهوری باراک اوباما تضعیف شد. همچنین او در اقدامی غیرمنتظره و با وجود همه مخالفت های بین المللی و داخلی، اعلام کرد که پایتخت آمریکا به بیت المقدس منتقل می شود. این اقدام خود نوعی سردرگمی نسبت به اهداف استراتژیک آمریکا در ایجاد صلح بین فلسطین و اسرائیل ایجاد کرده است.رویکرد ترامپ در مبارزه با داعش و افراط گرایی در منطقه هم دستاورد استراتژیک ملموسی برای آمریکا نداشته و خود بر تضاد موجود استراتژیک بین آمریکا و دیگران افزوده است. این سیاست که بیشتر تداوم عملکرد اوباما در درگیری نداشتن گسترده در میدان نبرد سوریه و تکیه بر گروه های کردی به عنوان متحد اصلی آمریکا در نبرد با داعش است، منجر به روی گردانی ترکیه از آمریکا و نزدیکی این کشور به ایران و روسیه شده که فاتحان صحنه میدان نبرد در سوریه و عراق با تروریست ها هستند و اکنون ابتکار عمل را برای ورود به فاز سیاسی حل بحران سوریه از طریق مذاکرات آستانه برعهده گرفته اند. هرچند سیاست جنگ با داعش آمریکا برگرفته از محاسبات دقیق و ناتوانی این کشور در بسیج منابع و امکانات سیاسی-امنیتی آن در جنگ با داعش در میدان نبرد است؛ اما بر سردرگمی جاری استراتژیک بازیگران اصلی در معادلات منطقه ای افزوده است؛ چون بر رقابت های مستقل ژئوپلیتیک آنها در مبارزه با تروریسم و به تبع آن تضعیف اقدامات مشترک جمعی می افزاید. ناتوانی آمریکا در مدیریت کردن بحران رفراندوم استقلال کردستان عراق، در شرایط در جریان بودن جنگ با داعش، هم یک مثال دیگر از ناتوانی استراتژیک آمریکا در مدیریت موضوعات حساس منطقه ای است.بر این سردرگمی استراتژیک وقتی اضافه می شود که دریابیم بسیاری از تحلیلگران غربی معتقدند اعمال ترامپ در صحنه سیاست خارجی بیشتر برای مصرف در سیاست داخلی و پیشبرد اهداف کاخ سفید است. رئیس جمهور فعلی آمریکا حتی یک روز هم سابقه حکومت داری در کارنامه سیاسی خود ندارد و مسائل جهانی و منطقه ای را بیشتر از زاویه برد در سیاست داخلی می بیند. سیاست خارجی واکنشی ترامپ نسبت به بحران های کره شمالی، یمن، عراق و سوریه، نوع برخورد تهدیدآمیز با کشورهایی مانند ایران، روسیه و چین، به حاشیه بردن نقش ترکیه یا نگاه مثبت او به سیاست های تهاجمی سعودی ها در منطقه و از جمله با بحران قطر و... همگی نشان می دهند که آمریکا ابتکار عمل در صحنه سیاست جهانی و منطقه ای را به دیگران واگذار می کند. این عملکردها نشان می دهند که اقدامات ترامپ اساسا از یک منطق استراتژیک پیروی نمی کنند.با این وضعیت، اکنون مهم ترین پرسش این است که آیا رویکرد جدید ترامپ در صحنه سیاست خارجی آمریکا، به ویژه در خاورمیانه، صرفا مربوط به شخصیت و فهم او از مسائل جهانی و منطقه ای و روحیه تجارت-محور او و به عبارتی زودگذر است، یا اینکه اقدامات او نماینده یک جریان در ساختار قدرت آمریکا و بالطبع بلندمدت این کشور است؟ واقعیت این است که ترامپ خود محصول پیدایش نوعی سردرگمی استراتژیک در سیاست خارجی آمریکاست که بیش از همه به فرازونشیب های پدیدآمده در نگاه استراتژیک این کشور در دو دهه گذشته و به ویژه مداخله مستقیم نظامی آن در خاورمیانه و در افغانستان و عراق برمی گردد. نتیجه این نوسانات این است که اکنون آمریکایی ها خسته و ناامید از به دوش کشیدن مسئولیت پلیس جهان به دلایل مشکلات رفاهی، شغلی و... داخلی خود و همچنین ناامنی های امنیتی پدیدآمده برای این کشور هستند. در واقع، هم منطقه و هم آمریکا به نوعی از یکدیگر خسته شده اند. آمریکا دقیقا نمی داند که باید در منطقه باشد یا نباشد یا اینکه مرزهای منفعت آن دقیقا کجاست و چگونه باید ائتلاف ها و رقابت ها را سروسامان دهد. مثلا ترامپ برخلاف اوباما برجام را برخلاف منافع ملی آمریکا در نظر می گیرد و در پی لغو آن است. نگاه ترامپ در روابط با سعودی و اسرائیل هم متفاوت با رئیس جمهور قبلی آمریکا است.هرچند ترامپ از این خلا و حس ناامیدی در افکار عمومی آمریکا نسبت به مسائل سیاست خارجی استفاده کرد و به ریاست جمهوری رسید، اما تداوم اقدامات او بی تردید بر سردرگمی جاری نسبت به اهداف استراتژیک آمریکا، به ویژه در بعد میانی سیاست جهانی و رقابت های منطقه ای می افزاید. هم اکنون هم تشدید تضاد و تنش بین ایران و سعودی در نتیجه نگاه سعودی ها در استفاده از فرصت ترامپ برای بازگرداندن نقش پررنگ آمریکا به معادلات منطقه ای و از این طریق مهار قدرت ایران است. یا سیاست ترامپ در طرفداری از سعودی ها در بحران قطر بر شکاف بین ترکیه و عربستان افزوده است. از این نگاه، ترامپ برای ایران می تواند یک تهدید جدی باشد. درواقع مهم ترین تهدید ترامپ برای کشورمان همین تشدید سردرگمی استراتژیک یا به عبارت دیگر نداشتن استراتژی است.
                