یک‌شنبه ۱۰ دی ۱۳۹۶
-----------------------------------------
سرمقاله
-----------------------------------------
مدل خارجی برخورد با ناراضیان
-----------------------------------------

                    خبرگزاری فارس اعلام کرده تظاهرات مشهد از سوی مال باختگان موسسات تعاونی (ثامن الحجج و بقیه) سازماندهی شده بود و تمام شد. جدای از صحت و سقم هویت برگزارکنندگان تظاهرات و اینکه به نظر می رسد در برخی استان های دیگر ادامه یافته، این موضوع را می تواند از همین زاویه معضل اجتماعی و اقتصادی که در دیگر کشورها تجربه شده، ارزیابی کرد. در سال 2007-2008 در اثر ترکیدن حباب وام مسکن در آمریکا بحرانی مالی به وجود آمد که در یک سال آمریکا و اروپا را فراگرفت و راهی بازارهای آسیا شد. در آن ایام مجمع مجالس آسیایی این مهم را برعهده گرفت و با برگزاری جلسات متعدد در پایتخت های آسیایی، کمک یکدیگر و مطالعه بسته های تشویقی آمریکا و اروپا، به اعضای آسیایی خود بهترین توصیه های عملی را ارائه کرد؛ به ترتیبی که توانست بحران مالی بین المللی را در کنار دروازه های آسیا متوقف کند. مهم ترین رکنی که در این بحران در آمریکا، اروپا و آسیا به آن توجه شد، بازگشت اعتماد مردم به سیستم بانکی و مالی کشور بود و اینکه حکومت ها نشان دهند به تعهدات بانک ها نسبت به مردم وفادارند و تا آخرین سنت بدهی بانک ها به مردم پرداخت خواهد شد. در این مسیر، اوباما چند هزار میلیارد دلار هزینه کرد تا پول مردم داده شود، بانک ها را از ورشکستگی و کارخانجات صنعتی را از تعطیلی نجات دهد. بریتانیا، آلمان، فرانسه و کشورهای آسیایی مانند چین، اندونزی، مالزی و... میلیاردها دلار خرج کردند تا کشورشان را از بحران مصون بدارند. با وجود شرکت فعال ایران در آن ایام، به نظر می رسد آن تجربه فراموش و دور ریخته شده و ما در همان بحران اقتصادی، اجتماعی و سیاسی محصور شده ایم.به نظر می آید برخی نارضایتی ها در ایران نیز از همان جنس کاهش اعتماد عمومی به سیستم بانکی و مالی کشور بر اثر نپرداختن بدهی ها باشد. دو سال است چند میلیون نفر که سرمایه های خود را در موسسات مالی به امانت گذاشته اند، خواستار دریافت وجوهشان هستند. برخی از آنان هر روز و در هر مقطعی تظاهرات می کنند و وجوه خود را طلب می کنند. از طرف دولت و بانک مرکزی هم سخنانی گفته می شود که گویی اشتباهی بوده که این چند میلیون نفر انجام داده اند و حالا هم باید تقاص اشتباه خود را پس بدهند. سپرده گذاران با اطلاع رسانی به همگان نشان داده اند که طبق مقررات بانکی روز عمل کرده اند و گناهی بر آنان نیست و بانک مرکزی نیز سعی بر فرار از این مسئولیت دارد. این بازی مرغ و تخم مرغ راه به جایی نمی برد، جز اینکه نارضایتی عمومی را بالا می برد. این تعداد عظیم سپرده گذاران با خانواده هایشان درصد مهمی از جمعیت ایران را تشکیل می دهند و نمی توان از شرایط آنان چشم پوشی کرد. آنها می بینند نمی توان از اختلاس هایی در دولت گذشته صورت گرفته که اگر یکی از آنها به سپرده گذاران موسسات تعاونی مالی تعلق می گرفت، بحران پایان می یافت. از نظر حقوق بین الملل و منشور ملل متحد همه حکومت ها مسئول نگهداری اموال و پاسخ گویی مالی به اتباعشان هستند و این امر امروز در جامعه جهانی ارتقا یافته و از خصوصیات «حکمرانی مطلوب» محسوب می شود. اگر در دوران بحران مالی بین المللی، بسته های تشویقی را با هزینه خزانه عمومی به مردم و به بخش عمومی ارائه نداده بودند، آن بحران تاروپود آن دولت ها را درمی نوردید. اکنون هر نارضایتی با هر نام و با هر بهانه می تواند کسانی را که در کنار مرزهای ایران کمین کرده اند، فعال کند. آنان منتظر اولین درگیری گرم بین مردم و دولت هستند.مگر دونالد ترامپ و رکس تیلرسون، وزیر خارجه، قول ندادند با تقویت نارضایتی در ایران با حکومت ایران مبارزه کنند؟ مگر اسرائیل و عربستان نگفتند جنگ را به خیابان های تهران خواهند کشانید؟ چرا به مطالبات واقعی مردم پاسخ درست داده نمی شود تا مردم ناراضی، سرباز پیاده اهداف دیگران شوند؟ قطعا دشمنان کاری نمی توانند بکنند؛ جز اینکه بر شکاف های اجتماعی ما سوار شوند، چرا ما به شکاف های اجتماعی دامن می زنیم؟
                