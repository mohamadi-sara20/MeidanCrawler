شنبه ۱۹ فروردین ۱۳۹۶
-----------------------------------------
حرف اول
-----------------------------------------
قطار همکاری ریلی ایران و آذربایجان
-----------------------------------------

                    شاه بیت مذاکرات اقتصادی تهران و باکو در سال های اخیر موضوع فعال سازی کامل «کریدور حمل ونقل شمال- جنوب» بوده است. موضوعی که به دفعات و حتی در سطح سران عالی رتبه طرفین، بررسی و بر آن تاکید شده است. شاید به همین دلیل باشد که در واپسین روزهای سال گذشته، مسئولان راه آهن دو کشور در باکو دور میز مذاکره نشستند تا موضوع سرمایه گذاری جمهوری آذربایجان را در توسعه ریلی کشور بررسی کنند. خروجی این جلسه را می توان در یک جمله خلاصه کرد: «سرمایه گذاری مستقیم خارجی آخرین ایستگاه قطار همکاری ریلی ایران و آذربایجان در سال 1395 بود». در این جلسه، موضوع سرمایه گذاری 60 میلیون یورویی جمهوری آذربایجان در ایجاد و توسعه زیرساخت ریلی شهرستان مرزی آستارا بررسی و درباره آن توافق شد که بر این اساس قرار است نیمی از این مبلغ در ساخت ایستگاه راه آهن آستارا و یک خط ریلی به طول تقریبی یک ونیم کیلومتر هزینه شود و باقی در ساخت چهار ترمینال کانتینری، سوخت، غله و محموله های عمومی مورد استفاده قرار گیرد. موضوعی که بر اهمیت این توافق می افزاید، تقبل پوشش ریسک سرمایه گذاری از سوی خود سرمایه گذار و همچنین تعهد همسایه شمالی به جابه جایی همه محموله ها بین فدراسیون روسیه و ایران از طریق این مسیر است که این موضوع به خودی خود می تواند نشان دهنده اراده جدی باکو برای توسعه دالان بین المللی در بلندمدت و همچنین اعتماد به ثبات اقتصادی در ایران باشد. به نظر می رسد که مقامات جمهوری اسلامی ایران هم با توجه به اهداف کلان اقتصادی کشور از این مسئله در قالب حمایت از سرمایه گذاری خارجی استقبال کنند.حلقه مفقوده کریدور شمال - جنوب نیز محور دوم این مذاکرات بود. جهت اتصال کامل ریلی این دالان استراتژیک، ساخت سه قطعه جدید در شمال ایران و مرز آذربایجان شامل قطعه های قزوین-رشت، رشت - آستارا و همچنین یک قطعه کوچک که آستارای ایران و آذربایجان را به یکدیگر متصل می کند، پیش از این در دستور کار تهران و باکو قرار گرفته بود.بر این اساس، ایران متعهد به تکمیل قطعه قزوین-رشت شده بود که به گفته مقامات راه آهن عملیات اجرائی این قطعه تقریبا نهایی شده و به احتمال زیاد در نیمه اول سال جاری به بهره برداری خواهد رسید.جمهوری آذربایجان هم عهده دار تکمیل مسیر آستارا- آستارا شده بود که کار ساخت این مسیر هم تقریبا به پایان رسیده و در حال حاضر در مرحله آزمایش های فنی قرار دارد. اما به نظر می رسد قطعه 164 کیلومتری رشت - آستارا و به عبارتی حلقه مفقوده دالان حمل ونقل بین المللی، موضوعی است که طرفین همچنان بر سر نحوه تامین مالی آن در حال مذاکره هستند. طبق برآوردهای اولیه، هزینه اجرای این قطعه در حدود یک میلیارد دلار است که قرار است در دو بخش عملیات اجرائی و تملک اراضی مصرف شود. براساس گفت وگوهایی که تاکنون صورت گرفته، دولت آذربایجان قرار است تامین مالی بخش اول (یعنی عملیات اجرائی این قطعه) را با اختصاص 500 میلیون دلار بر عهده گیرد...... و ایران هم متعهد شده تا بحث تملک اراضی را نهایی کند که با توجه به ارزش ریالی بالای زمین هایی که در حریم این قطعه ریلی قرار دارند، کمی پیچیده به نظر می رسد. بر اساس شنیده ها، دو طرف قرار است در ماه جاری بر سر میز مذاکره برگردند تا قرارداد تامین مالی این قطعه را نهایی کنند. درصورتی که وضعیت تامین مالی این پروژه نهایی شود، مسیر برای آغاز عملیات اجرائی قطعه رشت- آستارا در سال جاری هموار خواهد شد. گام بعدی برای تکمیل این پروژه، انتخاب پیمانکار است که به احتمال زیاد واگذاری این پروژه از طریق مناقصه بین الملل و به صورت EPCF انجام خواهد شد. با اینکه در حال حاضر جابه جایی کالابه صورت ترکیبی بین هندوستان و روسیه به واسطه کریدور شمال - جنوب ممکن است (و به تازگی از این مسیر بهره برداری آزمایشی شده است)، پیش بینی می شود با تکمیل شبکه ریلی کریدور شمال – جنوب، حجم ترانزیت ریلی از طریق ایران با بیش از صددرصد افزایش مواجه شود. انتظار می رود افزایش حجم ترانزیت ریلی، به نوبه خود فواید بسیاری در ابعاد اقتصادی و زیست محیطی برای کشور به همراه داشته باشد که این خود باید به صورت جداگانه بررسی شود.
                