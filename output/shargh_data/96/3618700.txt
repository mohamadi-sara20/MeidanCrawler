سه‌شنبه ۷‌شهریور ۱۳۹۶
-----------------------------------------
یادداشت
-----------------------------------------
تا آخر به بازرگان وفادار ماند
-----------------------------------------

                    در این شرایط برای من و کسانی که دکتر یزدی را از نزدیک می شناختند، نوشتن از ایشان بسیار مشکل است، ضمن اینکه در همین مدت زمان اندکی که از انتشار خبر فوت دکتر یزدی می گذرد، افراد مختلفی در این زمینه ابراز نظر کرده اند، بنابراین من صرفا به طرح چند موضوع کلی بسنده می کنم. دکتر یزدی مثل همه افراد بزرگ، تک ساحتی نبود و چند بعد داشت؛ به لحاظ علمی و جنبه تخصصی، دکترای داروی سازی داشت و در زمینه سرطان شناسی هم تخصص گرفته بود؛ بنابراین از این نظر در سطح بالایی قرار داشت. به لحاظ عقاید و اندیشه دینی، فردی بود مسلمان، متدین و پژوهشگر قرآن که کتاب ها و مقالاتی هم در تفسیر قرآن نوشت و در زمان هایی هم ممکن بود جلساتی در منزلش داشته باشد. در خارج کشور هم برنامه هایی از این قبیل داشت.ایشان تحصیلات آکادمیک سیاسی نداشت؛ اما بنا بر علاقه و احساس وظیفه، مطالعات گسترده ای در این زمینه داشت؛ بنابراین شاید بیش از بسیاری کسانی که دکترای علوم سیاسی دارند، با سیاست آشنا بود، تحلیل داشت و سیاست مدار بود، درعین حال سیاست مداری نبود که سیاست بازی کند؛ سیاست مداری بود اخلاق گرا و درعین حال عمل گرا و فقط آرمانی فکر نمی کرد. همواره مسائل واقعی جامعه - شرایط و امکانات تاریخی - را در نظر می گرفت و بنا بر آن نظر می داد. ضمن اینکه چون اخلاق گرا بود و کار سیاسی را به عنوان بخشی از وظیفه ملی و دینی انجام می داد، منافع ملی و اخلاق را در اولویت قرار می داد. برای رسیدن به هدف ها و آرمان های سیاسی هر کاری را مجاز نمی دانست. او غیر از مسائل سیاسی، در زمینه های فرهنگی و اجتماعی نیز فعال و تالیفات مختلفی داشت. از مجموع آنچه گفته شد می توان نتیجه گرفت شادروان دکتر یزدی در تمامی جنبه ها، فرد برجسته ای بود.یکی دیگر از خصوصیت های برجسته اخلاقی ایشان، توجه به مدیریت زمان بود. او همواره در حال مطالعه و یادگیری بود و درعین حال همیشه اسناد و مدارک مرتبط را گردآوری، نگاه داری و استفاده می کرد، به گونه ای که خاطرات چندجلدی ایشان، بخش مهمی از اسناد تاریخ معاصر ایران به شمار می رود.زمانی که ایشان به خارج از کشور رفتند، من هنوز وارد دانشگاه نشده بودم و فعالیت سیاسی نداشتم. در سال 1341 به خارج رفتم و هم در جبهه ملی و هم در نهضت آزادی ایران فعال شدم و به صورت مکاتبه با ایشان ارتباط داشتم. در کتاب های خاطراتشان تصویر بعضی از مکاتباتی که بین ما ردوبدل شد آمده است.ما در ابتدا به صورت مکاتبه ای با هم آشنا شدیم، اما اولین باری که موفق شدم با ایشان دیدار حضوری داشته باشم، در تابستان سال 1343 و کنگره شاخه اروپای جبهه ملی ایران در کارلسروهه آلمان بود. من به عنوان نماینده واحد جبهه ملی در انگلستان در این کنگره شرکت داشتم. آقای یزدی عضو شاخه آمریکای جبهه ملی بود....در حاشیه آن کنگره یکی از دوستان مشترک به من گفت آقای دکتر یزدی مایل هستند تو را ببینند. خارج از محوطه کنگره رفتم و ایشان را برای اولین بار دیدم. ایشان ضمن صحبت های مختلف، درباره برنامه کارهای انقلابی هم صحبت کردند؛ برنامه ای ترتیب داده بودند که افراد کارهای چریکی و سازمان دهی مخفی را یاد بگیرند. گفتند اگر مایل هستید می توانید در این برنامه شرکت کنید. من آن موقع جوانی بودم مثل جوان های دیگر که تحت تاثیر کتاب هایی درباره انقلاب الجزایر، کوبا، ویتنام و...، طبعا فکر می کردیم چاره کار ایران هم مبارزه مسلحانه است؛ بنابراین ابراز تمایل کردم. مدتی طول کشید تا توانستم مقدمات آن را فراهم کنم و کارهایی را که در دست داشتم، کنار بگذارم؛ از جمله برای ادامه تحصیلات عالیه اقدام کرده بودم و با اینکه بورس تحصیلی داشتم، آن را متوقف کردم و به مصر رفتم. چند ماهی که آنجا بودم دوباره با دکتر یزدی دیدار کردم و آنجا بود که برای اولین بار شهید چمران را هم دیدم.بعد از آن برنامه من به اروپا برگشتم و ایشان به آمریکا و ارتباط ما قطع شد. سال 45 به ایران بازگشتم. ملاقات بعدی ما هم زمان بود با انقلاب که ایشان از پاریس به ایران آمدند. اولین پستی که ایشان در دولت موقت گرفتند، معاون نخست وزیر در امور انقلاب بود. بعد از اینکه آقای سنجابی، وزیر خارجه دولت موقت، استعفا دادند، ایشان وزیر خارجه شدند.طبعا به دلیل ارتباطات کاری ای که در دولت موقت وجود داشت، ارتباط ما نیز ادامه پیدا کرد. بعد از دولت موقت هم که فعالیت نهضت آزادی تجدید شد، تقریبا به طور مستمر ملاقات داشتیم. یکی از خصوصیات بارز ایشان این بود که به شدت تشکل گرا معتقد به کار جمعی بود، همان طورکه مرحوم بازرگان بود. شخصیتی بود که به صورت مستقل می توانست خیلی طرف دار داشته باشد و حتی ایشان را تشویق می کردند راهش را از مهندس بازرگان جدا کند تا همه جور امکاناتی برای خودش، به صورت مستقل فراهم شود، اما ایشان هرگز از راهی که در پیش گرفته بود منحرف نشد.مهندس بازرگان اصرار می کرد مسئولیت ها همیشه در حال گردش باشند و یک نفر مادام العمر در یک مسئولیت نماند؛ گاهی درون خود نهضت به دکتر یزدی پیشنهاد می شد به جای مهندس بازرگان دبیر کل شود، ولی همواره در مقابل این پیشنهادها و وسوسه ها مقاومت کرد. او همیشه کار جمعی را بر کامیابی های فردی ارجح می دانست.به قول خودش شاید کار فردی راندمان بیشتری داشته باشد- مثلا شرکتی که یک سهام دار بزرگ دارد کارهایش خیلی سریع تر انجام می شود تا شرکت هایی که چندین سهام دار دارند- اما ایشان همیشه به دلیل اعتقاد به جنبه تشکیلاتی و جمعی، در مقابل این نوع پیشنهادها مقاومت می کرد و به این ایده وفادار ماند. تا زمانی که خود مهندس بازرگان در حیات بود ایشان هیچ اقدامی برای جایگزینی نکرد. حتی شنیده می شود که ریاست دولت موقت به ایشان پیشنهاد شده بود، ولی ایشان زیر بار نرفت و همچنان در سایه مهندس بازرگان باقی ماند تا زمانی که بعد از فوت ایشان طبیعی ترین انتخابی که می توانست برای دبیر کلی نهضت آزادی انجام شود، ایشان بود.
                