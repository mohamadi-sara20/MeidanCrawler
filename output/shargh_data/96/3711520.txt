یک‌شنبه ۶ اسفند ۱۳۹۶
-----------------------------------------
حرف اول
-----------------------------------------
دغدغه شهرت با احساسات مردم
-----------------------------------------

                    11 سپتامبر سال 2001 زمانی که دو هواپیما به فاصله ای چنددقیقه ای به برج های دوقلوی تجارت جهانی در آمریکا برخورد کردند و برج ها بعد از ریزش ابتدایی، آتش گرفتند و ده ها نفر قربانی این حادثه تروریستی تلخ شدند، اولین اتفاقی که در رسانه های آمریکا و سایر نقاط دنیا افتاد، این بود که اطلاعاتی از کسانی که در آن دو برج مشغول به کار بودند، منتشر کردند و همه رسانه ها به خصوص رسانه های آمریکا، سعی کردند آخرین اطلاعات را درباره قربانیان حادثه (چند نفر کشته شده اند، زخمی ها کجا بودند، امدادگران چه می کنند و...) مطرح کنند. این حادثه که در آن زمان بازتاب جهانی هم داشت، بر اساس گفته هایی که جامعه شناسان بعدها مطرح کردند، توانست همبستگی اجتماعی عظیمی را بین مردم آمریکا که از ملیت ها و نژادهای مختلف هستند، ایجاد کند و آنها را در مبارزه با تروریسم هم عقیده کرد. نکته اینجاست که مدتی بعد از حادثه و زمانی که جامعه از شوک حادثه بیرون آمد، رسانه ها سوالاتی را مطرح کردند؛ سوالاتی که به تحولاتی عظیم در سیستم امنیتی آمریکا منجر شد؛ مثلا اینکه چطور ممکن است از گیت های فوق امنیتی فرودگاه آمریکا افرادی با اسلحه عبور کنند؟ چطور ممکن است ناوگان هوایی آمریکا دیر پیام خلبان را دریافت کند و متوجه آن نشود؟ و.... این گفته ها به ماه ها بحث و سوال و چالش تبدیل و در نهایت منجر به برکناری برخی از مهم ترین مقامات رده بالای امنیتی آمریکا شد. مقایسه رفتار رسانه ای آمریکا در حادثه ای مانند 11 سپتامبر که ناشی از یک چاله بزرگ امنیتی در آمریکا بود، با رفتار رسانه های ایران در حوادث، می تواند ما را به نتایج جالبی برساند. بیشتر خبرنگاران آمریکایی تلاش کردند خبرهای خود را به سمت مردم سوق بدهند؛ آنها ابتدا اخبار مربوط به نجات یافتگان و نیاز بازمانده ها را پوشش دادند، در مرحله بعد نحوه امدادرسانی را نشان دادند، از آتش نشان هایی گزارش دادند که در دود و آتش مردند تا مردم را نجات دهند و در نهایت بعد از رسیدن جامعه به یک آرامش نسبی، این بار سیاست مدارانی را به چالش کشیدند که ناتوانی و سهل انگاری آنها چنین حادثه ای را رقم زده بود. رسانه ها و به طور خاص خبرنگاران ایران چقدر به استانداردهای جهانی در خبرنگاری بحران نزدیک هستند و چقدر در همبستگی اجتماعی و اعتماد به مسئولان نقش دارند؟بررسی رفتار رسانه ها در حادثه سقوط هواپیمای تهران – یاسوج نشان می دهد وضعیت خبرنگاری بحران در ایران دست کمی از فاجعه سقوط هواپیما ندارد. علت نه دشمنی همکاران رسانه ای، بلکه ناآگاهی آنها از تبعات سنگین اطلاع رسانی غلط و تشویش اجتماعی ای است که این اطلاع رسانی اشتباه به وجود می آورد. نظریه مسئولیت اجتماعی در ارتباطات، یادآور می شود که روزنامه نگاران وظیفه دارند اخبار و اطلاعات را در راستای حفظ اجتماع منتشر کنند. اخبار و اطلاعات باید دقیق، درست و در راستای منافع جامعه باشد. باید از انتشار اخبار دروغ جلوگیری شود و جلوی انتشار آزاد اطلاعات گرفته نشود. بر اساس این نظریه، آنچه باید برای یک رسانه اهمیت داشته باشد، جامعه آن است؛ اما شلختگی و به هم ریختگی اخبار در حادثه اخیر، نشان داد رسانه های ایران چقدر از این نظریه فاصله دارند و متاسفانه برخی از روزنامه نگاران چه در رسانه تصویری و چه در رسانه های مکتوب، به جای اینکه ابتدا بر اساس اصل خبرنگاری بحران به بازگرداندن آرامش به داغداران بپردازند، سوالاتی را مطرح کردند که هرچند جواب داشت؛ اما در آن لحظات موضوعیت نداشت و فقط موجب تشویش بیشتر خانواده های داغداری که با یک ضربه روحی شدید روبه رو شده بودند، نسبت به کسانی می شد که جان در کف دست گرفته بودند تا جسد عزیزان این خانواده ها را از زیر برف بیرون بکشند. نمونه این تشویش و بحران زدگی را می شد در رفتار یکی از بازماندگان با وزیر راه حین مواجه در منطقه حادثه مشاهده کرد (البته این فرد از خانواده های داغدار نبود و با ماموریتی خاص در آنجا حضور داشت که این می تواند تبعات برانگیختن احساسات مردم و بالطبع بهره برداری برخی از جریان ها به نفع امیال خویش را نشان دهد). بنابراین بر اساس نظریه مسئولیت اجتماعی و قوانین خبرنگاری بحران، اولین کاری که یک خبرنگار در مواقع بحران باید انجام دهد، اطلاع رسانی درست و به دور از غرض ورزی در راستای کم کردن رنج آسیب دیدگان است نه کسب شهرت از اخبار کذب و نابجایی که فقط رنج مردم را بیشتر می کند. تصور کنید اگر خبرنگاران آمریکایی در 11 سپتامبر خبرنگاری بحران بلد نبودند و مانند کاری که برخی خبرنگاران و حتی مجریان تلویزیون ازجمله آقای رشیدپور انجام دادند، عمل کرده و در اوج بحران سوالات ذهنی خود را به عنوان سوال جامعه مطرح می کردند، چه اتفاقی در آمریکا می افتاد؟ باید بدانیم بخشی از این ناامیدی و بی اعتمادی که مردم دچارش شده اند، ناشی از رفتار غیرحرفه ای رسانه هاست؛ برخی خبرنگارانی که روی موج احساسات مردم سوار می شوند و به جای کم کردن رنج آنها، دست روی نقطه درد می گذارند و فشار می دهند. جایی که باید مسئول را زیر سوال برد، در لحظه سقوط یک هواپیما یا دقایقی بعد از وقوع زلزله نیست؛ در آن لحظات این مردم هستند که اهمیت دارند، نه انتقام گیری های سیاسی یا موج سواری روی احساسات مردم داغ دیده.
                