شنبه ۴‌شهریور ۱۳۹۶
-----------------------------------------
حرف اول
-----------------------------------------
کابینه و یک همه دان دیگر
-----------------------------------------

                    این روزها همه بیمارانی که به بنده و سایر همکاران مراجعه می کنند، سری هم به گوگل زده، مختصر تحقیقات پزشکی انجام می دهند و به علاوه یک سری نظرات هم در مورد بیماری خود یا بستگانشان پیدا می کنند که البته این تحقیقات می رود تا به یکی از بزرگ ترین مشکلات زندگی بنده و همکاران تبدیل شود. نگارنده حقیر نسخه نویس هم این روزها که زمان معرفی کابینه بود و گوگل و اینستا و سایر شبکه های مجازی بخش قابل توجهی از صفحاتشان را به همین موضوع اختصاص داده اند و بنده هم با دقت مطالعه می کنم، به نظرم آمد که مگر ما چه مان است؟ ما هم در مورد کابینه نظر بدهیم! مملکت که با یک همه دان بیشتر، نمی ترکد! به عقل قاصر این نسخه نویس این طور می رسد که سیاست و ایدئولوژی تنها در بالاترین سطوح مدیریتی کشور مطرح می شوند و همواره ارتباطی تنگاتنگ با یکدیگر دارند. در آن بالاترین سطوح افق هایی به نظر می آیند و خطرات و مصلحت هایی مطرح می شوند که از منظری دیگر قابل رویت نیست. می توان به مسئول کشور و دولت حق داد که چینش خود را تماما سیاسی و حتی در معاملاتی ناگفته بین گروه های مختلف سیاسی تعیین کند، اما نکته ای که جوامع بدوی را از جوامع توسعه یافته جدا می کند چیزی نیست جز دوری از سیاست و ایدئولوژی در سطوح پایین تر یا حداقل طیفی از دوری از سیاست به میزان پایین آمدن سطح مدیریت! یعنی هرچه از راس هرم به قاعده آن می آییم، از غلظت سیاست و خلوص ایدئولوژیک کاسته می شود. به علاوه در تعیین مدیریت رده های میانی در بسیاری موارد مکانیسم های درون زا و علمی وجود دارد که نه انتصاباتی هستند و نه انتخاباتی. آشنایی و استفاده از این مکانیسم ها و جاانداختن آنها به نحوی که هرچه بیشتروبیشتر به انتخاب طبیعی نزدیک شوند، یکی از مولفه های رفتار مدرن اجتماعی است...به طورمثال رئیس دانشکده طب یا رئیس دانشکده حقوق و دانشکده فلسفه باید از بین پزشکان و حقوق دانان و فلاسفه ای انتخاب شود که ضمن ملبس به این کسوت بودن، باید معیارهای مهم دیگری هم از نظر سن و مسئولیت های قبلی داشته باشد و طبعا نه مسن ترین و نه بهترین از حیث آن فن و نه بهترین سابقه که ترکیبی از همه اینها را باید داشته باشند و در این میان قطعا کمترین اهمیت را علائق سیاسی بازی می کنند. این نکته اگرچه در مواردی که برشمردم آشکار است – و البته در همان موارد هم به هیچ وجه به شکل علمی رعایت نمی شود - اما در بسیاری از مسئولیت های دیگر حتی به چشم هم نمی آید. حال آنکه پیشرفت دانش و تکنولوژی مدیریت، انتخاب مدیر در هر موسسه ای را به شکل یک پروژه کاملا علمی حاوی گایدلاین ها و مقالات تحقیقاتی درآورده است؛ مقالات تحقیقی ای که بتوانند باعث بهبود این انتخاب شوند. بنابراین بنا بر نظر غیرتخصصی نگارنده، اینکه رئیس جمهور محترم در چینش کابینه چه ملاحظات و چه محدودیت هایی داشته خیلی مهم نیست. مهم آن است که رده های پایین تر از کابینه را بتواند از مدیرانی بچیند که طبق آخرین معیارهایی که در دنیا وجود دارد – و در همه جا استفاده می شود و ما استفاده نمی کنیم- انتخاب شوند! و از آن مهم تر در هر سازمان و تشکیلاتی به فراخور، قانونی برای نحوه تعیین مدیر و آیین نامه ای برای عدم تخطی از این قانون تدوین شود. شاید با تغییر کابینه ها مدیران وسط تا پایین حتی روسای دانشکده ها و دانشگاه ها و مراکز تحقیقاتی با اتوبوس تغییر نکنند؛ یعنی معیارهای انتصاب مدیران آن قدر سنجیده باشد که امکان دخالت از بیرون در آن وجود نداشته باشد. در این زمینه تجربه ای چندصدساله در حوزه های علمیه ما وجود داشته و همواره عالم ترین و باتقواترین ها، نه با انتصاب و نه با رای گیری انتخاب می شده اند؛ نوعی انتخاب طبیعی جریان داشته که نتیجه اش همیشه درست و حاوی کمترین چالش بوده است. در جامعه مدنی که کسی چندان در بند مسائل سیاسی نیست یا نباید باشد و تنها تغییرات جزئی واقعیت دارند، انتخاب مدیران تنهاوتنها بر اساس کاردانی ای که معیار عینی اش مکانیسم درون زای همان مجموعه و سازمان های مرتبطش است و با رعایت عدالت بین تمام واجدان شرایط، یک درخواست ملی جدی است. اینها همه نکاتی است ناگفته آشکار که متاسفانه باید گفت و باز هم گفت!
                