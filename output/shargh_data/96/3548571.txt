پنج‌شنبه ۷ اردیبهشت ۱۳۹۶
-----------------------------------------
type_unknown
-----------------------------------------
سعید مرتضوی:به رئیسی رای می دهم
-----------------------------------------

                    گروه سیاست: «من به آقای رئیسی رای می دهم»؛ این را سعید مرتضوی به «شرق» می گوید. وقتی از او سوال می کنیم چرا پای سخنرانی ابراهیم رئیسی دیده شده است، می گوید به عنوان یک شهروند به مسجد حظیره یزد رفته تا سخنرانی ابراهیم رئیسی را گوش کند و اگر باقی نامزدها هم به یزد بروند، ممکن است پای سخنرانی آنها هم برود. او در ادامه تاکید می کند به رئیسی رای خواهد داد. از او سوال می کنیم بین قالیباف و رئیسی، چرا می خواهد به رئیسی رای بدهد که می گوید در جوابیه ای که برای رسانه ها ارسال کرده، پاسخ همه سوال ها را داده است. قول می دهد اگر بعد از مطالعه جوابیه سوال بیشتری داشتیم، دوباره با او تماس بگیریم و او توضیح را ارسال کند؛ اما خبری از دلایل ترجیح رئیسی بر قالیباف نیست. طبق معمول، دیگر پاسخ تلفن را هم نمی دهد. سه شنبه شب ابراهیم رئیسی در ادامه سفرهای انتخاباتی خود وارد مسجد حظیره شهر یزد شد که ناگهان شبکه های اجتماعی تصاویری از حضور سعید مرتضوی در همان مسجد منتشر کردند. واکنش ها به این حضور آن قدر زیاد بود که نزدیکان رئیسی ابتدا منکر این هم زمانی شده و معتقد بودند هیچ دلیلی مبنی بر همراهی مرتضوی و رئیسی نیست؛ چراکه عکس مرتضوی در میان جمعیت منتشر شده نه در کنار رئیسی. واکنش ها آن قدر زیاد بود که باعث شد روابط عمومی ستاد انتخاباتی حجت الاسلام رئیسی بابت آن اطلاعیه بدهد؛ اطلاعیه ای که به نظر نوعی اعلام برائت ابراهیم رئیسی، دادستان ویژه روحانیت، از سعید مرتضوی، دادستان سابق، بود؛ در غیر این صورت، چه دلیلی به صدور اطلاعیه بود؟ سعید مرتضوی چه عضو ستاد ابراهیم رئیسی باشد چه نباشد، چه به قول خودش مانند یک شهروند حامی رئیسی باشد چه نباشد، چرا ستاد ابراهیم رئیسی باید به حضور مرتضوی در مسجد واکنش نشان بدهد؟ آیا حمایت مرتضوی از رئیسی ناخوشایند است و باعث ریزش رای رئیسی خواهد شد؟ چه انگیزه ای باعث شده ستاد رئیسی در اطلاعیه اش بنویسد: «چهره های مختلف سیاسی در این سفرها ممکن است به اختیار خود در مراسمات سخنرانی دکتر رئیسی حضور یابند که این امر لزوما به معنای تطابق دیدگاه آنان نیست». با این حال، نظر صریح سعید مرتضوی برخلاف بیانیه است؛ سخن صریح مرتضوی در رای دادن به رئیسی، به صراحت از تطابق دیدگاه مرتضوی با رئیسی خبر می دهد. در ادامه اطلاعیه ستاد رئیسی آمده است: «دکتر رئیسی پس از حضور و سخنرانی در جمع مردم بیرجند، با خودروی شخصی از مسیر طبس به شهر یزد وارد شدند و در این سفر هیچ فرد یا شخصیت خاصی وی را همراهی نکرده است. سفرهای حجت الاسلام رئیسی به مناطق مختلف کشور با دعوت اقشار مختلف مردم و علما صورت می گیرد و ارتباطی با افراد و جریان های سیاسی خاص ندارد». باز هم در این اطلاعیه آمده است: «گفتنی است برخی رسانه های خاص که از استقبال کم نظیر مردم در نخستین سفر استانی حجت الاسلام رئیسی شوکه شده اند، با انتشار شایعات و منتسب کردن برخی چهره های خاص به این کاندیدای انتخابات ریاست جمهوری، درصدد حاشیه تراشی برآمده اند». حالا سوال این است: آیا حضور مرتضوی در مسجد حظیره هنگام سخنرانی رئیسی، شایعه بوده؟ آیا انتشار این حضور برای ابراهیم رئیسی حاشیه تراشی بوده است؟ یکی از کانال های نزدیک به رئیسی در این باره نوشته بود: «نظر به اعلام نگرانی علاقه مندان حجت الاسلام رئیسی، حضور فرد پرحاشیه آقای «س. م» در مراسم مسجد حظیره یزد هیچ ارتباطی با حجت الاسلام رئیسی نداشته و نام برده بدون هماهنگی و در میان حضار مانند یک شهروند عادی در مراسم شرکت کرده است».مرتضوی در توضیح ارسالی خود خطاب به خبرگزاری ایلنا که یک نسخه آن را هم در اختیار «شرق» گذاشت، نوشته: از یک هفته قبل برای انجام امور شخصی به شهر تفت آمده بوده بودم که متوجه شدم آقای رئیسی در مسجد حظیره یزد سخنرانی دارد. مرتضوی می نویسد: همراه مردم شهر تفت که عازم محل سخنرانی بوده اند، به یزد می رود. مرتضوی می نویسد هیچ سمتی در ستاد رئیسی ندارد و با تاکید مقام معظم رهبری که شرکت در انتخابات حق و تکلیف مردم است و باید با تحقیق و بررسی انتخاب اصلح کرد، در مراسم سخنرانی رئیسی به عنوان یک شهروند شرکت کرده است. در توضیح سعید مرتضوی آمده است: «آرزو دارم سربازی لایق و مدیری باسابقه، توانمند، شجاع، کارآمد و پیرو خط ولایت و رهبری عزیز مانند آیت الله سیدابراهیم رئیسی بتواند سکان حل مشکلات کشور را در دست بگیرد».شاید اگر محمود احمدی نژاد تایید صلاحیت شده بود، سعید مرتضوی به جای سخنرانی رئیسی پای سخنرانی احمدی نژاد دیده می شد؛ تا جایی که محمود احمدی نژاد در آخرین نشست خبری خود هم از مرتضوی دفاع کرد. با این حال در این چهار سال هیچ عکس یا خبری از حضور دادستان پیشین در جمع یا حلقه نزدیکان احمدی نژاد دیده یا مخابره نشده است. شاید هم دادستان پیشین ترجیح داده مراوداتش با رئیس سابق دولت بدون هیچ انعکاس رسانه ای و در خفا انجام شود.«شرق» در همان نشست خبری از احمدی نژاد پرسید چرا حاضر شده از کسی که متهم جریان کهریزک بوده و در دادگاه انتظامی قضات محکوم و برای همیشه از قضاوت معلق شده، حمایت کند و حتی حاضر شده به خاطر او قانون را تغییر دهد؟ چرا در این سال ها هیچ وقت واکنشی به ماجرای جنایت کهریزک نداشته است؛ درحالی که هم مقام معظم رهبری آن را محکوم کرده اند و هم دستور تعطیلی آن را داده اند؟ «شرق» از احمدی نژاد سوال کرد: به عنوان کسی که همواره خود را پاسدار حقوق ملت و قانون اساسی می داند، در برابر عملکردش چه توضیحی دارد؟احمدی نژاد در پاسخ مرتضوی را یک دادستان زحمت کش توصیف کرد و گفت زمانی که از مرتضوی دفاع می کرده، او بابت کهریزک متهم نشده بوده و دادگاهش در جریان بوده و حتی الان هم بابت کهریزک محکوم نشده است. او درباره کهریزک هم گفت مگر به دولت من مربوط بوده؟ مگر سازمان زندان ها زیر نظر من بوده است؟!پرونده های سعید مرتضوی در دادگاه همچنان باز است؛ از شکایت وکلای پرونده پالیزدار گرفته تا فاطمه آجرلو، نماینده سابق مجلس؛ از خانواده روح الامینی تا قربانیان کهریزک و مهم تر از همه شکایت سازمان تامین اجتماعی به پشتوانه گزارش کمیته تحقیق وتفحص از سازمان تامین اجتماعی. سخنگوی قوه قضائیه، محسنی اژه ای هفته گذشته درباره آخرین وضعیت پرونده سعید مرتضوی گفته بود: «آن دو بخشی از این پرونده که در مرحله تجدیدنظرخواهی است، هنوز نظر نهایی در موردش داده نشده، اشکالی گرفته شده که در مقام رفع آن هستند و الان اطلاع ندارم که آن اشکال رفع شده یا خیر. یک بخش از پرونده مربوط به کهریزک و بخش دیگر مربوط به شکایت سازمان تامین اجتماعی است که در مرحله تجدیدنظرخواهی است».«سعید مرتضوی» چهار سال قبل بابت پرونده کهریزک در 14 جلسه دادگاه محاکمه و برای او حکم صادر شد. امیر جوادی فر، محسن روح الامینی و محمد کامرانی سه جوان بازداشت شده در 18 تیر 88 بودند که بعد از انتقال به کهریزک جان خود را از دست دادند. علت فوت این سه جوان ضربه به نسوج نرم بدن گزارش شده و پزشکی قانونی اعلام کرده بود اگر ترتیب انتقال این سه نفر 72 ساعت زودتر داده شده بود، آنها زنده می ماندند. سردار «احمدی مقدم»، فرمانده نیروی انتظامی، چند سال پیش درباره ماجرای کهریزک گفت: «آقای مرتضوی اصرار داشت افراد دستگیرشده به کهریزک منتقل شوند.من مخالفتم را به صراحت اعلام کردم و گفتم آنجا نه تنها جا نداریم، بلکه آن مکان جای خطرناکی است، اما مرتضوی اصرار داشت که این افراد دستگیرشده چاقو، قمه و زنجیر داشته اند و از همین حیث اراذل واوباش محسوب می شوند که من در آن جلسه عنوان کردم ضبط کنید و بنویسید که من مخالف هستم و مخالفت ناجا نیز ثبت شد». شکایت از مرتضوی در ماجرای کهریزک در نهایت با اعتراض شاکیان و متهم به دیوان عالی کشور رفت و بعد از یک سال، او به انفصال دائم از خدمات قضائی و انفصال پنج ساله از خدمات دولتی محکوم شد». در رسانه ها اعلام شد که او در ارتباط با شکایت سازمان تامین اجتماعی هم به رد مال، حبس و شلاق محکوم شده است که بعد از درخواست تجدیدنظر از سوی شاکیان و متشاکی، پرونده وارد مرحله تجدیدنظر شده است.
                