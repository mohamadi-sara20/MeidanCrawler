چهار‌شنبه ۲۹‌شهریور ۱۳۹۶
-----------------------------------------
سرمقاله
-----------------------------------------
نطق ترامپ، پیروزی ایران
-----------------------------------------

                    سخنرانی ترامپ درمجموع خیلی محتاط تر، پخته تر و شاید از برخی جهات، عمیق تر از آن بود که از او انتظار می رفت. بخش های زیادی از سخنان او، باز برخلاف انتظار، در تجلیل از ارزش هایی که آمریکایی ها آنها را از آن خود می دانند، بود؛ اما باید به رئیس جمهور ایالات متحده یادآور شد بسیاری از ملت ها و تمدن های دیگر هم به آن ارزش ها ارج می نهند و آن ارزش ها بیش از آنکه آمریکایی باشند، در حقیقت جهانی هستند. میهن پرستی، دموکراسی، آزادی، کمک به دیگران و سایر ارزش هایی که ترامپ به عنوان ارزش های آمریکایی به آنها اشاره داشت، ارزش هایی هستند که می توان پرسید که کدام ملت و کدام فرهنگ به آنها ارج نمی نهد؟ اما شاید برای ما ایرانیان، مهم ترین بخش از سخنان او در مجمع عمومی سازمان ملل، موضوع ایران و به ویژه برجام بود. درواقع سخنی به گزاف نرفته، اگر گفته شود میلیون ها ایرانی روز گذشته ساعت شش به وقت تهران، تلاش می کردند هرطورشده سخنان ترامپ را رصد کنند؛ چون بسیاری احساس می کردند او می خواهد حملاتی جدی را متوجه ایران کرده و شاید اعلام کند آمریکا از برجام خارج می شود. واقع مطلب آن است که او نتوانست مطالب زیادی درباره ایران بگوید؛ یا درست تر گفته باشیم، بنای گفتن نداشت. آنچه گفت، در حقیقت تکرار همان مطالبی بود که در هشت ماه گذشته همه ما بارها و بارها آنها را شنیده ایم...«ایران از تروریسم حمایت می کند»، «ایران ثبات منطقه را برهم زده»، «در ایران دموکراسی وجود ندارد» و بالاخره درباره برجام همان ترجیع بند همیشگی خود را تکرار کرد: «برجام بدترین توافق برای آمریکا بوده است». نیاز چندانی به پاسخ گویی مبسوط به سخنان او نمی رود. به عنوان مثال، حزب الله که ترامپ از آن به عنوان گروه تروریستی یاد کرد، بخشی از ساختار قدرت و جامعه لبنان است یا حماس هم بخشی از واقعیت فلسطین و جامعه فلسطینی هاست. با هیچ متر و معیار و تعریفی از تروریسم، نمی توان نه حزب الله و نه حماس را گروه تروریستی خواند. عربستان، آمریکا و اسرائیل، البته مختارند هرچه دوست دارند، درباره حمایت ایران از حماس، حزب الله یا حوثی ها فکر کنند؛ اما جامعه جهانی و عرف بین الملل، آن حمایت را حمایت ایران از تروریسم تعریف نمی کند؛ همچنان که همان عرف بین الملل، حمایت عربستان را از رژیم بحرین یا متحدانش در یمن، حمایت عربستان از تروریسم تعریف نمی کند. همه کشورها به آنچه از متحدان و هم پیمانان خود تلقی می کنند، حمایت و کمک می کنند؛ ازجمله خود ایالات متحده یا رژیم اسرائیل و عربستان. درباره برجام، بسیاری از ایرانیان با نگرانی منتظر بودند تا ببینند ترامپ سخن جدید و سیاست تازه ای را درباره آن اعلام می کند یا نه؟ آیا ممکن است بگوید آمریکا یک جانبه از برجام خارج خواهد شد؟ از این بابت هم رئیس جمهور ایالات متحده هیچ سخن تازه ای نگفت. او همان مطالب قبلی را تکرار کرد. عصبانیت، نارضایتی و مخالفت با برجام را یک بار دیگر و با لحنی تلخ تر تکرار کرد و از شرمگین بودن خود سخن گفت؛ اما نتوانست هیچ راهکار جدیدی ارائه دهد. رفتار ایران در دو سالی که از برجام می گذرد، به گونه ای بود که عملا هیچ بهانه و مستمسکی به دست آمریکایی ها نداده است. گزارش های آژانس به صراحت اعلام کرده ایران به تعهدات خود در چارچوب برجام پایبند بوده است. اینکه آمریکایی ها هم متقابلا به تعهداتشان پایبند بوده اند یا نه، سخن دیگری است؛ اما ایران از این بابت کارنامه ای بی نقص داشته است. بنابراین منهای آمریکا، کشورهای بزرگ اروپایی و قدرت های دیگری مانند کانادا، استرالیا، ژاپن یا هند به همراه موسسات بین المللی، با وجود تمایل نداشتن آمریکا، با ایران مناسبات تجاری و اقتصادی کم وبیش مطلوبی برقرار کرده اند. در یک کلام، رفتار ایران در چارچوب برجام به گونه ای بوده که آمریکا یا دست کم دولت جدید آن را در تنگنا و بلاتکلیفی قرار داده است. درواقع نطق ترامپ را از جهاتی می توان پیروزی ایران دانست. از بابت دیگر هم می توان به پیروزی ایران اشاره کرد و آن هم حضور رئیس جمهورمان بود در تمام مدتی که ترامپ مشغول سخنرانی بود. هیچ یک از روسای کشورهای دیگری که می دانستند با حمله در صحن سازمان مواجه خواهند شد، در صحن علنی حضور نداشتند. بسیاری از آنها حتی زحمت رفتن به نیویورک را هم به خود نداده بودند یا نتوانسته بودند از کشورهایشان خارج شوند؛ اما جالب است رئیس جمهور ایران که به تازگی رای 24 میلیون ایرانی را کسب کرده است، با وجود اینکه می دانست ترامپ چه خواهد گفت، در سازمان ملل حضور پیدا کرد. این را به خاطر اینکه ایرانی هستیم، نمی نویسم؛ اما واقعیت امر آن است که آن حرکت، صرف نظر از اینکه هدف و نیت دکتر روحانی چه بود، به دنیا نشان داد که دست کم از منظر سیاست خارجی، ایران پای سیاستی که اعمال می کند، سربلند ایستاده است.
                