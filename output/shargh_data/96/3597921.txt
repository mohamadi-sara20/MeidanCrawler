سه‌شنبه ۳ مرداد ۱۳۹۶
-----------------------------------------
یادداشت
-----------------------------------------
هدف تحریم های جدید علیه ایران
-----------------------------------------

                    طرح تحریمی که از فروردین گذشته در دستور کار کنگره آمریکا قرار گرفته و در 15 ژوئن به تصویب سنا رسیده بود، قرار است امروز در مجلس نمایندگان به رای گذاشته شود. این طرح که بدوا قرار بود مربوط به تحریم ایران باشد، بعدا توسعه یافت و دو بخش جدید شامل تحریم هایی علیه روسیه و کره شمالی نیز به آن اضافه شد. بخش مربوط به ایران در این طرح تحریم در شرایطی نهایی و احتمالا قطعی شده که حتی شماری از کارشناسان آمریکایی پیش از این بارها توجه داده بودند که این طرح جدید تحریم، نه مفید است و نه لازم. در چنین شرایطی سوال اصلی این است که با توجه به اینکه از رهگذر این طرح، تحریم اقتصادی جدیدی ایجاد نمی شود، هدف کنگره از پیگیری این طرح جدید چیست. پرداختن به این سوال، به ویژه به دو دلیل حائز اهمیت است: نخست اینکه برجام صرفا و منحصرا به برنامه هسته ای ایران و تحریم های فراملی یا ثانویه مرتبط با این برنامه پرداخته و اقدام به رفع این نوع خاص از تحریم ها کرده است. تحریم های اقتصادی اولیه و ثانویه دیگری که به بهانه هایی مانند تروریسم، برنامه موشکی، حقوق بشر و... از طریق فرمان های اجرائی و قوانین کنگره در ارتباط با دیگر ادعاهای آمریکا علیه ایران وضع و اعمال شده بودند، مشمول برجام نشدند و به قوت خود باقی ماندند. دوم اینکه حداقل دموکرات های کنگره که همراهی آنها برای تصویب نهایی این طرح الزامی است، از ابتدا نشان دادند همراهی شان موکول به آن است که این طرح موجب نقض برجام نشود و توانستند در این جهت اصلاحاتی در طرح اعمال کنند. در مورد دلیل نخست لازم به توضیح است که اگرچه بعد از به اجرادرآمدن برجام افراد و نهادهایی که در رابطه با تحریم های مرتبط با برنامه هسته ای ایران تحریم شده بودند از فهرست حذف شدند، اما فهرست افراد و نهادهایی که در ارتباط با انواع دیگر تحریم ها در سال ها شکل گرفته بود، دست نخورده باقی ماند و دولت آمریکا در چارچوب فرمان های اجرائی و قوانین موجود، اختیار افزودن مصادیق جدید به این فهرست ها را با ادعای نقش داشتن در حوزه های مورد اشاره حفظ کرد. اینکه در تعیین این مصادیق چگونه عمل کند، بستگی به سیاست دولت وقت و میزان دشمنی آن با ایران دارد. اوباما بعد از برجام در این مورد با خویشتن داری بالایی عمل کرد. ترامپ برعکس هیچ حدومرزی را در تقابل با ایران نشناخته و به همین دلیل در شش ماه گذشته چهاربار اقدام به افزودن مصادیق جدیدی به فهرست تحریم های غیر هسته ای کرده است. به عنوان مثال پیش از این تحریم هایی به گسترده ترین شکل ممکن علیه سپاه پاسداران وجود داشته است. وزارت خزانه داری آمریکا بر مبنای فرمان اجرائی 13224 سال 2001، نیروی قدس سپاه را به اتهام حمایت از طالبان!؟، حزب الله و گروه های فلسطینی در فهرست گروه های حامی تروریسم قرار داد. وزارت خارجه آمریکا در چارچوب فرمان اجرائی 13382 سال 2005 سپاه را به عنوان توسعه دهنده موشک های بالستیک تعیین و مشمول تحریم های مندرج در این فرمان اجرائی کرد.بر اساس قانون CISADA نیز که در سال 2010 به تصویب کنگره رسید، نهادهای مالی غیرآمریکایی تهدید شدند که در صورت هرگونه کار اقتصادی یا مالی یا ارائه خدمات به سپاه پاسداران یا اشخاص و نهادهای مرتبط با آن، دسترسی شان به نظام مالی آمریکا قطع خواهد شد. همچنین وزارت خزانه داری آمریکا، سپاه پاسداران را در فهرست مرتبط با فرمان اجرائی 13553 مورخ 2010 که در مورد ناقضان حقوق بشر است، قرار داد. نام سپاه همچنین روی فهرست تنظیم شده بر مبنای فرمان اجرائی 13606 مورخ 2012 که مربوط به نقض حقوق بشر از طریق فناوری های اطلاعاتی است، درج شده است. همچنین در چارچوب قانون «کاهش تهدید ایران» که در سال 2012 به تصویب کنگره رسید، تحریم های ثانویه و فراملی بیشتری علیه سپاه پاسداران اعمال شد. سوال این است که طرح جدید چه دستاوردی می تواند برای جریان تندرو همسو با اسرائیل در آمریکا داشته باشد؟- در شرایطی که از یک سو تحریم های غیرهسته ای به صورت حداکثری برقرارند و از سوی دیگر تحریم های هسته ای در چارچوب برجام در تعلیق هستند، تمرکز این جریان اکنون بیش از پیش بر جوسازی علیه ایران در جهان با هدف زدودن آثار مثبت تعلیق این تحریم هاست. در این چارچوب، کارکرد اصلی «تحریم های جدید کنگره علیه ایران» به زعم آنها کمک به این جوسازی و ایجاد تردید بیشتر در شرکت های بین المللی برای کار با ایران است. از این نظر طرح کنگره قطعا ناقض روح برجام است، چراکه هدف آن ایجاد مانع در برابر تعامل اقتصادی ایران با جهان به نحو مقرر در بندهای 26 لغایت 29 برجام است.- طرح جدید، بخشی از تحریم ها را که تاکنون از طریق فرمان های اجرائی اعمال می شدند، به قانون تبدیل می کند. اگرچه این امر می تواند مانع لغو این تحریم ها از طریق لغو فرمان ها ازسوی رئیس جمهور شود، اما مادامی که ترامپ رئیس جمهور است، این امر موضوعیت چندانی نخواهد داشت.- طرح اتهامات در یک قانون کنگره که مورد حمایت دو حزب است، می تواند دست دولت ترامپ را در ادامه سیاست تقابل علیه ایران باز کرده و مشوق او به اقداماتی مانند تعیین سپاه به عنوان یک گروه تروریستی باشد. بااین حال این موضوع در دولت های بوش و اوباما هم تحت بررسی بود و در نیمه اول فوریه امسال نیز کاخ سفید به این امر مصمم و حتی تاریخی برای اعلام آن در نظر گرفته شد، اما مخالفت وزارت دفاع و وزارت خارجه و مشاور امنیت ملی موجب توقف آن شد.- همچنین گفته شده که یک قانون جدید، بستر حقوقی مناسب تری برای وزارت خزانه داری برای تعیین مصادیق جدید ایجاد می کند. این گفته البته باید از حد کلی گویی خارج شود و شواهد متقن مربوطه مورد بحث قرار گیرد.به هرطریق، حساسیت امر ایجاب می کند که قبل از هر موضع گیری رسمی ای از سوی ایران در مورد این مصوبه کنگره یا هر اقدام دیگر دولت آمریکا در ارتباط با برجام، موضوع به طور دقیق و حقوقی بررسی شود. روند حل اختلافی که در برجام پیش بینی شده، طبعا روندی پیچیده است و در آن هر هفت کشور ذی ربط، یک هیئت مشورتی سه نفره و نهایتا شورای امنیت باید نظر دهند. بنابراین هر دعوایی در این زمینه باید از مبانی حقوقی کاملا محکمی برخوردار باشد.
                