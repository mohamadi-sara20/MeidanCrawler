دو‌شنبه ۲۷ آذر ۱۳۹۶
-----------------------------------------
سرمقاله
-----------------------------------------
مذاکره به جای پیغام های مخفی
-----------------------------------------

                    با گذشت حدود دو سال از حادثه مشکوک آتش زدن سفارت عربستان سعودی در تهران و قطع روابط دیپلماتیک، تنش در روابط دو کشور به اوج خود رسیده و بیم آن می رود که در صورت استمرار، به شرایطی غیرقابل کنترل تبدیل شده و منطقه را با بحران دیگری روبه رو کند که خسارات و تبعات احتمالی آن به مراتب بیش از تصور خواهد بود. امروز این سوال برای تحلیلگران مسائل منطقه مطرح است که بحران در روابط تهران و ریاض تا کجا پیش خواهد رفت و نقش آمریکا و اسرائیل در این سناریو چگونه خواهد بود؟ آمریکا از زمان حضور ترامپ در کاخ سفید در تلاش برای برهم زدن توافق هسته ای است. تهدید خروج از برجام را مانند شمشیر داموکلس بر سر این توافق بین المللی و دیگر کشورهای 1+5 امضا کننده آن نگه داشته است و چنانکه شاهدیم از هر وسیله ای برای نیل به این هدف استفاده می کند که تاییدنشدن پایبندی ایران و ارجاع تصمیم گیری دراین باره به کنگره از جمله آن است؛ هرچند که به دلیل دفاع حامیان توافق، این اقدام ترامپ فعلا با شکست روبه رو شده است. اقدام دیگر ترامپ برای همراه کردن متحدان اروپایی آمریکا در برهم زدن توافق، موضوعات منطقه ای و دخالت ایران در آن است. پیگیری تحرکات مقامات آمریکایی و رژیم صهیونیستی حکایت از آن دارد که آمریکا در پیشبرد این راهبرد توانسته است به موفقیت هایی دست یابد که اظهارات رو به تزاید مقامات فرانسه درباره نقش ایران در منطقه موید این مطلب است. پایان بخشیدن به ایران هراسی در صحنه بین المللی و آغاز دوره جدید از تعامل جهانی، ازجمله مهم ترین دستاوردهای برجام است که باید آن را پاس داشت و از هر اقدامی که روابط ایران با جهان را به دوره قبل از برجام برگرداند، پرهیز کرد. درحال حاضر، مهم ترین تهدید در این رابطه، تنش رو به تزاید در روابط ایران و عربستان است و چنانکه ملاحظه می کنیم مقابله با ایران که وجه مشترک سیاست های ریاض و تل آویو است، موجبات نزدیکی این دو را فراهم کرده است. رصد اقدامات نهادهای تصمیم گیر آمریکا در ارتباط با ایران و تحرکات و اظهارات ناصواب متحدان آن، نمایانگر اتحادی نامیمون بین مخالفان و آماده سازی منطقه و جهان برای اقدامی شرورانه درباره ایران است که باید آن را جدی گرفت و تا قبل از رسیدن تحولات به نقطه بازگشت ناپذیر، از بروز فاجعه ای دیگر در منطقه جلوگیری کرد. از زمان روی کارآمدن هیئت حاکمه جدید در ریاض، تحرکات در روابط عربستان و اسرائیل شدت یافته و در چند سال اخیر، به وی‍‍‍ژه پس از توافق هسته ای ایران با کشورهای 1+5، تحولات سوریه و پیروزی اسد و متحدانش (ایران و روسیه) و همچنین بحران یمن که مانند باتلاقی عربستان را در خود فرو برده، همکاری های سیاسی، اطلاعاتی و امنیتی ریاض-تل آویو افزایش یافته است که به نظر می رسد هدف عمده این دو، مقابله با ایران و گسترش نفوذ کشورمان در خاورمیانه در دوران پسابرجام است. این تحولات در شرایطی صورت می گیرد که عربستان مانند بسیاری از کشورهای عربی روابط رسمی دیپلماتیکی با اسرائیل ندارد.البته دلیل این امر در وهله نخست، مسئله فلسطین و مخالفت افکار عمومی جهان عرب و اسلام با رژیم صهیونیستی است. حساسیت این موضوع و هزینه بالای سیاسی چنین روابطی به گونه ای است که تعدادی از کشورهای عرب، باوجود داشتن ارتباطات گسترده با اسرائیل از افشای آن بیمناک هستند. عربستان به دلیل ادعای زعامت بر جهان عرب و کلیدداری کعبه و آگاهی از حساسیت مسلمانان جهان، تا چند سال اخیر همچون ایران حتی از به کاربردن نام «کشور اسرائیل» به طورمستقیم امتناع کرده و به جای آن از عبارت «موجودیت صهیونیستی» استفاده می کرد. در زمینه تجاری و اقتصادی نیز، براساس اطلاعات در دسترس، روابط گسترده ای میان عربستان و اسرائیل برقرار نیست و باوجود تحولات مثبت و رو به تزاید بین این دو، هنوز هواپیماهای خطوط هوایی اسرائیل برای پرواز به کشورهای آسیایی اجازه عبور از حریم هوایی سعودی را ندارند. 40 سال قبل، سازش مصر و اسرائیل با مقاومت جدی اعراب، جهان اسلام و به ویژه مردم مظلوم فلسطین روبه رو شد و جبهه ای متشکل از چهار کشور عربی برای مقابله با آن معاهده ننگین تشکیل شد. چنانکه ذکر آن رفت، برخی از کشورهای عربی و اسلامی باوجود ارتباطات پنهان با اسرائیل، از ترس واکنش مردم جرئت آشکارسازی آن را نداشتند. وقوع انقلاب اسلامی و برافراشته شدن پرچم مبارزه با اسرائیل، توان مضاعفی را به برخی کشورهای عرب و خصوصا فلسطینی های در خط مقدم مبارزه داد. امروز شرایط با چهار دهه قبل کاملا متفاوت شده و تشتت بین کشورهای عربی و اسلامی از اختلافات آنها با اسرائیل نمود بیشتری دارد. در چنین شرایطی، نزدیکی عربستان سعودی و اسرائیل و شکستن قبح روابط با این رژیم در بین کشورهای عربی و اسلامی تحولی خطرناک در منطقه است و ضرورت دارد ایران از همه توان خود برای جلوگیری از این تحول استفاده کند. آمریکا و اسرائیل با استفاده از شرایط منطقه درصدد هموارکردن راهی هستند که از زمان اشغال فلسطین تاکنون در انجام آن ناکام بوده اند. عربستان بازیگری تنها و منزوی در جهان عرب و اسلام نبوده و در بین این کشورها نفوذ چشمگیری دارد. این بدان معناست که بهبود روابط اسرائیل و عربستان به احتمال زیاد محدود به مناسبات دوجانبه نخواهد ماند و دیگر کشورهای دنباله رو سعودی در منطقه نیز به تدریج به سمت همکاری با اسرائیل و عادی سازی روابط حرکت خواهند کرد. دکتر روحانی اخیرا دو شرط، یا به قول خود «دو قطع» را برای اعاده روابط با عربستان مطرح کرده و اظهار داشت: «ما دو قطع از عربستان می خواهیم؛ قطع دوستی غلط با صهیونیسم و قطع بمباران غیرانسانی در یمن. ما دیگر با عربستان مشکلی نداریم و می توانیم روابطمان را برقرار کنیم و روابط خوبی داشته باشیم. آنها باید آغازگر این مسئله باشند». ایران بارها بر راه حل سیاسی بحران یمن تاکید کرده ولی روشن است که عربستان در فضای کنونی و با پیش رو داشتن نتایج جنگ در عراق و سوریه و تا زمانی که پایان بحران یمن تضمین کننده امنیتش نباشد، همچنان به تهاجم نظامی به این کشور ادامه خواهد داد. انتقاد آمریکا از عربستان به دلیل شرایط وخیم کودکان ناشی از بمباران های کور و بی هدف، حذف فیزیکی روباه یمن، علی عبدالله صالح، از صحنه تحولات و همچنین تصمیم اخیر ترامپ در انتقال سفارت آمریکا به بیت المقدس، فرصت مغتنمی برای اجرائی کردن راه حل سیاسی در یمن است. تحقق این مهم نه در پیغام های مشروط و مخفی بلکه در بازگذاشتن کانال های مذاکره با همان منطق تجربه شده و موفق برد–برد با عربستان سعودی است. موفقیت در ناکام گذاشتن جریانی که در تلاش برای ازبین بردن قبح رابطه با اسرائیل به بهانه «هراس از تهدید ایران» است کمتر از موفقیت در یمن نیست؛ به ویژه اینکه عربستان، یمن را موضوعی کاملا حیاتی برای امنیت خود می داند و با پشتوانه مالی عظیم خود قادر به ادامه جنگ تا زمانی طولانی است، درحالی که استمرار آن برای مردم یمن فاجعه و برای دیگران مستلزم هزینه های سنگین خواهد بود.
                