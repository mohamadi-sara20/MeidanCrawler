چهار‌شنبه ۷ تیر ۱۳۹۶
-----------------------------------------
حرف اول
-----------------------------------------
فروپاشی یا پوست اندازی آل سعود
-----------------------------------------

                    برکناری محمدبن نایف، ولیعهد عربستان سعودی و جانشینی محمدبن سلمان به جای او را باید نشانه یک تغییر مهم سیاسی در راس هرم قدرت عربستان تلقی کرد. تغییری که می تواند برای آینده این کشور به عنوان کانون و مرجع اسلام اهل تسنن در خاورمیانه و کل منطقه سرنوشت ساز باشد. تردیدی در این وجود ندارد که چنین تغییری با رایزنی دونالد ترامپ، رئیس جمهور آمریکا، در اجلاس اخیر ریاض صورت گرفته باشد و همین امر مسئله را معنادار تر و خطرناک تر می کند. سلمان بن عبدالعزیز، پادشاه کنونی عربستان، فردی سابقه دار در حکمرانی عربستان است که با وجود کهولت سن و بیماری در دوسال ونیم گذشته توانسته است دست به کارهای جدیدی بزند و پادشاهی سعودی را در مسیر دیگری هدایت کند. او برخلاف همه پادشاهان گذشته که سیاستی محافظه کارانه و کج دارومریز را در پیش می گرفتند و در داخل و خارج برایشان ثبات بیش از هر چیزی اهمیت داشت، دست به ریسک های مهمی زده است و به طور جد نشان داده طرفدار تغییراتی کلان در داخل و خارج از این کشور است. البته بسیاری - به درستی - بخش اعظم این رویکردها را به محمدبن سلمان فرزند او نسبت می دهند که بلندپرواز و ماجراجوست. سلمان از ابتدای به قدرت رسیدن خود تاکنون سه بار دست به تغییر ساختار سیاسی دولت خود زده است.ابتدا زمانی که مقرن بن عبدالعزیز را برداشت و به جای او محمدبن نایف را ولیعهد کرد. مقرن از فرزندان عبدالعزیز بود و طبق سنت کهن پادشاهی سعودی باید ولیعهد می شد اما برکناری او در واقع یک بدعت مهم بود و سلمان به این ترتیب ولیعهدی را از پسران عبدالعزیز به نوادگان او انتقال داد؛ اتفاقی که تا به حال در عربستان نیفتاده بود. در نوبت بعد او مجموعه ای از کارگزاران پایین دست دولتش را تغییر داد و به جای افراد کهنه کار و قدیمی دست به نوگرایی زد و از جوانان بهره گرفت. اکنون سلمان پادشاه و فرزندش ولیعهد است و این یعنی تکمیل روند انتقال گذشته در فضایی آرام و بدون تنش. گفته می شود از ولیعهد تعهد گرفته شده است و او حق ندارد یکی از فرزندانش را ولیعهد خود کند و این یعنی گردش قدرت تا اطلاع ثانوی در میان نسل دوم و نوادگان آل سعود جریان خواهد داشت. انتصاب محمدبن سلمان با حمایت 31 یک عضو از 34 عضو «شورای بیعت» همراه بود و «هیئت علمای عربستان» نیز بلافاصله آن را تایید کرد و بقیه شاهزادگان نیز طبق سنت رایج به صف شدند تا با ولیعهد جدید بیعت کنند. این انتصاب همچنین با تبریک «دولت دوست و برادر کویت، عمان، مصر، اردن، لبنان و...» مواجه شد. در رسانه های غربی اما این اتفاق توام با احتیاط و دو واکنش خوش بینانه و بدبینانه شد. برخی نگران بلندپروازی ها و ماجراجویی های محمدبن سلمان بودند و نسبت به عواقب این انتصاب تشویش داشتند و اما برخی دیگر از اینکه نظام پوسیده و کهنه عربستان در حال پوست اندازی است و می رود تا نسل پدریان کنار رفته و نسل پسریان بر جای آنها بنشینند، ابراز خوش بینی کردند. در این میان کسانی این تغییر را نشانه اختلاف و شکاف در راس هرم قدرت عربستان تحلیل کردند و دلیل آن را در ناکامی های این کشور در جنگ یمن، محاصره قطر و کاهش بهای نفت جستند که بیراه هم نبود. اما به نظر می رسد مسئله عمیق تر از اینها باشد. درواقع باید گفت کاهش بهای نفت و روی کارآمدن دولت ترامپ دو اتفاق مهمی شد که عربستان سعودی را بر آن داشت تا از موقعیت پیش آمده برای تحقق دو هدف بزرگ و از پیش تعیین شده خود بهره برداری کند. یکی انجام اصلاحات اقتصادی که در «چشم انداز 2030» محمدبن سلمان تجسم یافته است و حال او با قدرت فراگیری که به دست آورده، می تواند بدون هیچ مانع و رادعی آن را به پیش برد و دیگری تحکیم موقعیت منطقه ای عربستان که با اجلاس ریاض و حمایت قاطع ترامپ از این کشور و فروش میلیاردها دلار سلاح به عربستان خود را نشان داد. قطعا عربستان سلاح های یادشده را برای انبارکردن یا بردن به موزه نخریده است. ریاض قصد دارد به کمک این سلاح ها و با نوسازی هماهنگ سیاسی و اجتماعی در داخل کشور به سمت همان هدف «پلیس منطقه» برود؛ هدفی که آمریکایی ها برای حاکمان جدید سعودی ترسیم کرده اند تا به نیابت از ایالات متحده امنیت را در منطقه پرتشنج خاورمیانه برقرار کنند. اگر این تصور درست باشد، باید منتظر تشدید تنش ها بین عربستان و ایران بود و حتی این احتمال را در نظر گرفت که ممکن است جنگ سرد کنونی بین این دو کشور با تحریک دیگران به سمت یک جنگ گرم سوق داده شود و این پروسه ای است که ایران ظرفیت جلوگیری از آن را دارد.
                