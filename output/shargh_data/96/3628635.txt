شنبه ۲۵‌شهریور ۱۳۹۶
-----------------------------------------
type_unknown
-----------------------------------------
بزرگ ترین قراردادهای تامین مالی پسابرجام با چین امضا شد: سوغاتی 35 میلیارد دلاری سیف
-----------------------------------------

                    سعید ابوالقاسمی: رئیس کل بانک مرکزی از سفر به چین یک قرارداد 10میلیارددلاری سوغات آورد و یک یادداشت تفاهم 15میلیاردیورویی؛ قرارداد 10میلیارددلاری بین پنج بانک ایرانی و یک شرکت چینی به امضا رسید و تفاهم نامه 15میلیاردیورویی هم بین بانک مرکزی ایران و بانک توسعه چین امضا شده است. با امضای این قرارداد و تفاهم نامه، میزان قراردادهای امضاشده برای فاینانس و تامین مالی پروژه های ایرانی، به بیش از 55 میلیارد دلار رسید. این شرکت چینی «سیتیک تراست» نام دارد که به اژدهای آسیا معروف شده است. آن گونه که بلومبرگ گزارش داده، سیتیک تراست، بزرگ ترین شرکتی است که چین در حوزه دارایی های مدیریتی به آن اعتماد دارد. پرتفوی سرمایه گذاری های این شرکت، مجموعه کاملی از اوراق بهادار، صندوق سهام خصوصی، بخش بندی سهام دارایی، صندوق های مشترک، تامین مالی اوراق قرضه و اعتماد را در بر می گیرد. این قرارداد 10 میلیارددلاری، بین بانک های توسعه صادرات، صنعت و معدن، رفاه، پارسیان و پاسارگاد با شرکت سیتیک تراست چین امضا شده است. نکته مثبت امضای قرارداد با این شرکت چینی، تامین مالی پروژه های عمرانی و تولیدی کشورمان است که به صورت «یوان» و «یورو» انجام خواهد شد. این پروژه ها باید پیش از این مجوزهای لازم را برای اخذ مراحل قانونی گذرانده باشند. دوره ساخت و بازپرداخت متناسب با هر پروژه هم بین 10 تا 12 سال پیش بینی شده است. انتظار یک ساله سیتیک تراست پشت درهای ایرانشرکت سیتیک تراست چین یک سال برای ورود به حوزه تامین مالی پروژه های ایرانی انتظار کشید. مدیران ارشد این شرکت، یک سال پیش برای حضور در بازار ایران ابراز علاقه کردند. این در حالی است که روابط ایران و چین، روابطی بلندمدت و استراتژیک به شمار می رود. مدیران این شرکت چینی یک سال پیش به ایران سفر کردند تا با رئیس هیئت عامل ایمیدرو گفت وگو کنند. آنها در این سفر از برنامه تامین مالی برای طرح های معدنی و صنایع معدنی ایران خبر دادند و اعلام کردند آماده ارائه 10 میلیارد دلار در قالب فاینانس به ایران هستند. مدیر ارشد گروه سیتیک، در این سفر حتی از تغییر استراتژی این شرکت در قبال ایران پس از رفع تحریم ها و اجرائی شدن برجام خبر داده بود: «پس از رفع تحریم ها و اجرائی شدن برجام، استراتژی خود را برای همکاری با ایران تغییر داده و آماده ارائه 10 میلیارد دلار در قالب فاینانس به ایران هستیم؛ به طوری که این پتانسیل وجود دارد که بخش درخو رتوجهی از این رقم، به حوزه معدن و صنایع معدنی اختصاص یابد». آن گونه که ژو یافانگ (Zhou Yafang) گفته بود، این شرکت چینی قائل به محدودیت برای اختصاص فاینانس به طرح های ایران نیز نبود و تاکید داشت مجوزهای لازم تا ماه های پایانی سال گذشته میلادی (2016) از دولت چین دریافت می شود و از سال 2017 این میزان تامین مالی به طرح های ایران اختصاص داده خواهد شد. چینی ها حتی از ایمیدرو خواسته بودند فهرستی از اولویت های خود را ارائه کند تا شرایط لازم را برای جذب منابع مالی فراهم آورند. آنها گفته بودند به عنوان نمونه، آماده تامین مالی فاز دوم آلومینیوم جنوب هستند؛ اما این موضوع می تواند به بخش های دیگر مانند فولاد، زغال سنگ، مس و... نیز تسری یابد. در آن زمان، حتی قرار شد کارگروهی از سوی دو طرف ایرانی و چینی تشکیل شود تا تفاهم نامه این فاینانس به جریان بیفتد و طرف چینی نیز تاکید کرد برنامه های تامین مالی این گروه از سوی سیتیک تراست (CITIC Trust) به عنوان زیرمجموعه این گروه، اجرائی خواهد شد. حالا با امضای قراردادهای جدید از سوی بانک های ایرانی، شرایط برای تحقق حضور چینی ها در برخی پروژه های ایرانی محقق شده است. جزئیات قرارداد 10میلیارددلاری ایران و چینقرارداد 10میلیارددلاری بانک های ایرانی و سیتیک تراست، در حالی به امضا رسیده که به گفته معاون وزیر اقتصاد، این قرارداد نخستین قرارداد بزرگ ایران با چین پس از برجام است. به گفته محمد خزاعی، با امضای این قرارداد، مراحل اجرائی آن به سرعت در جریان قرار خواهد گرفت و ایران در سریع ترین زمان ممکن از آن بهره مند خواهد شد. آن گونه که مهر گزارش داده، رئیس سازمان سرمایه گذاری ایران گفته است که همکاری ایران با «سیتیک تراست» به سه دسته تقسیم شده که یکی از محورهای همکاری ایران با این موسسه مالی بزرگ، بحث فاینانس و تامین مالی پروژه هاست که از سوی طرفین امضا می شود. این مقام ایرانی نیز اذعان کرد سیتیک از گروه های بزرگ اقتصادی جهان به شمار می رود و استفاده از توانمندی این شرکت برای اجرای طرح های بزرگ کشورمان بر اساس توافق دوجانبه، از دیگر همکاری های ایران با این گروه است. خزاعی همچنین محور سوم همکاری ایران با چین بر اساس قرارداد با سیتیک تراست را در حوزه خدمات مالی این گروه مالی بین المللی عنوان کرد و گفت: «امضای این قرارداد سبب افزایش همکاری گروه های اقتصادی مالی ایران و چین خواهد شد.» به گفته او، با توجه به حضور سیتیک در سطح بین الملل، این گروه می تواند به عنوان دروازه ورود ایران به جهان عمل کند.امضای یادداشت تفاهم 15میلیاردیوروییامضای قرارداد بانک های ایرانی با سیتیک تراست چین، تنها برنامه سفر رئیس کل بانک مرکزی به این کشور نبود. ولی اله سیف، علاوه بر دیدار و گفت وگو با مقامات بانک توسعه چین، اگزیم بانک و مقام نظارتی CBRC، در راستای گسترش روابط بانکی و ایجاد تفاهم بیشتر، یک یادداشت تفاهم 15میلیاردیورویی را نیز امضا کرد. این یادداشت تفاهم بین بانک مرکزی ایران و بانک توسعه چین امضا شده که ارائه تسهیلات تامین مالی پروژه های عمرانی و تولیدی را در بر می گیرد و علاوه بر تبیین چارچوب همکاری میان بانک های ایرانی و چینی، مبنایی برای روابط بلندمدت با بانک توسعه چین در زمینه های فنی، عملیاتی و آموزش نیروی انسانی خواهد بود. ولی اله سیف در دیدار با رئیس بانک توسعه چین از همکاری های این بانک با بانک مرکزی ایران در زمینه تامین مالی که منجر به امضای قرارداد فاینانس برقی کردن و ارتقای راه آهن تهران- مشهد شده بود، ابراز خرسندی کرد و گفت که توسعه این همکاری ها نشان دهنده فصل نوینی در روابط مالی و تجاری ایران و چین است. او همچنین در دیدار جداگانه ای با گوئه شوشینگ، مقام نظارتی بانکی چین به گسترش همکاری های اقتصادی در پسابرجام اشاره کرد و گفت: افزایش سطح همکاری های اقتصادی میان دو کشور ایران و چین پس از برجام به میزان درخور توجهی افزایش یافته است. رئیس کل بانک مرکزی همچنین تاکید کرد که در این مسیر لازم است همکاری های مالی و بانکی نیز به تناسب این امر افزایش پیدا کند تا بانک ها بتوانند خدماتی متناسب با سطح تبادلات اقتصادی ارائه کنند. رئیس مقام نظارت بانکی چین هم از آمادگی برای تعاملات مالی و بانکی با بانک های ایرانی خبر داد و از کانون بانک های چینی خواست که روابط خود با کانون بانک های ایران را افزایش و ارتقا دهد.55 میلیارد دلار قرارداد مالی پسابرجامیامضای قرارداد بانک های ایرانی با سیتیک تراست و در کنار آن، یادداشت تفاهم 15 میلیاردیورویی با بانک مرکزی چین، حجم قراردادهای مالی ایران در پسابرجام را به بیش از 55 میلیارد دلار رساند. در نخستین اقدام و در دوم شهریور بزرگ ترین قرارداد وام خارجی پسابرجام با اگزیم بانک کره جنوبی منعقد شد. این خط اعتباری هشت میلیاردیورویی به بخش های دولتی و خصوصی کشورمان اجازه می دهد در چارچوب مقررات موجود برای استفاده از منابع خط اعتباری اقدام کنند و 12 بانک ایرانی هم به عنوان بانک های عامل و طرف قرارداد تعیین شده اند. یک هفته بعد و در نهم شهریور نیز خط اعتباری 11 میلیارددلاری اروپا برای ایران بازگشایی شد. آلمان، اتریش، دانمارک و ایتالیا این خط اعتباری را برای ایران ایجاد کردند که منجر به سرمایه گذاری های بیشتر در کشور می شود و تولید و اشتغال را افزایش می دهد. پس از امضای این دو قرارداد، فعالان اقتصادی تاکید کردند دولت باید شرایطی فراهم آورد که این خطوط اعتباری در اختیار تولید قرار گیرد. براساس شنیده ها، در پایان هفته جاری یک قرارداد دیگر با اگزیم بانک چین به میزان 10 میلیارد دلار به امضا خواهد رسید. مسعود دانشمند، دبیرکل خانه اقتصاد ایران پس از ایجاد این خط اعتباری به «شرق» گفت که ایران، باید برای استفاده از این خطوط اعتباری، برنامه هدفمندی داشته باشد: «اگر ایران در قالب خطوط اعتباری ایجادشده اقدام به خرید مواد اولیه کند، صنایع ما می توانند با استفاده از این مواد اولیه کالا تولید کنند و درنهایت با افزایش تولید، شاهد افزایش اشتغال و خروج از رکود باشیم؛ اما اگر قرار باشد فقط کالای آماده مصرف بخریم، تولید ما زمین گیر خواهد شد و گرهی از مشکلات بخش اقتصاد باز نمی شود».
                