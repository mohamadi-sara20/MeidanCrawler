شنبه ۳۰ اردیبهشت ۱۳۹۶
-----------------------------------------
حرف اول
-----------------------------------------
از ساسی مانکن تا تتلو
-----------------------------------------

                    در گرماگرم انتخابات داغ 88 انتشار خبر دیدار «ساسان یافته» با یکی از کاندیداهای اصلاح طلب فضای سیاسی کشور را تحت تاثیر قرار داد. رسانه ها و شخصیت های اصولگرا، دیدار و حمایت «ساسی مانکن» از یک نامزد انتخابات ریاست جمهوری را نشانه ای بر عدم پایبندی او به اصول و ارزش ها تفسیر کردند. موج انتقادها تنها به اصولگرایان محدود نماند و حتی به برخی از اعضای ستاد خودش هم رسید. احمد زیدآبادی، روزنامه نگار اصلاح طلب اما به دفاع از این اقدام پرداخت. او نوشت: «مگر ساسی مانکن انسان نیست؟ مگر او ایرانی نیست؟ مگر او نباید رای دهد؟ مگر او حق دیدار با یک کاندیدای ریاست جمهوری را ندارد؟ مگر ساسی مانکن شهروند این کشور نیست؟ آیا یک کاندیدای ریاست جمهوری برای دیدار با شهروندان باید آنها را گزینش کند؟ چرا ساسی مانکن نباید دیداری با یک کاندیدای ریاست جمهوری داشته باشد و چرا یک کاندیدا باید از روبه روشدن با شهروندی مثل او بهراسد...» چند ماه بعد شایعه دستگیری این خواننده موسیقی منتشر شد. همان زمان سردار رادان، جانشین فرمانده وقت نیروی انتظامی، در رابطه با دستگیری ساسی مانکن گفت: «پلیس کسی مانند این فرد را که به اصطلاح به دنبال ناهنجاری باشد، حتما در زمره دستگیری های خود قرار می دهد». هشت سال بعد، به نظر می رسد محیط سیاسی و اجتماعی ایران دچار یک دگردیسی عظیم شده است.حالا سیدابراهیم رئیسی، متولی آستان قدس و نامزد مورد اجماع اصولگرایان، با «امیرحسین مقصودلو» دیدار می کند و اکنون این «تتلو» است که انگشت جوهری هوادارانش را به همراه برگه رای منقوش به نام رئیسی در شبکه های اجتماعی به اشتراک می گذارد. صرف نظر از اینکه نتیجه انتخابات روز جمعه چه باشد و چه کسی به عنوان منتخب ملت، سکان ریاست جمهوری را به دست بگیرد این نکته ای است که به سادگی نمی توان از کنار آن گذشت. ممکن است برخی در پی این باشند که این رخداد را به عنوان نقطه ای منفی در کارنامه رئیسی تلقی کرده و از این منظر به نقدهای جاری در مورد عملکرد انتخاباتی نامزد اصولگرایان دامن بزنند. از منظر اصلاح طلبانه اما، این بخش از آنچه در روزهای منتهی به جمعه رای گیری، در ستاد رئیسی رخ داد، نه تنها نباید مورد نقد و نکوهش قرار بگیرد بلکه شایسته تقدیر است. آغوش گشاده آقای رئیسی و حامیانش به روی تتلو، نشانه ای است گویا از تعمیق گفتمان اصلاحات حتی در میان رقیبان و منتقدان آن. و مگر نه این است که دموکراسی را نمی توان تنها به حکومت اکثریت تقلیل داد؟ دموکراسی یعنی حکومت اکثریت، در کنار رعایت حقوق اقلیت. تتلو بی شک به عنوان یک شهروند ایرانی از حقوقی برابر با سایر شهروندان برخوردار است، همان گونه که ساسی مانکن. گله ای اگر باشد این است که اصولگرایان این را هشت سال دیرتر فهمیدند.
                