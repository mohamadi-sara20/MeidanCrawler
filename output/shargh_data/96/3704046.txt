چهار‌شنبه ۱۸ بهمن ۱۳۹۶
-----------------------------------------
سرمقاله
-----------------------------------------
چرا اصرار بر نشست خبری؟
-----------------------------------------

                    سخن گزافی نیست اگر گفته شود هر گفت وگویی که دکتر روحانی از زمان انتخاب در دور دوم تاکنون انجام داده باعث ریزش شمار بیشتری از آرای او شده است. در خوش بینانه ترین حالت می توان گفت دست کم هیچ گفت وگویی باعث بالارفتن محبوبیت رئیس جمهور نشده است. اشکال از جایی شروع می شود که کسر درخور توجهی از شهروندان که بسیاری از آنها ممکن است به او رای داده باشند، با اشتیاق و انتظار پای تلویزیون می نشینند تا سخنان او درباره مشکلات زندگی را بشنوند. بسیاری از مخاطبان رئیس جمهور با معضلات فراوانی روبه رو هستند؛ بی کاری، آلودگی هوا، ترافیک، بالارفتن قیمت دلار، آلودگی محیط زیست، گردوغبار در خوزستان تا برسیم به افزایش خط فقر، کاهش قدرت خرید طبقه متوسط و فرودستان تا برسیم به خواسته ها و انتظارات سیاسی و اجتماعی؛ از سیاست خارجی ایران تا دشواری رابطه با ایالات متحده، تنش با همسایگان و سایر معضلات. همان طورکه گفته شد مخاطب منتظر است ببیند دکتر روحانی چه دستورالعمل، راه حل، تدبیر و «چه باید کرد» ی برای مشکلات و نابسامانی ها فراهم کرده است. آقای روحانی به جز مطالب زیبا و شیوا و یک سری کلی گویی و وعده و وعید و تلاش برای دادن امید به آینده، عملا حرف دیگری به مخاطب تحویل نمی دهد. بگذارید نگاه دقیق تری به بخش هایی از نشست مطبوعاتی دیروز بیندازیم.یکی از مسائل جدی امروز، بالارفتن روزانه نرخ ارز است؛ طبیعی بود بسیاری منتظر بودند ببینند تدبیر دولت دوازدهم برای خروج از این وضعیت چیست. پاسخ ایشان آن بود که «تصمیماتی برای کنترل نوسان ارز گرفته شده که بخشی از آن را رئیس بانک مرکزی اعلام کرده یا می کند». نفس اینکه رئیس جمهور می گوید رئیس بانک مرکزی تصمیم را اعلام کرده یا خواهد کرد نشان می دهد ظاهرا تصمیم های جدی و عملی در کار نیست. اگر با عینک خوش بینی بنگریم می توان گفت رئیس جمهور امیدوار است برای کنترل ارز راهی پیدا شود یا اتفاقات دیگری بیفتد که جلوی بالارفتن نرخ ارزها گرفته شود، اما نفر اول دستگاه اجرا، سیاستی در این باره ندارد، به جز توصیه و نصیحت به مردم که به دنبال خرید دلار و یورو نروند! روحانی درباره استراتژی کلان دولت دوازدهم نیز برای چندمین بار از جمله در نشست خبری دیروز گفت: «بر روی دو هدف ایجاد اشتغال مولد و مبارزه با فقر مطلق» تمرکز کرده ایم. او اضافه کرد اساسا بودجه سال 97 روی این دو هدف اصلی بنا شده است، اما همه ما می دانیم دو موتور اصلی ایجاد درآمد برای هزینه کردن در زمینه اشتغال و محرومیت زدایی در لایحه بودجه 97، عبارت بودند از افزایش قیمت بنزین و کاهش 30 میلیون یارانه بگیر؛ اما بعد از ناآرامی های دی ماه، هم خود دولت و هم مجلس باعجله و نگران از واکنش مردم در آینده، هر دوی این تصمیم های بنیادی و درست را کنار گذاشتند. ای کاش رئیس جمهور به مردم حقایق تلخ و گوشه ای از واقعیت های اقتصادی را می گفت. اینکه فروش بنزین با نرخ هزار تومان و پرداخت به بیش از 75 میلیون نفر یارانه نقدی در ماه، چه بلایی بر سر اقتصاد کشور آورده و همچنان خواهد آورد؛ اما به جای بازگوکردن واقعیت های روشن اقتصادی، دکتر روحانی به خبرنگاران گفت: «10 ماه گذشته هم نشان داده که امسال شرایط بهتری پیش رو داریم». یا درباره سیاست خارجی و با توجه به چالش هایی که پیش روی ایران قرار دارد از جمله خروج ایالات متحده از برجام در اردیبهشت سال آینده، رئیس جمهور در نهایت خونسردی و امیدواری گفت: «روابط ما با اروپا خیلی بهتر از گذشته است». درباره برجام هم تکرار کرد آمریکا نمی تواند از این پیمان خارج شود و اروپا از تصمیم ایالات متحده حمایت نمی کند. بعید به نظر می رسد دکتر روحانی نداند حجم مبادلات تجاری اروپا با آمریکا در سال بیش از هزار میلیارد دلار است، درحالی که حجم معاملات با ایران فقط حدود 20 میلیارد دلار است. نمی دانم چرا دکتر روحانی تصور می کند و به خبرنگاران تاکید می کند اتحادیه اروپا رابطه تجاری هزار میلیاردی با آمریکا را فدای رابطه تجاری با ایران می کند. البته انصاف باید داشت و شرایط دشوار دکتر روحانی را درک کرد. اگر او می خواست بسیاری از واقعیت ها را برای مردم بازگو کند، یقینا با واکنش تند برخی بخش های دیگر در کشور روبه رو می شد و شاید رئیس جمهور همچنان ترجیح می دهد در شرایط فعلی تنشی ایجاد نشود. با وجود این محدودیت این تنها راه بیان مسائل نیست، حتما می توان از طرق مختلف، مسائل را با مردم در میان گذاشت و تا این حد باورنکردنی، در افکار عمومی ظاهر نشد. خیلی دلم می خواهد بدانم بعد از هر ظهور رسانه ای آقای رئیس جمهور، مشاوران نزدیک او، چه نوع بازخوردی از افکار عمومی در رسانه های اجتماعی به او ارائه می کنند.
                