چهار‌شنبه ۳۱ خرداد ۱۳۹۶
-----------------------------------------
حرف اول
-----------------------------------------
«ناس» و رقص شمشیر
-----------------------------------------

                    تصویب «قانون مقابله با اقدامات بی ثبات کننده ایران» در سنای ایالات متحده آمریکا، سخنرانی سفیر اسرائیل در آمریکا در حضور جمعی از نمایندگان جمهوری خواه کنگره آمریکا و تاکید او بر اینکه برجام، ایران را در شرایط آمادگی برای ساخت بمب قرار داده است و اگر آمریکا مداخله نکند، ما مداخله می کنیم و هم زمان خبر شهیدشدن سیدمصطفی صادقی، دانش آموخته مدیریت فناوری بر اثر بمباران نیروهای مقاومت در سوریه از سوی آمریکا، از اخبار مهم روزهای اخیر است. می دانم که به تعداد مراکز قدرت در ایران و جهان، این اخبار هم تفسیر می شود. اما من به یاد تفسیر واژه قرآنی «ناس» به وسیله آقای علم الهدی در مشهد و نیز رقص شمشیر خانواده سعودی با حضور آقای ترامپ در هفته های پیش افتادم که ارتباط تنگاتنگی میان این چند موضوع می بینم. هیچ ایرانی ای از اینکه کشورش در فشارهای سیاسی، اقتصادی و نظامی قرار گیرد، خوشحال نمی شود و هیچ ایرانی ای هم اجازه مداخله بیگانه را در کشورش نمی دهد. تعجب من از این است که چرا نخبگان ما اجازه مداخله تخریب کننده توان مقاومت کشور را به مفسرانی می دهند که حرف های مخرب می زنند؟سعودی ها بیش از صد سال پیش، به منظور نابودی نمادهای شیعه، یک بار به نجف اشرف حمله کردند که با مقاومت مردم مواجه و مجبور به فرار شدند.رقص شمشیر آنها هم چیز جدیدی نیست. اینکه نسلی جوان و کم تجربه تر در امور بین الملل با تکیه بر ثروت خانوادگی، جاه طلبی هایی هم داشته باشد، چیز جدیدی نیست. همان طور هم روابط همسایگی چندهزارساله ما با عربستان و یمن شناخته شده است و ارزشمند. به همین ترتیب هم، همان گونه که در کتاب «ایران 15/21» نوشته ام، آمریکا امپراتوری نوباوه ای است که هنوز خیلی چیزها را باید یاد بگیرد و این در طبیعت نوباوگی است که ما هم آن را درک می کنیم. آنچه برای من نگران کننده است، این است که چرا یک تفسیر سیاسی از کلمه قرآنی ناس و تفسیر از نتایج انتخابات، در یک کلاس درس حوزوی مطرح می شود و اهل حوزه سکوت می کنند؟من دانشگر در مقامی نیستم که بتوانم در تفسیر حوزوی مداخله کنم، اما این درک علمی را دارم که اهل حوزه برای حفظ اعتبار علمی خود لازم است موضع بگیرند تا من هم بدانم این تفسیر سندیت دارد، یا نه؟ سکوت حوزه در این زمینه دو معنی دارد: یکی اینکه این تعبیر را می پذیرد؛ دوم اینکه نمی توان انتظار موضع گیری از حوزه داشت. این در حالی است که حوزه درباره سند 2030 موضع گرفت. خاطرم هست در سال گذشته کارگروهی تشکیل شده بود برای بررسی یا اجرای این سند. از من هم دعوت شده بود برای شرکت. سندهای یونسکو را می شناسم و می دانم بعضی از آنها تا چه حد اداری، کم محتوا و بی اهمیت هستند. این سند را ورق زدم و به این نتیجه رسیدم که شرکت در آن کارگروه اتلاف وقت است. حالا یکباره می بینم این سند چه اهمیت سیاسی ای پیدا کرده است.چه می شد اگر این سند را ما کلا فراموش می کردیم، مانند بسیاری از کشورهای دیگر جهان؟ هیچ اتفاقی نمی افتاد. هر کس وضعیت آموزش را در ایران می شناسد، می داند که چقدر این وضع اسفناک است و می داند چه مشکلات مفهومی بر نظام آموزشی ما چنگ انداخته و ما از چه بدیهیات آموزشی ای غفلت کرده ایم. آموزش در ایران گرفتار نابسامانی های بسیار ابتدایی است که نظام دولتی نتوانسته یا نخواسته آن را مرتفع کند و با چسبیدن به این سند یا کنارگذاشتن آن هم مشکلی از آموزش و پرورش ما حل نمی شود. کافی است آن را فراموش کنیم. اما تفسیر ناس به ویژه تفسیر سیاسی آن در زندگی روزمره ما موثر است. چرا حوزه پاسخ نمی دهد؟ این وظیفه دانشگران نیست که به تفسیر قرآنی بپردازند؟ این بی پاسخی راه را باز می کند برای افرادی که هر زمان به دلخواه قرآن را تفسیر کنند. دانشگاه سهم خود را در حفظ کشور در حد توان انجام می دهد. کافی است به رشد توان دفاعی کشور پس از انقلاب نگاه کنیم. علم و فناوری نوین را دانشگاه ها در حد توان به بخش های اقتصادی، خدماتی و دفاعی کشور منتقل کرده اند. گمان نمی کنم حوزه بخواهد در این امر شکی ایجاد کند. نقش اصلی دانشگاه مدرن در جهان و ایران، پاسخ دادن به سوال های جامعه در زمینه دانشی است که بد یا خوب انجام می دهد. حوزه هم نقش هدایت جامعه در امور معنوی را بر عهده دارد. نه دانش را می شود به زور به مردم تزریق کرد و نه معنویت را. این را هر دو نهاد می دانند و وظیفه همه ما کمک به امنیت و آرامش جامعه است. همان طور که وظیفه دانشگاه کمک به امنیت و نیروهای امنیتی و توان دفاعی کشور است و همان طور که دانشگاهیان به نقش خود در افزایش توان دفاعی و امنیتی کشور آگاه اند و تره ای برای تحریم های دفاعی ما خرد نمی کنند، انتظار می رود حوزه به اهمیت نقش خود، آگاه باشد و نگذارد تفسیرهای سیاسی از این نوع به آمادگی دفاعی ناشی از اتحاد ملی خدشه وارد کند. آگاه سازی در این گونه مراتب، بسیار تاثیرگذار در اسلامیت ماست. پروردگارا در این روزها و شب های پایانی ماه رمضان، سیاست سیاست مداران ما را بسته به خرد و خرد خردمندان ما را رها از سیاست بگردان!
                