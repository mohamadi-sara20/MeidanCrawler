دو‌شنبه ۱۴ اسفند ۱۳۹۶
-----------------------------------------
حرف اول
-----------------------------------------
ابراهیم گلستان: رها شدن از شر مالاریا
-----------------------------------------

                    «قصه نویسی برای گور پدرتان نگفتن است، برای شناختن و شناساندن است.» ابراهیم گلستان در جایی از کتاب «از روزگار رفته»1، از دوران کودکی و خاطراتش حرف به میان می آورد. اینکه چرا در اغلب داستان هایش میلی به بازگشت به دوران کودکی دیده می شود. گلستان در مقام پاسخ دوگانه ای را پیش می کشد که سخت به کار مخمصه ادبیات اخیر ما می آید: «آدمی که دارد قصه می گوید» و «نویسنده قصه گوی نوشته». «آدمی که توی قصه من هست، من جناب ابراهیم گلستان نیست. ابراهیم گلستان این آدم را ساخته؛ برای اینکه یک چیزی می خواسته بگوید.» از همین جاست که دوگانه دیگری به ذهن می آید: گلستان منتقد و گلستان داستان نویس، که البته این هر دو در عین تفاوت، نسبتی نزدیک با هم دارند.از گلستان منتقد چنین برمی آید که در کار رد و نفی است، اما او از مسئله «شناخت» می گوید. «من هرگز به هیچ چیز و هیچ کس گور پدرتان نگفته ام، که این از منتهای ضعف آدم حکایت می کند. اصلا قصه نویسی من برای گور پدرتان نگفتن است.» گلستان راوی که به قول خودش «هنوز که هنوز است ذره ای از اعتقادات مارکسیستی خود را از دست نداده و در تمام وقتی که مشغول فهمیدن و خواندن همه کارهای مارکس و انگلس و لنین بوده است بی آنکه مثل آقای نوائی شعر بندتنبانی درباره فروید بگوید»2...جز آگاهی بخشی یا شناختی که با ادبیات به دست می آید، با پدیده «زیبایی» نیز سروکار دارد. همین است که گلستان را که روزگاری عضو حزب توده بوده و از مرام و مسلک این حزب، یکسر با این تبار متفاوت می کند. او در دورانی که وجه غالب ادبیات ما بر آگاهی بخشی به مردم تاکید می گذاشت، به تلفیقی از آگاهی و زیبایی در داستان نویسی رسید. گلستان با تمام اعتقادش به تفکرات چپ، هرگز زیر بار تحمیل ایدئولوژی به ادبیات نرفت که جریان چپ حاکم در ایران باب کرده بود. او خود به تنهایی ردیه ای است بر جریان اخیر سیاست گریز ادبیات ما که حکم به ابطال ادبیات سیاسی می دهد و داعیه آن را دارد که از ایدئولوژی برکنار است، طرفه آن که خود ایدئولوژی هولناک تری را جا انداخته که همانا تن دادن به نظم بازار است. بگذریم.گلستان در دورانی که ادبیات ایدئولوژیک و حزبی باب روز بود، به زیبایی شناسی و فرم پشت نکرد که هیچ، این دو را هم بسته هم می دانست. حکایت یکی از آثار او؛ «آذر ماه آخر پاییز» نشانگر تنهایی و یکه گی اوست در جمعی که از آنها بود و درعین حال از آنها نبود! بعد از کودتای بیست وهشتم مرداد که چاپخانه حزب توده را در داوودیه کشف و توقیف می کنند، ابراهیم گلستان می رود آنجا تا فیلم بگیرد. گلستان یکباره می بیند پانصد جلد از کتاب «آذر ماه آخر پاییز» را که همان ماه اول فروش رفته بود، تلنبار کردند آنجا. به گفته گلستان تمام کتاب ها را خریده بودند تا در دسترس مردم نباشد، چون در قصه درد مردم بود. گلستان در داستان هایش از درد مردم نوشته است، اما با فکر و عقیده خودش، و این تاوان یا به تعبیر خودش مکافاتی دارد که او خود بر آن واقف بوده و هیچ باکش هم نبوده است. «اسرار گنج دره جنی» که گلستان آن را در سال 1353 نوشته، آشکارترین مصداق این مدعاست که شاید درست ترین تصویرها باشد در ادبیات معاصر ما از وضعیتی که در آن گرفتار آمده بودیم و وضعیتی که پیش روی ما بود.دوگانه گلستان و آن شناخت و آگاهی که از آن دم می زند، در ظاهر منطبق بر وضعیت داستانی دورانی است که وجه غالب داستان های ما شعاری و در خدمت ایدئولوژی خاص یا وسیله ای تبلیغاتی بوده اند. اما گلستان معتقد است این کار هرگز راه به جایی نخواهد برد و برای رسیدن به آگاهی باید بسیار زحمت کشید و خواند، آن هم نه طوطی وار و نه با پیشداوری، که با فکرکردن. بیایید مسیر شناخت گلستان را به طور فرضی ترسیم کنیم. او پیش از عضویت حزب توده، دو کتاب مهم در مباحث اساسی سیاسی، اقتصادی و اجتماعی ترجمه و چاپ کرد، یکی از لنین و دیگری از استالین و پیش تر از حضور در حزب، درباره سوسیالیسم و مارکسیسم و مبانی آن خوانده و به درکی از آن رسیده بود. پس این تاکید او بر تفارق گلستان نویسنده با ابراهیم گلستان از همان شناختی می آید که راوی و نویسنده را جدا می نشاند. شخصیت های داستان های اخیر ما اما، گاه چنان منطبق با نویسنده یا در فاصله ای اندک از اویند که ادبیات را به چیزی هم چون حدیث نفس بدل می کنند. خیل عظیم نویسندگان تک کتابی ما یا نویسندگانی که تنها تک اثری در هم جواری با مفهوم «ادبیات» دارند، ناشی از همین ناتوانی از بازشناسی ادبیات و تجربیات شخصی و واگویه زیسته هاست. خط فارق روایت تجربه زیسته و آنچه به قصه بدل شود، همان شناخت است از جامعه و وضعیت و توان بدل کردن آن به فرم هنری که اینجا، ادبیات باشد. گلستان در «نامه به سیمین»3 از «محیط کولتوری» می گوید که مساعد پیشرفت است و با این اوصاف، لابد محیط فرهنگ ما جای چندانی برای پیشرفت نداشته است. اما نباید از پا نشست، بلکه به قول گلستان باید «در جست وجوی اقلیم فکری دیگری بود و از زور پس ماندگی و درماندگی و کوچک بینی به آن چه هست، یا بدتر، به آن چه در گذشته بوده است و اگر بوده است به حدی که با آرزوهای ما و خواب و خیال های ما آغشته شده و از تناسب واقعیت بیرون رفته نبوده بس نکرد و فخر نکرد و خود را نفریفت.» همین چند خط راه را بر هرگونه بازی نوستالژیک یا بازگشت به گذشته ادبی ما سد می کند، گیرم دورانی درخشان داشته باشد، که داشته است. اما رجعت به معنای بازگشت به خان نخست، به ریشه ها است. به جایی که از آن آغاز کرده ایم و در این راه نباید «از تلخی گنه گنه ترسید، اگر غرض رهاشدن از شر مالاریاست.» در «نامه به سیمین» چند صفحه ای هست درباره آل احمد، که بااینکه کتاب پر است از نام اشخاص واقعی در تاریخ معاصر، انگار این چند خط و نام جلال در کتاب برجسته می شود. نقدونظرات گلستان درباره جلال البته از جنس تکفیر و طرد آل احمد نیست، بحث بر سر نقد غرب ستیز و عقیم روشنفکران وطنی است: گلستان با رجعت به جلال سر آن دارد که عقیم بودگی روشنفکر ما را دوره کند؛ «جمع کل پر از اختلال و تفرقه و ادعا»یی که زیر نام مبهم توجیه ناپذیر روشنفکر، سرگرم خودستایی و خودبینی و خودفریفتن است زیر عنوان پرطمطراق مسئولیت. «درواقع دارم به جلال می اندیشم. تو می دانی من چه اندازه برای او محبت داشتم اما نمی دانم چرا او نمی دانست کیست و چیست و چه می کند. چه چیزهای گمنامی او را می خوردند و چگونه او که باید توانایی فهم داشته باشد از این رو خود را به ضرب دگنگ شخصی دور می کرد.» گلستان، خود و سیمین و دیگران را نیز بی نصیب نمی گذارد و معتقد است همه در این عقیم بودن فکر سهیم اند، حتی آنان که سکوت کرده اند به هر ملاحظه ای، حتی خودش، به خاطر سکوت در برابر نوشته ای از جلال، به این بهانه که دست نویس نبود و جلال آن را در قالب کتابی چاپ شده به او داده بود تا نظر دهد و او آن را نوشته ای بی سروته یافته بود.1. از روزگار رفته، گفت وگو با حسن فیاد، نشر ثالث2،3. نامه به سیمین، ابراهیم گلستان، نشر بازتاب نگار
                