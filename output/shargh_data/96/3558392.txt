یک‌شنبه ۲۴ اردیبهشت ۱۳۹۶
-----------------------------------------
حرف اول
-----------------------------------------
اخلاق و منافع ملی
-----------------------------------------

                    این روزها - در این غوغای سیاسی پیشاانتخاباتی- چند طایفه راحت هستند! نخست کسانی که به هر دلیل، تکلیف خودشان را پیشاپیش معین کرده اند. چپ یا راست، اصولگرا یا اصلاح طلب- یا اصولگرای اصلاح طلب و اصلاح طلب اصولگرا- به هر جهت فکرشان را راحت کرده اند که به این یا به آن نامزد رای دهند که نگارنده از این قماش است و هرکس از من بپرسد می گویم: سوال ندارد! «بی شک روحانی»؛ اما این یک سوی جریان است، سوی دیگر مسئله این است که در این تلاطم سهمگین سیاست ایران، آنچه در این بین قربانی می شود «اخلاق» است و منافع ملی. بد نیست به آخرین مناظره نامزدهای ریاست جمهوری جمعه 22 اردیبهشت 96 اشاره کنم. به حکم البادی اظلم، نامزدهایی که حمله به دولت آقای روحانی و آقای جهانگیری را آغاز کردند...(و اصولا به استنباط بعضی از صاحب نظران اصلا به همین منظور «آمده» بودند) در مخاصمه علنی اصحاب مناظره، گناهکارتر هستند؛ اما اینکه آیا آقای روحانی و آقای جهانگیری می توانستند دندان روی جگر بگذارند و برای مصلحت عامه از دفاع از خودشان صرف نظر کنند مسئله ای است که حقیر نمی توانم درباره آن اظهار نظر کنم؛ اما یک چیز هست و آن اینکه چون یک طرف آقای روحانی، آقای رئیسی (مشهدی) بود که به دلایلی پا شده از مشهد آمده رئیس جمهور شود، بالاخره چون در لباس روحانیت است، مقابله تند دو روحانی، به هیچ وجه خوشایند نبود، گیرم که من به دلیل گرایش سیاسی ام هوادار «روحانی»ام؛ ولی می گویم اگر آقای روحانی مقابله با حریفان- اعم از رئیسی و قالیباف- را بر عهده همشهری جسور و صریح اللهجه و خوش بیان و خوش عمل - جهانگیری- می گذاشت و خودش صبر و حوصله می کرد و تهمت ها، دروغ ها و حمله های تند و خشن و بی رحمانه حریفان را به جان می خرید (و همان طورکه گفتم دندان روی جگر می گذاشت) به پندار من به مصلحت نزدیک تر بود، چراکه این برداشت عامیانه که «آخوندها بر سر مقام با هم دعوا می کنند»، از بین می رفت و حریفان، پاسخ های قاطع و کوبنده و مستدل دعاوی اثبات نشده و حتی دروغین شان را از زبان یک آدم شخصی مکلا مثل خودشان می شنیدند...؛ ولی به هرحال، حقیر هم به آقای روحانی و هم به آقای جهانگیری دست مریزاد می گوید و اگر کسی از من بپرسد- چنانکه دخترم پرسید که اگر روحانی نامزد نشده بود، من به کی رای می دادم در پاسخ می گویم اول، جهانگیری دوم، هاشمی طبا. قبلا می گفتم: آقای میرسلیم، چون شش سال در دفتر مشاوره ریاست جمهوری در زمان ریاست جمهوری حضرت آیت الله خامنه ای، با ایشان کار کرده ام و به صداقت و صراحت و لیاقت او ایمان دارم؛ اما با کمال تاسف، موضع گیری تند او در جلسه دوم و سوم (که نمی دانم چرا چنین شد)، نظر من را برگرداند و آقای میرسلیم از نظر من مردود اعلام می شود. خیلی هم با هم رفیقیم.
                