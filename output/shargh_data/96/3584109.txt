شنبه ۱۰ تیر ۱۳۹۶
-----------------------------------------
حرف اول
-----------------------------------------
جل الخالق از این همه هوش
-----------------------------------------

                    پس از اقدام ناپسند انجام شده در راهپیمایی ضدصهیونیستی روز جهانی قدس، یعنی سردادن شعارها و انجام اقدامات ساختارشکن و انحرافی علیه رئیس جمهوری منتخب اکثریت مردم که براساس اصل 113 قانون اساسی، شخصیت دوم کشور محسوب می شود، معاون اول محترم ایشان و نایب رئیس مجلس، برخی کارشناسان زبده......وابسته به جریان دلواپس، برای توجیه این حرکت دشمن شادکن دوستان خود که تیتر شعف انگیز رسانه های صهیونیستی هم شد، در تحلیلی بسیار کارشناسانه و دقیق! مدعی شدند «چه بسا عناصر ماموریت داری (البته عوامل آن را وزارت اطلاعات شناسایی کرده است) برنامه داشته اند تا از این طریق برای روحانی مظلوم نمایی کنند». جل الخالق از این همه هوش و شم بالای سیاسی! حال از این کارشناسان زبده سیاسی! این سوال پرسیده می شود: توهین هایی که روز جهانی قدس و نماز عید سعید فطر از یک تریبون مقدس و عمومی متعلق به همه ملت، علیه رئیس جمهوری محترم و محبوب مردم، انجام شد و صداوسیما هم که اصلا با واژه «سانسور» آشنا نیست، برای بهره برداری مردم در سراسر کشور، آن را به طور کامل و مستقیم به سمع و نظر مردم رساند و گزارشی خبری نیز از برخی ابیات آن بازپخش و رسالت رسانه ای خود را کامل ایفا کرد، چگونه با «مظلوم نمایی» قابل تفسیر و تاویل است؟ آیا به ستاد نماز جمعه یا صداوسیما هم از سوی دولت، برای مظلوم نمایی رئیس جمهور، ماموریت ویژه داده شده بود؟ یا مداح معروف و پرحرارت، عامل و اجیرشده مقامات دولتی، برای مظلوم نمایی بیشتر دکتر روحانی بوده است؟ راهنمایی و تحلیل کارشناسانه این افراد دلواپس، برای مردم ایران به ویژه حامیان دولت روحانی، مزید امتنان خواهد بود.
                