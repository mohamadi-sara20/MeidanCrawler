چهار‌شنبه ۲۲‌شهریور ۱۳۹۶
-----------------------------------------
حرف اول
-----------------------------------------
خدمت یا خیانت «تراریخته»
-----------------------------------------

                    پیش بینی می شود در سال 2050 جمعیت جهان به 9 میلیارد نفر برسد درحالی که هم اکنون نیز تامین امنیت غذایی جهان با مشکل روبه روست. توجه کافی و صحیح به عواملی مانند اراده سیاسی، زیرساخت ها، موانع تجاری، سیاست های کشاورزی، سرمایه و قوانین تسهیل کننده در کنار حفظ رویکرد علمی به مسئله اصلاح ژنتیک می تواند به رفع و کاهش مشکلاتی که بشر تا چند سال آینده با آنها روبه رو می شود، کمک کند. با ورود محصولات تراریخته به کشور بحث های متفاوتی درباره آن آغاز شده است. محصولات تراریخته مبحثی کاملا علمی است و زمانی که با بحث علمی به صورت مجزا برخورد می کنیم، یعنی برخوردی غلط و اشتباه داریم. سال های طولانی است که انسان گیاهان را در یک جهت مشخص و برای مقاصد خود اصلاح می کند. در سال های گذشته آن چنان روش اصلاح گیاهان تغییر کرده که نمی توان با صراحت درباره اینکه این علم به طور کلی خوب یا بد است، اظهارنظر کرد. مهندسی ژنتیک و زیست فناوری، دستاوردی بشری و متعلق به تمامی انسان هاست که برآورد فعالیت ژنتیکی انسان در سال های بسیار تا همین لحظه بوده است. صحبت درباره محصولات تراریخته امری مطلق نیست. مهندسی ژنتیک و بیوتکنولوژی روندی رو به رشد با سرعت بسیار بالا دارد و یکی از علومی محسوب می شود که سرعت رشد آن بسیار بالا بوده است. تراریخته بخشی از این علم وسیع است. بی شک تراریخته می تواند به کمک انسان بیاید. با کمک تراریخته می توان غذای سالم تری داشت. غذایی که بقایای آلوده سازها، سم و کود در آن وجود نداشته باشد، غذایی سالم نام می گیرد. تراریخته می تواند به تولید این نوع محصولات کمک کند. همچنین محصولات تراریخته می تواند به کمک محیط زیست بیاید. زمانی که یک دستاورد مهم بشری می تواند محیط زیست را تحت تاثیر خود قرار دهد، در نتیجه می تواند به آن نیز کمک کند. یکی از فواید تراریخته در محیط زیست، کاهش مصرف سم و کود است. به هر میزانی که در محیط زیست آلوده سازها کمتر شود، غذای آلوده کمتری تولید خواهد شد. برای بررسی محصولات تراریخته باید آن را در یک پروسه بیوتکنولوژی دید. اگر در بررسی تراریخته نگاه علمی در یک پروسه وجود نداشته باشد و با نگاه علم در لحظه نقد شود، بی شک نتیجه مطلوبی نخواهد داشت.اگر با روشی درست محصولات تراریخته بررسی شود، دستاوردها و روش های جدید آن برای ما روشن خواهد شد. از جمله دستاوردهای مثبت استفاده از محصولات تراریخته، کاهش مصرف آب است. زمانی که مصرف گیاه سبز با مشکل مواجه نشود و از سویی پوشش گیاهی وجود داشته باشد، به این معناست که مصرف منابع آب کاهش پیدا کرده و محیط زیست آسیب کمتری دیده است. اگر با استفاده از بیوتکنولوژی و مهندسی ژنتیک تراریخته گیاهی ایجاد شود، بی شک مصرف آب کاهش پیدا می کند. درحال حاضر در سراسر جهان اندیشمندان از طریق علم بیوتکنولوژی سعی دارند گیاهان مستعد اقلیم تولید کنند. اقلیم های مختلف جغرافیایی تا چند سال آینده با تغییرات اساسی روبه رو خواهند شد و با این چشم انداز می توان با تراریخته گیاهانی تولید کرد که در شرایط متفاوت مقاوم باشند. با تغییرات اقلیمی بشر مجبور است گیاه متناسب با آن محیط را ایجاد کند و این امر در حال وقوع است. با توجه به کمبود شدید منابع آب در کشور، بیوتکنولوژی می تواند کشور را به سمت تامین منابع غذایی بالا ببرد. زمانی که تولید محصولات کشاورزی در یک سطح مشخص بالا برود، می توان از صرفه جویی آب صحبت کرد.محصولات تراریخته کاهنده محدودیت مصرف آب است و این محصولات می تواند محدودیت آب را از طریق تولید گیاهان متحمل به خشکی کاهش دهد. با مقایسه محصولات تراریخته و غیرتراریخته مشاهده شده که برخی از محصولات تراریخته نیاز به شخم و خاک ورزی کمتری دارند و در شرایط خشک سالی و تنش خشکی، تفاوت قابل توجهی بین محصول قابل برداشت و محصول تلف شده به وجود می آید. طبق بررسی های اخیر در دنیا مشاهده شد که محصولات تراریخته به ثبات و حفظ تنوع زیستی کمک می کنند. وجود محصولات تراریخته در سطح بازار که به وفور در فروشگاه های بزرگ یافت می شوند، نگرانی هایی برای مردم ایجاد کرده زیرا برخی افراد معتقدند مصرف محصولات دست کاری شده ژنتیکی سلامت انسان را تهدید می کند. چنین مبحثی به دلیل مولفه های علمی ای که دارد، باید فارغ از فضاهای غیرعلمی و در جمع دانشمندان و محققان به آن پرداخته شود. حتی در دانشگاه ها در سطوح بالاتر از لیسانس و در مقطع فوق لیسانس و دکترا مباحت مربوط به تراریخته و ژنتیک تدریس می شود. اگر این مباحث علمی در سطح جامعه و اصطلاحا به کف خیابان آورده شوند، برداشت ها از آن بسیار متفاوت می شود. نباید با یک علم و دستاورد بشر مبارزه کرد و نگرانی کاذب در سطح جامعه به وجود آورد. 
                