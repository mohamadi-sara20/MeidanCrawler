پنج‌شنبه ۵ بهمن ۱۳۹۶
-----------------------------------------
سرمقاله
-----------------------------------------
رمز اعداد را می فهمیم
-----------------------------------------

                    «تغییر در تعرفه واردات خودرو منجر به سود 102 هزار میلیاردتومانی شده است»؛ کافی است به بزرگی این عدد دقت شود تا هر خواننده ای را وسوسه کند که این سود افسانه ای به جیب چه کسانی می رود و اثرات تورمی آن در کشور چیست؟ هرچند نگارنده از علم اقتصاد بی اطلاعم، اما رمز اعداد را که می دانم! دبیر واردکنندگان خودرو می گوید: «یک ماشین ژاپنی که 120 میلیون تومان قیمت داشت، امروز با نرخ 180 میلیون تومان خریداری می شود و بهای خودروهای 210 میلیون تومانی به 290 میلیون تومان رسیده است». می دانیم شرکت های واردکننده اتومبیل در مدتی که ثبت سفارش خودرو متوقف بود، بی کار ننشسته بودند. برابر آگهی هایی که هر از گاهی پخش می شد و سایت هایی که شرکت های واردکننده خودرو مورد استفاده قرار می دهند، در این مدت سفارش لازم از مشتریان اخذ می شد و ثبت سفارش بین شرکت واردکننده و مشتری صورت می گرفت. برخی شرکت ها هم بعد از نام نویسی و توقف واردات وقتی که نزدیکی ثبت سفارش را حس کردند، کاری کردند مشتریانی که نام نویسی کرده بودند، پول خود را به اصطلاح با سودی که در قرارداد توافق کرده بودند، با فسخ پس بگیرند؛ سود اندکی که قابل مقایسه با افزایش قیمت خودرو نیست. چه کسی باور می کند این شرکت ها با علم به اینکه در آینده ای نزدیک واردات خودرو آزاد خواهد شد ثبت سفارش با شرکت های سازنده را انجام نداده باشند و با این تغییر تعرفه سودی افسانه ای به جیب نزنند؟ یکی از پرسنل همین شرکت ها این مطلب را می گفت و منطقی هم همین است. حال پرسش این است آیا راهکاری وجود ندارد که مسئولان اقتصادی کشور جلوی این سود سرشار را بگیرند یا ترتیبی اتخاذ کنند تا این سود مشمول مالیات یا ارزش افزوده شود؟ جای تعجب است صنعت خودروی ایران ظاهرا قرار نیست آن گونه که بایدوشاید سروسامان بگیرد. در ایران بیش از 80 شرکت خودرو سازی فعال است در حالی که در آمریکا و آلمان و ژاپن شرکت های سازنده یک رقمی یا 10 تا 12 شرکت سازنده دارند و جاده های دنیا را تسخیر کرده اند. متاسفانه به لحاظ وضع خاص اقتصادی که امروزه بر نحوه تولید در کشور حاکم است، خودرو به ویژه خودروهای خارجی از وسیله حمل و نقل و سواری به وسیله ای سرمایه ای تبدیل شده است. در کجای دنیا سابقه دارد واردات یک برند خاص اتومبیل با گردش قلم مسئولان به مدت شش ماه متوقف و بعد از رفع توقف با تغییر تعرفه، با افزایش بیش از یک سوم مواجه شود درحالی که این افزایش مربوط به شرکت سازنده یا قیمت بین المللی اتومبیل نیست؟! یا با تغییر استاندارد خودرو در خودروهای وارداتی جدید، افزایش قیمتی حاصل شود که سود آن به جیب واردکننده برود؟ وقتی در یکی از برنامه های تلویزیونی که میلیون ها بیننده دارد، مجری اعلام کند با تغییر تعرفه واردات خودرو، سود 102 هزارمیلیاردی نصیب واردکنندگان خودرو شد که تعداد آنها حداکثر 9 نفر است، این خبر در جامعه به ستوه آمده از گرانی و تبعیض، واکنش های اعتراضی مشابه مسائل اخیر نخواهد داشت؟ رئیس انجمن صنفی واردکنندگان خودرو نیز مدتی قبل در گفت وگو با خبرگزاری صداوسیما با اشاره به گزارش کمیسیون اصل 90 مجلس درباره رانت ایجادشده در بازار خودروی خارجی به دلیل چندنرخی شدن ارز در کشور عنوان کرد: «رانت ایجادشده حدود سه هزار و 600 میلیارد تومان است»، فرض کنیم عدد 102 هزار میلیارد تومان به گفته دبیر انجمن واردکنندگان غیرقابل باور باشد، اما گفته آقای رئیس انجمن صنفی واردکنندگان خودرو را که از گزارش سود سرشار واردکنندگان در کمیسیون اصل 90 مجلس خبر داده است چه کنیم؟ علاوه بر چند نفر واردکننده شناخته شده یا به گفته روزنامه ها چند خانواده واردکننده خودرو، نمایشگاه های اتومبیل هم دستی در واردات دارند و ده ها منطقه آزاد تجاری در کشور به همین منظور ایجاد شده است. خودروهای رنگارنگی را که در سطح خیابان ها و در دوردورکردن فرزندان به ثروت رسیده ها در خیابان های شهرها جولان می دهند و اتومبیل های به گفته خودشان لوکس و لاکچری را اختصاصا وارد می کنند نیز باید به این جمع اضافه کرد. پرسش واقعی این است که تیم اقتصادی دولت روحانی دقیقا مشغول چه کاری است؟ آیا این اخبار را نمی شنوند، آیا از پشت شیشه دودی اتومبیل هایی که آنان را در سطح شهرها جابه جا می کنند، اتومبیل های خارجی را نمی بینند و این پرسش به ذهن آنان نمی رسد چه فرد یا افرادی پشت واردات خودروهایی از این دست هستند؟توقف ثبت سفارش شش ماهه و آزادسازی واردات بعد از تغییر تعرفه و ارتقای استاندارد و افزایش قیمت چگونه اتفاق افتاد، از افزایش قیمت چه کسانی سود می برند؟ سهم دولت در این افزایش قیمت ها کجاست؟ خودروسازان داخلی چقدر از این بازار نابرابر سود می برند تا بیش از گذشته، انحصار خودروهای بی کیفیت را ادامه دهند و آن را بر مردم ناگزیر، تحمیل کنند؟ آیا اعتراضات نباید تلنگری باشد تا هیئتی زیر نظر مسئولان نظارتی مانند کمیسیون اصل 90 مجلس تشکیل شود و پرونده ثبت سفارش اتومبیل های خارجی را مورد بررسی قرار دهد یا مانع این افزایش سرسام آور قیمت ها شود؟ نگارنده بر این باور است که مردم رمزوراز اعداد را درک می کنند. از کارگر ساده ای که با چند سر عائله باید با حقوقی یک میلیون تومانی هم اجاره خانه بدهد، هم هزینه تحصیل فرزندان و هم هزینه دوا و دکتر را کنار بگذارد، وقتی از زبان مجری برنامه تلویزیونی یا دبیر انجمن صنفی واردکنندگان خودروی خارجی اعداد باورنکردنی 102 هزار میلیارد تومان یا سه هزارو 600 میلیارد تومان را می شنود و با یک حساب سرانگشتی تفاوت درآمد خود و 9 واردکننده اتومبیل خارجی و دیگر منافذ وارداتی از مناطق آزاد تا شرکت های خودروساز داخلی به بهانه ورود قطعات و سرهم کردن آن و کسب ثروت افسانه ای را مقایسه می کند، چه انتظاری داریم که اعتماد به تیم اقتصادی دولت دوازدهم را از دست ندهد؟
                