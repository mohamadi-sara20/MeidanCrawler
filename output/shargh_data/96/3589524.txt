دو‌شنبه ۱۹ تیر ۱۳۹۶
-----------------------------------------
type_unknown
-----------------------------------------
روایت عجیب از کهریزک
-----------------------------------------

                    گروه سیاست: رئیس بازرسی پلیس پایتخت در سال 88 منکر ارتباط میان بازداشت شدگان رخدادهای تیر 88 با اراذل و اوباش ساکن بازداشتگاه کهریزک شده است. منکر بدرفتاری با بازداشتی ها شده است. منکر نگهداری 140 نفر در یک فضای نامناسب شده است. سردار علی قلی فودازی که مسئول رسیدگی به پرونده بازداشتگاه کهریزک هم بوده است، در گفت وگو با ایلنا سخنانی بر زبان رانده که برخی از آنها کمی تا قسمتی با روایت های پیش گفته و حتی محتوای گزارش های پرونده های دادگاه های کهریزک متفاوت است.فودازی در پاسخ به این پرسش که طبق برخی روایت ها پیش از انتقال بازداشت شدگان 18 تیر 88 برخی زندانیان خطرناک در کهریزک نگهداری می شدند و این بازداشت شدگان نیز به سلول های این افراد خطرناک منتقل شدند، گفته است: «اصلا چنین مسئله ای صحت ندارد چراکه سلول این دو گروه از یکدیگر جدا بود».... او گفته است «برای بازداشت شدگان 18 تیر 88 دو اتاق بزرگ در نظر گرفته شده بود که در آنجا نگهداری شوند و هیچ گونه ارتباطی میان این بازداشت شدگان و اراذل و اوباشی که پیش از این در کهریزک نگهداری می شدند، وجود نداشت». رئیس پیشین بازرسی پلیس پایتخت تاکید کرده «یکی از ادعاهای مطرح شده این است که بازداشت شدگان 18 تیر 88 از سوی اراذل و اوباش مورد ضرب و شتم قرار گرفتند که این مسئله نیز کذب است». این سخنان فودازی کمی تا قسمتی با شواهد و گفته های پیشین در تعارض است. سخنان فودازی حتی با گفته های فرمانده او، سردار اسماعیل احمدی مقدم هم در تعارض است که گفته بود به توصیه او مبنی بر جداسازی بازداشتی ها از اراذل و اوباش توجهی نشده است و این یعنی بازداشتی ها و اراذل یک جا نگهداری می شدند. احمدی مقدم گفته بود: «... مرتضوی اصرار داشت که این افراد دستگیرشده چاقو، قمه و زنجیر داشته اند و از همین حیث اراذل و اوباش محسوب می شوند که من در آن جلسه عنوان کردم که ضبط کنید و بنویسید که من مخالف هستم و مخالفت ناجا نیز ثبت شد. اما من در آن جلسه به یک نفر عنوان کردم که به بچه های کهریزک بسپارید اولا حواسشان باشد این افراد در بند جداگانه و میان اراذل و اوباش فرستاده نشوند و درثانی بدرفتاری با آنها نکنید، اما همین دهان به دهان گشتن و این به آن بگو، باعث شد این تاکیدات من به مرحله اجرا نرسد...».امکان ندارد رخ داده باشد!رئیس پیشین بازرسی پلیس گفته است: «گفته می شد 140 نفر را در اتاقی جا داده بودند که ما برای 49 نفر در نظر گرفته بودیم. امکان ندارد این اتفاقات در کهریزک رخ داده باشد، اصلا فضای این کار ها نبود. آنها فقط قبل از دستگیری کتک خورده بودند. اتاق ها نو بود، اصلا چیزی به نام کک و ساس وجود نداشت. من زمانی که مسئولیت بازرسی تهران بزرگ را بر عهده گرفتم، همه مسئولان قبلی بازداشت بودند و برای اینکه می دانستم در آنجا چه اتفاقاتی افتاده است و محل کهریزک را می شناختم این مسئولیت را در بازرسی قبول کردم». حالا ببینید که سردار احمدی مقدم دراین باره چه گفته بوده: «... آمده بودند در هر بند که ظرفیت 50 نفر را داشت، 170 نفر را جا دادند و قبول کنید در گرمای تابستان کهریزک آن هم در یک مکانی که استاندارد نیست، اگر کاری هم صورت نگیرد، این تراکم آدم در این محل کم امکانات دارای مسئله است...». گزارش پرونده دادگاه انتظامی کهریزک هم گفته های احمدی مقدم را تایید می کند و با آن منطبق تر است تا سخنان رئیس پیشین بازرسی پلیس! در این گزارش آمده است که بازداشت شدگان هنگام پذیرش در «کهریزک» از سوی افسر نگهبانان وقت با لوله pvc مورد ضرب وجرح قرار گرفته و به آنها فحاشی شده است. در این گزارش آمده است که متهمان در انظار عمومی مورد توهین های مختلف از نوع پوشش تا موضوعات دیگر واقع شده بودند و 123 نفر بازداشتی را در قرنطینه ای به مساحت حداکثر 65 متر به اضافه 37 نفر اراذل و اوباش، یعنی 160 نفر جا داده بودند، درحالی که جای کافی برای نشستن وجود نداشته است. ضرب وشتمی در کار نبودفودازی همچنین با اشاره به اینکه ما از بیش از 90 نفر از بازداشت شدگان کهریزک رضایت گرفتیم، گفته است: «در گفت وگوهایی که با آنها داشتیم هیچ یک ادعایی مبنی بر مورد ضرب وشتم قرارگرفتن از سوی سایر زندانیان را نداشتند. همه آن 90 نفر گفتند که در کهریزک هیچ کس به من دست نزده است». اگر این طور بوده است، پس چرا به روایت احمدی مقدم با مسئول کهریزک برخورد شد و چرا تعدادی از ماموران به خاطر بدرفتاری با بازداشت شدگان هم از خدمت منفصل شدند و هم برخی شان تا گرفتن حکم اعدام هم پیش رفتند؟! دادگاهی که برای ماموران انتظامی دخیل در ماجرای کهریزک تشکیل شده بود، با توجه به تحقیقات و گفتار شاهدان، رفتار برخی ماموران را مصداق قتل عمد تشخیص داد و برای سه نفر حکم اعدام صادر کرد و برای دیگران احکام حبس. خانواده ها اما بعدا از خواسته خود اعلام گذشت کردند و محکومان از اعدام رهیدند. احمدی مقدم گفته بود: «با مسئول کهریزک برخورد هم شد، چراکه اگر اطلاع می داد و حتی عقل داشت کمی پایین تر مقر یگان ویژه بود و می توانست افراد دستگیرشده را در مسجد این یگان جای دهد یا حتی می توانست این افراد را در بازداشتگاه جدید که هرچند آب و برق نداشت، جای دهد تا این مشکلات به وجود نیاید. ماموران بند که سوء رفتار از آنها ناشی می شد، محکوم هم شدند و به مسئولان بازداشتگاه متذکر شدیم، چطور چهار روز اینجا بودند اما یک روز نرفتید سرکشی کنید؟ و حتی منتقد بودم که اگر آن زمان به من می گفتید با مسئولیت خودم همه را رها می کردم. چراکه اینها جانی و قاتل نبودند».تکرار اتهام مننژیتفرمانده سابق سخنان عجیب تری هم زده است. او همان گزارش خلاف واقعی را که مرتضوی و دو قاضی دیگر درباره علت مرگ سه بازداشتی منتشر کردند، تکرار کرده است. او گفته است: «سه نفری که در کهریزک فوت کردند سرما خورده بودند و در اثر مننژیت فوت کردند». این درحالی است که امیر جوادی فر، محمد کامرانی و محسن روح الامینی به استناد گزارش پزشکی قانونی، بابت ضربه بر نسوج نرم بدن و عدم رسیدگی طی 72 ساعت فوت کردند. «مرگ در اثر مننژیت» گزارش خلاف واقعی بود که به دستور دادستان تهران از سوی بهداری زندان 210 کهریزک نوشته شده بود. نکته جالب در ماجرا این بود که نه پزشک وظیفه شاغل در بهداری و نه رئیس بهداری «فاتب» هیچ کدام حاضر به تایید و امضای این گزارش نشده بودند و متهمان دادگاه انتظامی «کهریزک» مدعی شدند متن این گزارش خلاف واقع که در کیفرخواست قضات کهریزک با عنوان «گزارش خلاف واقع از طریق امری ترغیب ماموران مربوطه به تنظیم گزارش خطاب به خود» آمده بود، توسط دادستان تهران «سعید مرتضوی» به آنان داده شده و «مرتضوی» از آنان خواسته که چنین گزارشی را بنابر مصلحت به دادستان عمومی تهران ارائه کنند. مرتضوی بابت گزارش خلاف واقع ابتدا به پرداخت 200 هزار تومان محکوم شد اما شعبه 38 دیوان عالی کشور در مقام مرجع تجدیدنظر، این اتهام را وارد ندانست و عنوان کرد که به فرض ثبوت جرم، میزان جزای نقدی دادستان سابق تهران، 20 هزار تومان است. پرونده در این اتهام به شعبه قضائی هم عرض فرستاده شد و در نهایت سعید مرتضوی از این اتهام تبرئه شد! استثنائا یک همسوییرئیس پیشین بازرسی پلیس پایتخت فقط یک جا سخنانش با سردار احمدی مقدم منطبق است، آن هم مقصردانستن سعید مرتضوی در تصمیم بر اعزام بازداشتی ها به کهریزک. او سخنان سردار احمدی مقدم را در جلسه 19 تیرماه 88 تایید کرده و گفته است: «سردار رجب زاده که در آن زمان مسئولیت فرماندهی تهران بزرگ را برعهده داشت، اعلام کرد که این بازداشتگاه بیش از این ظرفیت نگهداری بازداشت شدگان 18 تیر سال 88 را ندارد و باید به جای دیگری منتقل شود اما دادستانی تاکید داشت به دلیل اینکه برای نگهداری این افراد جا نداریم باید این افراد تا زمان تعیین تکلیف در بازداشتگاه کهریزک نگهداری شوند». احمدی مقدم پیش تر اعتراف کرده بود که: «آقای مرتضوی اصرار داشت که افراد دستگیرشده به کهریزک منتقل شوند». در گزارش کمیته ویژه مجلس وقت، درباره «کهریزک» هم با اشاره به جلسه ای با مسئولان زندان اوین و قاضی حداد، معاون وقت امنیت دادستانی تهران، آمده بود که مسئولان اوین اذعان کرده بودند، انتقال بازداشت شدگان 18تیر به بهانه فقدان جا و ظرفیت در زندان اوین مطلب صحیحی نیست و زندان اوین کاملا آمادگی پذیرش آن بازداشت شدگان را داشته است. سعید مرتضوی بعدا در واکنش به اظهارات فرمانده نیروی انتظامی مبنی بر اینکه انتقال بازداشتی ها به کهریزک با اصرار او بوده است، گفت که سخنان احمدی مقدم درباره حادثه کهریزک صحت ندارد. مرتضوی گفته بود: «به طور قطع به اظهارات آقای احمدی مقدم درباره حادثه بازداشتگاه کهریزک به صورت کامل پاسخ خواهم داد». این در حالی است که او تا این لحظه هیچ پاسخی به سخنان احمدی مقدم نداده است. او صرفا گفته است که: «در اعزام دستگیرشدگان به بازداشتگاه کهریزک، گزارش نیروی انتظامی را قرائت کردم و در صحنه نبودم که ببینم آنها چه کار می کنند».پوراندرجانی دچار جنون آنی شدمتاسفانه رامین پوراندرجانی، پزشک بازداشتگاه کهریزک، بر اثر ترسی که داشت و به او به اشتباه گفته بودند تو مقصری، دچار جنون آنی شده و با خوردن قرص خودکشی کرد. نظریه پزشکی قانونی در این ارتباط موجود است.یک نفر بود که ادعا می کرد، من را در کهریزک تا گردن در زمین چال کرده اند من متعجب بودم که در کهریزک جایی برای چال کردن وجود ندارد. من پیش رئیس دادگاه رفتم و از او خواهش کردم که ممکن است برای بازدید محل و بازرسی صحنه به محل بیایید. چون پلیس مواد مخدر قبلا بازداشتگاه کهریزک را برای معتادها آماده سازی کرده بود و به خوبی آنجا را می شناختیم. من در آنجا یک چاه آب کنده بودم، ولی آب چاه به قدری تلخ بود که استفاده آن برای افراد مناسب نبود و برای اسکان افراد معتاد اردوگاه شفق را گرفتم. ما به همراه کسی که صحنه را بازسازی کرده بود تا اعتراف بگیرند و همراه با نماینده بازپرس به کهریزک رفتیم. از او خواستیم که محلی که او را چال کردند، نشان دهد. آن شخص محلی را نشان داد من خواهش کردم که بیشتر دقت کند، اما دوباره همان جا را نشان داد. من به نماینده بازپرس گفتم: «حاج آقا من بچه روستا هستم، خاک اطراف این چاله از زمستان تا به حال بیل نخورده است». رئیس دادگاه هم این را تایید کرد. نماینده بازپرس شخصی که صحنه را بازسازی کرد، احضار کرد و گفت شما باید حواستان را جمع می کردید. بعد از این بازدید، احکامی را که صادر کرده بود، تغییر داد.من پرونده تمام این مسئولان را پیگیری کردم تا آزاد شوند و ثابت کردیم که سردار رادان در آن دو روز اصلا به محل زندان کهریزک نرفته بود. عده ای می گفتند؛ سردار رادان با هلیکوپتر به محل می آمد، ما ثابت کردیم سردار رادان اصلا به آنجا نرفته است.بازداشتگاه کهریزک در زمان سال 88 نیز تحت نظر نیروی انتظامی بود و هیچ کدام از سرداران سپاه در آن نقشی نداشتند. بازداشتگاه کهریزک به وسیله مسئولان وقت ناجا راه اندازی شده بود و به جز نیروی انتظامی هیچ دستگاه دیگری در این بازداشتگاه مسئولیت نداشت.
                