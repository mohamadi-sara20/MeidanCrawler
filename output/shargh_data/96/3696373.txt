سه‌شنبه ۳ بهمن ۱۳۹۶
-----------------------------------------
یادداشت
-----------------------------------------
زیربنای دوستی بین تمدن ها
-----------------------------------------

                    با آنکه بیش از هزار سال از جنگ های صلیبی و خون ریزی های عصر جدید و صنعتی در اروپا و صدسال از پایان جنگ جهانی اول و بیش از 70 سال از ویرانه های جنگ جهانی دوم گذشته و از همه بدتر قریب به 40 سال از ویرانه های جنگ های منطقه ای ماوراءالنهر و خاورمیانه و شمال آفریقا می گذرد، در این فرازوفرودها و بر سر تمام زمین های سوخته و مهاجرت های اجباری بحث های متعددی درخصوص علت و معلول های این خشونت ها برپاست. اگرچه همه بشریت، دوستی را سمبل صلح و آرامش می دانند، اما با آنکه در عصر نانوتکنولوژی زندگی می کنند، همچنان زمین را به خون یکدیگر می آلایند و از منابع زیرزمینی که باید برای ایجاد عمران و آسایش خود و دیگر هم نوعانشان مصرف کنند، برای تخریب زیربناهای فرهنگی و صنعتی استفاده کرده و در نهایت همچنان خشونت به جای صلح و دوستی بر جهان حکمفرماست. دانشگاهیان و محققان و جمع کثیری از پژوهشگران در این فرازوفرود تلاش های مثمرثمری از خود نشان داده اند؛ از آن جمله آقای دکتر محمدجعفر محلاتی، استاد گروه الهیات و مذاهب دانشگاه اوبرلین ایالت اوهایوی آمریکا، پروژه ای را با موضوع دوستی در منابع ایرانی- اسلامی تعریف و در همین راستا نشست های تخصصی فراوانی با حضور اسلام شناسان دانشگاه های دیگر آمریکا برگزار کرد. ایشان گزیده ای از مجموعه مقالات اسلام شناسان و ایران شناسان و دیپلمات های عالی رتبه سابق کنفرانس اسلامی و سازمان ملل متحد را در مجموعه ای با عنوان دوستی به مثابه جهان بینی جمع آوری کرد. برای نخستین بار بیش از 16 اسلام شناس غربی چنین همتی را در ارائه یافته هایشان در حوزه ایران و اسلام از خود نشان دادند. این اثر زیبنده، جزء اولین آثار جمعی نگاری محققان است. یکی از سخنرانان و نگارندگان این مجموعه، دکتر سیدحسین نصر** است. وی دیدگاه های خود را درخصوص دوستی با ارائه سخنرانی ای با عنوان «دوستی بین ادیان و فرهنگ ها: زیربنای دوستی بین تمدن ها»، چنین ارزیابی می کند: ابتدا با انتقاد از وضعیت محیط زیست باید گفت آدمیان در همه هزاره های پیشین تاریخ بشر بی آنکه کره زمین را بیالایند، ویران کنند و مواهب آن را به پایان برسانند روی آن می زیسته اند، بی آنکه به روزی به نام روز زمین حاجت داشته باشند. روز زمین هنگامی پا گرفت که ما به تخریب گسترده خانه خود بر این خاک دست زدیم. ما با برملاکردن اخبار و اطلاعات هرجایی از کره زمین که تاکنون ناشناخته مانده است کاری کرده ایم که سیل گردشگران به سرعت برق و باد راهی جزیره های دیگر و ناشناخته شوند و چهار هزار کیسه پلاستیک و جعبه و قوطی بر سواحل آنها از خود به جا بگذارند و موجب نمایشی شدن زندگی بومیان آن مناطق شوند. ما با کارهایی از این دست بحران محیط زیست را وخیم تر کرده ایم. بعید است که راه درست نشاندن نهال دوستی این باشد. دنیا نیازمند دوستی بیشتری است که در نهایت همچون هوایی که تنفس می کنیم نعمتی است الهی. باید بدانیم لازمه معناداربودن دوستی ها واقعی بودن آنهاست. ایشان با استعانت از تجربه تاریخی خود از انقلاب می گویند: من به عنوان تبعیدی به آمریکا آمدم و ایران را در زمان انقلاب ترک کردم. تا آنجا که من می دانم، حتی یک دانشمند برجسته علوم سیاسی در آمریکا یا اروپای غربی نتوانست وقوع رویداد مهمی همچون رخداد انقلاب ایران را که یکی از مهم ترین حوادث قرن 20 بود پیش بینی کند. هیچ کس نتوانسته است پژوهشی راستین انجام دهد که بتواند وقایع را پیش از وقوع پیش بینی کند. اگر پای پت رابرتسون و بقیه بنیادگراهای مسیحی در میان نبود که تمام مدت در تلویزیون و اینترنت به اسلام توهین می کنند و نفرت از اسلام را رواج می دهند، اسلام هراسی تا این اندازه قدرت نمی گرفت. همه مخالفت های اروپاییان یا مسلمانان در زمینه های سیاسی، نظامی و اقتصادی بروز می کند، ولی پای فرهنگ که در میان باشد، موانع ناپدید می شوند.اگر کسی تمدن خود را اصیل و باارزش بداند نمی تواند تمدن دیگری را درک کرده و به قلب آن تمدن نفوذ کند و نهال دوستی را میانشان بپروراند. مطالعات تمدن ها در غرب وضعیت دشواری دارد، زیرا بسیاری از عناصری که برای ادامه زندگی بیشتر اعضای تمدن های گوناگون اهمیت زیادی دارند. بسیاری از دانشکده های تحصیلات تکمیلی حتی در بهترین دانشگاه ها مثل شیکاگو یا هاروارد و همچنین برخی از بهترین موسسات پژوهشی که به حکومت ها مشاوره می دهند، با کنارگذاشتن عوامل دینی و معنوی از تحلیل های خود گرفتار کوته فکری شده اند. او معتقد است خوشبختانه امروز با وجود تاثیرات نا امیدکننده غربی سازی، دنیا عرصه بالیدن تمدن است و مقاله «برخورد تمدن ها»ی سه دهه پیش ساموئل هانتینگتون فقید، از استادان هاروارد را بدفرجام خواند و در توصیف دیگری تاکید دارند که این مقاله فقط یک تحلیل پژوهشی نبود بلکه همان طور که من در همان اوایل گفتم، دعوت به عمل بود. امروزه حال و روز تاریخ چنان است که ما به دوستی و رفاقت نیازمندیم؛ دوستی و رفاقتی که تنها برپایه منافع شخصی نباشد. در غیر این صورت، گفت وگو درباره دوستی تمدن ها هدردادن وقت است؛ باید تمدن ها را فراتر از پیکره های سیاسی بینگاریم، همچون هویت های سیاسی که دارای ساختارهای فرهنگی، معنوی، هنری، ادبی و انسانی هستند. فروکاستن غرب و شرق به حکومت های حاکم بر آنها کار درستی نیست. او با نگرانی تاکید دارد که در این بحث بجاست به خاطر داشته باشیم که ملت های مختلف حتی در سازمان ملل حضور تمام عیار ندارند. ما متاسفانه فقط شاهد حضور حکومت ها، کارگزاران و نمایندگان حکومت ها هستیم. باید دوستی میان تمدن ها را ورای حکومت های ملی اشاعه دهیم و در بستری گسترده تر از بستر سیاسی صرف به تمدن بنگریم. در غیر این صورت دوستی معنایی جز مصلحت اندیشی نخواهد داشت و همچون حساب روی آب ناپایدار خواهد بود.وقت آن رسیده است که مردمانی با نیت خیر و دارای ظرفیت معنوی و موهبتی از جانب خدا برای ایجاد همدلی با انسان های دیگر، ادیان دیگر، فرهنگ ها و جهان بینی های دیگر و نیز با ظرفیت ازخودگذشتگی و توان ایجاد همدلی و تفاهم، ادای وظیفه بسیار خطیر پروراندن دوستی جهانی را برعهده بگیرند.او در جمع بندی نهایی دیدگاه های خود را چنین ارائه می کند: برای برقراری گفت وگوی معنادار میان تمدن ها، باید ریشه در تمدن خود و ابعاد فکری آن داشت و به تبع آن به افکار غالب در تمدن دیگر رخنه کرد. اگر این واقعیت را بپذیریم که تمدن های دیگری نیز وجود دارند و در آن واحد، امید به گذران زندگی در صلح و به دور از جنگ و ستیز داشته باشیم، به مسئله بسیار مهم دوستی می رسیم و سوال چگونگی دوست یابی را باید مطرح کرد.می خواهم بر اولویت و اهمیت بنانهادن دوستی با دیگر تمدن ها بر پایه عناصر معنوی، هنری و دینی (به جای تکیه بر ساختارهای سیاسی رسمی، حکومت ها و سازمان های حکومتی، سازمان های مردم نهاد خارجی یا سمن، ملاحظات نظامی یا بانک جهانی و فعالیت های اقتصادی) تاکید کنم.باید دانست که ارتباطات جمعی و رسانه های مدرن ممکن است تاثیری منفی هم داشته باشند و چنین نیست که خودبه خود به دوستی یا همدلی میان ادیان و تمدن ها منجر شوند. همدلی فرهنگی نه یک خیابان یک طرفه که راهی دوطرفه است.همگی ما در این دریای توفانی در یک قایق نشسته ایم، آن هم در موقعیتی که جهان هرگز شاهد چنین سبعیت جهان گستری نبوده است. توفان کل جهان را دربر گرفته است؛ چاره ای نداریم جز فهمیدن اینکه یا با هم غرق خواهیم شد یا می توانیم به کمک هم، راه خود را در دل این بحران باز کنیم. ناخدایان این کشتی باید کسانی باشند که هدفشان ورای منافع شخصی باشد. آنها باید حس انسانیت داشته و در پی کاشتن و پروراندن نهال دوستی با دیگری باشند.* کارشناس ارشد تاریخ ایران دوره اسلامی، کارشناس گروه ایران شناسی و اسلام شناسی سازمان اسناد و کتابخانه ملی ایران.** عضو سابق هیئت علمی فلسفه و تاریخ دانشکده ادبیات و علوم انسانی دانشگاه تهران، مدرس کرسی اسلامی شناسی دانشگاه بیروت، عضو آکادمی علوم یونان، استاد کرسی اسلام شناسی دانشگاه جرج واشنگتن و دانشگاه تمپل، رئیس سابق شورای عالی کتابخانه مرکزی دانشگاه تهران، ریاست دانشکده ادبیات، اولین رئیس هیئت مدیره موسسه فرهنگی منطقه ای (R.C.D)، بنیان گذار انجمن حکمت و فلسفه، مترجم کتاب «شیعه در اسلام» نوشته علامه طباطبایی، انسان و طبیعت: بحران معنوی انسان جدید حیات و فکر اسلامی، کتاب شناسی توصیف علوم اسلامی در سه جلد فارسی و انگلیسی، مصحح کتاب های «سهروردی» و «ملاصدرا» و متون ابن عربی، ابن سینا و بیرونی، سه حکیم مسلمان، مولف بیش از 24 کتاب علمی و فرهنگی در جهان.
                