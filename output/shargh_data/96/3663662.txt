شنبه ۲۷ آبان ۱۳۹۶
-----------------------------------------
یادداشت
-----------------------------------------
ایستادن مقابل کمک خارجی به زلزله زدگان
-----------------------------------------

                    در سال 1382 و هنگام زمین لرزه سهمگین بم، مدیر منطقه ای یکی از شرکت بزرگ اروپایی و صاحب نام در عرصه خانه های پیش ساخته اعلام آمادگی کرد که در راستای کمک های بشر دوستانه، یک اردوگاه با استفاده از صنعت پیش ساخته در جوار شهر بم برپا کند تا زلزله زدگان در آنجا مسکن گزینند. آقای قاسم میرزایی، نماینده فعلی و شجاع مجلس، رایزن وقت بازرگانی ایران در امارات بود. نگارنده نیز مدیر یک شرکت وابسته به شستا در دوبی بودم. متاسفانه تلاش های ما برای کسب مجوز حرکت کشتی های تجهیزات پیش ساخته و انتقال آن به منطقه زلزله زده بی ثمر ماند. انگار در ایران عزمی جدی برای ممانعت از دریافت کمک های بین المللی وجود دارد؛ کمک هایی که مردم زلزله زده سخت به آن نیاز دارند. جالب است که بعد از این همه سال هنوز در صنعت ساختمان جای تکنولوژی پیش ساخته خالی است. دست کم مشابه ساختمان های پیش ساخته شرکت های آمریکایی و اروپایی که در شهر کابل افغانستان دیده ام، در تهران دیده نمی شود. شاید برخی گمان کنند صنعت پیش ساخته چیزی شبیه کانکس هایی است که موقتا برای تجهیز کارگاه ها به کار می رود؛ در حالی که ساختمان های مدرن پیش ساخته بسیار مجهز، سبک، محکم و ایمن بوده و به طور معمول تا هشت درجه ریشتر در مقابل زلزله مقاوم هستند. در این روش ساختمان سازی همه قطعات در کارخانه انجام می شود و در زمین مدنظر نصب می شود. سرعت، ارزانی، ایمنی و رفاه این روش ساختمان سازی در کشور زلزله خیز ما یک ضرورت است. چندی پیش ساختمان سفارت ژاپن در خیابان مقدس اردبیلی تهران تخریب و دوباره ساخته شد. پس از تخریب گمان می کنم با فاصله چند هفته بعد که از آنجا عبور می کردم، ساختمان سفارت برپا شده بود! واقعا برای ما ایرانیان باورکردنی نیست، کاری را که ما در چند سال و با مصالح سنگین و پرحجم و هزینه گزاف می سازیم، انسان های دیگری در جوار ما با کیفیت بسیار بالاتر و در زمانی بسیار کوتاه تر بسازند؛ ساختمان هایی با استانداردهای بالا و از جمله مقاوم در برابر زمین لرزه. در حال حاضر بسیاری از شهر های ما تبدیل به کارگاه بزرگ ساختمان سازی شده است. امروز این کارگاه های ساختمانی پرسروصدا «آسایش» را از شهروندان سلب کرده و فردا بر اثر یک زلزله -مشابه زمین لرزه کرمانشاه - «جان» شهروندان را می بلعد. آیا وقت آن نرسیده که از «دانش و تکنولوژی مدرن» در شهرسازی و صنعت ساختمان استفاده شود؟! چند سال پیش که از شهر بم دیدن می کردم، تنها ساختمان استانداردی که جلب توجه می کرد، مجموعه ای ورزشی بود که با کمک خارجی ها احداث شده بود. بقیه ساختمان ها انگار در انتظار بودند تا در زلزله بعدی ویران شوند! جای بسی تعجب است که وزیر امور خارجه در توییت خود ابراز داشته «ما در این زلزله به کمک خارجی نیازی نداریم»......در حالی که همه کشورها چه غنی، چه فقیر در هنگام بحران از کمک های بین المللی استفاده می کنند. خاصه ضعف ما در مدیریت بحران نیاز به کمک های فوری و موثر خارجی را ضروری می کند. همچنین در مدیریت پیش از بحران نیز نیازمند دانش و تکنولوژی و آموزش های حرفه ای بین المللی هستیم. نحوه اطلاع رسانی از رویداد سهمگین زمین لرزه در استان کرمانشاه گویای آن است که ما آمادگی مواجهه با بحران را نداریم. انتشار اخبار متناقض و دیرهنگام از این فاجعه بزرگ و شیوه کند و غیرحرفه ای کمک رسانی دستگاه های مسئول خود درد دیگری است که باید برای درمان آن چاره اندیشی شود. به گمان نگارنده یکی از چاره اندیشی ها «گسترش نهادهای مدنی فراگیر و توانمند» در کشور است. باید اجازه داد تا سازمان های بزرگ مردم نهاد در ایران رونق بگیرد تا در هنگام بحران کمک های مردمی را سازماندهی کند؛ سازمان های مردم نهادی که مورد اعتماد مردم باشند، از جمله نیاز های اساسی زلزله زدگان برای همیشه است.
                