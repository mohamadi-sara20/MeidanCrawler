دو‌شنبه ۱۵ آبان ۱۳۹۶
-----------------------------------------
یادداشت
-----------------------------------------
چرا می روند و برنمی گردند؟
-----------------------------------------

                    چند سال پیش از این، برای اولین شماره مجله «نمایه تهران» از من خواسته شد درباره مهاجرت فقرا چیزی بنویسم. اما من در میان بحران رفتن فرزند خودم به خارج برای ادامه تحصیل بودم و برای من مسئله بزرگ فرار مغزها بیشتر دغدغه بود. بنابراین، مطلب سوزناکی نوشتم که از یک طرف به مهاجرت های کرور کرور ایتالیایی و اروپایی فقیر در جست وجوی کار به آمریکای اوایل قرن بیستم و ایرانی های بعد از جنگ عراق به ژاپن اشاره و از سوی دیگر درد دل سوخته خودم را بازگو می کرد. حتی یادم می آید از یک آواز قدیمی ایتالیایی هم بیتی آوردم که در آن پسرک می گفت: «مادرم، صد لیر به من بده که می خواهم به آمریکا بروم» و مادر که پاسخ می داد: «صد لیر را به تو می دهم، اما به آمریکا نه، نه، نه!» و با اشک و آه افزودم که امروزه بچه هایمان دیگر قرانی پول هم درخواست نمی کنند و می روند. بالاخره باید دید چرا می روند؟ چرا همان جا می مانند؟ آنان که برمی گردند، با چه شرایطی در ایران روبه رو می شوند؟ دوستی می گفت: آیا با بحران های بی کاری قبل و بعد از جنگ دوم جهانی همه از اروپا رفتند؟ نه؛ ماندند و ساختند. ما هم بعد از انقلاب نرفتیم و ماندیم و همین جا زندگی کردیم و بعد از جنگ هم سعی کردیم بسازیم. چه بسیار خانواده ها که در دنیا پراکنده شدند چون یکی ماند و یکی رفت. بعدها، جوانان که با محدودیت های اقتصادی، فرهنگی و... کمتر کنار می آمدند، اگر موقعیت های بهتری در جاهای دیگر دنیا پیدا می کردند، بیشتر هم می رفتند. اما ما که انقلاب کرده بودیم، با هزار مشقت ماندیم و مسئولیتی ناگفته را برای ساختن و ادامه دادن حس کردیم. ماجرا دقیقا چطور اتفاق می افتد؟ جوانان برای ادامه تحصیل به غرب می روند. ایرانیان نسبت به جمعیتشان تعداد قابل توجهی مهاجر نخبه به آمریکای شمالی و کشورهای توسعه یافته می فرستند. این تعداد در سال های پیش از انقلاب و جنگ از امروز هم بیشتر بوده است. آنها اول می روند که درس بخوانند. به آنجا که می روند، همه شرایط برای رشد و بالندگی شان فراهم است. دانشگاه های خوب و زمینه کاری پس از آن باعث می شود بمانند و رفاه و شرایط خوب کاری و آزادی فرهنگی و رفتاری را به بازگشتن به محیطی پرتنش و پر از گرفتاری های روزمره ترجیح دهند. آنان که کمال گرا هستند، خوب می دانند که حاصل کارشان را با کل تمدن بشری که مرز نمی شناسد، به اشتراک می گذارند و خیلی هم نگران بازگشت نیستند. حس می کنند اول باید به بلوغ خود فکر کنند تا بعد بتوانند ثمر دهند. می گویند تمدن جنگ نیست، مبارزه نیست، تهاجم و دفاع نیست. آنها باید بیاموزند و خود به دیگران بیاموزند. اما جایش مهم نیست؛ هر جا موقعیت بهتر فراهم شد. بعد هم عادت می کنند به آن محیط، به شغل و موقعیت اجتماعی شان. به فعالیت های فرهنگی شهری که در آن هستند و توانسته اند جماعتی از هم وطنان را در آن شناسایی کنند و کس وکار خود انگارند؛ پس می مانند.اگرچه دوست دارند یادی از وطن هم بکنند، اما نابسامانی های وطن همچنان دورشان نگه می دارد. مگر آنکه تغییری بزرگ وادارشان کند در این رویه تجدیدنظر کنند. به خاطر دارم یکی از دوستان محترم پدرم دکتر مجتهدی که سال ها رئیس کالج البرز بود، ماموریت یافت در سال های 1340 به آمریکا و اروپا برود و شماری از نخبگان دانشمند و تحصیل کرده و استادان ایرانی شاغل در آن کشورها را دعوت کند تا به ایران بیایند و دانشگاهی فنی و علمی را بنیان نهند که امروز دانشگاه شریف نام دارد و هنوز بهترین است. آنها آن روز آمدند و خانه و زندگی خود را دوباره در وطن خود بنا نهادند و خوشحال هم بودند که دارند علم و تجربه خود را به جوانان وطنشان منتقل می کنند. اما آیا موقعیت مشابهی امروز وجود دارد؟ با چند نفر که بعد از تحصیل در خارج به ایران برگشته اند، صحبت کردم. گفتند ما برای خدمت برگشته ایم، اما شرایط اصلا فراهم نیست، کار نیست، خرج زندگی بالاست و مزدهای پیشنهادی برای شغل های موجود کفاف نصف کرایه خانه را نمی دهد، چه رسد به گذران زندگی و تشکیل خانواده. پس اینان معطل می مانند تا روزنه امیدی باز شود و در هر جای دنیا که شد، شرایطی مناسب تری پیدا کنند برای زندگی. چه بسیار دوستانی که شاهد بودیم رفتند که رفتند و شک هم نکردند! اما آنها که می مانند و بازمی گردند که بمانند، آرمان گراها هستند. آنان، اگرچه بسیاری شان که دارای کمال، اصالت و توانایی زندگی در جاهای دیگر و بهتر هستند، باز می گردند، چون مغناطیسی مهم تر آنها را به وطن می کشاند. آنها می خواهند هویت و سرزمین خود را با خلاقیت نوین امروزی شان را که دستاوردشان از سالیان دوری و فراق است، دیگربار زنده کنند. اما آیا خواهند توانست؟ پسر من پنج سال پیش که داشت می رفت، آرزو کرد من خانه ای در اطراف دانشگاه تهران برایش بخرم. گفت: بالاخره روزی برمی گردم و درآن دانشگاهی که درس خواندم، درس خواهم داد! آیا چنین خواهد شد؟ من که مطمئن نیستم.... 
                