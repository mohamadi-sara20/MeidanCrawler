پنج‌شنبه ۲۳‌شهریور ۱۳۹۶
-----------------------------------------
یادداشت
-----------------------------------------
حرکت برای زندگی
-----------------------------------------

                    فیزیوتراپی به معنی دمیدن روح تازه در جسم بیمار و برگرداندن زندگی و استقلال به فرد و جامعه است. فیزیوتراپیست با قدرت دستان و ذهن خود و با ارزیابی هایی که از هر بیمار انجام می دهد، برنامه درمانی خاصی شامل تمرینات خاص قدرتی، کششی، دامنه حرکتی، تعادلی و آموزش اصلاح سبک زندگی و ارائه نحوه انجام فعالیت های روزمره زندگی به فرد و کار دستی و استفاده از تجهیزات لازم برای هر مشکلی برای پیشگیری، درمان و افزایش استقلال فرد و برگشت توانایی های ازدست رفته بیمار، پایه ریزی و اجرا می کند. رشته فیزیوتراپی یکی از رشته های علوم پزشکی و توانبخشی است که در درمان و پیشگیری از بیماری های مختلف ارتوپدی، رماتیسمی، مغز و اعصاب، تنفسی، قلب و عروق، اطفال و حتی برخی از بیماری های پوستی و زنان و زایمان، نقش موثری ایفا می کند. کنفدراسیون جهانی فیزیوتراپی(wcpt) پیشنهاد می کند هر سال در سالروز تاسیس کنفدراسیون جهانی فیزیوتراپی - هشت سپتامبر 1951-فیزیوتراپیست های تمام دنیا نقش مهم خود را در سلامت زندگی و افزایش شادابی و طول عمر افراد و استقلال آنها در انجام فعالیت های زندگی روزانه انتشار دهند. اگرچه روز جهانی فیزیوتراپی برای وحدت و یکپارچگی فیزیوتراپیست های سراسر دنیا برای اطلاع رسانی و افزایش آگاهی جامعه و سیاست گذاران بخش آموزش و بهداشت و درمان کشور در زمینه آخرین پیشرفت ها و توسعه در این رشته است؛ اما اتفاقا کار اصلی بعد از این روز در کشورها ازجمله ایران آغاز می شود و اکنون که یک هفته از این روز می گذرد، توجه به توصیه سازمان بهداشت جهانی در زمینه نقش مهم افزایش تحرک تمام افراد جامعه در قالب شعار (فعالیت فیزیکی برای زندگی: physical activity for) یک الزام جدی است. افزایش شناخت و درک بیشتر از مهارت های یک فیزیوتراپیست در تشخیص، درمان و پیشگیری از نارسایی ها، محدودیت های حرکتی و ناتوانی های عملکردی موجب شده است فیزیوتراپیست ها از اختیارات بیشتری برخوردار باشند و بتوانند به طور مستقل به مراقبت از بیمار بپردازند. می دانیم کاهش فعالیت فیزیکی و بی تحرکی، چهارمین علت پیشرو و عامل خطر و باعث شش درصد از مرگ ومیرهای جهانی است. انجام فعالیت فیزیکی مداوم، باعث کاهش خطر مشکلاتی از قبیل سکته های مغزی، مشکلات قلبی و عروقی، دیابت نوع 2، فشارخون، سرطان کولون و سینه و بسیاری مشکلات دیگر می شود. طبق تقسیم بندی سازمان بهداشت جهانی، هر فرد بزرگسال لازم است که معادل حداقل 150 دقیقه فعالیت فیزیکی متوسط مثل پیاده روی سریع یا دوچرخه سواری، یا 75 دقیقه فعالیت فیزیکی شدید مثل شنای سرعتی یا دویدن به علاوه دو روز تمرینات قدرتی در هفته داشته باشند که تعیین نوع فعالیت مناسب هر فرد، بر عهده فیزیوتراپیست است.تمام افراد جامعه برای داشتن زندگی سالم و افزایش طول عمرشان و با توجه به شعار امسال کنفدراسیون جهانی فیزیوتراپی مبنی بر داشتن فعالیت فیزیکی برای زندگی، به منظور آگاهی از میزان شدت هر تمرین و فعالیت فیزیکی مناسب خودشان، می توانند برای مشاوره و تعیین برنامه درمانی خود، به فیزیوتراپیست ها که در این امر آموزش های لازم را دیده اند، مراجعه کنند. ایرانیان می توانند با مشارکت عمومی و فعال بودن در این حوزه، جامعه ای سالم را برای زندگی بهتر تشکیل دهند.
                