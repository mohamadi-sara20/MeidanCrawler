یک‌شنبه ۷ خرداد ۱۳۹۶
-----------------------------------------
type_unknown
-----------------------------------------
مقابله با حذف
-----------------------------------------

                    گروه سیاست: کار کمیته تعامل نیمه کاره ماند. در میانه گفت وگوها یکباره خبر آمد که طیف نزدیک به علی لاریجانی، در حال رایزنی با فراکسیون اصولگرایان است و زمزمه هایی از تلاش برای جایگزینی حاجی بابایی با مطهری در صندلی نایب رئیسی سر زبان ها افتاد. در دقیقه 90 تعیینن تکلیف هیئت رئیسه مجلس یکباره فرمان از اعتدال، به سمت تک روی چرخید و حالا قدر مسلم آنکه زعمای دو فراکسیون چندان با نتایج به وقوع پیوسته از دیروز تا به امروز، موافق نباشند. از یکسو محمدرضا عارف در سخنانش از پیگیری ها تا پایان کار برای توافق خبر داده و از دیگر سو، کاظم جلالی در این زمینه مبسوط سخن گفته و به صراحت تاکید کرده نمایندگان نزدیک به لاریحانی دنبال حذف علی مطهری نیستند و این دروغ ها اخلاقی نیست.... در عین حال، خبرهای دیگر از اردوگاه اصلاح طلبان مجلس نیز نشان از آن دارد که گویا کار از کار گذشته و نشست نزدیکان لاریجانی با طیف اصولگرایان – نزدیک به جبهه پایداری- به توافق شش نفر به شش نفر در نیروهای هیئت رئیسه رسیده است. در عین حال، جلالی گفته تا آخرین روز در پی مذاکره و توافق اند و علی لاریجانی نیز از هیئت رئیسه کنونی رضایت کامل دارد.پروانه سلحشوری، از حاضران در نشست روز گذشته فراکسیون امیدی ها است، او از توافق نهایی بر گزینه ریاست مسعود پزشکیان خبر داده و به «شرق» می گوید: «بنا بر تعامل بود. به عنوان عضو کمیته تعامل، همواره تلاش اصلاح طلبان این بوده که با حفظ وضع موجود بر هم گرایی خود با دیگر جریان های سیاسی حاضر در مجلس تاکید کنند؛ اما متاسفانه بازی جدیدی شروع شد و وانمود کردند ما سهم خواهی می کنیم و گفته ایم 12 کرسی را می خواهیم. اصولگرایان نمی توانند شروع این بازی را کتمان کنند. آنها بودند که از ابتدا بر طبل جدایی کوبیدند و حالا تلاش دارند با برخی مواضع، توپ را در زمین ما بیندازند».کمیته تعامل در هفته های گذشته نشست هایی پیاپی با فراکسیون نزدیک به علی لاریجانی داشت. نتیجه این تعامل ها، توافق بر حفظ هیئت رئیسه کنونی بود تا اینکه زمزمه های تازه تمام نقشه ها را نقش بر آب کرد. توافق بر نام علی مطهری حالا از سوی همه اصلاح طلبان به طور هم زمان در دستور کار است. علی شکوری راد، دبیرکل حزب اتحاد ملت ایران اسلامی، نیز به امتداد گفته: «مطهری زبان گویای مردم در مجلس است. در عین حال، مطهری هیچ گاه خود را اصلاح طلب معرفی نکرد؛ اما رفتار او به گونه ای است که احترام اصلاح طلبان را برانگیخته و او را نماینده واقعی مردم در نظر می گیرند».محمدرضا عارف، رئیس فراکسیون امید مجلس، نیز به ایلنا گفته: «خط قرمز فراکسیون امید در انتخابات هیئت رئیسه مجلس، حفظ مطهری و پزشکیان است. سیاست ما از ابتدای مجلس تعامل و همکاری و شعار ما گفت وگوی ملی در پارلمان است».او نیز البته به شکل گیری کمیته تعامل اشاره داشته و از رایزنی با فراکسیون های مختلف خبر داده: «اگر به تفاهم برسیم، به آن تفاهم پایبند خواهیم بود و اگر نه، در مجمع عمومی فراکسیون تصمیم گیری خواهیم کرد که با چه شکل در هیئت رئیسه حضور پیدا کنیم. اگر به چنین تفاهمی برسیم، مجمع عمومی هم این تفاهم را می پذیرد».نشست غروب روز گذشته فراکسیون امیدی ها در نهایت ختم به توافق بر ریاست مسعود پزشکیان شد. بهرام پارسایی در همین زمینه می گوید: «جلسه فراکسیون امید با بیش از 90 نفر تشکیل شد. پس از تفاهم فراکسیون نمایندگان ولایی و فراکسیون مستقلین، قرار شد درصورتی که کف مطالبات فراکسیون امید مبنی بر حفظ وضع موجود محقق نشود، فراکسیون امید برای هر 12 رکن هیئت رئیسه نامزد معرفی کند».در عین حال بازی در کمپ اصولگرایان ادامه دارد. آنها نشست غروب روز گذشته را به سه شنبه موکول کرده و مواضع میانه تری اتخاذ کرده اند. نمونه اش سخنان کاظم جلالی، رئیس مرکز پژوهش ها در «خانه ملت». او تاکید کرده: «ادعای کذب تلاش برای حذف مطهری از هیئت رئیسه، نشان از ترویج دروغ بین سیاسیون است. امیدواریم با تلاش ها و مذاکرات هر سه فراکسیون به یک مدل تفاهمی دست یابند؛ بنابراین فضاسازی ها باید در جهت ایجاد یک تفاهم باشد». نامزد فراکسیون زنان برای حضور در هیئت رئیسهرئیس مرکز پژوهش ها همچنین به مذاکره پیرامون حضور یک زن و نماینده ای از اهل تسنن در هیئت رئیسه اشاره دارد و اینکه گویا دوستان فراکسیون امید پیشنهاد داده اند که رئیس و نواب ثابت باشند، بعد از آن یک خانم از فراکسیون زنان یک نفر نیز از فراکسیون اهل تسنن در ترکیب هیئت رئیسه تعیین شود. طیبه سیاوشی، نایب رئیس فراکسیون زنان نیز تاکید کرده که کاندیدای ما برای حضور یک زن در هیئت رئیسه، فریده اولادقباد است و امیدواریم در کشمکش های پیش آمده بر سر هیئت رئیسه، اهمیت حضور زنان در این جایگاه فراموش نشود. بااین حال نمایندگان منتقد رفتارهای فراکسیون مستقلان تاکید دارند که آنها توافق و تعامل را بر هم زده اند و بر عهد خود نمانده اند.هیئت رئیسه بنا بود امروز انتخاب شود. به یک باره تصمیم ها عوض شد تا چهارشنبه صحن علنی مجلس شاهد برگزاری انتخابات هیئت رئیسه باشد. شرایط این روزها غبارآلود است و گویا تعامل ها به سوی جدال پیش رفته، اما پیداست که خرد از سوی طیف های سیاسی حاضر در مجلس به سمت و سوی هم گرایی و حفظ هیئت رئیسه کنونی پیش می رود. اگر مسئله این طور نباشد آن طور که پروانه سلحشوری به «شرق» گفته «اصلاح طلبان از تفکر خود حمایت کرده و تمام قد برای معرفی هر 12 نامزد مستقل خود خواهند کوشید».او که خود در کمیته تعامل حاضر بوده از برخی واکنش ها و ناراستی ها در جناح اصولگرا گله دارد و می گوید: «گفته اند که ما زیاده خواهی کرده ایم. این در حالی است که نمی گویند ماجرای حاجی بابایی و برخی توافق های دیگر را چه کسانی کلید زدند».
                