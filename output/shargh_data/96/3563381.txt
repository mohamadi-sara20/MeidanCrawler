دو‌شنبه ۱ خرداد ۱۳۹۶
-----------------------------------------
سرمقاله
-----------------------------------------
خوشامدگویی به کودکی که بالغ شد
-----------------------------------------

                    یک واقعیت بسیار مهم درباره انتخابات که به نظر می رسد کمتر به آن توجه شده، رخدادی است که در یکی، دو دوره اخیر ریاست جمهوری شاهد بودیم؛ یعنی چیزی شبیه رشد و بالندگی یک کودک به سوی نوجوانی و بعد دوران بلوغ. احساس می کنم بسیاری از اطرافیان به آنچه به لحاظ کیفیت و حتی ماهیت درونی و شخصیتی این کودک و نوجوان رخ داده، کمتر توجه کرده اند. مقصودم این است که پس از پیروزی انقلاب اسلامی و استقرار نظام، با چند برهه مختلف و البته تامل برانگیز و درخور مطالعه مواجه بودیم. در عرصه عمومی یعنی روحیه و رفتار اجتماعی و نوع تعامل جامعه با روند مدیریت کشور و رخدادهایی که پیش می آمده و به ویژه در مناسبات بین اقشار جامعه با هم، شاهد چند الگو بودیم که از نظر نگارنده می تواند با فرایندی که اشاره کردم - رشد و بالندگی از کودکی و نوجوانی به بلوغ در یک انسان- مقایسه شود. در دهه نخست پس از انقلاب دوره ای پشت سر گذاشته شد که در مجموع دست کم از نگاه نگارنده، از نوعی هژمونی و گستره نظر و رفتار جریان چپ انقلابی حکایت می کرد؛ جریانی که بعدها به تدریج نام و نشان و البته رویکردی را به خود گرفت که اصلاح طلبان امروزی هستند. نکته درخور توجه این که جریان چپ انقلابی در آن دوران با این گمان که هم به پشتوانه حمایتی که از گرانیگاه نظام در اختیار داشت و هم فرصت های مناسبی که در سطوح اجتماعی پیدا کرده بود تصور می کرد می توان با یک رویکرد کمال طلبانه همه جامعه را یکدست و تک قطبی کرد. به همین دلیل شاهد بودیم در برهه های انتخاباتی این نگرش که با عنوان خط امام از آن یاد می شد، هم در جامعه برجستگی خاصی داشت و هم در سطوح مدیریت کشور و هم گاهی انگار به سلیقه های دیگر یا طیف های دیگری که درون خانواده انقلاب هم بودند، از زاویه طعنه آمیزی نگاه می کرد. در فصل دوم تاریخ نظام جمهوری اسلامی، بنا به دلایل و رخدادهایی که مجال یادآوری آنها نیست، شرایط کاملا متفاوت و حتی متضادی با فصل اول به وجود آمد؛ اما گویی با همان منطق، قاعده و نوع نگاه، جریان دوم، یعنی جریان راست سنتی و نام هایی که بعدها پیدا کرد، کوشید که انگار، جریان مقابل را نادیده بگیرد و با هژمونی و تفوق تک تازی، هم عرصه عمومی و هم ساختار مدیریت کشور را در اختیار داشته باشد. از حق نباید گذشت که بعد از این دو دوره، آغاز به رسمیت شناختن دیگری و حتی مخالف دوران اصلاحات بود که به دلیل تغییرات و درک روش مطلوب از سوی همان گروه اول، به سرانجام رسید و هرچند توانست نقش سازنده و رشدیابنده ای در شخصیت جامعه ایرانی داشته باشد؛ اما متاسفانه در سال های 84 تا 92 دچار سکته تاریخی شد. نگارنده از جهت دورن مایه، رفتاری بسیار خرسندکننده و امیدآفرین را در عملکرد انتخاباتی دو دوره اخیر به طور خاص مشاهده می کند که فراتر از موضوع برگزیدن یک کاندیدا به عنوان رئیس جمهور یا روند رقابتی پرشوری که شاهد بودیم، جامعه ایران را به گونه ای برخوردار از مشخصه های جامعه مدنی درآورده که بسیار متفاوت با یک جامعه توده وار یا ژله ای، متکی بر عقلانیت و پذیرش دیگری در کنار خود است؛ «دیگری» که ممکن است تفاوت های بسیاری از نظر اهداف مطلوب یا راهکارها و سازوکارهای متفاوت مد نظر داشته باشد. به نظر می رسد در تحلیل جامعه شناختی امروز جامعه ایران، پدیده یا پروژه انتخابات ریاست جمهوری یازدهم، مجلس دهم و به ویژه در دوره اخیر (ریاست جمهوری دوازدهم و شوراهای پنجم)، می تواند به عنوان یک مورد مطالعاتی برای شناخت مختصات دوران بلوغ جامعه ایران، مورد توجه قرار بگیرد.صرف نظر از همه چالش ها و کاستی ها و مطالبات و حتی ارزیابی های متفاوتی که از واقعیت پیش رو وجود دارد، یک واقعیت درخشان در انتخابات تجلی پیدا می کند و قابل مشاهده است که می توان به عنوان جشن دوران پختگی و قوام جامعه مدنی در ایران به آن توجه کرد. پیامدهای سودمند و امیدوار کننده این فصل تازه، هم در ساحت و سرای حاکمیت و لایه های مدیریتی کشور و نظام در سطوح گوناگون و هم به ویژه در متن جامعه عبارت اند از 1- داغ باطل خوردن بر تئوری مونوپولی یا فقط ما و حرکت به سوی پذیرش دیگری 2- پذیرش قواعد و منطق بازی در عرصه کنش سیاسی 3- دوسویه شدن تاثیرگذاری جامعه مدنی و لایه های قدرت. در این مورد توضیح می دهم که به گواهی تحلیل واقعیت های آنچه در دست کم چهار سال گذشته شاهد بودیم، رخدادهای مهم سیاسی در کشور ما فرایندی از کنشگری دوسویه تدبیر کنندگان کشور و تصمیم جامعه مدنی بوده، نه فقط یکی از اینها پایدارشدن نسبی روان شناسی سیاسی جامعه که نتیجه آن قابل پیش بینی شدن آینده است برای هر شهروند متناسب با نوع گرایش و نظرگاه و چشم انداز مورد نظر اوست. عقلانیت از آنجا آغاز شد که معلوم شد در این کشور نیز مثل هر جامعه دیگری نمی توان همه مردم را شکل هم کرد؛ متولیان امر نیز پذیرفته اند و رفتارشان نشان می دهد که جامعه دوگرایشی را به رسمیت می شناسند. این انتخابات نشان داد مدل آرمانی این است که هم جامعه و هم حاکمیت هر دو با هم حضور داشته باشند و دست به کنشگری، فعالیت و رقابت بزنند و نتیجه را بپذیرند. دیروز ایران آرام و بدون حرف و حدیث بود. به این دوران پرشور اما همراه با عقلانیت بلوغ اجتماعی ایرانیان، باید خوشامد گفت و فراتر از انتخابات و نتیجه آن که البته امر مبارکی بود، این واقعیت را ارج نهاد و از آن صیانت کرد. این به عنوان یک وظیفه مهم ملی برای پایش چنین فصل باارزش و امیدوارکننده ای است.
                