یک‌شنبه ۲۱ آبان ۱۳۹۶
-----------------------------------------
یادداشت
-----------------------------------------
به نام سعادت مردم
-----------------------------------------

                    سخن از مردی است که به روشنی دریافت چگونه می توان صادقانه در کنار ملت بود و از حقوق اساسی شان تا پای جان دفاع کرد. همواره توصیف زندگی پرفرازونشیب بزرگان تاریخ، سخت و پیچیده بوده است؛ از آن نظر که بازشناخت مدافع راستین مردم از دروغینش، بسی دشوار است. این مرد متولد نایین، پدری در کسوت مبلغان دین داشت. خطه یزد، او را به عنوان سیف العلما می شناسد. آیت الله نایینی، روز تولد این کودک را در پشت جلد قرآن، نیم روز عاشورای حسینی ثبت کرد و نامش را سیدحسین نهاد. علاقه وافر به فراگیری درس و کتاب در کنار عشق به مردم کوچه و بازار، سبب شد شخصیت این نوجوان در مسیر ممتازی رشد کند تا جایی که حسین فاطمی وقتی به مقطع متوسطه تحصیلش رسید، در یک نشریه اجتماعی و سیاسی به نام «ستاره»، مشغول به کار شد تا از مشکلات و دردهای مردم بنویسد. فرجام نیک این تلاش صادقانه، انتخاب فاطمی از سوی مردم بود تا این نماینده جوان در مجلس شورای ملی از خواسته هایشان دفاع کند. این پیوند و عشق به مردم، در کوچ به تهران چنان تداوم یافت که به آشنایی با محمد مسعود انجامید و سبب شد فاطمی در روزنامه محبوب و پرطرفدار او به نام «مرد امروز» فعالیت کند و با کمک این روزنامه نگار متعهد در سال 1323 خورشیدی، راهی فرانسه شود و با گرفتن مدرک دکترای حقوق، به میهن برگردد. با رسیدن او به تهران، تفکر نجات جامعه از یوغ سلطه داخلی و خودکامگی دربار همچنان در وجودش زنده است و این نگاه، با کسب تجربیات تازه، به شکل جدی تری با ویژگی دیگری همراه می شود که آن، چیزی نیست جز سازماندهی برای مقابله با سلطه خارجی. او باز هم به میان مردم می رود و آگاهی بخشی را این بار از طریق روزنامه خودش، «باختر امروز» دنبال می کند و نوشته ها و رهنمودهای سیاسی اش چنان بازتابی می یابد که مورد توجه خاص رجال سیاسی وقت قرار می گیرد. در این بزنگاه تاریخی، اندیشه همسویی فراگیر میان احزاب کشور، ازسوی دکتر فاطمی مطرح که با استقبال گسترده رجال مستقل کشور مواجه می شود. به ویژه اینکه ازسوی دکتر محمد مصدق و مساعی شخص فاطمی، آن طرح تشکیلاتی به تولد جبهه ملی ایران منجر می شود. اکنون این جبهه نوپدید، استعداد آن را دارد که با سکانداری احزاب و جمعیت ها، حرکت های گسترده مردمی در کشور راه اندازد و از این بابت دربار سلطنت، به شدت احساس ترس می کند و بیش از همه کینه فاطمی را در خود می پرورد. فصل جدید مبارزات دکتر فاطمی زمانی شکل می گیرد که فکر ملی شدن صنعت نفت را در صحن علنی مجلس اعلام می کند و با پیگیری مجدانه مصدق و فراکسیون جبهه ملی، این تصمیم بزرگ، صورت عینی می یابد و در آخرین روز از سال 1329 خورشیدی، به تصویب پارلمان می رسد. شادی مردم از این اقدام مبارک و تقارن آن با نوروز باستانی، زمانی کامل می شود که یک ماه بعد، دکتر محمد مصدق در اردیبهشت سال 1330 با اراده ملت به نخست وزیری می رسد و در گام نخست، دکتر فاطمی، سخنگوی دولت در مجلس می شود و در گام بعدی که یک سال پس از آن رخ می دهد، با جبهه گیری این رجل سیاسی در برابر زیاده خواهی خارجی ها به ویژه دولت استعمارگر انگلیس، به وقوع می پیوندد و سبب می شود که نخست وزیر، او را به سمت وزیر خارجه دولتش منصوب کند. او این جایگاه را تا زمان کودتا بر ضد دولت قانونی مصدق، حفظ کرد و پس از اقدام ضدملی شاه که دولت سقوط کرد، دکتر فاطمی مخفی شد و سرانجام در پاییز سال 1333خورشیدی دستگیر و در سحرگاه خونین نوزدهم آبان درحالی که بیمار بود و بدنی داغ و تب دار داشت، به جوخه اعدام سپرده می شود و به قول دکتر مصدق، این مرد فداکار، شهید راه وطن می شود. دو نکته ای که بیش از همه در زندگی سیاسی این مرد به چشم می خورد، یکی باور قلبی به کار روزنامه نگاری است؛ او حتی پس از به قدرت رسیدن در مجلس و کابینه دولت این فعالیت را تا صبح روز کودتا پی می گیرد و برای سعادت مردم می نویسد و دیگر آنکه او هرگز اعتقادی به کشتار و خشونت ورزی نداشت. کاری که ازسوی برخی گروه های افراطی یا چاقوکش های اجیرشده از دربار، برای رسیدن به هدف انجام می شد و خود فاطمی نیز از این هجوم های دوگانه بی نصیب نماند. بخشی از سرمقاله او در شماره 73 روزنامه «باختر امروز» شاهدی بر تمایل قلبی او به عنصر آزادی و رفتار حزبی، از یک سو و همچنین مخالفتش با هرگونه فشار و خشونت طلبی، از سوی دیگر است: «اقرار می کنم که هیچ وقت به لذت امروز مقاله ننوشته ام، امروز مانند عاشقی که پس از سال ها مفارقت و هجرت به وصل معشوق خود رسیده است، مثل تشنه ای که روزها و شب ها در بیابان های سوزان دویده و چشمه آب حیات را یافته است، همچون طالب مشتاقی که به کمال مطلوب خویش رسیده، در عین شوق و شعف این سطور را به پایان می برم...زیرا می بینم که با تشکیل جبهه ملی یک صف منظم و قوی که مظهر اراده جامعه ایرانی است، به وجود آمده است. دیگر برای کسانی که بذر نفاق و جاسوسی می پاشیدند و نمی گذاشتند عناصر موثر و مفید دور هم جمع شوند، امیدی باقی نیست و از محو افراد و ترور در تاریکی شب نتیجه ای نخواهند گرفت؛ زیرا چراغ اجتماع خاموش شدنی نیست و افکار آزاد و مترقی و زنده و بیدار آنها نخواهند مرد و هم فکرانشان دنبال ایده آل های پاک آنها را خواهند گرفت».
                