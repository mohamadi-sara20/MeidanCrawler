سه‌شنبه ۱۵ فروردین ۱۳۹۶
-----------------------------------------
یادداشت
-----------------------------------------
فرهنگ استاندارد در دولت یازدهم
-----------------------------------------

                    دیرزمانی است که بشر به دوران صنعتی شدن گام نهاده و با گسترش جمعیت جهان و ارتقای دانش انسانی چاره ای نیز جز این نداشته است؛ هرچند صنعتی شدن برای انسان امروزی دستاوردهای فراوانی به همراه داشت؛ اما توسعه لجام گسیخته صنعت و فناوری در قرن بیستم و سال های آغازین قرن بیست و یکم بشر را با چالش های متعددی روبه رو کرد و نگرانی های عمیقی به وجود آورد. چاره اندیشی برای عبور از این چالش ها، به ویژه درباره آنچه به سلامتی، ایمنی و محیط زیست ملت ها مربوط می شود، دانشمندان و صنعتگران را بر آن داشت که از ابتدای قرن بیستم، به ویژه پس از جنگ جهانی دوم، استانداردهایی را تدوین و در تولید و عرضه محصولات صنعتی بر اجرای آن پافشاری کنند. امروز بعد از گذشت بیش از یک قرن، استانداردسازی در جهان تبدیل به یک فرهنگ شده است و بسیاری از تولیدکنندگان بزرگ و نقش آفرینان حوزه صنعت و اقتصاد در جهان به صورت خودخواسته در تدوین و اجرای استانداردهای محصولات تولیدی پیش قدم شده اند و اعتماد مخاطبان را جلب کرده اند.بی تردید توفیق در تولید و صادرات و در پی آن توسعه اقتصادی در گرو تدوین، اجرا و نظارت بر اجرای استانداردهای پذیرفته شده در سطح جهانی است.سازمان ملی استاندارد ایران که از سال 1304 با عنوان «اداره اوزان و مقیاس ها» کار خود را آغاز کرده بود، در سال 1339 به سازمان استاندارد و تحقیقات صنعتی ایران تبدیل شد و در مدت 92 سال گذشته همگام با توسعه دانش و صنعت گام برداشته است. در عرصه جهانی و در میان 163 کشور عضو سازمان جهانی استاندارد (ISO) رتبه 23 را دارد و از ابتدای تاسیس تاکنون قریب به 33 هزار استاندارد مختلف را تدوین کرده است که بیش از 13 هزار استاندارد تدوین یا تجدیدنظر شده مربوط به دوره فعالیت دولت تدبیر و امید است. چهار پایه استانداردسازی، ارزیابی انطباق، اندازه شناسی و تایید صلاحیت در سازمان، گستره وسیعی از فعالیت های عمومی و تخصصی، تولیدی و خدماتی را در کشور در بر می گیرد. بسیاری از مدیران و کارشناسان این سازمان در سازمان ها و مجامع بین المللی مرتبط با حوزه های چهارگانه صاحب کرسی و جایگاه تاثیرگذاری هستند.حجم وسیع و گستره فراگیر فعالیت های این سازمان ملی چنان است که باور آن در منظر نخست دشوار به نظر می رسد. تدوین، تجدیدنظر یا به روزرسانی استانداردهای لازم برای کالاهای تولیدی، ارزیابی کیفیت کالاهای وارداتی و صادراتی، تایید صلاحیت شرکت های صاحب صلاحیت برای واگذاری امور اجرائی و نظارتی، کالیبراسیون و نظارت بر همه وسایل اندازه گیری، اعم از ترازوها و باسکول ها در همه صنوف و نازل های سوخت در همه مراکز سوخت گیری، کنترل و نظارت بر تجهیزات عمومی مانند آسانسورها، شهربازی ها، تله کابین ها و صدها کالاو خدمات دیگری که با سلامت، ایمنی و محیط زندگی مردم سروکار دارد، برعهده سازمان ملی استاندارد ایران است. بی تردید با چنین حیطه ای از مسئولیت های سنگین و نقش آفرینی در تولید، عرضه و صادرات کالاهای با کیفیت، تسهیل و تسریع در دستیابی به توسعه پایدار در گرو نهادینه شدن فرهنگ استاندارد و ارتقای جایگاه و توان سازمان ملی استاندارد ایران خواهد بود. در چند سال گذشته تلاش شد با توجه به رسالت و اهداف، همواره در خط مقدم جبهه اقتصاد مقاومتی گام برداریم. ارتقای کیفیت کالاها و خدمات داخلی و در پی آن رونق تولید و اشتغال و گشایش بازارهای بین المللی در گرو کسب الزامات و استانداردهایی است که سازمان ملی استاندارد، تدوین و در اختیار تولیدکنندگان و خدمات دهندگان قرار داده است؛ الزاماتی که با توجه به اعتبار این سازمان و تفاهم نامه های بین المللی، مورد قبول بسیاری از کشورها در پنج قاره جهان است و زمینه صادرات کالاها و خدمات ایرانی را تسهیل و تسریع می کند. صدور گواهی استاندارد و نظارت بر کالاها و خدمات با کیفیت از جمله اقداماتی است که در دستور کار سازمان قرار داشته است. همکاری نزدیک و هم راستای وزارتخانه ها و سازمان های متولی موضوعاتی مانند تولید، اشتغال، سلامت و ایمنی و همه اعضای شورای عالی استاندارد، مسیر این هدف را بیش از پیش تسهیل کرده است. چنین تعاملی در دولت تدبیر و امید پررنگ تر و نزدیک تر از گذشته شکل گرفته و ادامه دارد و نویدبخش گام های بلند و اساسی در تولید و اشتغال و تامین ایمنی و سلامتی مردم عزیز کشورمان است. اگر چنین شود، استفاده از کالاهای ایرانی استاندارد افتخاری برای هم وطنان عزیز و نشان استاندارد ایران، اعتبار کالای ایرانی در سراسر جهان خواهد بود و آثار آن در توسعه اقتصاد کشور دیده خواهد شد.
                