سه‌شنبه ۲۴ بهمن ۱۳۹۶
-----------------------------------------
حرف اول
-----------------------------------------
سرپل بیم و امید
-----------------------------------------

                    زیاد خوانده و شنیده بودم که در کار مدیریت بحران زمین لرزه ای که نزدیک به سه ماه پیش سرپل ذهاب و اطراف آن را تکان داد، ایرادات و اشکالاتی وارد است که کار امدادرسانی را با اخلال و اشکال مواجه می کند. توفیق رفیق نشد تا خود از نزدیک شاهد وضعیت موجود باشم تا اینکه هفته پیش چنین توفیقی نصیب شد. قصد این بود که مردم صبور و نجیب آن خطه را زیارت کنم و ضمن تحویل تعدادی کانکس به آنها، شاهد عینی آنچه در آنجا می گذرد، باشم تا اگر بنای راستی آزمایی و قضاوت باشد، با نگاهی میدانی چنین کنم. طرفه آنکه درمجموع انتقادات و ایرادات را وارد دیدم؛ چراکه کمبود کانکس همچنان مشهود است. طبق برآورد به عمل آمده، حدود چهار هزار خانواده هنوز زیر چادر زندگی می کنند که بعد از گذشت نزدیک به سه ماه از زمان وقوع زلزله پذیرفتنی نیست. در محلات سرپل ذهاب و سایر مناطق زلزله زده حمام به قدر کافی وجود ندارد. حمام، اولویت نخست بسیاری از مردم است تا حتی کانکس؛ چراکه در غیاب آن، احتمال ابتلا به بیماری های پوستی و واگیردار به شدت افزایش می یابد. وضعیت بهداشت محیط مناطق زلزله زده نیز نامناسب است. شست وشوی غیربهداشتی لباس ها و سایر وسایل در محلات مختلف این مناطق موجب جاری شدن فاضلاب شده و صحنه های را به وجود آورده که زیبنده محیط زیست نیست. بیماری های جسمی و بی کاری، بسیاری از هم وطنان زلزله زده سرپلی را در معرض آسیب های روانی قرار داده است. ادامه این وضعیت موجب مشکلات مضاعفی می شود که مقابله با آن بیش از پیش سخت خواهد شد.با وجود مراتب نگران کننده پیش گفته که از کمبودها و کاستی ها و مصادیقی از سوءمدیریت و توزیع نامناسب امکانات و حتی بی عملی ها و بدعهدی ها حکایت می کند، چیزی که امیدوار کننده و درس آموز است صبر و شکیبایی مردم است که به گمانم از نجابت ذاتی آنها نشئت می گیرد. این مردم صبور و حلیم به دلیل قرارگرفتن در منطقه ای مرزنشین که از جنگ هشت ساله هم آسیب فراوانی دیده، مانند فولاد آبدیده شده اند. آنها توقع زیادی ندارند و خود را تا سرحد امکان با شرایط نامناسب موجود تطبیق داده اند، طوری که به عنوان مثال، با وجود کاستی های زیاد بهداشتی، خیلی تمیز و نظیف ظاهر می شوند.خلاصه کلام؛ آنچه تاکنون گذشته و مصداق فعل ماضی شده است را باید از آن گذشت و آنچه که در پیش است را باید غنیمت داشت و برایش طرحی نو درانداخت. عجالتا آنکه دمای هوا در منطقه سرپل ذهاب معمولا از اردیبهشت ماه رو به افزایش می گذارد و در تابستان به حدود 50 درجه سانتی گراد می رسد. در این دما زندگی در کانکس هم طاقت فرسا می شود، مگر آنکه به امکانات سرمایشی مجهز شوند. با توجه به وضعیت موجود و آهنگ آرام کمک رسانی و اسکان موقت زلزله زدگان، بیم آن می رود که تحویل باقی مانده کانکس ها و تجهیز آنها به وسایل سرمایشی وقتی جامه عمل بپوشد که گرمازدگی و مشکلات دیگر به سراغ عزیزانمان بیاید و خدای ناکرده موجب جان باختن آحادی از آنها، به ویژه کودکان و سالمندان شود. راقم این سطور ضمن ارج نهادن به زحمات و خدمات مسئولان ذی ربط محلی و کشوری با وجود ضعف ها و کاستی های مندرج در این نوشتار گزارش گونه، امیدوار است ایشان اهتمام و تلاش بیشتری در جهت کاستن از درد جانکاه مردم مظلوم این منطقه مرزنشین به خرج دهند تا این عزیزان ضمن برخوردارشدن از مسکن موقت مناسب و امکانات خدماتی و رفاهی لازم، شاهد ساخته شدن مسکن دائمی خود در حداقل زمان ممکن و استقرار در آن باشند.
                