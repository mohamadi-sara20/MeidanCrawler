چهار‌شنبه ۱۴ تیر ۱۳۹۶
-----------------------------------------
گزارش
-----------------------------------------
حواشی خط هفت مترو به جدل کشید
-----------------------------------------

                    گروه جامعه: از روزی که شهردار تهران در روزهای بعد از انتخابات با عجله، هفت ایستگاه از خط هفت مترو تهران را افتتاح کرد، خیلی زود، آماده نبودن این ایستگاه ها و عدم ایمنی در ایستگاه و تونل ها از سوی برخی کارکنان مترو و شهروندان با عکس هایی در فضای مجازی و گزارش های اعضای شورای شهر تهران مطرح شد. معاون ترافیک شهردار تهران و مدیرعامل مترو تهران که پس از مدت ها روز گذشته برای ارائه گزارش عملکرد، به شورای شهر تهران آمده بودند، توضیحاتی را هم درباره خط شش و هفت مترو ارائه کردند که این توضیحات باز هم زمینه بروز حواشی شد. مازیار حسینی، معاون حمل ونقل و ترافیک شهردار تهران، در گزارش مفصل خود اعلام کرد برای ساخت خط هفت مترو 20 هزار میلیارد تومان هزینه شد. معاون حمل ونقل و ترافیک شهرداری تهران، با بیان اینکه خط هفت دارای ویژگی های خاصی است، گفت: این خط مترو، عمیق ترین خط متروی پایتخت است که از زیر همه خطوط مترو رد می شود؛ به گونه ای که در برخی مواقع به دلیل بالابودن سطح آب های زیرزمینی کارگران در آب کار می کردند. حسینی با بیان اینکه در حفاری تونل خط هفت با پدیده های عجیبی روبه رو شدیم، گفت: در میدان قیام با شبکه آبی مواجه شدیم که به دشت ملارد می ریخت، اما هیچ کس از آن خبر نداشت و متولی هم نداشت. معاون حمل ونقل و ترافیک شهرداری تهران با بیان اینکه خط هفت اولین خطی است که تماما توسط TBM ساخته شده و از زیر تمام خطوط مترو به غیر از خط پنج عبور می کند، گفت: این خط مترو از بخش تحتانی اتوبان امام علی(ع) و از تراز پایین تونل توحید و نصر عبور می کند و دو پست فشار قوی برق دارد و اولین خط مترویی است که با پست برق خود وارد مدار می شود. او با بیان اینکه 350 دستگاه پله برقی و صد آسانسور در این خط پیش بینی شده، گفت: درحال حاضر 54 پله برقی آن نصب شده است. او نام خط تهران – پرند را خط هشت گذاشت و در تشریح ویژگی های آن گفت: سرعت این خط ویژه است؛ به گونه ای که 120 کیلومتر در ساعت می تواند حرکت کند و 38 دقیقه ای مسیر شاهد تا پرند طی می شود. معاون حمل ونقل و ترافیک شهرداری تهران درباره خط شش مترو نیز که با تاخیر دو ساله مواجه است، گفت: این خط پیشرفت 70 درصدی دارد و اولویت اول ما در حوزه بهره برداری از ایستگاه امام حسین(ع) تا دولت آباد است. وی با بیان اینکه هزار و900 میلیارد تومان در حوزه ناوگان مترو سرمایه گذاری کردیم، گفت: در روزهای آتی 66 واگن وارد مدار می شود که سه واگن دو طبقه و یک لوکوموتیو برای خط پنج است و مابقی در خط سه و هفت وارد می شود، اما اولویت ما کاهش سرفاصله قطار در خط سه مترو است. معاون حمل ونقل و ترافیک شهرداری تهران با بیان اینکه با هزارو 900 میلیارد تومان توانستیم 300 و اندی واگن بسازیم، گفت: البته ما حداقل به دو هزار واگن احتیاج داریم که امیدواریم با کمک دولت این مسئله حل شود.حسینی البته در پاسخ به سوال مهدی چمران، رئیس شورای شهر تهران که از او پرسید چرا مسیر خط مترو تهران تا پرند از کنار اتوبان می گذرد، در حالی که نباید در حریم اتوبان ساخت و سازی باشد، فقط لبخند زد و گذشت و چمران هم بیشتر ادامه نداد. محسن سرخو، رئیس کمیته حمل ونقل شورا با بیان اینکه معاونت حمل ونقل شهرداری تهران، باید برنامه دقیق زمان بندی شده ایجاد کند که همه اجزای پروژه قابل بهره برداری باشد، گفت: اینکه خط هفت مترو را با یک پنجم ایستگاه ها به بهره برداری برسانیم درست نیست. او با رد گزارش معاون شهردار درباره خط هشت مترو از تهران تا پرند، گفت: نباید به خط فرودگاه امام خمینی، خط هشت بگوییم؛ چراکه براساس برنامه پنج ساله شهرداری خط فرودگاه امام خمینی(ره)، خط توسعه ای خط یک تهران است.چند عضو دیگر شورا، از جمله احمد دنیامالی و اسماعیل دوستی در تایید اقدامات مترو و تعریف از عملکرد شهردار تهران صحبت کردند و در ادامه رحمت الله حافظی، با بیان اینکه در مترو بحث مدیریتی بسیار جدی داریم و باید امنیت این خطوط و تامین امنیت جان مسافران را آقایان متعهد شوند، گفت: در اصلاحیه بودجه بهمن ماه سال گذشته، سه هزار و 500 میلیارد تومان برای سیگنالینگ خطوط یک و دو مترو مصوب شد، ولی مدتی پیش شاهد تصادف در ایستگاه متروی طرشت بودیم. منابع برای این منظور تخصیص یافت، اما چرا این اتفاق رخ داد؟ روایت ها مختلف است عده ای می گوید ATP از سوی راهبر مترو قطع شده و عده ای می گویند با وجود تصویب و تخصیص اعتبارات این خط ATP ندارد. رئیس کمیسیون سلامت، محیط زیست و خدمات شهری شورای شهر تهران با اشاره به گزارشی با عنوان «نگاهی جامع بر عملکرد خط هفت مترو تهران» که در 21 خرداد 96 تهیه شده است، تاکید کرد: در این گزارش لوگوی شهرداری تهران، شرکت مترو، مهندسان مشاور حمل ونقل ریلی بهرو تهران، بانک شهر، قرارگاه خاتم الانبیا و شرکت های سپاسد و فراب دیده می شود. در این گزارش، درباره فاز دو خط هفت متروی تهران که حدود پنج کیلومتر است، نوشته شده طبق برنامه باید در موضوع پیشرفت تجهیزات 60 درصد پیشرفت داشته باشند، اما پیشرفت واقعی آن هفت درصد است، همچنین از منظر مهندسی و تامین، طبق برنامه باید 73 درصد پیشرفت داشته باشد، اما پیشرفت واقعی 9 درصد است. حافظی ادامه داد: سیگنالینگ یکی از مهم ترین مسائل برای تامین ایمنی مسافران است. تجهیزات سیگنالینگ موقت براساس این گزارش 41 دستگاه است؛ درحالی که نمودار آقایان می گوید این تجهیزات 55 درصد پیشرفت دارد. در این شرایط چگونه امنیت مسافران را تامین و تضمین می کنید تا حادثه طرشت تکرار نشود. وی با بیان اینکه باید صد دستگاه آسانسور 16نفره در این خط باشد که هنوز آماری در این زمینه ارائه نکرده است، گفت: همچنین 350 دستگاه پله برقی باید داشته باشیم، درحالی که خط افتتاح شده 32 دستگاه پله برقی در حال بهره برداری دارد، در این خط باید 17 پست RS استفاده شود که تنها پنج پست فعال است. درباره پست برق فشار ضعیف LPS نیز از 52 پستی که باید باشد، تنها هفت پست فعال است. رئیس کمیسیون سلامت، محیط زیست و خدمات شهری با اشاره به اینکه پیشرفت تجهیزات فاز اول باید صددرصد باشد که 75 درصد است، افزود: موضوع نصب و راه اندازی، به جای صددرصد، 32 درصد پیشرفت دارد و در موضوع مهندسی و تامین نیز 82 درصد است، میزان پیشرفت فیزیکی پله های فرار و دستگاه های هواساز و خروجی های اضطراری در بسیاری از ایستگاه های غیرفعال این خط صفر است؛ همچنین بحث هواکش های میانی تونل ها نیز اهمیت دارد، چراکه در فاز یک باید 87 درصد پیشرفت ایجاد شده باشد، اما پیشرفت هواکش ها 14 درصد است. در چنین تونلی که عمیق ترین و حساس ترین تونل متروی تهران است، با 14 درصد پیشرفت فیزیکی در نصب هواکش ها می خواهید به مردم خدمت ارائه کنید. وی گفت: اگر شهرداری برای اتمام صددرصدی پروژه و تامین مسائل امنیتی پول ندارد، خط افتتاح نکند و مردم را به تونل نفرستد؛ با چنین ظرفیت و فضایی این خط به بهره برداری رسیده است. آقایان امنیت این خط را تضمین کنند تا شهروندان با اطمینان خاطر از این خطوط استفاده کنند. این اظهارات حافظی در همان فضای صحن شورا با واکنش معاون شهردار و مدیران مترو همراه بود و برخی دیگر از اعضای شورا هم روی توضیحات ارائه شده در جلسه قصد صحبت داشتند که فرصت صحبت نبود و چون موضوع به جمع بندی نرسید، مقرر شد در جلسه سه شنبه هفته آتی بار دیگر موضوع خط 7 مترو و حواشی آن بررسی شود. اما در پایان جلسه و در حالی که اعضا در حال خروج از گیت ورودی صحن بودند، پیمانکار مترو به سراغ رحمت الله حافظی رفته و او را خطاب قرار داد که گزارش ارائه شده در صحن صحت ندارد و دروغ است. بر اساس تصاویری که خبرنگاران از این درگیری لفظی منتشر کرده اند، این پیمانکار که در معیت مدیرعامل مترو و معاون شهردار است، در ادامه ادعا می کند که گزارشی که حافظی در صحن شورا خوانده گزارش آنها نیست و صحت ندارد و به کل موضوع را منکر می شود. ناصر امانی، معاون شهردار، هم این گزارش را «شبنامه» می خواند و می گوید این گزارش رسمی نیست و ما این گزارش را تایید نمی کنیم. هابیل درویش، مدیرعامل مترو تهران، هم بدون توضیح دیگری حافظی را خطاب قرار می دهد که «شما مسلمانید آخه» حافظی هم کنار می آید و می گوید گزارش شماست، اما اگر قبول ندارید با کارشناسان خبره این آمار را تطبیق می دهیم. معاون شهرداری می گوید چرا قبل از اینکه مطمئن باشید گزارش را در شورا می خوانید و حافظی می گوید برای اینکه مطمئن هستم و می دانم که دروغ می گویید. معاون شهردار می گوید: «دروغ آن چیزی است که شما خواندید» و درحالی که حافظی می رود می گوید «دروغ گوی مکار». محمد حقانی که در این میان به خاطر توهین به حافظی در حمایت از او می آید مورد خطاب معاون شهردار قرار می گیرد و می گوید مدیران شهرداری حق چنین برخوردی با اعضا در مورد ارائه گزارش در صحن ندارند اما همین توضیحات هم به درگیری لفظی دیگری بین معاون شهردار و یکی از افراد حاضر در شورا منتهی شد.«بهاران» سهم قرارگاه امام رضا(ع) شده استشرق: روز گذشته در جلسه علنی شورای شهر تهران غلامرضا انصاری، عضو کمیسیون برنامه وبودجه شورای شهر تهران، به انعقاد قرارداد فی مابین شهرداری و قرارگاهی به نام قرارگاه امام رضا(ع) اشاره کرد و گفت: رابطه قرارگاه امام رضا با شهرداری چیست و آیا این قرارگاه ان جی ا یا شرکت است؟ و سررشته تشکیلات آن به کجا می رسد؟ او به تذکر اسفندماه سال گذشته خود به شهردار تهران که تاکنون در این مورد بی جواب مانده است اشاره کرد و گفت: تاکنون درخصوص این مسئله پاسخی دریافت نکرده ام و حالا باخبر شده ام 23 مرکز بهاران (مراکز بازپروری معتادان) در سطح مناطق مختلف با قرارداد سه ساله و مبلغ نامشخص در اختیار قرارگاه امام رضا(ع) قرار گرفته و این در حالی است که انعقاد قراردادهای طولانی مدت آن هم در پایان دوره خلاف است و باید به آن رسیدگی شود. ناصر امانی، معاون شهردار تهران که در این جلسه حضور داشت، در توضیحی گفت: قرارگاه امام رضا(ع) در زمینه مبارزه با مشکلات و آسیب های اجتماعی به شهرداری تهران کمک می کند. کمک های این قرارگاه در شهرهایی همچون ایلام و سیستان وبلوچستان هم انجام شده و در شهر تهران هم برای کاهش آسیب های اجتماعی و تهیه البسه و لوازم تحصیل برای نیازمندان با شهرداری همکاری می کند. او گفت: این قرارگاه هیچ وابستگی ای به شهرداری ندارد و اگر کمکی هم دریافت کرده بدون شک در چارچوب قانون بوده است و مجتمع های بهاران نیز در راستای قانون شوراها در مسیر خصوصی سازی قرار دارند و مدیریت شهری جدید می تواند با توجه به مغایرت منافع، قرارداد را با قرارگاه فسخ کند.
                