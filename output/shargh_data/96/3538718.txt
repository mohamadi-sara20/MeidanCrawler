یک‌شنبه ۲۰ فروردین ۱۳۹۶
-----------------------------------------
سر مقاله
-----------------------------------------
رای ایجابی به روحانی
-----------------------------------------

                    نگاهی به تاریخچه انتخابات ریاست جمهوری در ایران نشان می دهد آرای سلبی مردم عمدتا زمان هایی به صندوق ها ریخته شده که گذار از فضای بسته سیاسی به فضای بازتر از سوی یک نامزد ریاست جمهوری وعده داده شده است. اما در ادامه و در دولت دوم وی، تثبیت وضع موجود با آرای ایجابی مردم به نتیجه رسیده است. انتخابات دوم خرداد 76 اگرچه رگه های سلبی داشت اما در سال 80 شاهد انتخاباتی ایجابی هستیم که با وجود تعدد کاندیداهای رقیب رئیس جمهور دوران اصلاحات، مردم با چشمان باز، تداوم اصلاحات را انتخاب و به آن سمت حرکت کردند. انتخابات دور دوم دکتر روحانی به انتخابات دور دوم خاتمی شبیه است. با توجه به اینکه از منظر سیاسی، بین المللی و مسائل داخلی، شرایط خاصی وجود داشته و در این دوره فشار به دولت آقای روحانی بیشتر از دوران اصلاحات است، مردم از رفتارهای تند و عملکردهای التهاب آفرین اعلام برائت کرده اند و روش های مانا و اصلاح طلبانه را ترجیح می دهند. در انتخابات سال 80 مردم جهت گیری های دولت اصلاحات را هم به لحاظ سیاسی و هم به لحاظ اقتصادی در راستای مطلوب خود می دانستند. در چهار سال گذشته به سبب حجم مسائل و گرفتاری های قوه مجریه و البته رعایت آرامش و پرهیز از نگران کردن مردم، دکتر روحانی کمتر از آنچه از رئیس دولت قبل به او تحویل داده شد، سخن گفته است و شاید برخی مردم ندانند دولت وقتی شاخص های امروز را اعلام می کند، چه دستاوردهایی داشته است. با این حال آرای بدنه اجتماعی مردم به سمت نامزدی خواهد بود که مناقشات خارجی را کم کند و با تدبیر و درایت بدون رفتار پوپولیستی به معیشت و اقتصاد بپردازد. به باور نگارنده آرای مردم در این دوره ایجابی خواهد بود هرچند به طور سنتی، هر جناح سیاسی طرفدارانی دارد که سعی می کنند آرای خود را به سبد آن جناح بریزند اما درصد زیادی که متناسب با شرایط و برنامه ها تصمیم می گیرند، حتما به سمت اعتدال و تداوم روش های علمی و منطقی و پرهیز از التهاب آفرینی گرایش خواهند داشت. در عین حال این نگرانی بحق است که برخی افرادی که سابقه اجرائی و مدیریتی روشنی ندارند، در مقاطعی با دوپینگ های مختلف در حوزه سیاسی و اقتصادی به جلب آرای مردم چشم دوخته اند و این مسئله به ویژه در سال 84 خود را نشان داد اما فراموش نکنیم در همان سال، سردرگمی اصلاح طلبان و تشتت در معرفی نامزد نیز در ایجاد فرصت برای افراد عوام فریب موثر بود. اگر در همان سال 84 و بعد از دولت اصلاحات، اصلاح طلبان و مجموعه معقولی از جریان اعتدالی در کنار هم نامزد واحد معرفی می کردند، امروز شرایط کشور، این طور نبود. خوشبختانه آن تجربه امروز به مدد آمده و در انتخابات پیش رو تحقیقا تمامی اصلاح طلبان و حتی جریان هایی از اصولگرایان میانه که مشی اعتدالی را در سال های اخیر برگزیدند، به این جمع بندی رسیده اند که برای مصالح کلان کشور به ادامه دولت روحانی کمک کنند. تنها نگرانی موجود، تبیین نشدن شرایط از سوی بیشتر اعضای کابینه است که باعث شده بار گفت وگو با مردم بر دوش رئیس جمهور گذاشته شود و امید است در یک ماه آینده، دورنمای روشن تری از سوی همه ارکان دولت در سراسر کشور به مردم ارائه شود. مسائل اقتصادی و معیشتی در جامعه دارای حساسیت های بسیاری است. بخشی که مطالبات سیاسی دارند، با درک شرایط کشور به این نتیجه رسیده اند که باید روندی بطئی و آرام داشت اما بدنه مردم که غیرتشکیلاتی است و رویکرد صرفا سیاسی ندارند، خواستار توضیح بیشتر درباره دستاوردهای اقتصادی دولت و برنامه های آینده هستند.دولت می تواند در فرصت باقی مانده به نحو صریح تر و شفاف تر شرایط کشور را تشریح کند؛ اینکه تورم در کشور به شدت کاهش یافته و در مقوله اقتصاد این گونه نیست که مسائل گذرا حل شود. می توان با عدد و رقم نشان داد دولت اول احمدی نژاد از آن چیزی برداشت کرد که در دوران اصلاحات کاشته شده بود و برای همین بود که در دور دوم که می خواست دستاورد خودش را برداشت کند، تورم 40درصدی را به مردم تحمیل کرد و رکود تورمی، چنان کشور را فراگرفت که همچنان برای برون رفت از آن، مشکلات جدی وجود دارد. طرفه اینکه کسانی که خودشان مسبب وضع اسفبار امروز هستند، ناگهان طرفدار معیشت مردم شده اند و در این شرایط، دکتر روحانی می تواند به مردم اطمینان دهد دولت با نشاط و عزم جدی در دوره آینده حرکت خود را ادامه می دهد. مردم وقتی خودشان به صحنه بیایند، دستگاه تبلیغاتی گسترده مقابل دولت که تا روز انتخابات بی کار نخواهند نشست نیز شانس کمتری در فریب افکار عمومی خواهند داشت. 
                