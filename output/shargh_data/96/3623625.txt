چهار‌شنبه ۱۵‌شهریور ۱۳۹۶
-----------------------------------------
type_unknown
-----------------------------------------
جای خالی زنان ایرانی در آزادی
-----------------------------------------

                    گروه جامعه: از ماه ها پیش گفته بودند می کوشند زنان را برای جشن صعود ایران به جام جهانی و همچنین بازی ایران و سوریه به استادیوم راه بدهند. گفته بودند تلاششان را می کنند زنان وارد استادیوم شوند و کم کم این مانع فروبریزد. حالا این اتفاق نیفتاده، عمدی یا سهوی به عده ای از دختران بلیت فروخته اند و آنها پشت درهای بسته ایستاده اند، مردان سلفی هایشان را در جایگاه منتشر می کنند، اما از زنان خواسته اند حتی در چمن های اطراف استادیوم آزادی نیز تجمع نکنند. پروانه سلحشوری، رئیس فراکسیون زنان مجلس شورای اسلامی که برای حضور در استادیوم دعوت شده بود، با وجود این دعوت در گفت وگو با «شرق» خواست به گوش زنانی که پشت درهای استادیوم ایستاده اند برسانیم در کنارشان ایستاده است و تا زمانی که درها به روی زنان باز نشود، او نیز به استادیوم وارد نخواهد شد، حتی اگر این ماجرا تا پایان بودنش در این کره خاکی زمان ببرد، ترجیح می دهد از پشت درهای بسته با زنانی که حسرت برابری می خورند، تیم ملی کشورش را تشویق کند. اشتباه نبود، دستور عوض شدساعت پنج روز شنبه، دهم شهریور، برخلاف همیشه، این بار سایت تهیه بلیت استادیوم آزادی، برای خرید بلیت، دو گزینه زن و مرد را در کنار هم قرار داد. زنان که باور نمی کردند قرار است اتفاق جدیدی بیفتد، باز هم اقدام به خرید بلیت کردند، از یک بلیت تا چندین بلیت؛ خبرنگاران ورزشی به زنان با قاطعیت می گفتند اصلا چنین اتفاقی شدنی نیست و قطعا یک اشتباه است، اما زنان زیادی بلیت خریدند. این شادی مدت زیادی ادامه پیدا نکرد، کمی بعد فدراسیون و استادیوم آزادی از زنان بابت اشتباه پیش آمده «صمیمانه» عذرخواهی کردند و گفتند یک اشتباه کوچک رخ داده بود. 24 ساعت بعد با عده ای برای پس گرفتن بلیت ها تماس گرفته شد و دخترانی که برای پس گرفتن پولشان اقدام کرده بودند، در پاسخ به سوالشان مبنی بر اینکه آیا همه چیز ناشی از یک اتفاق بود؟ پاسخ جالبی دریافت کردند: نه! اشتباه نبود، اما دقایقی بعد، شاید به دلیل خبری شدن داستان، دوباره دستور عوض شد.با عده ای برای پس دادن پول تماس گرفته نشد و آنها بلیت داشتند، بلیت هایی که از سامانه اینترنتی تهیه شده بود و شماره ملی شان نیز ثبت شده بود، پس عملا نباید جلوی ورودشان گرفته شود، آنها باز هم مثل همه سال ها و روزهای قبل با امید به سمت استادیوم آزادی روانه می شوند، آن هم در شرایطی که خبر می رسد دو نفر از نمایندگان فراکسیون زنان مجلس شورای اسلامی نیز برای ورود به استادیوم آماده هستند. پروانه سلحشوری که به صورت مستقیم برای حضور دعوت شده و طیبه سیاوشی، نماینده کمیسیون فرهنگی که خودش درخواست ورود داده و با حضورش موافقت شده است. دختران به پشتوانه نمایندگانشان به استادیوم می روند شاید این بار بتوانند وارد استادیوم شوند. سعی می کنند در پاسخ به آنهایی که مدام در گوششان می گویند: «حالا بازی مهمی هم نیست. اون ورزشگاه به خاطر این بازی اصلا پر نمی شه، بابا ایران صعود کرده دنبال چی هستید؟»، آرام و منطقی به نظر برسند. وارد صف می شوند و با خونسردی، در برابر چشم های پرسشگر مردان هم سن وسالشان که با بلیت و بدون بلیت، بدون هیچ مشکلی، گروهی وارد استادیوم می شوند هم سعی می کنند عادی باشند. آنها عادی هستند اما غیرعادی به نظر می رسند، چون از سال ها پیش رفتن به استادیوم و تشویق کردن از سوی زنان بنا بر تصمیم ها غیرعادی شد. بلیت هایشان را نشان می دهند، اما باز هم مثل همیشه از ورودشان جلوگیری می شود.سیاوشی: منفعل عمل نمی کنمجلوی استادیوم ایستاده اند، عده ای فعالان حوزه زنان هستند و عده ای هم مشتریان درهای همیشه بسته استادیوم. یکی از دخترها که ما افسون خطابش می کنیم، تا به حال چندین بار با لباس های پسرانه به استادیوم آمده است و بعد وحشت زده از داخل رفتن بازمانده است. او به «شرق» می گوید: «برای دربی ها به استادیوم رفته ام، اما میانه راه ترسیده ام. اگر دوباره نگذارند، این بار هر طور شده و با لباس پسرانه وارد می شوم. اگر نگذارند حتما می روم، زمستان که لباس ضخیم می پوشیم، صورتمان را هم رنگ می کنیم و وارد می شویم. الان هم خیلی از دخترها می آیند. یکی از اقواممان اینجا کار می کند و می گوید حداقل در هر بازی سه، چهار دختر می آیند». افسون می گوید دوستانش همراه با برادرهایش وارد ورزشگاه شده اند. او دلش می خواهد بازی های پرسپولیس و استقلال را از نزدیک ببیند. افسون عاشق تیم پرسپولیس است. می گوید: «فوتبال همه زندگی ام است و نمی توانم از آن بگذرم... البته من شنیده ام که بعد از این بازی قرار است یک بازی تدارکاتی برگزار شود و همه زنان می توانند در استادیوم حاضر شوند. اگر این اتفاق نیفتد، این بار حتما لباس پسرانه می پوشم». سلحشوری: حداقل در کنارتان می مانمساعاتی پیش از شروع بازی طیبه سیاوشی اعلام کرد به ورزشگاه آزادی می رود، او در اعتراض به عده ای از دخترانی که می گفتند به خاطر ما، در کنار ما بمان و وارد ورزشگاه نشو، گفت که نمی شود این مسئله را با انفعال حل کرد؛ اما پروانه سلحشوری گفت تا زمانی که به دختران اجازه ورود ندهند، وارد استادیوم نخواهد شد. او به «شرق» می گوید: «من و خانم سیاوشی هر دو یک هدف داریم، اما رویکردمان متفاوت است؛ یعنی هرکدام از ما برای رسیدن به هدف روش متفاوتی را برگزیده ایم، من شاید حس درونی تری به این ماجرا دارم، چون از ابتدای امر شخصیت فوتبالی داشتم، آن حس فوتبالی بودن و درکم از فوتبال متفاوت است. من از بچگی با فوتبال بزرگ شده ام و عادت کرده ام که نگاه جدی تری به آن داشته باشم. برای همین درک متفاوتی هم از دخترانی که دلشان می خواهد در استادیوم حضور داشته باشند دارم». وی افزود: «به هرحال در شرایطی که دخترانی هستند که به هزار بدبختی متوسل می شوند و تلاش می کنند وارد استادیوم شوند و از ورود محروم هستند، من با توجه به اینکه حتی به عنوان یک بازدید و سنجش شرایط، به خودم اجازه نمی دهم بروم و بتوانم این بازی را ببینم و بدانم که پشت در صدها و هزاران چشم منتظر بازشدن این درها هستند. اما نمی توان گفت این حرکت همکارم برای ورود به استادیوم، استفاده از رانت است. او می خواهد به نمایندگی از زنان وارد شود تا شاید فردا زنان دیگری هم پایشان به استادیوم باز شود». سلحشوری در ادامه تاکید کرد: «خود اینکه دختران بلیت خریده اند و بعد اعلام می شود اشتباهی رخ داده، اتفاق خیلی تلخی است. وقتی این برخورد را می بینم، احساسم غلبه می کند. البته این را هم بگویم که خانم سیاوشی از طرف کمیسیون فرهنگی درخواست ورود به ورزشگاه را برای بررسی شرایط داده اند. من حتی برای دیدن مسابقات والیبال هم به ورزشگاه نرفتم و گفتم تا زمانی که دختران نتوانند وارد شوند، من هم وارد نمی شوم و الان هم سر حرفم ایستادم. اصلا تصور اینکه من وارد ورزشگاهی شوم که جز من چهار زن ایرانی دیگر هم هستند برایم دشوار است».رئیس فراکسیون زنان مجلس در پاسخ به این سوال که چه توقعی از معاونت زنان و خانواده ریاست جمهوری و همچنین دستیار ویژه حقوق شهروندی دارد، تصریح کرد: «انتظار این است که قبل از واکنش من و خانم سیاوشی، وارد این ماجرا شوند. آنها باید زودتر از ما این مسئله را مطرح کنند. پیش از این خانم مولاوردی درباره این مسئله صحبت کرده بود و شاید الان باید خانم ابتکار هم وارد عمل شوند. امشب که می گذرد، از حالا باید برای دربی بعدی تلاش های جدی انجام شود تا بتوانیم حضور زن ها را در این دربی داشته باشیم. اصلا یک بار این بازی ها را برای زنان برگزار کنند و بگذارند استادیوم در اختیار زنان باشد». او در پایان در پاسخ به اینکه چه پیغامی برای زنانی که پشت درهای بسته استادیوم مانده اند، دارد گفت: «به آنها می گویم من در کنار شما هستم و این حداقل کاری است که می توانم انجام دهم. بلیتی را نمی خواهم که به من اجازه داخل شدن به استادیوم می دهد و آنها پشت در باشند. زمانی وارد می شوم که آنها هم وارد شوند، اگر هیچ وقت وارد نشوند، من هم به استادیوم نخواهم رفت، مثل همه این سال هایی که به استادیوم نرفتم».در بازی روز گذشته، به جز طیبه سیاوشی، زنان سوریه ای هم برای تشویق تیمشان وارد استادیوم شدند. این حضور با حضور زنان طرفدار دیگر تیم های خارجی کمی متفاوت بود. زنان سوریه ای هم مثل ما مسلمان هستند و فرهنگی نزدیک به ما دارند، اما باز هم حضور آنها در ورزشگاه منعی نداشت. دختران ایرانی پرچم روی دوش به درخت های جلو استادیوم تکیه داده بودند و زنان سوریه ای با نشان دادن بلیت، وارد استادیوم می شدند. همچنین تعدادی از زنان ایرانی با پرچم سوریه وارد ورزشگاه آزادی شدند که زنان حراست ورزشگاه آنها را در گوشه ای نگه داشته و از پراکنده شدن آنها جلوگیری کردند.حالا که این گزارش را می خوانید بازی ایران و سوریه انجام شده، جشن قهرمانی را هم عده زیادی از شما دیده اید. دختران زیادی هم پشت درهای بسته استادیوم درباره این اتفاقات فکر کرده اند. احتمالا می گویید چرا فوتبال زنان را دنبال نمی کنند، شاید پاسخ این باشد: لااقل بگذارید فوتبال را دوست داشته باشند، آنها حق دارند هیجان ملی را تجربه کنند، آنها قطعا برای ورزش زنان هم تلاش می کنند، اما قبول کنید که شور و هیجان تیم ملی، زن و مرد نمی شناسد.
                