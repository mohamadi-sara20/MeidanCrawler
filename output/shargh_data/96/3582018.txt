یک‌شنبه ۴ تیر ۱۳۹۶
-----------------------------------------
حرف اول
-----------------------------------------
8 پیشنهاد اجرائی برای تضمین موفقیت دولت دوازدهم
-----------------------------------------

                    دکتر حسن روحانی و دولت یازدهم با وجود موفقیت های فراوان در حوزه های اقتصادی، اجتماعی و فرهنگی به ویژه پیروزی تاریخی «برجام» با مشکلات عدیده ای مواجه بودند که به جز مخالفت ها و بحران سازی های بیرونی، شامل چالش های درونی دولت نیز می شد. با توجه به اثر این چالش های درونی که کمتر از بحران سازی های مخالفان نیست، دولت دوازدهم می تواند با شناسایی دلایل و غالب شدن «نگاهی نو» و رویکردهای تازه بر تبعات آنها غلبه کند. چالش ها و پیشنهادها:1 – دولت یازدهم یکپارچگی و یکنواختی برای اثربخشی و هم افزایی لازم را نداشت و گاهی مشاهده می شد اعضای دولت علیه یکدیگر اعلامیه می دادند یا مصاحبه می کردند.پیشنهاد می شود دکتر روحانی، رئیس جمهوری محترم با انتخاب افراد قوی، امین و ماموریت پذیر و طرفدار برنامه ها و اندیشه های رئیس جمهور و با اخذ میثاق نامه کاری از همکاران خود با قاطعیت و جدیت و بدون رودربایستی، خواستار اجرای بی کم وکاست برنامه های خود از ایشان باشند.2- دولت محترم یازدهم در اقدامی چشمگیر توانست تورم حدود 40درصدی را یک رقمی و رشد تولید ناخالص ملی را از منفی شش به بالای مثبت هفت درصد افزایش دهد.همچنین در این دوره اقتصاد بحران زده کشور به طور نسبی از رکود خارج شد اما متاسفانه ستاد رسانه ای دولت نتوانست ابعاد این اقدام بسیار بزرگ را برای مسئولان و مردم به خوبی تبیین کند. هرچند همراه نبودن رسانه ملی در اطلاع رسانی خدمات دولت قابل کتمان نیست اما ستاد رسانه ای دولت نتوانست نتایج این نقیصه و همراهی نکردن ها را جبران کند و در جریان انتخابات بخشی از رسانه های حامی دولت و حتی مدیران همسو به پشتیبانی از عملکرد دولت نپرداختند. در این شرایط پیشنهاد می شود جناب رئیس جمهور از هر وسیله ای برای صحبت با مردم و تبیین برنامه های خود، به ویژه از فضای مجازی استفاده بیشتری ببرند؛ چه آنکه در جریان انتخابات نقش رسانه های نوین در موفقیت ایشان به وضوح روشن شد. 3- در دولت یازدهم، مدیران میانی حامی دکتر روحانی که می توانستند در رده های صف و ستاد سراسر کشور حامی دستاوردهای دولت ایشان باشند، محلی از اعراب نداشتند! و برخوردهای سرد با ایشان انگیز ه حمایت از دولت را از آنان گرفت. در مقابل، تعداد قابل ملاحظه ای از معاونان وزارتخانه ها، بازماندگان دولت احمدی نژاد بودند و عملا وزراتخانه ها با رویکرد آنان اداره می شدند. در مواردی نیز برخی وزرای کابینه در محافل و شوراهای مختلف یا اشاره ای در حمایت از دولت نمی کردند یا حداکثر بسیار محافظه کارانه با زبان الکن و ضعیف به دفاع نیم بند از سیاست های دولت می پرداختند. این مورد را به وضوح در شرایط پسابرجام در برخی وزارتخانه ها می شد مشاهده کرد. شناسایی و ارتقای مدیران کارآمد و شجاع از بدنه دولت می تواند علاوه بر ایجاد جو همراهی و همدلی در دولت آتی، در شرایط دشوار پیش رو بخشی از سپر دولت مقابل هجوم ها باشد. 4- تماس بدنه دولت با رئیس جمهور در دولت یازدهم بسیار ناچیز بود و مدیران ستاد دولت اغلب بین رئیس جمهوری و مدیران میانی در صف و ستاد نقش دیوار حائل را داشتند. برای حل این موضوع، جناب دکتر روحانی با مشرب بازتر می توانند ملاقات با همه اقشار مردم حتی در حد توجه به مشکلات افراد مراجعه کننده را افزایش دهند. در دسترس نبودن رئیس جمهور و مدیران کلان، زمینه ساز فساد و سوءاستفاده افراد سودجو و کارچاق کن خواهد شد. 5- تصور اغلب دولت ها این است که وقتی تصمیمی می گیرند مشکل حل شده! درحالی که تصمیم گیری جزء کوچکی از کل فرایند تصمیم تا اجرا است. بنابراین پیگیری سیستماتیک و نقطه به نقطه برای به نتیجه رساندن تصمیمات دولت در یک بازه زمانی معین یک ضرورت حیاتی است و دراین باره معاونت های ریاست جمهوری باید نقش اساسی داشته باشند. 6- حمایت مردم مخصوصا جامعه فرهیخته و دانشگاهی و اغلب خواص از دکتر روحانی برای تداوم موفقیت های دولت ایشان کافی نیست، بلکه یکایک اعضای دولت دوازدهم باید سطح تماس خود را با تمامی اقشار جامعه برای افزایش راندمان کاری دولت افزایش دهند. مسافرت های مستمر و سرکشی به استان ها و شهرستان ها و بهادادن و اعتمادکردن به نقش استانداران و فرمانداران و بخشداران و دهداران در این زمینه بسیار کارساز است. 7- دیدن نتیجه ملموس تصمیمات دولت در اقبال روزافزون مردم به دولت موثر خواهد بود؛ مشروط به اینکه در هر جلسه دولت، نتیجه اجرای تصمیمات قبلی گزارش گیری شود. بهترین راه خنثی کردن تبلیغات مخالفان علیه دولت، اجرای تصمیمات و اعلان آن به مردم است. 8- تکیه بر نقش دانشگاه ها و صنعتگران و تماس مستمر مدیران دولت با آنان راه حل علمی و فنی و اجرائی فرایندهای مختلف برنامه های مصوب است.
                