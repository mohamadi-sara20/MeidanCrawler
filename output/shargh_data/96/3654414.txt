سه‌شنبه ۹ آبان ۱۳۹۶
-----------------------------------------
حرف اول
-----------------------------------------
ایران و جمهوری آذربایجان: استمرار تاریخ، امتداد جغرافیا
-----------------------------------------

                    از زمان فروپاشی نظام کمونیستی اتحاد جماهیر شوروی، بیش از 25 سال می گذرد. این فروپاشی زلزله ای بزرگ در سطح جهان به وجود آورد و نظام بین الملل مبتنی بر دو قطب قدرت را پس از نزدیک به نیم قرن تغییر داد. از مهم ترین نتایج و پیامدهای این رخداد عظیم، تشکیل 15 جمهوری مستقل، از جمله سه کشور مستقل جمهوری آذربایجان، ارمنستان و گرجستان در منطقه قفقاز بود که به نوعی ژئوپلیتیک اوراسیا را نیز دچار تغییر و تحولی اساسی کرد. تشکیل جمهوری آذربایجان در مجاورت مرزهای شمالی کشورمان، سرزمین ها و مردمان دو سوی ارس را پس از 70 سال دوباره با یکدیگر مرتبط کرد. پیوندهای دیرینه تاریخی، پیوستگی و هم جواری جغرافیایی، علائق مشترک فرهنگی و مذهبی و مشترکات فراوان زبانی و قومی و خانوادگی میان مردمان دو سوی ارس، بستر بسیار مناسبی برای برقراری ارتباط دوستانه و برادرانه میان دو کشور جمهوری اسلامی ایران و جمهوری آذربایجان فراهم کرده که حاصل آن وجود ارتباطات رسمی و سیاسی در عالی ترین سطوح، مراودات اقتصادی و تجاری در تمامی زمینه ها و تعاملات و تبادلات انسانی و مردمی در تمامی ابعاد و جوانب اجتماعی، فرهنگی و مذهبی میان دو ملت و دو دولت ایران و جمهوری آذربایجان است.کمتر کشوری را در عرصه بین المللی می توان یافت که به اندازه جمهوری اسلامی ایران و جمهوری آذربایجان از مشترکات و همسانی در حوزه های مختلف بهره مند و برخوردار باشند؛ اشتراکاتی مانند امتداد تمدنی، اشتراک فرهنگی، همجواری و پیوستگی جغرافیایی، استمرار و درهم تنیدگی تاریخی، تناسب ها و نسبت های زبانی، قومی و خویشاوندی، شاید از همه مهم تر علقه ها و پیوندهای دینی و مذهبی. هر یک از این عوامل و پارامترها، برای برقراری و استحکام روابط کفایت می کند، بنابراین با این همه زمینه های مشترک، انتظاری جز همگرایی و هم افزایی میان دو ملت و دو دولت ایران و جمهوری آذربایجان نمی رود.از نخستین روزهای تشکیل کشور جمهوری آذربایجان، مناسبات برادرانه، همدلانه و صمیمانه ای میان مسئولان عالی رتبه دو کشور برقرار شد. حافظه تاریخی مردم دو کشور هنوز خاطرات شیرین مراودات و ارتباطات گرم و برادرانه روسای جمهور وقت، مرحوم حیدر علی اف، ملقب به حیدربابا و مرحوم آیت الله هاشمی را به یاد دارند و از آن به نیکی یاد می کنند. دولت و ملت مسلمان ایران همواره و در همه حال در تمام این سال ها، یار و مددکار و غمخوار مردم مسلمان و دولت آذربایجان بوده و در رنج ها و سختی ها و توفیقات و شیرینی ها همواره در کنار آن قرار داشته اند.طبیعی است که دو کشور و دو ملت ایران و جمهوری آذربایجان با آن همه اشتراکات و مشابهت ها و زمینه های مشترک، مورد رشک و حسد رقبای منطقه ای و دشمنان فرامنطقه ای قرار داشته و از توطئه ها و دسیسه های مخالفان روابط در امان نبوده و نیستند. مع ذالک روابط دو کشور با وجود فرازوفرودهای فراوان در مقاطع مختلف و موانع و مشکلات و چالش هایی که عمدتا حاصل تحمیل و تهدید دشمنان دو کشور بوده، هیچ گاه از اصل و واقعیت ناب خود جدا نشد و همواره استوار و برقرار ماند. جمهوری اسلامی ایران به مدد کیاست، فراست، تدبیر و درایت رهبران و مسئولان خویش، همواره سعی در برقراری روابطی متناسب، متعادل و متوازن با هرسه کشور واقع در حوزه قفقاز داشته و رفع مشکلات و اختلافات میان کشورهای این منطقه حساس از طریق مساعی جمیله و میانجی گری و دیپلماسی چندجانبه را وجهه همت خویش قرار داده است.خوشبختانه در دوره نوین روابط تهران – باکو که از ابتدای شروع به کار دولت یازدهم به ریاست آقای دکتر روحانی شاهد شکل گیری و تکوین آن بوده ایم و در دوره دوم ریاست جمهوری ایشان نیز همین صراط مستقیم و راه صحیح تداوم و استمرار یافته، مقامات عالیه، به خصوص روسای جمهور دو کشور عزم و اراده والای خود را برای تحکیم و تثبیت مناسبات به نمایش گذاشتند که حاصل آن انجام هشت ملاقات در سطح روسای جمهوری در طول چهار سال اخیر است. سفر قریب الوقوع آقای الهام علی اف به تهران برای شرکت در نشست سه جانبه سران ایران- روسیه- جمهوری آذربایجان که دومین نشست سه جانبه روسای سه کشور محسوب می شود، نهمین فرصت دیدار رئیس جمهور آذربایجان با سران عالی رتبه جمهوری اسلامی ایران را فراهم خواهد کرد. بدون تردید، تعاملات و دیدارهای دوجانبه و چندجانبه رهبران دو کشور ایران و جمهوری آذربایجان، علاوه بر ثمرات و برکات برای دو کشور و دو ملت ایران و آذربایجان، نتایج و آثار منطقه ای ارزشمندی را نیز برای صلح و ثبات در منطقه راهبردی قفقاز و غرب آسیا در پی خواهد داشت.پیوستگی اقلیمی دو کشور در حوزه دریای خزر و در دو سوی ارس، سرنوشت و آینده دو کشور ایران و آذربایجان را در زیست بوم خزر و حوزه جغرافیایی قفقاز جنوبی به یکدیگر پیوند زده است. همکاری و هم اندیشی و هم افزایی دو کشور در عرصه های مختلف؛ از انرژی گرفته تا دریانوردی و توریسم و البته حفظ میراث مشترک بشری در عرصه حیاتی و محیط زیست، ضرورتی انکارناپذیر برای ایران و کشورهای حوزه قفقاز، از جمله جمهوری آذربایجان است.دو کشور همسایه ایران و آذربایجان در مجاورت دو منطقه حساس و حیاتی؛ یعنی قفقاز و خاورمیانه، در معرض چالش های متعددی قرار دارند که در راس آنها افراطی گری و خشونت طلبی گروه های تروریستی تکفیری- وهابی و حامیان منطقه ای و فرامنطقه ای آن قرار دارد. تشدید تنش ها و التهابات قومی، نژادی، فرقه ای و مذهبی در این دو منطقه، همکاری و هم فکری دو کشور ایران و آذربایجان را برای مقابله موثر با این چالش ها بیش از پیش ضروری کرده است.
                