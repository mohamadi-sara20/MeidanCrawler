یک‌شنبه ۲ مهر ۱۳۹۶
-----------------------------------------
یادداشت
-----------------------------------------
اعتدال و تعامل در برابر خصومت و تقابل
-----------------------------------------

                    مجمع عمومی سازمان ملل متحد رسانه ای است که در آن همه ساله نمایندگان دولت ها و ملت ها بازتابی از فضای داخلی کشور خود را به جهانیان عرضه می کنند؛ تریبونی رسمی و پرمخاطب که عرصه تعاملات مستقیم و بدون واسطه کشورها را فراهم آورده و به صحنه رقابت برند ملی کشورها بدل شده است. سیاست مداران و سیاست گذاران به عنوان نمایندگان ملت ها با حضور در این بستر مهم، با تکیه بر سرمایه ای که از ملت خود در توشه دارند، منشور برند ملی کشورشان را به جهانیان عرضه می کنند و مزیت رقابتی آن را در عرصه مناسبات بین المللی به عنوان المان ارزش آفرین کشور خود به نمایش می گذارند. ثبات، عقلانیت، مشارکت اجتماعی و سرمایه مردمی، اقتصادی پویا و پیشرو، امنیت و جامعه تکثرگرا و هم گرا شاخص هایی هستند که مبنای برند ملی کشورها را در عرصه مناسبات بین المللی تشکیل می دهند و مجمع عمومی سازمان ملل یکی از مهم ترین عرصه هایی است که دولت ها به وزن کشی این شاخص ها به عنوان مزیت رقابتی کشور خود با یکدیگر می پردازند. امسال جهان شاهد حضور دو برند ملی متفاوت، مهم و اثرگذار بود؛ برندهایی که سابقه و پیشینه ای طولانی دارند و به نظر می رسد در بازه زمانی کنونی به مهم ترین مقطع چرخه برند ملی کشور خود رسیده اند. دنیا امروز شاهد بازآفرینی دو برند ازسوی دو کشور کلیدی در عرصه مناسبات بین المللی است که مسیر تحولات و مناسبات آینده را با تکیه بر مزایای رقابتی برند ملی خود تغییر خواهند داد؛ ایران و آمریکا. در کمتر از یک سال قبل پیش بینی هایی از چشم انداز پیش روی برند آمریکا با روی کارآمدن ترامپ از گوشه وکنار جهان شنیده می شد. ترامپ مانند ساختمانی شیشه ای متصور شده بود که با روی کارآمدنش تمام معادلات برنامه ریزان و سیاست گذاران ایالات متحده را برهم می زند و تصویر واقعی آمریکا را با سرعت و شفافیتی باورنکردنی به دنیا مخابره می کند؛ آمریکایی خودخواه، فرصت طلب، سودجو و بی منطق. نمایش بدون سانسور تصویر آمریکا و سیاست های منطقه ای و بین المللی این کشور از سوی ترامپ به عنوان شخص اول ایالات متحده، جایگاه این کشور را به عنوان کشوری حامی رشد و توسعه ملت ها به کشوری فرصت طلب و سودجو تغییر داد و واکنش های ترامپ و اظهارنظرهای وی در موضوعات مختلف نگرانی دنیا را نسبت به سیاست های نابخردانه و بحران آفرین آمریکا افزایش داد، اما در مقابل شاید کمتر کسی پیش بینی می کرد در ملتهب ترین نقطه خاورمیانه، کشوری وجود داشته باشد که در عرصه پرتلاطم مناسبات بین المللی و منطقه ای هر سال بر قدرت برند ملی خود بیفزاید، جامعه مدنی پویایی را همراه خود داشته باشد و اصول مردم سالاری، دگرپذیری و تعامل را سرلوحه خود قرار دهد.امروز در تریبون سازمان ملل به عنوان رسانه ای مهم و رسمی که کشورها به عرضه برند ملی خود در آن می پردازند، شاهد دو صحنه مهم بودیم؛ صحنه نخست، دکتر روحانی به نمایندگی از ملت ایران آینه تمام نمایی از منشور برند ملی پویا و صلح طلب از کشور را به جهانیان عرضه کرد؛ کشور و ملتی که همواره پایبند اصول اخلاقی و قوانین بین المللی بوده و در سیر تاریخ به عنوان ملت و کشوری پویا، معتدل و آرامش طلب شناخته می شود.روحانی به عنوان نماینده تمام اقشار و گرایشات کشور، رسانه منشور برند ملی ایران بود؛ منشوری که حقوق و تمامیت خود را در تمامی عرصه ها با پشتوانه سرمایه اجتماعی خود بااقتدار حفظ و حراست و با گفتمانی جهان شمول ارزش های خود را به جهانیان منتقل می کند. کشوری که با گفت وگوی تمدن ها ادبیات تعامل را بر تقابل چیره کرد، با پایبندی بر اصول و ارزش های خود در سخت ترین شرایط از حقوق خود دفاع کرد و با ادبیات اعتدال مسیر جدیدی را در مناسبات بین المللی گشود.در صحنه دوم، دنیا شاهد برند ملی آمریکای ترامپ بود که برای اقناع عطش خود و همراهانش تمامی ارزش های جهان شمول را کنار می زند و فرصت سازی و بهره مندی از بحران های موجود در جهان را برای پیشبرد اهداف خود مشروع و هر نوع رویکردی را برای خود جایز می داند. دو برند ملی ایران و آمریکا امروز وارد فضای نوینی از تعاملات بین المللی و مناسبات جهانی می شوند؛ برند ملی آمریکای ترامپ که انگاره خشونت و تقابل را به جهانیان مخابره می کند و بر التهاب بحران های موجود در دنیا می افزاید و درمقابل منشور برند ملی ایران که روحانی به نمایندگی از تمام ملت به جهانیان مخابره کرد و نمایانگر کشوری پویا، استوار و مقتدر، جوان، تعامل گرا با ظرفیت های فراوان برای رشد و توسعه و آماده برای حضوری موثر و مثبت در عرصه مناسبات بین المللی است.
                