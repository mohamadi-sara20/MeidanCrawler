یک‌شنبه ۲۷ اسفند ۱۳۹۶
-----------------------------------------
یادداشت
-----------------------------------------
با مصدق ایران قدرت اقتصادی می شد
-----------------------------------------

                    1- دولت رانتیر در ایران، بعد از حذف مصدق از معادلات سیاسی و آرام آرام شکل گرفت؛ دولتی که بیش از 44 درصد درآمد آن از یک کالا به دست می آمد. سال 1334 به واسطه قرارداد با کنسرسیومی که به جای بریتیش پترولیوم به ایران آمده بود، سنگ بنای حرکت به سمت محورشدن درآمد نفت است. دولت وقت زاهدی که علی امینی وزیر اقتصاد آن بود، 40 درصد نفت را به خواهران نفتی آمریکایی، 20 درصد را به بریتیش پترولیوم و 30 درصد را به داچ شل هلندی و شرکت فرانسوی هدیه کرد. از آن روز، وابستگی ایران به درآمد حاصل از فروش نفت خام، روزبه روز افزایش یافت و تا امروز ادامه دارد.2- چرا 29 اسفند سال 1329 در تاریخ ایران ماندگار شد؟ چون دولت مصدق تلاش کرد با صادرات کالای غیرنفتی، مشکلات ایران را حل کند و تن به تحریم نفتی ایران ندهد. چراغ های علاء الدین عرضه شد تا نفت در داخل ایران به فروش برسد. اگر دکتر مصدق مانده بود، اقتصاد غیرنفتی ایران جان می گرفت و شاید زودتر از اینها به یک قدرت اقتصادی تبدیل می شد. در تیر 31، 14ماه از حکومت مصدق می گذشت و مردم در مقابل کودتا، از این دولت حمایت کردند. از آن به بعد است که تحولات داخلی و جهانی، عرصه را بر مصدق و جنبش ملی شدن تنگ می کنند تا در گام اول انتقام ملی شدن نفت ایران را گرفته و در گام دوم، اجازه ندهند ایران بدون اتکا به فروش نفت، به یک کشور توسعه یافته تبدیل شود. کار به آنجا رسید که طبقه اجتماعی بی ریشه؛ یعنی لمپن های داخلی، در کنار تحولات خارجی و اختلاف سران نهضت، کودتای 32 را شکل دادند.3- حرکت ملی شدن صنعت نفت ایران متکی به یک جنبش اجتماعی بود که در سال های 1328 و به ویژه 1329 به اوج خود رسید و در 29 اسفند همان سال نتیجه داد. این جنبش اجتماعی فراتر از خواست یک جریان سیاسی بود. مرور آن دوره تاریخی نشان می دهد جنبش اجتماعی مراجع سه گانه وقت شیعه آیات عظام صدر، خوانساری و کوه کمره ای که نمایندگی سیاسی آنها در آیت الله کاشانی نمود می یافت، حامی این حرکت بودند. از سوی دیگر، در مجلس پانزدهم قرارداد شفاهی موسوم به قوام -سادچیکف رد شده بود و بحث ملی شدن نفت جنوب نیز بیش از گذشته در افکار عمومی و رسانه های داخلی - که فضای نسبتا بازی در سال 20 تا 32 داشتند- مطرح شده بود. همچنین در آخرین جلسه مجلس پانزدهم، قرارداد گس - گلشاییان نیز به تصویب نرسید و جلسه تا نیمه شب ادامه یافت تا وقت قانونی مجلس به اتمام برسد. پس مردم با همراهی ملیون و مذهبیون و هم گرایی ایجادشده به آینده چشم دوخته بودند.4- پهلوی دوم در مقطع شکل گیری این جنبش اجتماعی، خود را موافق آن نشان می داد. زمانی که هیئت «خلع ید» به سمت خوزستان می رود –که مرحوم مهندس بازرگان نیز عضو آن بود– دکتر مصدق به آنها می گوید با قطار سلطنتی بروند تا توده ها ببینند شخص محمدرضا پهلوی نیز موافق این جنبش است. پس این خواستی ملی بود که تحت تاثیر فضای بین المللی هم بود. در سال 1947، انقلاب هند به وقوع پیوست؛ یعنی سال 1327 هجری شمسی و دو سال قبل از ملی شدن صنعت نفت. بعد از 200 سال اشغالگری بریتانیای کبیر و مستعمره بودن هند، این کشور آزاد شد. دکتر مصدق، آیت الله کاشانی و نواب صفوی، سخنگویان مطالبات حجمی ملتی بودند که احساس می کردند کمتر از هندی ها نیستند. در قرارداد 1912رضاشاه، معروف به الحاقی، بندی وجود داشت که تعداد تکنیسین های خارجی روز به روز کمتر و به تعداد ایرانی ها افزوده شود؛ اما در 1329 در مجلس پانزدهم آماری داده می شود که اگر در 1312، هزار و 200 نفر تکنیسین خارجی وجود داشته، در سال 29 به سه برابر افزایش یافته است. همه اینها باعث می شود ملت ایران نخبگان خود را همراهی و از آنها مطالبه کند.5- عمر همه این تلاش تا سال 29 بود. بعد از نخست وزیری دکتر مصدق، مشکلات زیادی برای ایران ایجاد شد. نخریدن نفت از سوی انگلیس به چالشی اقتصادی منتهی شد و هماهنگی میان دولت جمهوری خواه آیزنهاور در زمان به قدرت رسیدن چرچیل در نیمه دوم 1330 و رسیدن دو دوست جنگ جهانی دوم به هم، آنها را به این نتیجه رساند که حضور یک ایرانی که ملت خود را تولیدکننده و کارفرما می خواهد، باعث می شود در عراق، کویت و... نیز این موج راه بیفتد. مصدق به توده ای ها در دولت خود بهای زیادی داد تا شاید از آمریکایی ها امتیاز بگیرد یا علاقه مند به نقش آفرینی همه جریان های سیاسی بود. آنچه مشخص است، ایرانیان در مقاطعی مانند نهضت مشروطه و ملی شدن صنعت نفت، نتوانستند با خرد جمعی از فضای باز سیاسی استفاده کنند و نتیجه آن، شکست دولت ملی دکتر محمد مصدق بود.
                