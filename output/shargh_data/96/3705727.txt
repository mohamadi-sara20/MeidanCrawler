دو‌شنبه ۲۳ بهمن ۱۳۹۶
-----------------------------------------
سرمقاله
-----------------------------------------
پس از 40 سال
-----------------------------------------

                    انقلاب اسلامی ایران در آستانه 40سالگی قرار گرفته است. عدد 40 در ادبیات و معارف مذهبی جایگاه ویژه ای دارد و از جنبه های نمادین برخوردار است. گفته اند 40سالگی اوج تکامل قوای دماغی و بلوغ عقلی انسان است که در صورت خودسازی، استعدادهای او به فعلیت می رسد، ملکات اخلاقی کامل و پیمودن درجات معرفت در آن محقق می شود. در اینکه این گونه تعابیر طنازانه از عدد 40 تا چه میزان، پایه و اساس استدلالی از منظر علوم روان شناسی و شناختی دارد، برای نگارنده مکشوف نیست. با وجود این برخی نشانه های نمادین نمایانگر صحت رمز و رازهای این عدد است. پیامبر اسلام در 40سالگی مبعوث شد. موسی(ع) به فرمان خداوند برای میقات و دریافت الواح مقدس 40 شب را در کوه طور به اعتکاف گذراند (و واعدنا موسی ثلاثین لیلة و اتممناها بعشر فتم میقات ربه اربعین لیلة- 142 اعراف). قوم بنی اسرائیل 40 سال را به خاطر نافرمانی از فرستاده خدا به سرگردانی گذراندند. در فرهنگ عرفا چله نشینی مفهومی نمادین برای زدودن حجاب های نفسانی و تجلی انوار الهی است و قس علیهذا. انقلاب در مسیر 40ساله فرازونشیب های فراوانی را پشت سر گذاشته و بر توطئه های داخلی و خارجی بسیاری غلبه کرده است. رویدادهایی که هر یک به تنهایی برای سرنگونی یک حکومت اگر متکی بر حمایت مردم نباشد، کافی است. امام خمینی بنیان گذار انقلاب اسلامی رمز پیروزی را در حمایت مردم و شرط تداوم و بقای آن را در پیوند حکومت با ملت می دانست و بارها این نکته را در مقاطع مختلف به دولتمردان گوشزد می کرد. در 39 سال گذشته همه دولت های برخاسته از انقلاب با همین وعده ها بر سر کار آمده و با ارائه کارنامه ای از منظر خودشان پرطمطراق به کار خود پایان داده و زمام امور را به دیگری سپرده اند. در هیاهوی آن وعده ها و کارنامه های ظاهرا مشعشع آنچه مغفول مانده، کیل و میزان سنجش تحقق وعده ها و ارزیابی منصفانه کارنامه هاست. اگر می پذیریم که قضاوت و ارزیابی مردم به عنوان صاحبان انقلاب باید معیار اصلی قبولی یا مردودی کارنامه دولت ها و حکومت در کلیت آن قرار گیرد، ضروری است کارآمدی و مقبولیت حکومت و تحقق شعارها و وعده های دولت ها با میزان رضایتمندی مردم سنجیده شود. اولین گام در این مسیر و پرهیز از هرگونه خطا، تعریف درست از واژه مردم و مسئولیت پذیری و پاسخ گوبودن همه ارکان حاکمیت در برابر آنان است.ریشه مفاسد تبعیض و فساد که اخیرا رهبری به آن اشاره کردند و آن را در حکم اژدهای هفت سر برشمردند نیز در تقسیم مردم و عدم پاسخ گویی ارکان حاکمیت در سهم آنان در قدرت و اداره کشور است.امام مردم را عظیم ترین پشتوانه و سرمایه برای پیشبرد و نیل به اهداف بلند انقلاب می دانست و با تمام وجود به نقش مردم باور داشت. از منظر امام مردم و حضور مردم در صحنه ابزاری برای نمایش قدرت در برابر مخالفان نبود. یک سناتور مجلس سنای آمریکا زمانی گفته بود همان طور که بازرگانان به تجارت کالا می پردازند، من هم به تجارت آرا مشغولم. اگر این سخن و نمونه های مشابه همواره در 40 سال گذشته مستمسکی در رد دموکراسی کشورهای غربی است که آن را دروغین و مردم فریب می دانیم، ضروری است تلقی خود را از رای و حمایت مردم نیز منصفانه در بوته نقد قرار دهیم و ببینیم تا چه اندازه از برداشت آن سناتور آمریکایی از رای مردم فاصله داریم. رسالت و وظیفه ذاتی حکومت ها، حفظ حدود و ثغور کشور، فراهم کردن امنیت مردم، تامین معیشت شرافتمندانه، دسترسی همگانی به شبکه سلامت، آرامش روانی و تامین آینده ای درخورشان در جهان امروز است. معیار دوستی یا دشمنی با کشورهای جهان نیز در راستای همین اهداف قابل تفسیر است. مردم باید احساس کنند که اولویت اول حاکمان، تامین آینده ای روشن برای فرزندان این مرز و بوم است و در چنین شرایطی آنان با جان و دل در کنار دولت و حاکمیت قرار خواهند گرفت. تحقیقات و نظرسنجی های حول آشوب و اعتراضات ماه گذشته نشان می دهد ناامیدی و نگرانی در مورد آینده مهم ترین انگیزه معترضان بود. حکمرانی خوب (Good Governance) یا به عبارت دیگر حکمرانی مطلوب از مباحث مهم و درعین حال جدیدی است که در دو دهه اخیر در راستای استقرار و نهادینه کردن جامعه مدنی از جایگاه ویژه ای در ادبیات سیاسی و توسعه برخوردار است.موضوع محوری حکمرانی خوب، راهکار و روش های دستیابی به حکومتی است که زمینه ساز توسعه ای عادلانه و مردم سالار باشد. شفافیت، پاسخ گویی، برابری همه آحاد ملت بدون تبعیض و برآورده کردن نیازهای اساسی در آموزش و بهداشت مردم از دیگر ارکان حکمرانی خوب است. ما به عنوان پیروان حضرت علی(ع) با این واژه ها و اهداف حکومت بیگانه نیستیم و حتی با گذشت هزارو 400 سال و تحولات عمیق در مفاهیم، همه شاخصه های حکمرانی خوب را به وضوح می توان در فرمان حضرت به مالک اشتر به عیان مشاهده کرد. لازمه باور به شاخص های حکمرانی خوب و عمل به گزاره های آن، بالابردن استانداردهایی است که فساد را قبل از شکل گیری و تبدیل شدن به غده سرطانی و اژدهای هفت سر شناسایی و در نطفه خفه کند. نامه حضرت به عثمان بن حنیف، حاکم بصره و شماتت و گوشمالی او به خاطر نشستن بر سفره اغنیا در آن زمان قبل از هرچیز نمایانگر عزم جدی خلیفه مسلمین در شکل گیری همان نطفه ای است که در صورت غفلت تبدیل به هیولای فساد شده و تمامیت کشور را در معرض مخاطره قرار خواهد داد. در جهان امروز سازوکارهای لازم برای مبارزه با فساد به صورت نرم افزاری در اختیار نهادهای حکومت ها قرار دارد. نگاهی به شیوه حکمرانی کشورهای شمال اروپا و برخی کشورهای شرق آسیا و مقایسه وضعیت کنونی و شفافیت آنها در اداره کشور و شاخص های درخشان زندگی مردم و مقایسه آن با وضع چند دهه قبل همین کشورها می تواند الگوی مناسبی را فراراه دیگر کشورها قرار دهد. تحقق این مهم وجود اراده ای قدرتمند نزد حکومت برای استفاده از این نرم افزارهاست. تا زمانی که چنین اراده ای وجود نداشته باشد، هیولای فساد قابل مهار نبوده و نتیجه آن قطع ید از گوسفنددزد و آزادماندن بی واهمه اختلاس گران صدها میلیاردی است.در آستانه 40 سالگی انقلاب، مردم با وجود همه کاستی ها و برخی فسادها و تبعیض ها، همچنان پای آرمان هایی که 40 سال قبل برای آن به میدان آمده و بزرگ ترین رویداد سیاسی را در این منطقه رقم زدند، ایستاده اند. اگر گزاره ای که در اول این یادداشت اشاره شد، صحیح باشد، انقلاب پس از گذراندن 40 سال اینک باید در اوج عقلانیت قرار داشته باشد. تجلی چنین تحولی در نظام در داخل در گرو خط بطلان کشیدن بر دسته بندی مردم این و آن، پذیرش و تحمل مخالفان، قبول اعتراض برحق مردم به تبعیض و فساد، بالابردن استانداردهای مدیریت اداره کشور، در اولویت قراردادن مردم در بهره مندی از ثروت های کشور و مسئولیت پذیری و پاسخ گوبودن همه ارکان حاکمیت است. در عرصه سیاست خارجی نیز وظیفه ذاتی حکومت، تامین امنیت و فراهم کردن شرایط توسعه کشور از طریق کاهش تشنج و جلوگیری از تحمیل هزینه های غیرضروری بر کشور است. در حکمرانی خوب معیار سنجش در ترازوی مردم در ارزیابی حکومت، برخورداری از استانداردهای لازم برای زندگی شرافتمندانه و برخورداری از جایگاهی رفیع در جهان و نه کوبیدن بر طبل دشمنی و ازدست دادن فرصت های غیرقابل تکرار برای رشد و توسعه کشور است. تحقق این امر نمایانگر بلوغ انقلاب و تکامل و اوج عقلانیت آن در سال چهلم انقلاب اسلامی است.
                