پنج‌شنبه ۲۷ مهر ۱۳۹۶
-----------------------------------------
type_unknown
-----------------------------------------
پایان شمال سبز
-----------------------------------------

                    در نقشه گوگل، استان های سرسبز شمالی کشورمان به خوبی دیده می شوند. از تمام ساحل دریای خزر، سرسبزترین بخش آن سواحل ایران است. بخش عمده سواحل شرقی خزر شامل ترکمستان و ازبکستان و قزاقستان کویری است. بخش غربی ساحل خزر هم به سرسبزی سواحل ایران نیست. نگاهی هم به نقشه ایران بیندازید؛ تنها بخش سرسبز ایران این سه استان است که متاسفانه با سرعت زیادی در حال تخریب است. این سه استان سرسبز از دو جهت تهدید به نابودی می شوند. اول، تغییرات آب وهوایی و دوم، تخریب آن از سوی سودجویان. ناتوانی یا نبود احساس مسئولیت، روزمرگی یا سوءمدیریت مقام های مربوطه نوار ساحلی شمال ایران، تب تند ویلاسازی و ورود نهادهای غیرمسئول به دراختیارگرفتن این نوع زمین ها، همه وهمه، عامل ازبین رفتن طراوت شمال ایران است. تخریب نوع اول خارج از اختیارات دولت و استانداران است؛ البته تغییرات آب وهوایی نیز بر اثر افزایش دماست که ریشه آن در آلودگی های صنعتی، خودروهای نامرغوب، نابودی منابع آب و پوشش های گیاهی همه نقاط کشور به ویژه در کلان شهرهاست و از این حیث، چندان هم از تیررس اقدامات انسانی به دور نیست. اما در تخریب دوم متاسفانه مسئولان اجرائی و تقنینی هر سه استان ساکت و آرام ناظر این وضعیت اسف بار هستند و با سکوت خود با این تخریب ها همراهی می کنند. اخیرا در روستای علی آباد عسگرخان از توابع نوشهر شاهد معامله زمین خارج از بافت روستا که ساخت و ساز در آن منطقه ممنوع است، بودم. فروشنده با چراغ سبز مسئولان شورای روستا و دهیاری و با پرداخت پول در حال اخذ مجوز ساخت بود و می گفت بعد از ساخت هم با پرداخت جریمه، مسئله پایان کار حل وفصل خواهد شد. زمان با سرعت در حال گذر است، اگر امروز اقدام نکنیم فردا بسیار دیر خواهد بود و تاسفی که درباره دریاچه ارومیه می خوریم، تکرار خواهد شد. آن وقت حسرت این روزها و فرصت های ازدست رفته را به عنوان یک فاجعه ملی خواهیم خورد. روندی که از ابتدای دولت احمدی نژاد آغاز شده همچنان اما باسرعت کمتر، متاسفانه ادامه دارد. باید گفت دولت فعلی هم به طور جدی جلوی آن را نگرفته است، ضمن اینکه رکود ساختمان سازی، نقش موثرتری در کاهش این تخریب ها داشته است تا اقدامات زیربنایی و فرهنگ سازی. اعتباری که باید صرف سرمایه گذاری در امور تولیدی شود، صرف سرمایه گذاری تخریبی به عنوان ویلاسازی می شود و زمین های کشاورزی به ویلاهایی تبدیل می شوند که در تمام طول سال شاید یک ماه هم مورد استفاده مالکان آنها نیست. پیشنهاد می شود اول از همه در صدور سند تک برگی و پایان کار با راهکارهای قانونی و دریافت جریمه های مناسب اقدام و دست عوامل خودسر و پنهان در این رابطه قطع شود.برای ویلاهای خالی و تفننی مالیات ماهانه ای همراه با قبض برق و با گاز وضع شود. درآمدهای حاصل از این طریق صرف بهبود زیرساخت های گردشگری، بهبود سواحل، دادن تسهیلات به ساخت هتل های مناسب در مکان های مناسب ساحلی شود. مهم تر از همه بخش عمده ای از درآمدها صرف زیباسازی و توسعه امکانات روستاهای ویران در کنار این شهرک ها شود. میزان عوارض ماهانه نیز بر اساس متراژ زمین ویلا و میزان بنا متغیر باشد. در صورت عدم پرداخت، برق و گاز ویلاها بدون هیچ چشم پوشی قطع شود. چنانچه مالکیت این ویلاها به بیش از یک نفر غیرفامیل باشد، تخفیفی در عوارض داده شود تا حداقل در استفاده از این ویلاها تعداد خانواده بیشتری بهره مند شوند. آنچه امروز در شمال کشور شاهد آن هستیم بیش از یک فاجعه ملی است. بنابراین وقت عمل است و کمک و پشتیبانی دولت و مجلس را نیز می طلبد. امید اینکه با تسریع در جلوگیری از ادامه تخریب طبیعت و کشتزارها به نکات و پیشنهادهای فوق عنایت ویژه مبذول شود که نوشدارو بعد از مرگ سهراب نباشد.
                