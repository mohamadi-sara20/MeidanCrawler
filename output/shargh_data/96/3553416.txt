شنبه ۱۶ اردیبهشت ۱۳۹۶
-----------------------------------------
حرف اول. جامعه
-----------------------------------------
سرنوشت کشور را به دست جمشید بسم الله نمی دهم!
-----------------------------------------

                    سه هفته پیش یک گروه30 نفره گردشگر گیاه شناس خارجی به ایران آمدند. ماه ها قبل از سفرشان با من تماس گرفتند. از آنجایی که من خودم هیچ وقت با گردشگران همراه نمی شوم، یکی از دانشجویانم را به عنوان راهنمای علمی آنها معرفی کردم. قرار شد روزی صد یورو به دانشجو بدهند. وقتی به ایران آمدند من را به هتل خود دعوت کردند. از قبل گفته بودند که علاقه مند به خرید کتاب های من هستند. برای اولین بار بعد از 12 سال که کتاب های گلستان و خلیج فارس را نوشته بودم، حس شادی و افتخار یک اثر علمی در ایجاد شد. در این مدت صدها جلد کتاب را مجانی به این و آن هدیه داده بودم و نمی دانم چند نفر از آنها استفاده کرده اند. ولی آن شب علاقه مندان صف کشیده بودند تا از من کتاب بخرند. 30 جلد کتاب خریدند! آنها به سفرشان رفتند. آخر هفته به آنها ملحق شدم تا دو روز در پارک ملی گلستان همراهشان شوم. آنها که اغلب بازنشسته بودند و سن بالایی داشتند، با عشق وافری در این دو روز از دیدن و عکس برداری از گیاهان و جانوران لذت می بردند. وقتی آنها را به دره آلمه بردم و آهوان و قوچ و میش و لاله های سرنگون را دیدند؛ گو اینکه دنیا را به آنها داده بودم. بزرگ ترین ناراحتی آنها زباله بود که متاسفانه همه جا پر است و گاهی هم زباله جمع می کردند. به من می گفتند که چرا جلد دوم کتابت را نمی نویسی.گفتم راستش نوشته ام ولی به یک نیروی کاری نیاز دارم که شش ماهی برای من کار کند تا آماده شود، پولش را ندارم. از آنها خجالت کشیدم که بگویم هنوز بعد از 12 سال، کتاب تمام رنگی گلاسه که قیمتش فقط 10 هزار تومان است، (یعنی پول نصف پیتزا) با وجود هزاران دانشجوی زیست شناسی در ایران فروش نرفته است. حاصل همراهی دانشجوی من و فروش کتاب های من سر جمع دوهزارو 400 یورو - تقریبا 10 میلیون تومان - برای ما داشت. یعنی شش برابر پولی که دانشگاه به هر دانشجوی دکتری برای تحقیقش می دهد. یعنی دو برابر گرنت به سال گذشته من. یعنی دو سال پول وام یک دانشجوی دکتری. اما سود این 30 نفر برای اقتصاد ایران چقدر بود. آنها دو هفته در ایران بودند. در این مدت چهار راننده ون و چهار نفر جوان راهنمای تور با آنها بودند. اگر هر کدام شبی 100 یورو بابت هتل و خودرو و خوراک و 100 یورو هم بابت سایر هزینه ها خرج کرده باشند، سر جمع می شود 90000 یورو. با احتساب هر یور چهار هزار تومان حداقل 360 میلیون تومان آورده خالص این توریست ها برای اقتصاد ایران بود. اگر خطوط هوایی ما فعال بود، شاید20 تا 30 هزار یورویی هم به جیب شرکت های هوایی می رفت. می دانید این پول چند شغل پاک ایجاد کرده است. چقدر باید آب مصرف کرد تا 360 میلیون تومان درآمد ایجاد کرد؟ اگر حقوق یک جوان تازه استخدام شده را 1،5 میلیون فرض کنیم با همین 30نفری که دو هفته در ایران بودند، می شود 246 نفر را به مدت یک ماه و 20 نفر را به مدت یک سال سر کار برد. این تنها یک مثال بود. یکی از دوستان فیس بوکی من پست زده بود که در سفر هوایی به شیراز اغلب مسافران خارجی بودند. خواهرم رفته بود کرمان و تعجب کرده بود که آنجا پر شده است از توریست های خارجی. یک کلبه بومگردی در دو ماه در کلات و قلعه گنج کرمان میزبان 470 مسافر خارجی و داخلی بوده است. من نه سیاست مدارم و نه برای کسی تبلیغ می کنم. اما دولت روحانی با تنش زدایی و تصویب برجام بزرگ ترین خدمت را در این چهار دهه به ایران کرد. ما برای نجات ایران هیچ راهی نداریم جز آرامش و امنیت و زندگی صلح آمیز با مردم جهان. درحالی که تمام خاورمیانه در آتش نفرت و برادرکشی می سوزد، ایران فرصتی استثنایی دارد برای رشد. برای استفاده درست از ظرفیت های گردشگری و تبلیغ فرهنگ ایرانی-اسلامی. فقط حضور توریست های خارجی در ایران است که به اقتصاد ما جان می دهد. آن کسانی که با رفتار نابهنجار خود باعث می شوند تورم بالا رود و با چاپ اسکناس بین مردم پول توزیع می کنند، دلشان برای ایران و اشتغال و ازدواج جوانان نسوخته است. کسانی که با تخریب سرزمین ایران برای جمعیت 8.7 میلیونی تهران، با فروش آسمان شهر برای 13 میلیون نفر خانه سازی می کنند، با ایجاد رد پای اکولوژیکی، سرزمین شکننده ایران را ویران می کنند. گردوخاک کمترین دستاورد نگاه بتن گرایانه سازه ای هاست. ریزمرگی که به گلوی مردم خوزستان می رود، نتیجه ویرانی هایی است که نگاه بتن گرایانه بعضی با نسخه های سدسازی و انتقال آب به ارمغان آورده است. همان هایی که آب پنج سد را در تهران مصرف و با سیاست های خود شهرها را بزرگ تر و بزرگ تر می کنند، دلشان برای اشتغال جوانان نمی سوزد. بیشتر این ساخت وسازها به دست کارگران زحمتکش افغان صورت می گیرد. مهم ترین سود این ساخت وسازها شده است اشتغال تعدادی جوان در بنگاه ها! نگرشی که نتیجه اش شده است کوه خواری، رودخانه خواری، تالاب خواری، جنگل خواری، جزیره خواری، دریاخواری، نفت خواری، معدن خواری، خاک خواری و آب خواری. ما باید از فرصت امنیت در ایران استفاده کنیم و به جای بتن کاری های امثال شهردار تهران، بار دیگر روستاها را با کاهگل بیاراییم. ما باید قنات ها را احیا و آنها را محلی برای جذب توریسم بین المللی کنیم. ما می توانیم با جذب توریست خارجی در کلوت های لوت، ریشه قاچاق مواد مخدر را برای همیشه بخشکانیم. سرزمین و مردم سیستان وبلوچستان با فرهنگ غنی یکی از جذاب ترین بخش های ایران زمین هستند که با گسترش توریست می توان آنها را از چنگال قاچاقچیان و شیادان شروری مانند ریگی رها کرد. سرزمین بختیاری توانمندی جذب میلیاردها دلار را دارد. ما باید محصولات بومی خود را تولید کنیم نه محصولات آغشته به کود و سمی که هزاران تن آن هر سال به شیرابه های سمی در کهریزک تبدیل می شود یا مانند پرتغال های سال گذشته که به دریا ریخته شد. ما با توسعه توریسم می توانیم فرهنگ و تمدن ایران زمین را به اقصی نقاط دنیا صادر کنیم و ترس و وحشتی را که داعشیان و طالبانیان از مسلمانان درست کرده اند، به دوستی و مهربانی تبدیل کنیم. ایرانی اگر هزار عیب داشته باشد، به اذعان همه دوستان خارجی من در میهمان نوازی در دنیا لنگه ندارد.رفاه آن نیست که شما هر روز پول بیشتری به دست آورید و برای ایجاد اشتغال هم لازم نیست ایران را به کارگاه ساختمانی تبدیل کرد. رفاه آن است که شما بتوانید در زندگی خود برنامه ریزی کنید و محیط زیست سالمی داشته باشد. تنها راه گذر از گردنه سخت بحرانی ایران کاهش تورم، کاهش وابستگی به درآمد فروش نفت و جذب پول از طریق توریست است. مهم ترین شرط موفقیت اقتصاد مقاومتی توانمندی سازی بومی است و توسعه توریست بهترین راه آن است. پولی که توریست می آورد خوشبختانه به جیب دولت و شهردار نمی رود که با آن سد گتوند و پل صدر و برج میلاد بسازند، بلکه به جیب مردمی می رود که بیشتر کتاب می خوانند تا بتوانند سرزمین خودشان را به جهانیان معرفی کنند.به همین دلیل من رای می دهم، رای می دهم به آرامش و آشتی با دنیا، به مهار تورم تا من کارمند با حقوق ثابت بتوانم برنامه زندگی خودم را تنظیم کنم. من نمی خواهم سرنوشت کشور را کسانی به دست گیرند که عقربه اقتصادشان را جمشید بسم الله جابه جا می کند، کسانی که دانش را به سخره می گیرند و با نسخه گدایانه چند شبی کابوس مردم فقیر را با سراب رابین هودی خود خوش می کنند. 
                