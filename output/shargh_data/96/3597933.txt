سه‌شنبه ۳ مرداد ۱۳۹۶
-----------------------------------------
سرمقاله
-----------------------------------------
منتخبان شورا پاسخ گو باشند
-----------------------------------------

                    یکم- در روزهای انتخابات پنجمین دوره شورای شهر تهران، تعداد بسیار زیادی از اصلاح طلبان و رای دهندگان تهرانی منتقد جدی فهرست شورای سیاست گذاری بودند. بیشتر انتقادها مربوط به روند تعیین نامزدها و تناسب تعدادی از نامزدها با وظایف پیچیده و هزارتوی جایی مانند شورای شهر و مدیریت شهری تهران بود. اخبار موثقی نیز حکایت از این داشت که رئیس دولت اصلاحات هم به دلیل پاره ای از انتقادات در ابتدا به این فهرست واکنش مثبتی نشان نداد. نهایتا باوجود مقاومت شورای سیاست گذاری، منتقدان ضرورت پیروزی نام «اصلاح طلبان» در انتخابات را ارجح دانستند و بسیاری از آنان به حکم اضطرار، چشم بر ایرادات و اشکالاتی که به آن فهرست داشتند، فروبستند و با توجه به حمایت دیرهنگام ایشان (که او نیز به همین ضرورت چشم داشت) برای پرهیز از پراکندگی آرا به همان فهرست رای دادند. این تصمیم نه به دلیل شایستگی تمام اعضای فهرست، بلکه به این دلیل بود که تعدد فهرست های اصلاح طلبان موجب نقار و شکست نشود. رای دهندگان به این تعهد نانوشته اخلاقی پایبند ماندند و منافع جمعی را به علایق و انتخاب های واقعی خود ترجیح دادند. حاصل آن شد که دیدیم: تمام 21 نفر فهرست شورای سیاست گذاری، برای شورای پنجم تهران انتخاب شدند. این انتخابی از روی اضطرار بود، به مقصود حفظ اتحاد و وفاق و پیروزی نام اصلاحات.دوم - شرط عقلانیت و نیز شرط اخلاق سیاسی آن بود که شورای سیاست گذاری و برگزیدگان شورای پنجم، براساس انبوه شواهد موجود، واقعیت را باور و به آن توجه کنند که چرا و چگونه و در چه شرایطی آن فهرست برنده انتخابات شد. دراین صورت باید همان گونه که تعداد زیادی از اصلاح طلبان و رای دهندگان برای حفظ وفاق و نام شریف اصلاح طلبی، چشم بر ایرادات موجود بستند و از مطلوبیت های خود چشم پوشیدند و به فهرست رای دادند، آنها هم پاسخ متقابل بدهند و از پنهان کاری و خودمداری بپرهیزند و حفظ وفاق و هماهنگی را سرلوحه قرار دهند؛ به انتقادهای وارده نگاه کنند و از رفتار یک سویه آمرانه با دیگران بپرهیزند. اما در اولین اقدام جدی برگزیدگان شورای پنجم که هنوز هم رسما کارشان شروع نشده است، یعنی انتخاب شهردار آینده تهران، اخبار منتشرشده نشان از چنین منشی ندارد.سوم- شهردار غیر از شرایط قانونی شکلی، باید شرایطی ماهوی نیز داشته باشد. یکی از برگزیدگان در مصاحبه ای گفته شرایط برگزیدگان برای انتخاب شهردار عبارت بوده است از «پاکدستی، توان کاری، تجربه کاری موفق در امور مشابه و کلان، روحیه نظارت پذیری و چهره ملی بودن». این معیارها آن قدر کلی است که برای هر سمتی می تواند به کار برود و به شهرداری تهران اختصاص ندارد. وقتی یک معیار این قدر کلی باشد، مانند آن است که اصلا معیاری وجود ندارد. معیار یعنی وسیله ای برای اندازه گیری و معیار کلی اندازه ای را نشان نمی دهد. این کلی گویی بیانگر عدم تسلط و آگاهی برگزیدگان شورای پنجم به پیچ و خم های مدیریت شهری و مسائل عدیده شهر تهران است. این بی معیاری نتیجه اش این شد که بین 24 نفر از اولین فهرست نامزدهای شهرداری تهران، بسیاری از نام ها کمترین نسبتی با این سمت نداشته باشند. نام هایی که مطرح شدند، اغلب در موقعیت خود نام های معتبری اند ولی این به معنای مناسبت آنان با شهرداری تهران نیست. در همین زمینه مسئله اصلی این است که آن کسی که قرار است به زودی شهردار جدید تهران شود و مدیریت این شهر بحران زده را به دست بگیرد، چه برنامه ها و دیدگاه هایی برای این کار دارد. هیچ معلوم نیست.همچنان که خود شورا هم فاقد دیدگاه و برنامه بوده است. این ایرادات در فهرست هفت نفره بعدی هم باقی ماند.چهارم - یک نفر از برگزیدگانی که به نام اصلاح طلبی رای آورده است، نام یکی از معاونان قالیباف را در فهرست نامزدهای شهرداری تهران گذاشته است. او یا خودش را پنهان کرده است یا می دانند و نامش را افشا نمی کنند. 24 نفر را اول نامزد می کنند، بدون آنکه معلوم باشد هریک از آنها اصلا برنامه ای برای شهرداری تهران دارند یا ندارند. شبیه آن است که انگار هرکس خواسته کسی از قبیله اش باشد. چند نفر را که در همان ابتدا انصراف داده بودند یا اصلا بدون آنکه خودشان بدانند (مانند جنابان آقایان ستاری فر و بیطرف)، نامزد شهرداری تهران می کنند. بعد که آنها می گویند ما بی خبر بودیم، برگزیدگان شورای پنجم نمی گویند چرا و چگونه نام این افراد وارد فهرست نامزدهای شهرداری شده است؟. کسب اجازه از فرد برای نامزدکردنش، یک شرط اخلاقی ساده و ابتدایی است.پنجم- در برابر انتقادات، برگزیدگان شورای پنجم سخن به درشتی می گویند، نقدها را برنمی تابند، به خود نمی گویند که وقتی انتقاد زیاد است لابد کار خودشان هم یک جایی اشکال دارد. اما دوستان ما توجه دارند که احکام اضطراری، تا زمان وجود اضطرار جاری است. با رفع اضطرار، حکم اضطراری منتفی است. انتخابات، دوره اضطرار بود و به پایان رسید. بر همه ایراداتی که فهرست داشت، رای دهندگان باب سخن را بستند و چشم پوشیدند و رای دادند. اما اینک انتظار نداشته باشند که باز هم باب انتقادات بسته بماند و برگزیدگان شورای پنجم هم سخن ها را بی پاسخ بگذارند و وقتی کارها از دست رفت و ضربه ها به تهرانی ها خورد و نام اصلاح طلب ها هم خراب شد، انتقاد به شورای شهر شروع شود. این همان اشتباهی است که نسبت به فراکسیون اصلاح طلبان شورای چهارم شد و نتیجه مخربش بعدها معلوم شد. آزموده را آزمودن خطاست.
                