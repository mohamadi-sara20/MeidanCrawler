دو‌شنبه ۲ بهمن ۱۳۹۶
-----------------------------------------
یادداشت
-----------------------------------------
زیربنای دموکراسی
-----------------------------------------

                    اقتصاد بخش مهمی از علوم انسانی است که به دلیل ارتباط بیشتر با مباحث ریاضی رنگی منطقی تر پیدا می کند. اقتصاد مالی و مالیه عمومی مبحثی از اقتصاد است که به خزانه، یعنی مالیات های دریافتی از ملت و هزینه کردن آن از سوی دولت مربوط می شود. اما دولت و مالیات و هزینه کردن، پدیده های تازه ای نیستند، سابقه آنها به هزاران سال پیش و به آغاز بنیان گذاشتن دولت، احتمالا در حکومت سومر بازمی گردد؛ بی آنکه بدانند عملکردشان امری علمی در قالب علم اقتصاد است. همیشه در این گونه موارد به یاد نمایش نامه جنتلمن یا اشرافی مولیر می افتم؛ هنگامی که کاسبکاری به نان و نوا رسیده در قدم بعدی هوس اشرافی شدن می کند و برای آشناشدن با اطوارها و منش های آن، معلمی می گیرد تا شیوه های سخن گفتن، پوشیدن، خوردن و نوشیدن، راه رفتن و رقصیدن، کرنش کردن و رفتارهای گوناگون اشرافی را بیاموزد. در این بین کاسبکار به دختری علاقه مند می شود. برای ابراز علاقه می خواهد نامه ای شایسته بنویسد و درمی ماند. برای کمک گرفتن به معلم متوسل می شود. معلم می گوید می خواهی نامه ات به نظم باشد یا به نثر؟ کاسب می پرسد نظم چیست؟ معلم در تعریف نظم یعنی وزن و قافیه و مضامین شاعرانه آن توضیح می دهد. کاسب می پرسد و اما نثر چیست؟ معلم توضیح می دهد که بیان یا نوشتن سایر مطالبی که فاقد اوصاف نظم باشد، نثر است. مثل همه سخنانی که شما به من می گویید. کاسب با شگفتی و خوشحالی می پرسد: «یعنی من مرتب نثر می گویم و خودم خبر ندارم؟». در واقع اقتصاد نیز چنین حالتی دارد؛ یعنی دولت ها، حاکمان و حتی مردم عادی دائما مشغول کار علمی یعنی اقتصادی بوده اند، بی آنکه خودشان بدانند. مالیات و هزینه همیشه ابزار کنترل کننده ای در دست دولت ها بوده است. در سیاست نامه خواجه نظام الملک در داستانی مربوط به عهد انوشیروان می گوید وقتی خسرو درباره وضع مالیات های جدید از اطرافیان نظرخواهی می کند، یکی از دبیران می گوید مالیات جدید نباید موجب فقر و کاهش ثروت مردم شود، زیرا با کاهش ثروت از درآمد آینده مردم و توان آنان برای پرداخت مالیات کاسته خواهد شد. در داستان خواجه نظام الملک، با دوات بر سر دبیر لابد فضول می کوبند که نمی دانیم حقیقت داشته یا نداشته اما نشان می دهد خواجه حاکم خودش به این نکته کاملا اقتصادی توجه داشته است.هنگامی که این یادداشت را می نویسم، کشمکشی میان مجلس سنای آمریکا و مجلس نمایندگان بر سر تصویب لایحه بودجه دولت ترامپ، خصوصا بر سر مباحث مالیاتی پدید آمده که موجب تعطیل شدن عملی بخش هایی از دولت آمریکا شده است. با توجه به اینکه مخالفت اصلی از سوی سنا صورت گرفته است، حرف آخر با مجلس نمایندگان خواهد بود؛ زیرا به دلیل همان تعریفی که اقتصاد را زیر بنای دموکراسی می داند، مجلس نمایندگان که رنگی مردمی تر دارد، در امور مالی تصمیم گیر اصلی است.شاید بتوان «ماگنا کارتا» یا منشور کبیر را نخستین سند رسمی محدودکننده قدرت سلطنت و الزام شاه به تبعیت از مجلسی مردانه، متشکل از برگزیدگان اشراف دانست. انگلیسی ها به این سابقه پیشقدمی در برقراری نوعی دموکراسی محدود و کاربردی شدن برخی نظریات باستانی از عهد افلاطون و ارسطو در سال 1215 میلادی، یعنی هشت قرن پیش، به خودشان می بالند. اگرچه دموکراسی های کلاسیک در دولت-شهرهای یونانی و سنای روم و حتی مجالس مهستان و بزرگان ایران اشکانی و ساسانی سوابقی داشته است اما هیچ کدام نتوانستند موجب انتقال واقعی و موثر حاکمیت شخصی به حاکمیت مردمی و ملی شوند. فقط چهار سال پس از صدور «ماگناکارتا» یا منشور کبیر، حمله ویرانگر مغول در سال 1219 میلادی به ایران صورت می گیرد. ای کاش ویرانی فقط در شهرها و بناها بود. ویرانی مغولی و تداوم حاکمیت آنان موجب بقای طولانی خشونت بیابانی در فرهنگی مدنی شد و حتی به تفکر و آیین مردم سرایت کرد. ضربه ای فرهنگی که حرکت نسبتا موازی فرهنگی شرق و غرب را بر هم ریخت. باری، منشور کبیر سابقه ای برجای گذاشت که حکایت از تقدم آزادی و قانون بر دموکراسی دارد. اما تحول بعدی در انگلستان، در اواخر نیمه اول قرن هفدهم، به رهبری اولیور کرامول رخ داد که منجر به اعدام چارلز اول و اعلام جمهوری شد. البته کرامول عملا نوعی دیکتاتوری خشن برقرار کرد که موجب شد پس از مرگ جسدش را از قبر بیرون کشیدند و سرش را بریدند و بر سر نیزه کردند. اگرچه قیام کرامول به دموکراسی نینجامید اما شعار انقلاب او تاثیری ابدی بر جای گذاشت. اعتراض مهم قیام کرامول درباره لزوم تصمیم گیری و نظارت پارلمان بر این پایه بود که «مردم صاحبان مالیاتی هستند که می پردازند و حق دارند که نمایندگانشان درباره چگونگی هزینه شدن آن نیز نظر بدهند و تصمیم گیری کنند».انقلاب فرانسه بیشتر بر پایه سایر الزامات آزادی و حقوق بشر و حکومت مردمی قرار داشت و حق تصمیم گیری درباره درآمد و هزینه دولت را امری قطعی و مسلم تلقی می کرد؛ خصوصا آنکه جنگ استقلال آمریکا که به شدت تحت تاثیر افکار و نظریه های سیاسی اروپایی بود و 14 سال پیش از انقلاب فرانسه در 1776 به پیروزی رسید، بر همین پایه قرار داشت. یعنی وقتی فرمان وضع مالیات چای به سیزده مستعمره نشین آمریکایی ابلاغ شد، آنها گرد هم آمدند و همان شعار کرامول را تکرار کردند؛No taxation without representation. یعنی وقتی در مجلس کشور نماینده ندارند، مالیات هم نمی پردازند.این شعار منجر به قیام و جنگ استقلال آمریکا شد. در هند، مبارزه مسالمت آمیز گاندی که بارها منجر به کشتار معترضان هندی توسط بریتانیا شد، سرانجام همین شعار که پرداخت مالیات را موکول به داشتن نماینده در مجلس ملی می کرد، پیروز شد.همان طور که تصمیم گیری و نظارت بر مالیات ها و هزینه ها زیربنای مهم دموکراسی و مستلزم پیش زمینه ها و پیش نیازهای دیگر مانند تضمین آزادی های فردی و اجتماعی و حقوق انسانی و حکومت قانون است، گریز از دموکراسی نیز گاهی با تملک ها و درآمدهای دولتی و کسب درآمد مستقیم برای بی نیازی به مالیات و عدم پاسخ گویی به مجلس و مردم انجام می شود. به این ترتیب هرچه بهره مندی دولتی از درآمدهای ناشی از وظایف غیرحاکمیتی یعنی از اعمال تصدی بیشتر باشد نیاز به پاسخ گویی به نمایندگان مردم کمتر می شود؛ برای مثال ارتش پاکستان به بهانه دعاوی حل نشده بر سر کشمیر، برای خود منابع درآمدی و سامانه اطلاعاتی ویژه فراهم کرده است که آن نهاد را حتی در برابر دولت های منتخب نیز از نوعی استقلال برخوردار می کند. کشورهایی که دارای درآمدهای ویژه از سرمایه های طبیعی مانند نفت و گاز و منابع مشابه آن هستند باید توجه داشته باشند که این سرمایه ها در وهله نخست باید به سرمایه های درآمدزا تبدیل شوند و مانند سایر درآمدهای خزانه متعلق به ملت ها هستند. به عبارت دیگر تصمیم گیری درباره آنها و هزینه کردنشان مستلزم حضور نظارتی و رای و تصویب نمایندگان ملت هاست. در واقع یکی از دلایل اصرار به کاهش درگیری دولت ها در امور تصدی گری، گذشته از منطق اقتصادی لیبرال، همین منطق اقتصاد مالی به عنوان زیربنا و تضمین کننده پایداری و بقای دموکراسی است.
                