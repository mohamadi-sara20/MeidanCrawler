چهار‌شنبه ۶ دی ۱۳۹۶
-----------------------------------------
یادداشت
-----------------------------------------
آدرس بودجه ای غلط به جامعه
-----------------------------------------

                    پدیده مبارکی در جامعه ما در حال رخ دادن است و آن اینکه افکار عمومی نسبت به لایحه بودجه حساس شده و شاید اولین بار باشد که جامعه دانشگاهی و روشنفکری ما هم حاضر می شود کتاب بودجه را ورق بزند. اگر جامعه روشنفکری ما به جای اینکه با کتاب «هستی و زمان» هایدگر دست وپنجه نرم کند، با کتاب بودجه دست وپنجه نرم می کرد، سرنوشت توسعه یافتگی ما متفاوت می شد. به هرحال، شروع توجه به بودجه اگرچه دیر است، اما همین عطف توجه نیز میمون و فرخنده است با این حال نگرانی ای وجود دارد این است که حساسیت های غلط و نابجایی درباره بودجه ایجاد شود. به تازگی در بحث بودجه بسیاری از نشریات روشنفکری بر بودجه نهادهای رسمی دست گذاشته اند و ارقام آن را طوری گزارش می کنند که گویی مسئله اصلی کسری بودجه، بودجه این قبیل نهادهاست. بیم آن می رود با این وضعیت در آینده وقتی سخن از کسری بودجه و لزوم انضباط مالی به میان آید، همه توجه ها به بودجه این قبیل نهادها معطوف شود. واقعیت آن است که مسئله اصلی بودجه در ایران، بودجه این نهادها نیست. اگرچه بحث درباره فلسفه وجود این نهادها کار درستی است اما باید مراقب بود که سهم مسائل جابه جا نشود. به قول متفکری، تصحیح حساسیت جامعه از مهم ترین اصلاحگری های اجتماعی است. درباره بودجه نیز به نظر می رسد حساسیت های اشتباهی درحال شکل گرفتن است که باید اصلاح شود. حساسیت به بودجه نهادهای فرهنگی و مذهبی موازی موجه نیست زیرا بودجه آنها به زحمت به هزار میلیارد تومان می رسد. به یاد داشته باشیم کل فصل فرهنگ، ورزش و هنر در بودجه اعتباری معادل پنج هزار میلیارد تومان دارد. این در حالی است که سهم سلامت فقط در یک بخش 20 هزار میلیارد تومان است. یعنی منطقی است مردم و روشنفکران حداقل چهار برابر حساسیتی که به بودجه نهادهای خاص دارند، به طرح تحول سلامت داشته باشند. سرفصل بیمه های اجتماعی 12 هزار میلیارد تومان است که همین هم بعید است کفاف مخارج آنها را بدهد، اما نشریات روشنفکری به مردم نمی گویند چه قوانینی موجب شده که با وجود تخصیص 12هزار میلیارد تومان بازهم صندوق های بازنشستگی با کمبود جدی مواجه باشند؟ واقعا چه قواعدی در جامعه حاکم شده که منابع صندوق ها را می بلعد و دولت را پیوسته بدهکار می کند؟ البته بخشی از واقعیت آن است که عده ای می خواهند مسئله را وارونه جلوه دهند. به خاطر داشته باشیم که این تنها زاویه نگاه منتقدانه به بودجه مذکور نیست. می توان از زاویه کارایی نیز نگاه کرد؛ یعنی می توان اصل تبلیغ با بودجه دولت را قبول داشت اما ترتیبات نهادی مذکور را کارا ندانست. وجود انبوه نهادهای موازی در امر تبلیغ از یک ناکارایی بزرگ حکایت دارد. علاوه بر آن آیا نباید بازخواستی درباره کارایی اقدامات آنها وجود داشته باشد؟با وجود اینکه این سوالات، سوالات مهمی است و باید به آن پاسخ داد، اما باید متوجه بود چاه تمام نشدنی بودجه در جای دیگری است. یکی از مصادیق آن صندوق های بازنشستگی است. تا وقتی اقسام قوانین وجود دارد که به افراد این امکان را می دهد زودهنگام بازنشسته شوند ولی حقوق کامل معادل 30 سال خدمت را دریافت کنند، البته صندوق های بازنشستگی همواره با کمبود روبه رو می شوند و یکی از فشارهای اصلی را بر بودجه وارد می کنند. قوانین سخاوتمندانه بازنشستگی منفعت هایی را برای تعداد زیادی از افراد این کشور ایجاد کرده و موجب شده تا بخشی از نیروی کار زودهنگام به استراحت در خانه بپردازند و دولت هزینه این کارنکردن را بپردازد. برخی نشریات نمی خواهند به این مسئله بپردازند زیرا می دانند این امر یعنی درگیرشدن با گروه قابل توجهی از مردم که کم کارکردن اما مطالبه حقوق کامل کردن را حق مسلم خود پنداشته اند. مسئله کلیدی بودجه، بودجه نهادهای خاص نیست، بلکه افزایش سالانه بودجه حقوق و دستمزد کارکنان بخش دولتی است در حالی که همه می دانند بی کاری پنهان در دستگاه های دولتی زیاد است و بسیاری از کارمندان دولت تمام زمانی که بر سر کار هستند به انجام خدمت مشغول نیستند. همه می دانند دولت و دستگاه های وابسته نیازمند این همه نیروی شاغل نیستند، اما سخاوتمندانه آنها را استخدام و از اخراج آنها خودداری می کنند و هزینه حقوق و دستمزد آنها بر دوش جامعه می افتد. مشکل اصلی جامعه اینجاست و این نقطه ای است که به اشتباه (یا به عمد) نادیده گرفته می شود ولی بودجه نهادهای خاص برجسته می شود. اگر واقعا هدف خود را حل مشکلات اصلی جامعه بدانیم باید از مشکلات بزرگ شروع کنیم و به مشکلات کوچک برسیم. قطعا نباید مشکلات کوچک را به واسطه کوچک بودن نادیده گرفت یا بخشید اما باید اولویت را به مسائل اصلی داد و روی حل آنها اهتمام ورزید. فقط در این صورت است که می توان به سمت حل مسائل پیچیده کشور حرکت کرد. چه خوشمان بیاید و چه نیاید روز به روز محدودیت بودجه در ایران سخت تر خواهد شد و بودجه دولت به طور روزافزون مسئله ای جدی در افکار عمومی خواهد شد، اما وظیفه داریم افکار عمومی را به سمت درستی سوق دهیم تا بتوان گفت وگویی ملی درباره ریشه مشکلات و چگونگی حل آنها سامان داد و حول راه حل ها به اجماع رسید.
                