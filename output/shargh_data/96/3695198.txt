یک‌شنبه ۱ بهمن ۱۳۹۶
-----------------------------------------
حرف اول
-----------------------------------------
خیانت کریستال به سانچی؟
-----------------------------------------

                    حوادث برخورد کشتی ها در دریا به دلیل وجود سامانه های کنترلی برای حرکت شناورها و همچنین قوانین و آموزش های دریانوردی، به ندرت رخ می دهد. فقط کافی است برخورد شناورها را به صورت درصدی از میزان ترددها و سفرها استخراج کرد تا معلوم شود آمار برخوردها درصد ناچیزی از سفرهاست. حوادث صنعتی به ویژه وقتی مقیاس بزرگی به خود می گیرند، متاسفانه با فاجعه و هزینه های انسانی گزاف همراه می شوند. سانچی از آن دست حوادثی است که فاجعه ای به ابعاد مرگ 32 نفر را رقم زد و کشوری را به عزا نشاند. متاسفانه اظهارنظرهای غیرکارشناسی و نشات گرفته از منطق غیرفنی نیز از حواشی این قبیل پدیده های تلخ است که خود معضلی در فضای رسانه ای ایجاد کرده و هرکسی در هر مقامی، در فضای مجازی به خود جرئت و جسارت اظهارنظر در این زمینه را می دهد. اما برخی از قوانین و شرایط دریانوردی، اشتراکاتی با فعالیت های فراساحل در صنعت نفت دارد. وقتی موضوع حادثه، یک نفت کش حامل یک میلیون بشکه میعانات گازی است، این اشتراکات بیشتر می شود. به همین دلیل با منطق دانش نفت و گاز می توان برای برخی از ابهامات حادثه سانچی پاسخ هایی ارائه داد. برای این کار، در ابتدا باید چند تعریف ساده بیان شود. میعانات گازی، بخش مایع یک مخزن گازی است که جدایی آن از گاز، تابع فشار و دماست و معمولا در شرایط محیطی به شکل مایعی شیری رنگ است.ارزش آن از نفت بیشتر است و کیفیتی بین نفت و گاز دارد. همچنین فراریت آن از نفت بیشتر و از بنزین کمتر است و در واقع، خود ماده اولیه تهیه برخی از بنزین های با کیفیت بالاست.اگر میدانی که میعانات گازی از آن استخراج می شود، گاز خطرناک سولفیدهیدروژن داشته باشد، تنها درصدی از این گاز در میعانات گازی محلول خواهد بود و معمولا خطر میعانات گازی از نظر آلوده کردن محیط به سولفیدهیدروژن صدها بار کمتر از گاز محتوای آن است. برای صادرات میعانات گازی نیز معیارهای مشخصی وجود دارد؛ برای مثال، میزان آب و نمک موجود در نفت نمی تواند از 10 ptb (جزء در هزار بشکه) بیشتر باشد یا میزان سولفیدهیدروژن محلول در میعانات گازی باید زیر 20 ppm (جزء در میلیون) باشد.هر کشتی یا دکل در دریا قوانین مشابهی به این شرح دارد:1. نقاطی به عنوان نقاط تجمع برای مواقع اضطراری وجود دارد. در نقاط تجمع، ماسک و کپسول، جلیقه نجات و قایق نجات به اندازه همه نفرات کشتی و دکل موجود است. هر دو سمت کشتی (Port و Starboard) دارای نقاط تجمع هستند و در صورت بروز سانحه در یک سمت، می توان از سمت دیگر استفاده کرد.هر خطری، آژیر و رنگ چراغ مخصوص خود را دارد (برای مثال آتش، گاز یا آژیر ترک کشتی یا دکل). همچنین معمولا مانورهای هفتگی نیز برای حفظ آمادگی پرسنل در دریا اجرا می شود.2. قایق های نجات از جنس فایبرگلاس و سرپوشیده اند. در آنها مقداری امکانات اولیه فراهم است و برای دورشدن از سانحه طراحی شده اند (و نه دریانوردی). از سوی دیگر، به سیستم ضدآتش مسلح هستند؛ اما این سیستم ضدآتش فقط یک مسیر لوله در قسمت بیرونی بالای قایق است که آب دریا را با پمپ کوچکی از پایین کشیده و اندکی بدنه قایق را خیس می کند و اگر حجم آتش گسترش یابد، کارایی نخواهد داشت. پس تصور اینکه در مقیاس حوادثی مانند سانچی کارایی داشته باشد، غیرمعقول است.3. نفت کش ها و کشتی های بزرگ مجهز به چندین سیستم رادار و مسیریابی هستند و گمان بر اینکه بدون ابزار مکان یابی و مسیریابی به راه خود ادامه می دهند، محلی از اعراب ندارد.4. شناورهای بزرگ، قدرت مانور پایینی دارند و ممکن است برای اجتناب از برخورد، ناچار باشند از فواصلی مانند هشت یا 10کیلومتری برای تغییر مسیر اقدام کنند. پس اگر قرار است برخوردی صورت گیرد، از آن فاصله همه در جریان وقوع آن خواهند بود.5. یک میلیون بشکه میعانات گازی به تنهایی و بدون سوخت کشتی برای ساختن یک هنگامه آتش کافی است. طبیعی است که گرمای ناشی از آتش، باعث تبخیر میعانات گازی و اشتعال و انفجار آن می شود. نباید تصور شود که میعانات گازی به حالت گاز در محیط موجود است؛ اما طبیعی است هر مایعی با گرما تبخیر می شود و از فاز مایع به فاز گاز می پیوندد.اکنون سوال اساسی این است که چرا دلاوران سانچی تا آخرین لحظه کشتی را ترک نکرده ا ند؟احتمالا در حال تلاش برای نجات کشتی بودند؛ اما اینکه چرا کریستال چینی در بهترین موقعیت به ضعیف ترین جای سانچی ضربه زد، جای سوال است؟بدبینانه ترین تحلیل این است که هنگامی که آنها به هر دلیلی از وقوع برخورد مطمئن شدند، سعی کردند خسارت خودشان را به حداقل برسانند. این یعنی مسیر به گونه ای طراحی شد که با دماغه به کمر سانچی برخورد کنند. همه اینها را در یک فضای ملتهب چند 10دقیقه ای به همراه ضعف چینی ها در برقراری ارتباط به انگلیسی و اخلاق و منش چینی که بارها در تجارت و اقتصاد مسبوق بوده است، ترکیب کنید. اما آتش سه ضلع دارد که شامل ماده سوختنی، گرما یا شعله و اکسیژن یا هواست. ماده سوختنی در برخورد با کریستال از ضعیف ترین جای کشتی به بیرون نشت کرده و با هوا ترکیب شده است؛ اما باید در جست وجوی آن بود که شعله، جرقه و دما از کجا به مجموعه اضافه شده است. در واقع همین «عامل» بوده که در لحظه برخورد باعث انفجار شده است. اظهارنظر و دفاع آقای بروجردی از چینی ها نیز در نوع خود جالب است! در حالی که با توجه به نبود اطلاعات کافی و نیاز به بررسی کارشناسی و دقیق حادثه و تحلیل یافته ها از جعبه سیاه، حداقل سوالی که پرسیده می شود این است که چگونه کریستال در بهترین حالت به ضعیف ترین جای سانچی برخورد کرد؟در پایان بی مناسبت نیست یاد و خاطره همه عزیزان ازدست رفته صنعت نفت به ویژه سانچی و رگ سفید را گرامی داریم. درود خود را نثار تمامی تلاشگران و فعالان عرصه اقتصاد می کنیم.
                