شنبه ۹ اردیبهشت ۱۳۹۶
-----------------------------------------
حرف اول
-----------------------------------------
حماسه ای به رنگ امید
-----------------------------------------

                    آمار و ارقام همیشه یک مرجع کلیدی و قابل اعتنا در هر حوزه ای محسوب می شوند، زیرا اعداد از دایره غلط و اشتباه خارج هستند و حقیقت را به عریانی فریاد می زنند و پیش روی شما قرار می دهند، ازهمین رو برای قضاوت و بررسی یک پدیده و البته برنامه ریزی برای رسیدن به نقطه مطلوب، باید بر آمار تکیه کرد. در حوزه اجتماعی نیز این پدیده، سکه رایجی دارد و همیشه مبنای قضاوت و تحلیل کارشناسان اجتماعی قرار می گیرد. نتایج تازه ترین گزارش های آینده پژوهی که در روزهای پایانی سال 95 منتشر شد، نشان می دهد دغدغه های اجتماعی همچنان در اولویت جامعه ایران است. این پژوهش که به نوعی یک رفتارشناسی اجتماعی به شمار می رود، ثابت می کند مسائل اجتماعی در زمره اولویت های صد چالش ایران در سال 96 است. سرمایه اجتماعی و اعتماد عمومی، نگره های اجتماعی، اخلاق عمومی و حاکمیتی، امنیت روانی و اجتماعی، حقوق اساسی و حقوق شهروندی از جمله مطالباتی است که جامعه ایرانی از حاکمیت انتظار دارد و از همین رو باید در اولویت برنامه ریزی ها و سیاست گذاری های دولت قرار گیرد. این پژوهش می تواند به نوعی نقشه راه کشور و حاکمیت در چهار سال آتی باشد، زیرا در در روزهای منتهی به انتخابات ریاست جمهوری در روزهای آغازین سال 96 منتشر شده و یک برایند کلی و یک افق پیش رو برای دولت ترسیم می کند.این پژوهش جامعه شناختی را می توان به نوعی بیانیه مطالبات مردم و جامعه در آستانه انتخابات ریاست جمهوری دانست و رئیس جمهور منتخب باید به طور جدی به آن بنگرد و برای پاسخ به این مطالبات، اهتمام جدی را سرلوحه فعالیت خود در چهار سال پیش رو قرار دهد و با ارائه برنامه هایی با ضمانت اجرائی این چالش ها و دغدغه ها را رفع و رجوع کند تا به نوعی به خواسته ملت پاسخ داده باشد. در راستای این پژوهش باید به یک نکته کلیدی و اساسی نیز توجه کرد؛ نکته ای که به نوعی بستری برای تحقق این مطالبات و این دغدغه ها به شمار می رود: «امید»، نکته ای اساسی که تمام متغیرهای ذکرشده در این پژوهش به نوعی بر تشدید آن اثرگذارند.ناامیدی به آینده، ناشی از مجموعه عواملی است که در یک فرایند طولانی مدت اثرات سوء خود را بر جامعه ایرانی گذاشته و تداوم آن می تواند جامعه ای سرخورده و واپس گرا را به وجود بیاورد. جامعه ای راکد و خموده که هیچ امیدی به زندگی و آینده ندارد و به نوعی زندگی را رها کرده است.ازاین رو تبلور امید در بطن جامعه ای که بیشتر جمعیت آن را جوانان تشکیل می دهند و به نوعی سرنوشت و آینده این مرز و بوم به آنها گره خورده، نقطه عطف جامعه ایرانی محسوب می شود. در این میان ورزش به عنوان یک کاتالیزور، نقش اساسی و کلیدی در بارورکردن امید در سبد زندگی مردم ایفا می کند و می تواند بذر امیدواری به آینده را در دل مردم و به ویژه جوانان بارور کند. ورزش با کارکرد ملی و جهانی خود، محرک اصلی نشاط و امید جامعه خواهد بود و ملتی که برای عبور از مشکلات و موانع زندگی نیازمند امید و شادی است، این واژه ها را از ورزش وام می گیرد، چراکه ورزش در بطن خود شادی آفرین و مولد امید به شمار می رود؛ بنابراین تزریق امید، نشاط و شادابی به جامعه محصول ورزش است و با این پدیده می توان به جنگ تهدید ناامیدی رفت و جامعه را از نشاط، انگیزه و امید لبریز کرد. کاشتن نهال امید در دل جامعه با وام گرفتن از ورزش همان انگاره ای است که در یک جامعه جوان باید به آن نگاه خریدارانه ای داشت و باید از مزرعه ورزش پلی به دل جامعه زد.در سرزمینی که جوانان سهم قابل اعتنایی در معادلات جامعه ایفا می کنند و به نوعی حال و آینده را رقم می زنند، ورزش همان پدیده ای است که می تواند محرک و موتور این جامعه باشد و فردایی بهتر را بسازد. پدیده ای که مولد امید است و با تکثیر امید در بدنه جامعه، آینده ای روشن را بسازد. جوانان همیشه نقشی کلیدی و انکارنشدنی در تحولات ایران داشته اند و در بزنگاه های کلیدی از جنگ گرفته تا انتخابات همیشه در صف مقدم حاضر هستند و چرخ این سرزمین را به جلو هدایت می کنند. انتخابات دوره دوازدهم ریاست جمهوری، یک بزنگاه دیگر در تاریخ جمهوری اسلامی خواهد بود؛ بزنگاهی که امضای جوانان این مرز و بوم با نقش امید به آن رنگ حماسه خواهد زد.
                