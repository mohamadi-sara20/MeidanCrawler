چهار‌شنبه ۱۷ آبان ۱۳۹۶
-----------------------------------------
type_unknown
-----------------------------------------
رایزنی «امید» با رئیس قوه قضائیه
-----------------------------------------

                    همه از گشایش در فرایند رفع حصر سخن می گویند. روز گذشته اعضای کمیته حصر فراکسیون امید به دیدار آیت الله آملی لاریجانی، رئیس قوه قضائیه، رفته و ملاقات خود را امیدوارکننده توصیف کرده اند. غلامرضا حیدری، از اعضای این کمیته، به ایسنا گفته است: «روز سه شنبه همراه جمعی از اعضای کمیته حصر فراکسیون امید با آیت الله آملی لاریجانی درباره موضوع حصر دیدار کردیم. او این دیدار را خوب و امیدوارکننده برای کاهش محدودیت ها برای محصوران توصیف کرد».پیش تر محمدرضا تابش در همین باره گفته بود احتمال دارد کمیته رفع حصر هفته آینده با آیت الله آملی لاریجانی دیدار کنند؛ اما این دیدار روز گذشته برگزار شد. تابش البته گفته بود این کمیته بناست دیدارهایی را با روسای سه قوه برگزار کند که بر این اساس، اولین دیدار برگزار شده است. در همین حال، مصطفی کواکبیان، از اعضای کمیسیون امنیت ملی مجلس، نیز در نشست «مطالبه گری و آرمان خواهی دانشجو» در جمع دانشجویان دانشگاه فرهنگیان هرمزگان به موضوع حصر اشاره کرده و گفت...«خوشبختانه برای وضعیت محصوران تسهیلاتی در نظر گرفته شده و رفع تدریجی حصر با فراهم شدن شرایط لازم در حال انجام است و خانواده آنها در حال بازدید از محصوران هستند و به طورکلی این روند فرجام خوبی دارد». قبلا علی مطهری هم در یادداشتی درباره ایجاد گشایش در ماجرای حصر سخن گفته بود: «به نظر می رسد شرایط جدیدی برای آقایان میرحسین موسوی، مهدی کروبی و خانم رهنورد به وجود آمده و ملاقات های اخیر با آنها نشان می دهد گشایشی در وضعیت آنها حاصل شده و بنا دارند قدری فضا را باز و شرایط جدیدی ایجاد کنند. امیدوارم این وضعیت ادامه یابد و به تدریج حصر خانگی از بین برود؛ البته ما از مسئولانی که این تصمیم را گرفته اند، تشکر می کنیم؛ چراکه این کار در شرایط موجود کشور می تواند به وحدت ملی کمک کند...». محمدرضا تابش، دیگر نماینده مجلس، نیز در این باره گفته بود: «... در امر حصر پیشرفت هایی را شاهد بوده ایم و من خوش بینم که مجموعه نظام می خواهد این مسئله حل وفصل شود. ما باید با ابزار های قانونی، گفت وگو، تعامل و مذاکره کار را پیش ببریم. از مسائلی که می تواند اصل قضیه را تحت الشعاع قرار دهد، خودداری کنیم». او ادامه داد: «ملاقات هایی با آقای موسوی و کروبی انجام شده است؛ اما اینکه می گویند خواست آقای کروبی این بوده که افرادی غیر از خانواده به دیدارش بروند، نمی تواند درست باشد. به احتمال زیاد این خواست نظام بوده که افرادی با ایشان دیدار کنند. گشایش هایی برای ملاقات های خانواده محصوران اتفاق افتاده است. همچنین خارج شدن نیروهای امنیتی از منزل آقای کروبی قدم مثبتی بود». اشاره این نمایندگان به ملاقات هایی است که در روزهای گذشته محصوران با اعضای خانواده خود داشتند. این ملاقات ها پس از سخنان علی شمخانی، دبیر شورای عالی امنیت ملی، درباره حصر برقرار شد. به طوری که دو خواهر میرحسین موسوی روز جمعه گذشته بعد از سه ماه به دیدار او رفتند و اعضای خانواده هم قرار است جمعه این هفته با آنها ملاقات کنند. فرزند شیخ مهدی کروبی هم از دیدار یکشنبه شب خود با پدرش خبر داده و گفته بود بعد از عمل جراحی قلب پدرش اعضای خانواده هر زمانی که بخواهند، می توانند به دیدار شیخ مهدی بروند. همچنین برخی افراد ازجمله اسماعیل دوستی، از اعضای شورای مرکزی حزب اعتماد ملی، نیز در 20 روز گذشته به ملاقات مهدی کروبی رفته اند. ترتیب این ملاقات ها به روایت حسین کروبی به این شکل است که اسامی برخی افراد و زمان ملاقات آنها بعد از بررسی، انتخاب می شود.
                