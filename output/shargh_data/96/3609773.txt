دو‌شنبه ۲۳ مرداد ۱۳۹۶
-----------------------------------------
یادداشت
-----------------------------------------
سازمان برنامه و بودجه اجتماعی؛ لازمه تحقق ماموریت های دولت دوازدهم
-----------------------------------------

                    رئیس جمهور در مراسم تحلیف با تاکید بر ماموریت هایی نظیر «بناکردن جامعه ای عادلانه» «داشتن نظام حمایت اجتماعی قدرتمند» «ریشه کن کردن کامل فقر مطلق» و «ایجاد نظام جامع تامین اجتماعی» توضیح دادند که «اما همگی واقفیم که دستیابی به آرمان عدالت اجتماعی در گرو آن است که در کشور ثروت ایجاد شود وگرنه به جای رفع فقر شاهد توزیع فقر خواهیم بود. در شرایط فعلی کشور، رفع فقر در گرو ایجاد شغل است، چراکه یکی از مهم ترین مجاری ایجاد فقر بی کاری است». تحقق این ماموریت با دو مانع جدی مواجه است:1. مانع پارادایمی و 2. مانع ساختاری که تا حد زیادی از همان مانع نخست ناشی می شود. انگاره های گفتمانی موجود در دولت و پارادایم غالب در اقتصاد سیاسی کشور مستعد آن است که با استفاده از همین عبارت توضیحی جناب رئیس جمهور و «اما»ی آن، تمام تاکیدهای قبلی مبنی بر ریشه کنی فقر و ایجاد نظام جامع تامین اجتماعی را به حالت تعلیق درآورد؛ همان گونه که در تمامی برنامه های عمران و توسعه ایران نیز عدالت اجتماعی و مقابله با فقر هدفی ثانویه و معطل رشد اقتصادی بوده است. دست کم دو دهه است که نظریه پردازان اقتصادی و اجتماعی جهان از این باور عبور کرده اند و بر این امر واقف شده اند که رشد اقتصادی الزاما نه تنها به عدالت اجتماعی و کاهش فقر نمی انجامد، بلکه ممکن است آن را تشدید کند. حتی صندوق بین المللی پول به عنوان اصلی ترین سازمان پیش برنده ایده اولویت رشد اقتصادی بر عدالت اجتماعی، در گزارشی با عنوان «علل و نتایج نابرابری در جهان» در سال 2015 بر اساس تجربه 30 ساله کشورهای مختلف جهان نشان داده که این ایده درست از آب درنیامده است و برعکس، سیاست های معطوف به کاهش فقر تاثیر به مراتب بیشتری بر رشد اقتصادی داشته اند. بر اساس این گزارش، افزایش یک درصدی در درآمد 20 درصد ثروتمند جامعه موجب کاهش رشد اقتصادی به میزان 0،08 درصد خواهد شد و برعکس افزایش یک درصدی در درآمد 20 درصد فقیر جامعه منجر به افزایش 0.4 درصدی در رشد اقتصادی خواهد شد. این رابطه مستقیم بین افزایش درآمد و رشد اقتصادی درباره طبقات متوسط هم معنادار است. صندوق بین المللی پول با بررسی تجربه کشورهای مختلف نشان داده است که نظریه نشت به پایین (trickle down) نه تنها موجب کاهش نابرابری نشده، بلکه برعکس میزان نابرابری درآمدی در کشورهای مورد بررسی را افزایش داده است. [فرض اساسی نظریه نشت به پایین این است که اتخاذ سیاست هایی که به افزایش درآمد و سرمایه طبقات ثروتمند می انجامد، موجب می شود تا منافع حاصل از سرمایه گذاری این طبقات از طریق اشتغال و... به طبقات پایین جامعه نیز سرریز شود. ازاین رو، بر اساس این رویکرد نیازی نیست که دولت ها در فرایند توزیع ثروت مداخله ای داشته باشند و مکانیسم طبیعی موجود، به طور خودبه خودی نظام توزیع را به سمت برابری بیشتر سامان می دهد]. در اهمیت رشد اقتصادی در سیاست های کلان تردیدی نیست، اما نباید و نمی توان مسائلی نظیر عدالت اجتماعی و فقرزدایی را اهدافی ثانویه و منوط به رشد اقتصادی دانست. برای رفع چنین انحرافی در مسیر توسعه، در اواخر دهه 1370 بحث طراحی ساختار نظام جامع رفاه و تامین اجتماعی در دستور کار سیاست گذاران قرار گرفت و به تصویب قانون ساختار نظام جامع رفاه و تامین اجتماعی انجامید؛ قانونی که به تعبیر طراحان آن بنا بود قانون اساسی حوزه رفاه و تامین اجتماعی ایران باشد. وزارت رفاه و تامین اجتماعی و شورای عالی رفاه و تامین اجتماعی دو رکن اصلی این قانون بودند. وزارت رفاه به عنوان یک نهاد سیاست گذار بنا بود به عنوان «سازمان برنامه وبودجه اجتماعی» عمل کند تا در همکاری با «سازمان برنامه و بودجه اقتصادی» بتوانند روند توسعه در ایران را به صورت متوازن تری پیش ببرند، اما پارادایم غالب اقتصاد سیاسی ایران، از همان ابتدا چالش هایی جدی را ایجاد کرد. روایت اولین وزیر رفاه و تامین اجتماعی کشور از مقاومت های پیش روی تاسیس این وزارتخانه از سوی سازمان مدیریت و برنامه ریزی وقت قابل اعتناست. در آن مقطع سازمان مدیریت با تاکید بر «کوچک سازی دولت» در مقابل تصویب ساختار و چارت سازمانی وزارتخانه مقاومت می کرد. شورای عالی رفاه و تامین اجتماعی نیز که برای ایجاد هماهنگی سیاستی در حوزه سیاست گذاری اجتماعی تاسیس شده بود، به تدریج به محاق رفت و از سال 1386 عملا غیرفعال شد. هرچند دولت یازدهم تلاش کرد شورای عالی رفاه را فعال کند، اما سازمان سازی های جدید در این دولت (نظیر تاسیس سازمان مدیریت اجتماعی ذیل وزارت کشور) و ارتقای سطح فعالیت شورای اجتماعی کشور (این شورا قاعدتا باید در سال 1383 و با تاسیس قانون ساختار نظام جامع رفاه و تامین اجتماعی منحل می شد، اما بر اساس تعارفات سیاسی به کار خود ادامه داد) از یک سو و تداوم ضعف گفتمانی سیاست گذاری اجتماعی از سوی دیگر موجب شد تا شورای عالی رفاه نتواند ماموریت های خود را ایفا کند. با دو مثال نزدیک در سه ماه اخیر می توان نشان داد که این پارادایم غالب تا چه اندازه مستعد به انحراف کشاندن سخنان رئیس جمهور و مانعی جدی در مسیر تحقق ماموریت های دولت دوازدهم در زمینه فقرزدایی و عدالت اجتماعی است.مثال اول: افزایش مستمری افراد تحت پوشش نهادهای حمایتی از اوایل دهه 1380 در ایران مطرح بود و در برنامه پنجم توسعه نیز پیش بینی شد، اما باوجود وفور منابع در دولت دهم اجرا نشد. این طرح از سال 1394 از سوی وزارت تعاون، کار و رفاه اجتماعی پیگیری شد و درنهایت در متن قانون برنامه ششم نیز وارد شد، اما باز در لایحه بودجه سال 1396 منابعی برای اجرای آن پیش بینی نشد و در بررسی لایحه در مجلس شورای اسلامی بود که نمایندگان از محل منابع هدفمندی یارانه ها آن را به سمت اجرائی شدن پیش بردند. انتخابات ریاست جمهوری نیز به مثابه یک بزنگاه سیاستی (policy conjuncture) عمل کرد و موجب شد صدای موافق این طرح در دولت بلندتر و طرح اجرائی شود. اما همچنان پایداری و تداوم آن محل تردید است و ازهمین روست که در هفته های اخیر اعلام شد مستمری بگیرانی که بعد از اجرای این قانون ذیل نهادهای حمایتی قرار می گیرند، به دلیل اعلام محدودیت منابع مالی از سوی سازمان هدفمندی یارانه ها مشمول افزایش مستمری نمی شوند (به نقل از محسنی بندپی؛ رئیس سازمان بهزیستی کشور در تاریخ 26 تیرماه) و همچنین تعمیم این طرح برای افراد کم درآمد خارج از پوشش نهادهای حمایتی نیز متوقف شد. مثال دوم: با وجود اینکه ریاست جمهوری در جریان انتخابات اخیر بر ریشه کنی فقر مطلق تا سال 1400 تاکید می کردند اما در همین دولت صدایی وجود دارد که اساسا با احتساب خط فقر 1،25 دلار در روز وجود فقر مطلق در کشور را براساس پرداخت یارانه نقدی انکار می کند. این «انکار» ماهیتی کاملا پارادایمی دارد و درواقع در این فضای گفتمانی دو جریان سیاسی و سازمانی با جریان «مسائل» همسویی و همراهی ندارند. این در شرایطی است که براساس یافته های تازه ترین پژوهش انجام شده درباره وضعیت فقر در ایران، حدود 29 درصد جمعیت شهری و 17 درصد جمعیت روستایی زیر خط فقر مطلق به سر می برند. از سوی دیگر همان طور که جناب رئیس جمهور گفته اند درست است که بی کاری یکی از عوامل اساسی فقر است اما روندهای موجود در ایران نشان می دهد که اتفاقا بخش درخورتوجهی از فقرا شاغل اند؛ یعنی با وجود داشتن شغل از درآمد کافی برای معیشت خود برخوردار نیستند. این موضوع در صورت بندی مسئله فقرزدایی و ایجاد عدالت اهمیت اساسی دارد. با این توضیحات می توان گفت گفتمان عدالت اجتماعی در دولت قوی نیست و بدنه برنامه ریزی و اجرائی اهمیت مسائلی نظیر فقرزدایی و عدالت اجتماعی را بازتاب نمی دهد و حتی دینامیسم های عدالت زدا در سیاست گذاری ها دست بالا را دارند. اما در وضعیت موجود، به لحاظ ساختاری نیز هیچ سازمان و نهادی که بتواند حامل ماموریت های مدنظر رئیس جمهور در زمینه عدالت اجتماعی باشد، وجود ندارد. وزارت رفاه پس از انحلال در وزارت کار در سال 1390 عملا وزن، اعتبار و ابزارهای سیاستی لازم برای پیشبرد چنین ماموریت هایی را ندارد. تعارض های جدی و گسترده ای بین سازمان های دخیل در این حوزه نظیر وزارت تعاون، کار و رفاه اجتماعی، وزارت بهداشت و درمان و سازمان برنامه و بودجه وجود دارد که به لحاظ ساختاری نمی توان چشم انداز امیدوارکننده ای را برای پیشبرد ماموریت های گفته شده متصور شد، ازاین رو لازم است قانون ساختار نظام جامع رفاه و تامین اجتماعی که حدود یک دهه است کنار گذاشته شده، در دستور کار دولت قرار گیرد و نهادسازی متناسب با آن انجام شود. یعنی شورای عالی رفاه و تامین اجتماعی با تاکید بر تمام ماموریت ها و اختیارات آن و سازمان برنامه و بودجه اجتماعی با تمامی اختیارات پیش بینی شده در قانون ساختار نظام جامع احیا شوند. مهم ترین ابزار سیاستی پیش بینی شده در قانون، «مدیریت منابع یارانه ای» و «توزیع منابع عمومی حوزه رفاه و تامین اجتماعی» است که به وزارتخانه رفاه محول شده بود. ازاین رو، بسیار ضروری است که جهت گیری اجتماعی در سازمان برنامه و بودجه موجود نیز به طور جدی مورد تاکید قرار گیرد و افرادی پایبند به عدالت اجتماعی و فقرزدایی در راس این سازمان باشند. این امر مستلزم بازنگری اساسی در خط مشی های برنامه ریزی و بودجه ریزی کشور است و از روند حاکم بر سازمان برنامه و بودجه در چهار سال اخیر نمی توان انتظار پیشبرد چنین چیزی را داشت. شورای عالی رفاه و تامین اجتماعی نیز باید با محوریت شخص رئیس جمهور به طور منظم و مستمر فعال شود و براساس اصل ایجاد موازنه میان حوزه های مختلف سیاست گذاری اجتماعی با تاکید بر عدالت اجتماعی و فقرزدایی پیش رود.
                