دو‌شنبه ۱۶ مرداد ۱۳۹۶
-----------------------------------------
یادداشت
-----------------------------------------
چالش های توزیع مواد مخدر دولتی
-----------------------------------------

                    چندی پیش سخنگوی کمیسیون قضائی و حقوقی مجلس از موافقت مراجع تصمیم گیرنده با پیشنهاد توزیع مواد مخدر دولتی با هدف انقطاع رابطه معتادان و قاچاقچیان خبر داد که با واکنش های مختلفی از سوی دست اندرکاران و پژوهشگران حوزه مطالعات مواد مخدر مواجه شده است. موضوع جرم زدایی از مصرف یا قانونی کردن مواد مخدر، در دهه های اخیر به مناظره ای جدی میان گروه های مدافع و مخالف این طرح در سراسر دنیا بدل شده است. کشورهای مختلفی نیز مانند اروگوئه، پرتغال، هلند و برخی ایالات آمریکا، سطوح مختلفی را از جرم زدایی، کیفرزدایی و قانونی سازی تجربه کرده اند. اگرچه ایران در دوران قبل از انقلاب تجربه ناموفق توزیع تریاک کوپنی را داشته؛ اما پس از انقلاب، طرح این موضوع از سوی مقامی رسمی، تازگی داشته و نیازمند بررسی وضعیت فعلی و پیامدهای احتمالی آن است.بسیاری از موافقان این طرح، با استناد به تجربه های کشورهای غربی از جرم زدایی، کیفرزدایی و قانونی سازی مواد مخدر، معتقدند توزیع تریاک از سوی دولت، می تواند به کاهش مصرف و تغییر الگوی مصرف به سمت مواد کم خطر منجر شود؛ اما بر اساس آمارهای «مرکز اروپایی رصد اعتیاد و مواد مخدر» (EMCDDA)، درباره دو کشور هلند و پرتغال که در سال های اخیر اقدام به جرم زدایی و قانونی سازی ماده ماری جوانا کرده اند، میزان مصرف این ماده در سال های پس از قانونی سازی، کاهشی نسبت به دوره های قبل از آن نداشته است. همچنین بر اساس گزارش 2015 این مرکز، بزرگ ترین نگرانی تصمیم گیران دولتی و نیز محققان غیردولتی حوزه مواد مخدر اروپایی، درباره روند رو به افزایش شیوع مصرف ماری جوانا بین شهروندان اروپا از یکسو و افزایش آمار انواع مواد روان گردان شیمیایی جدید از سوی دیگر است. بر اساس شناسایی «سیستم هشدار سریع» اتحادیه اروپا، نرخ پیدایش مواد جدید در سال 2016 میلادی معادل یک ماده جدید در هر هفته بوده و میزان مصرف ماری جوانا و حشیش نیز حجمی بالغ بر دو هزار تن در سال 2015 در اروپای قاره ای داشته است. بنابراین، تجربه اروپا تا به حال نشانگر این است که جرم زدایی و قانونی سازی، تاثیر چشمگیری در کاهش مصرف یا تغییر الگوی مصرف به سمت مواد کم خطرتر نداشته است. در طرف مقابل، بسیاری از مخالفان این طرح عقیده دارند توزیع تریاک از سوی دولت، ضمانتی برای سرریزنکردن آن به بازار آزاد و واردشدن دوباره آن به چرخه عرضه و تقاضا نخواهد بود. بنابراین، استناد به هدف انقطاع رابطه مصرف کننده و قاچاقچی نیز تقریبا منتفی خواهد بود. از آنجایی که هر طرحی جدا از معایب احتمالی، نکات مثبتی نیز خواهد داشت، موضوع پیشنهادی توزیع دولتی نیز می تواند در وجه مثبت در بلندمدت به کاهش آمار زندانیان مرتبط با جرائم سبک مواد مخدر و کاهش آسیب منجر شود؛ اما به نظر می رسد در مسیر سیاست گذاری های مواد مخدر، اکتفا به دو یا چند مزیت، تقلیل گرایانه بوده و برخی مولفه های کلان نیز نیازمند توجه است:بر اساس گزارش 2014 دفتر مبارزه با مواد مخدر سازمان ملل متحد، ایران بیشترین تعداد مصرف کنندگان مواد مخدر دنیا را دارد. بنابراین، نرخ مصرف مواد مخدر نگرانی ویژه ای برای کشور محسوب می شود. نرخ شیوع مصرف اوپیوئیدها در ایران در صدر جدول مصرف جهانی قرار دارد. علاوه بر این، بنا بر آمار ستاد مبارزه با مواد مخدر، بیش از دو میلیون معتاد در ایران وجود دارد که روزانه 70 نفر نیز به این تعداد افزوده می شود. از این میان، آن چنان که هومان نارنجی ها مطرح می کند، تنها نیمی از این تعداد مصرف کننده تریاک هستند. از منظر ژئوپلیتیک، در کنار هم جواری با افغانستان، ظهور گروه تروریستی داعش به عنوان یک سازمان دوگانه تبهکاری در نزدیکی مرزهای ایران نیز موضوعی است که باید در تحلیل های سیاست گذاری مواد مخدر ایران لحاظ شود. بر اساس گزارش 2017 دفتر مقابله با مواد مخدر و جرم سازمان ملل متحد (UNODC)، درحال حاضر داعش کنترل قسمت هایی از ولایت ننگرهار را که یکی از مراکز تولید تریاک و هروئین افغانستان به شمار می آید، در دست دارد. از آنجایی که داعش پایگاه های سرزمینی و درآمدی خود را در عراق از دست داده، به دنبال منابع جدید برای تامین نیازهای مالی خود خواهد بود. بنابراین، با توجه به اینکه ایران در مسیر ترانزیت مواد مخدر افغانستان به اروپا قرار دارد، افزایش سرریزی بیشتر مواد مخدر به کشور محتمل خواهد بود که این نکته منجر به افزایش عرضه در کشور خواهد شد. نکته دیگر، بحث جرم زدایی و قانونی سازی مواد مخدر در ایران درباره ماده مخدر تریاک است که بسیار متفاوت از روند معمول و گفتمان جهانی آن است. تجربیات ناموفق یا موفق کشورهای مختلف از جرم زدایی درباره ماده ماری جوانا است و این نخستین باری است که مناظره درباره جرم زدایی از مصرف اوپیوئیدها، آن هم در ایران مطرح می شود.در کنار مباحث پیرامون کاهش آسیب و تغییر الگوی مصرف، آنچه مهم تر به نظر می رسد، راهکارهای کاهش تقاضاست. فقر، دسترسی نداشتن به فرصت های شغلی، نبود زیرساخت های اجتماعی و تفریحی، از موارد موثر در افزایش نرخ مصرف مواد مخدر است. نمونه شایان ذکر، بخش هایی از جنوب کرمان است که به عنوان بارانداز و کریدور مواد مخدر ایران شناخته می شود. هم زمان قسمت های جنوبی این استان از دسترسی نداشتن به معیارهای توسعه اقتصادی و اجتماعی رنج می برند که می تواند دلیلی بر پیوستن افراد به گروه های قاچاق مواد مخدر و درگیرشدن در چرخه معیوب فقر، بزه و اعتیاد باشد. بنابراین، توجه هم زمان به برنامه های کاهش تقاضا به ویژه در مناطقی که به دلیل هم جواری های سرزمینی با مراکز تولید مواد مخدر (مانند افغانستان) یا بهره نداشتن از توسعه اجتماعی و اقتصادی، می توانند مستعد درگیرشدن در اقتصاد جرم و مواد مخدر و اعتیاد باشند، ضروری به نظر می رسد. در پایان، هرگونه تغییر احتمالی در پارادایم سیاست های مواد مخدری ایران، یقینا با درنظرگرفتن مولفه های اجتماعی و فرهنگی، ژئوپلیتیک و همچنین تحولات امنیتی منطقه ای ایران، کارآمدتر خواهد بود. بنابراین، بسیار دور از نظر است که مدل های آمریکایی یا اروپایی جرم زدایی و قانونی سازی مواد مخدر، برای کشور ایران نیز یکسان و مناسب باشد. در نتیجه، برای ایران به مثابه یک کشور استراتژیک در منطقه، دنبال کردن سیاستی که حفره های مطالعاتی متعدد دارد، خالی از خطر نخواهد بود. 
                