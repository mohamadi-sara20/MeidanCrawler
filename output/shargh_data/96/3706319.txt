سه‌شنبه ۲۴ بهمن ۱۳۹۶
-----------------------------------------
یادداشت
-----------------------------------------
نامه بی گزند حکیم توس
-----------------------------------------

                    چند روز قبل شاهد بودیم که در برنامه ای در سیما، به نامه گران سنگ حکیم توس، نسبتی ناروا داده شده است و مدعی بدون درنگ در این نامه باستانی و به استناد ابیاتی که آن ابیات را نیز یادآوری نکرد، برچسب ناشایستی بر آن زد. مجری برنامه ضمن قبول نظر گوینده، انصاف را رعایت کرده و اندکی مطلب را تعدیل کردند و از این بابت، فرهنگ چندهزار ساله ما و فرد فرد مردم ایران را تا ابد مدیون و مرهون انصاف خود کردند! از این بابت از ایشان سپاسگزاری می کنیم که اگر نبود بذل انصاف بی دریغ و بموقع امثال حضرت ایشان، چه بر سر این فرهنگ درازدامن می آمد! براین اساس و با توجه به اینکه این مهم بر اثر اتفاق نبوده و برای بار اول هم نیست که با چنین صحنه ای مواجه می شویم، با اکراه تمام و به اجبار نکاتی چند را یادآوری می کنم تا دوستان بدانند که روی شاخ نشسته اند و بن می برند. تقسیم فرهنگ ایران زمین به دو دوره پیشااسلام و پسااسلام، کاری است که دانشمندان غربی انجام دادند که فقط پرسش آنها را جواب گو شده و نیازشان در این پرسش را رفع کرده و ربط چندانی به پرسش ها و نیاز های ما ندارد و پربدیهی است که برای نوشتن دوره های تاریخی ما به هیچ روی کافی و جواب گو نیست و این تقسیم بندی برای ایرانیان، نه تنها نتیجه ای در بر ندارد، بلکه جز بی راهه ای نیست و می دانیم در بی راهه، حاصل آوارگی است. فرهنگ ایران زمین از پشتوانه تمدنی چندلایه و متنوع از شروع تاریخ در این جغرافیا تا امروز، برخوردار بوده و مانند رودی به صورت مستمر جریان داشته است، هرچند در گذرگا ه هایی با موانع بسیاری روبه رو بوده، اما با خرد ایرانی که یکی از شاخصه های این فرهنگ است، این موانع صعب و سخت را از پیش پای برداشته و در مسیر تاریخ به راه خود ادامه داده است و جالب اینکه در این مسیر نه تنها تمدن غالب در هر موقع تاریخی، نتوانسته است تمدن قبل از خود را حذف کند، بلکه ایرانیان تجویزات لایه های قبلی تمدن را نیز با خود در این رود ریخته اند و به این وسیله با آن همراه بوده و به این روش آن را پاسداری کرده اند که برای این ادعا صدها نمونه می توان آورد. براین اساس فرهنگ چندهزارساله ما مانند بوریایی به هم بافته شده است که از سوی بزرگ مردانی تکرارناپذیر و البته تکرارپذیر در فرهنگ گفتمان ساز ما، چون حکیم فردوسی در خردنامه باشکوه او و باز چون حافظ فرزانه در غزلیات رازورانه اش به کارگاه حریربافی رفته و به این ترتیب بر غنای تمدن و فرهنگ بشری افزوده است تا اندازه ای که از غرب تا شرق را به تحسین و آفرین خود مجبور کرده اند. این فرهنگ کهن اما نه کهنه، در انتهای قرن چهارم تا ابتدای قرن پنجم در خردنامه حکیم توس خوش نشسته است به شیوه ای که امروز ما می توانیم آن را با سه زبان اسطوره ای، عرفانی و تاریخی در سه جهان مورد نظر بخوانیم و هر بار گوشه هایی از این فرهنگ را بازنماییم. باید بدانیم که حماسه در جغرافیایی بروز می یابد که تاریخ بر آن سوار شده باشد؛ یعنی دارای تمدن باشد و دوم اینکه جغرافیا و تاریخ آن مورد هجوم قرار گرفته و سوم به این تمدن تعرض شده باشد؛ باید دارای جانی و نیرویی باشد تا بتواند از خود دفاع کند و این سه گانه، در طول تاریخ ایران وجود داشته و این بوده است که ما دست به حمله نبرده بودیم؛ اما دفاع کنندگان توانایی بوده ایم و اصولا در این مواقع است که برای دفاع تمام قد باید تحریک و تحریض کرد و برتری های خود و داشته های خود را برشمرد و پرچمی این گونه برافراشت تا بشود مهاجمان را تاراند و البته خردمند توس پرچمی از خرد برافراشت تا مهاجمان را براند و ما را نیز هشداری جدی دهد تا پاسبان میراث خود باشیم. در این میان کافی است نگاهی به شخصیت رستم، ایده آل فرهنگ ایرانی بیندازیم. رستم دروغ گو نیست، جادوگر نیست، زن باره نیست، آغاز کننده جنگ نیست، در کسب قدرت نیست... و همه این موارد را اهریمنی می داند.رخش نمادی از رهایی است و زوج اسبان سیاه و سپیدی که آدمی را می کشند و هر کدام از آنها نماد اهورایی یا اهریمنی اند، رخش برخلاف اسب افراسیاب رخشان و اهورایی است چون پیک خرد و نیکی را که رستم باشد، می کشد و تنها این اسب است که چنین می تواند کند و از چنین ویژگی هایی برخوردار است و اگر تنها درباره رخش بنویسیم، شاید به زمان ها و کتاب ها نیازمند باشیم تا این حیوان عجیب را تا به سیمرغ همراه باشیم تا چه رسد به رستم که ایده آل فرهنگ ایرانی است! ملتی که از زمان اوشنر دانا که تاریخ زیست او بر ما هنوز روشن نیست تا زرتشت و از زرتشت تا فردوسی بر خرد تاکید داشته است، چگونه می تواند فاشیست باشد؟ ملتی که در فرازی از آبان یشت که باز تاریخ آن مشخص نیست، خطاب به آب می گوید: ای زیبای آشتی آور، بر هفت کشور روان باش! نه فقط در اقلیم چهارم که ایران باشد، چگونه می تواند فاشیست باشد؟ آیا لحظه ای فکر کرده اید که چرا و چگونه زبان پارسی و خردنامه حکیم توس از باد و باران گزند نیافته است؟ تنها به این دلیل که حامل فرهنگ خرداساس ایرانی است. با پشتوانه همین فرهنگ بوده است که نیاکان ما بحق و با چیره دستی هرچه تمام تر اسلام را دریافتند و تفسیر قرآن، فقه، اصول، کلام، عرفان و فلسفه آن را تولید و خود و دیگران را از آن بهره مند کردند و حتی صرف و نحو زبان عربی و قواعد عروض آن را تنظیم کردند. حال در مقام مقایسه به یونانیان بنگرید که غربیان به آنها تفاخر می کنند با آنکه آنها در قبل از قرن هفتم پیش از میلاد از اعراب جاهلی هم عقب مانده تر بودند. آشیل را نگاه کنید که جنازه هماورد مغلوب را در میدان به ارابه می بندد.... کجا در متون ما با چنین صحنه هایی روبه رو می شوید. یونانیان در سایه حکومت ایرانی که دانش را از انحصار معابد کلدانی و مصری و... خارج کرده است، در همین زمان درخشیدند و از قرن دوم قبل از میلاد که توسط رومیان که حاکمان بلافصل ماهیتی آشوریان بودند، مغلوب شدند، دیگر اثری از آنان نیست و اما این فرهنگ ایرانی است که ما را همچنان زنده و شاداب نگه داشته است. چگونه ما فاشیست بوده ایم که نه ایلغار کردیم، نه آتش زدیم و نه برده داری را به رسمیت شناختیم؛ شاید تنها گناه ما مقاومت و دفاع و آموزش خرد به دیگران بوده است که مغول تاراجگر را تبدیل به خدابنده کردیم. در همین جنگ هشت ساله با اینکه توان استفاده از سلاح شیمیایی را داشتیم، با آنکه دلاوران ما در مقام دفاع در معرض این سلاح قرار گرفتند اما هرگز از توان خود حتی در جایگاه واکنش استفاده نکردیم و این جنگ تنها موردی نبود که ما آغاز کننده نبودیم و تمام کننده بودیم بلکه در طول تاریخ نمونه های بسیاری از درنگ در شروع جنگ و توان تمام کنندگی داریم. بهتر است شاهنامه را بهتر بخوانیم و بی محابا دست به نقد غیرمنصفانه نزنیم. در کجای جهان نقادی، این امر قانع کننده است که به گواه بیتی کل کتاب را می توان زیر ضرب برد؟ از اصول ابتدایی نقد هر متن، قرارگرفتن در زمان آن متن به مفهوم فلسفی کلمه و حداقل رعایت بسامد است و اگر نه هر متنی را بدون استثنا می توان به نفع خود مصادره به مطلوب کرد و صدالبته این چنین نقدی راه به جایی نمی برد. منتقد باید به موضوع مورد نقد اشراف داشته باشد و در جست وجوی حقیقت تعبیه شده در متن باشد و در پایان، نقد باید دارای این خصوصیت باشد تا روزنه ای به جهانی جایگزین باشد. یاد گفته ای از امام محمد غزالی افتادم که: نقص هر چیزی به ز عدم اوست/ جز علم که عدم آن به ز نقص آن است. حدود دو سده است که با رونویسی از مفهوم سازی های جغرافیای سایر، بدون دستبرد در آن در فکر انطباق آن مفهومات بر جغرافیای خود هستیم و از این بابت راهی به سرمنزل مقصود نبردیم زیرا نه زبان خود را بلدیم و نه زبان دیگران را و بر همین مبناست که چند سال قبل به اصطلاح هنرمندی هخامنشیان را امپریالیسم نامید که بیشتر به لطیفه مانند است زیرا نه تمدن هخامنشی را شناخته بود و نه معنای امپریالیسم را که تنها یک واژه نیست و نیازمند تعریف و تفسیر است و باز گروهی دیگر ملیت را برنمی تابند و آن را برابر با ملی گرایی رمانتیک و سطحی در می یابند. درصورتی که ملیت ما ماهیت تاریخی ماست که از بدو تاریخ آغاز شده است و تا امروز جریان دارد و در گذر زمان نه تنها نمی کاهد بلکه شاداب تر و زیباتر ادامه خواهد یافت و تنها چیزی که می تواند در این مسیر دست به گزینشگری بزند نه لایه ای از تمدن و نه هیچ کس که تنها فرهنگ ماست که شایستگی خود را در این خصوص در درازای تاریخ بارها و بارها به نمایش گذاشته است.
                