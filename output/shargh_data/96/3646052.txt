سه‌شنبه ۲۵ مهر ۱۳۹۶
-----------------------------------------
یادداشت
-----------------------------------------
حواسمان به کردستان باشد
-----------------------------------------

                    با ورود نیروهای نظامی دولت مرکزی عراق به کرکوک، مسئله استقلال کردستان عراق وارد فاز تازه ای شده است. قبلا حکومت اقلیم اعلام کرده بود اگر چنین اتفاقی رخ دهد، به آن واکنش نشان می دهد و نیروهای پیشمرگه، درگیر خواهند شد. در واقع یکی از اصلی ترین تکیه گاه های کردستان عراق برای استقلال، منطقه نفت خیز کرکوک بود چراکه این منطقه دسترسی به دریای آزاد ندارد و امکان چندانی برای درآمدهای پایدار برای آنان متصور نیست. نبود تمایل در طرفین برای درگیری نظامی گسترده نشان داد ترجیح آنان حل مسالمت آمیز ماجراست. پیش از این نخست وزیر عراق، خواستار ابطال رفراندوم استقلال کردستان شده بود که از سوی سران حکومت اقلیم پذیرفته نشد. اگر ایران یا سردار سلیمانی به نمایندگی از سوی کشورمان بتوانند نقش میانجی در این غائله ایفا کنند، هم برای آینده منطقه و هم مسئولیت ایران در قبال عراق و کردها، اقدام مثبتی تلقی می شود. کردها به عنوان قوم ایرانی، نگاه تاریخی به ایران زمین دارند. همین ترکیه بارها بعد از فروپاشی شوروی اعلام کرده که نسبت به اقوام اورارتویی ها به عنوان کانون این قوم، شرایط دوفاکتو در نظر می گیرد و در دو کنفرانس آنکارا و آلماتی اعلام کرد درهای کشورش به روی دانشجویان، دانشمندان و فعالان اقتصادی این مناطق باز است. سپس به سرمایه گذاری در کشورهای آسیای مرکزی همت گماشت؛ به امید آنکه مردمان این کشورها، وابستگی خود به ترکیه را بیشتر کنند. حتی نقشه جغرافیایی ترسیم کرد که از فنلاند و مجارستان و لتونی تا تاتارستان، جمهوری آذربایجان و داغستان و حتی آذربایجان و شهرهایی از ایران را در بر می گرفت. یا آلمان غربی اعلام کرد مردمان اراضی ای که به لهستان ملحق شده یا زادگاه کانت که جزئی از روسیه امروز است و همه آلمانی های اروپای شرقی و ولگا، دوفاکتو به عنوان شهروند آلمانی محسوب می شوند و 13 میلیون نفر به آلمان غربی رفتند. بنابراین کردها باید ایران را ملجا خود بدانند. ترکیه زمانی به کردها لقب ترک های کوهستانی داده بود. در زمان «اوزال» اولین بار از واژه کرد استفاده شد و اکنون هم موضع ترکیه در قبال منطقه آناتولی و برخورد با کردها حتی وکلای مجلس آنان و پ ک ک روشن است. از سوی دیگر تمام هم وغم این کشور این است که در نفت کرکوک مشارکت کند که سرمایه گذاری هایی هم صورت داده است. ما نسبت به کردستان عراق، احساس مسئولیت می کنیم و این در حمله داعش به این اقلیم، خود را نشان داد. منطقه سلیمانیه در معاهده ارزروم دوم از ایران مفت و مجانی جدا شد. بنابراین کردها باید ایران را ملجا و پناه خود ببینند؛ نه اینکه ما همسو با ترکیه بخواهیم رفتار کنیم. همین توافق با ترکیه برای سرکوب «پ ک ک» هم از جمله موضوعاتی است که شاید مسئله ما نباشد. در این شرایط درایت این است که آینده نگری ما اجازه ندهد اقلیم تحت فشار و زیر نفوذ ترکیه برود یا پایگاه اسرائیل شود. بله وحدت عراق باید حفظ شود اما درباره مسائل دیگر که درجه دوم است، می توان روش های دیگری داشت.
                