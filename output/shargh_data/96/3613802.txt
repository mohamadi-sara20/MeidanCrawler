دو‌شنبه ۳۰ مرداد ۱۳۹۶
-----------------------------------------
یادداشت
-----------------------------------------
تقویت اطلاع رسانی مطالبه جدی اصلاح طلبان
-----------------------------------------

                    در سال های اخیر متاسفانه به دلایل متعدد، حق آگاهی مردم از امور به عنوان ذی حق ترین عنصر که باید از کارها و دستاوردها آگاه شوند، آن گونه که باید تامین نشده است.این حق شهروندی، به درستی از مهم ترین حقوق شهروندی به شمار می رود، زیرا شهروندان با سازوکارهای لازم، قدرت را به امانت در دست عده ای منتخب قرار می دهند تا آنان برای سعادت و بهروزی ملت اهتمام ورزند و آنچه را به دست می آورند یا موانعی را که بر سر راه تحقق دستاوردها قرار می گیرند، به آگاهی آنان برسانند.رسیدن به دستاوردها و آگاهی شهروندان از آنها، هم امیدبخش است و هم مقبولیت مسئولان را ارتقا می دهد و رضایت و خرسندی ملت را در پی دارد.حال اگر مکانیسم اطلاع رسانی به مردم و تامین حق آگاهی آنان، تعطیل یا دچار وقفه شود، نه تنها به یاس و ناامیدی آنان خواهد انجامید بلکه نارضایتی عمومی و کاهش مقبولیت را در پی خواهد داشت.اما در ایجاد صنوف اطلاع رسانی، بی تردید بی توجهی به دو گروه منشا آن محسوب می شود:الف- رسانه ها: فقدان تعامل با رسانه های همسو، نداشتن اهتمام در رایزنی با رسانه های منتقد و ضعف در تعامل با آنها، از مهم ترین عوامل در عدم کاربرد درست رسانه ها و نیز بهره گیری از ظرفیت های رسانه ای برای انتقال و نشر آگاهی در این زمینه است.ب - روابط عمومی ها: ناکارآمدی در سازماندهی روابط عمومی به عنوان تیم اطلاع رسانی دولت و اهتمام نداشتن در حل مسائل آنان و مهم تر از همه، فقدان راهبرد و عملیات ارتباطی منسجم، عمدتا به انفعال عملکردی آنها دامن زد.در دوازدهمین دوره انتخابات ریاست جمهوری اسلامی ایران اگر شهروند- خبرنگاران به میدان نمی آمدند و بار اطلاع رسانی دولت را به دوش نمی کشیدند، امروز همه باید تاسف می خوردیم که چرا به مقوله مهمی مانند اطلاع رسانی، توجهی نکرده ایم.درس مهم این واقعیت، جلب توجه ما به آینده است. سال 1400 سال سرنوشت سازی برای ملت خواهد بود، سالی که مردم با رای به اصلاحات، نقطه عطف مهمی در تاریخ سیاسی کشور ایجاد خواهند کرد و آن حرکت رو به جلوی پایان ناپذیر برای سعادت ایران و ایرانی است.برای تحقق این خواسته بحق مردم و به ویژه مطالبه اصلاح طلبان، از یک سو عملکرد قاطع، پرحجم و ملموس دولت ضرورت دارد و از سوی دیگر انعکاس صحیح اقدامات و دستاوردها.اگر نتوان سیستم اطلاع رسانی دولت را اصلاح کرد و آن را در بهترین وضعیت سامان بخشید، با خطر بزرگی مواجه خواهیم شد که باعث تضعیف اصلاح طلبی و امکان هجمه متراکم و حداکثری رقبا خواهد شد. بنابراین امروز، اصلاح و تقویت اطلاع رسانی دولت، از اوجب واجبات محسوب می شود و تاخیر و درنگ در این مسیر، خسرانی بزرگ خواهد بود.بنابراین تحقق این خواسته برای جنبش اصلاح طلبی ایران، یک مطالبه جدی است، به همین دلیل باید دستاوردها را با زبان مردم و برای همه آحاد مردم تبیین کرد و از سرمایه گذاری در این زمینه و به کارگیری نیروهای توانمند غافل نشد.
                