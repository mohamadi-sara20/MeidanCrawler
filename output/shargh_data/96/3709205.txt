دو‌شنبه ۳۰ بهمن ۱۳۹۶
-----------------------------------------
حرف اول
-----------------------------------------
پرنده های زمین گیر
-----------------------------------------

                    سالی که گذشت قرار بود ایمن ترین سال در تاریخ هوانوردی دنیا باشد و بود. در تمام سال 2017 در تصادفی خوش یمن فقط چهل واندی نفر بر اثر سوانح هوایی جان خود را از دست دادند. هرچند که به لطف سانحه مرگبار آنتونوف 148 روسی و ای تی آر72 ایرانی یکباره در مدت دو ماه بیش از 130 نفر به این آمار افزوده شد تا در پایان سال شمسی جاری به تجربه مشابهی نرسیم. حقیقت این است که وضعیت ایمنی هوایی در ایران با وجود بهبود کلی ترندهای جهانی آن قدری که باید، خوب نبوده. اگرچه شاید این موضوع به خودی خود نشانه این مدعا نباشد، اما حادثه تلخ و مرگبار صبح دیروز ای تی آر 72 شرکت آسمان در نوع خود دومین حادثه هوایی ایران در چند روز گذشته بود. روز جمعه گذشته نیز یک هواپیمای فوکر 100 شرکت قشم ایر در فرودگاه مشهد دچار حادثه شد؛ حادثه ای که خوشبختانه تلفاتی دربر نداشت و تنها با خروج هواپیما از باند فرودگاه در نتیجه بازنشدن ارابه به پایان رسید. بااین حال هر دو هواپیمای دخیل در این حوادث از جمله پرحاشیه ترین هواپیماهای سال های اخیر ایران بودند؛ چه فوکرهای 100 که تقریبا همگی در سال های اخیر با مشکلات فنی ریزودرشتی، چه در زمینه تامین قطعات یدکی، موتور و ارابه دست وپنجه نرم می کردند و گاهی حتی فراتر از استانداردهای جهانی خود پرواز می کردند......چه همین ATR های آسمان که بیش از نیمی از ناوگانش، ازجمله همین هواپیمای دخیل در حادثه برای سال ها به خاطر نبود قطعات و نقص موتور زمین گیر بودند؛ تا همین چندوقت پیش که هواپیما با هزار دردسر تعمیر شده به خط پرواز بازگشت. همه اینها هم جدا از مسئله سن بالای ناوگان هوایی ماست. هواپیمای دخیل در این حادثه 24 سال داشت، هرچند که سیکل پرواز واقعی آن به خاطر زمین گیربودن طولانی کمتر از اینها بود. حقیقت این است که با وجود گذشت دو سال از توافق برجام، تقریبا تمامی خطوط هوایی ما همچنان مملو از هواپیماهای سالخورده اند؛ هواپیماهایی که تعمیر و نگهداری آنها در حالت عادی نیز دردسرساز است. برای مقایسه اگر همین هواپیما را با برادران ناتنی جوانش که به تازگی از طرف ایران ایر خریداری شده اند (هشت هواپیمای ای تی آر-72 سری 600 برجامی) مقایسه کنید، به عمق تفاوت ها؛ چه در هزینه های تعمیر و نگهداری و چه استانداردهای پروازی پی خواهید برد. درعین حال اگرچه برجام در ابتدا امیدها برای مدرن سازی این ناوگان سالخورده را افزایش داد، اما شرایط دقیقا آن گونه که انتظار بود پیش نرفت؛ به عنوان مثال ایران ایر همین حالا هم با تامین مالی هواپیماهای خریداری شده ایرباس و بویینگ خود با مشکل مواجه است؛ هم به این خاطر که نقل وانتقال پول با سختی انجام می شود، هم به دلیل اینکه این شرکت و دیگر شرکت ها واقعا پولی برای خرید هواپیما ندارند و هم اینکه همه از تصمیمات پیش بینی نشده ترامپ نگران اند؛ نگران پولی که ممکن است هیچ وقت هواپیما نشود. تازه این سهم آنهایی است که حداقل امیدی به سرمایه گذاری دولتی برای خرید هواپیما دارند؛ به عنوان مثال همین شرکت آسمان در سالی که گذشت، با بویینگ قرارداد بزرگی برای بیش از 30 هواپیمای بویینگ 737 امضا کرد که تحویل آنها برای 2022 پیش بینی شده، اما بعید است با شرایط مالی فعلی این شرکت واقعا توان پرداخت هزینه آنها را حداقل در موعد مقرر داشته باشد. به همه اینها مشکلات ساختاری و مدیریتی سال های گذشته صنعت هوایی؛ از نظارت ضعیف بر شرکت ها گرفته تا عدم جدی گرفته شدن استانداردهای امنیت پروازی را هم اضافه کنید. ایران یکی از معدود کشورهای منطقه است که توان تعمیر و نگهداری بومی قابل توجهی دارد. بااین حال فشار سال ها تحریم، بی دقتی، سوءمدیریت و عدم ارتباط موثر با شرکت های تامین کننده خدمات بین المللی (چه در اثر تحریم یا سوءمدیریت) موجب شده تا ما به جای نموداری صعودی گاهی حتی با افول استانداردهای ایمنی جهانی در کشور مواجه باشیم؛ به عنوان مثال مواقعی بوده که هواپیماهای مشخصی در ایران حتی با وجود تامین قطعات یدکی زمین گیر شده یا دچار سانحه شده اند و همه اینها تنها نشان از قلب بیمار صنعت هوایی ایران دارد؛ صنعتی که اگر قرار باشد در آن کمتر شاهد حوادثی از این دست باشیم، به جراحی اساسی نیازمند است؛ جراحی ای که فعلا به نظر نمی رسد کسی واقعا آمادگی و اراده ای برای انجامش داشته باشد.
                