یک‌شنبه ۲۸ خرداد ۱۳۹۶
-----------------------------------------
type_unknown
-----------------------------------------
حناچی در گفت و گو با «شرق» مطرح کرد: معلوم نیست چقدر از تهران فروخته شده
-----------------------------------------

                    تهران پس از 12 سال در آستانه تحولی مهم و اساسی قرار گرفته است. تحولی که در راس آن قرار است مدیران و مسئولانی که با نگرشی مشخص تهران و روزگارش را اداره می کردند، تغییر کنند و مردان و زنان دیگری با رویکردهایی متفاوت جایگزین شوند. تهران در این سال ها تحولات و تغییرات زیادی داشته است که بسیاری از آن جای تقدیر و هم افزایی دارند و برخی دیگر از موارد هم نیاز به اصلاح و بازبینی. از این رو لازم است در آستانه این تحول مباحث پیش از این تهران مورد بررسی و بحث و نظر قرار گیرند و از این منظر خوب است پای صحبت همان مسئولان و صاحب نظران که مستقیم و غیرمستقیم دستی بر این آتش داشته اند، بنشینیم. با پیروز حناچی که این روزها به واسطه انتقادات صریح خود از مدیریت شهری و البته عقبه تخصصی که دارد، به عنوان یکی از گزینه های پیشنهادی برای تصدی شهرداری تهران مطرح شده است، درباره آینده تهران به گفت وگو نشستیم که در ادامه می آید. تهران در این سال ها با مشکلات و نارسایی های زیادی مواجه بوده که بسیاری از آنها تا سال ها ماندگار خواهند بود، اما بسیاری از مشکلات قابل اصلاح هستند. در شرایط تغییر مدیریت در شهر تهران، کدام موضوعات را جزء اولویت های اصلی می دانید؟اصلی ترین موضوع در تهران که مهم است، حرکت به سمت برنامه است. منظور برنامه های داخلی شهرداری تهران نیست؛ منظور برنامه های کلان ملی است مثل اجرای کامل اهداف طرح جامع تهران، طرح جامع کنترل آلودگی هوا و طرح حمل ونقل که اگر اینها اجرائی شوند شرایط تغییر می کند. اصلی ترین انتقاد ما هم در این مدت عدم اجرای این برنامه ها بود. ممکن بود شعارش را بدهند، ولی در عمل با یک محاسبه ساده مشخص بود که این برنامه ها کنار گذاشته شده اند. اگر در سال های 90 تا 92 حدود صد میلیون مترمربع پروانه صادر کرده ایم، یعنی در برنامه حرکت نکرده ایم یا اگر حالا نزدیک به 500 هزار واحد مسکونی خالی در تهران داریم به دلیل همین عدم حرکت به سمت برنامه است. البته حرکت برنامه ای بسیار سخت است و همه اجزا باید همراه باشند. از جمله اینکه بودجه هم باید متناسب با برنامه و زمان بندی برنامه باشد. سوال همین است؛ اداره کردن تهران با برنامه، با بودجه ای که در این سال ها در اختیار بود امکان نداشت؟ در ادامه امکان دارد؟می توان با همین شرایط کار کرد. می توانستند بدنه نهادی را سبک و چابک و از ظرفیت ها استفاده کنند. می شود. آقای الویری می گفت من شهرداری را ترک کردم، 45 هزار نیرو داشته و حالا اعلام می شود عدد رسمی ای که قابل استناد هم نیست 65 هزار نفر است و وقتی به شورا این قدر اعلام می شود، حتما بیشتر هستند.این سرویس و خدماتی که شهرداری در این سال ها داده تفاوت چندان معناداری نداشته است که این قدر بدنه سنگین شود. دولت هم باید برای کنترل هزینه و بهره وری اقدام کند و این روند باید برنامه دائمی باشد. این ادعا در سال های گذشته همواره بوده است که تهران برنامه داشته و در ظاهر هم داشت، اما در عمل روند دیگری را شاهد بودیم. درعین حال در کسب درآمد از شهر، روندی که موردنظر بود، بدون مشکل پیش رفت. شما چه موانعی را برای اداره تهران با برنامه می بینید؟ چقدر این تغییرات طول می کشد؟همین که به عمد یا غیرعمد از برنامه خارج شده ایم مشکل مهمی است که باید به برنامه برگردیم. سیستم باید متناسب شود و اگر آدم های قبلی نگاه برنامه ای داشتند که آن را اجرا می کردند، پس این افراد باید تغییر کنند و از داخل مجموعه افرادی که به حرکت برنامه ای اعتقاد دارند جایگزین شوند. هر کسی که بیاید، نمی خواهم بگویم آواربرداری می کند، اما حداقل تا دو سال کار بسیار دارد. با شهرداری در این سال ها کار کرده ام؛ سازمان پیچیده ای است و مستعد فساد است و به همان اندازه که از نظم دور می شود خدای نکرده به عدم شفافیت نزدیک می شود. این موضوع نه در تهران، بلکه در همه شهرداری ها و سیستم های مدیریتی ممکن است اتفاق بیفتد. ما در سیستم دولتی موافقت نامه، دیوان محاسبات، تخلفات اداری و بازرسی کل کشور، بازرسی خود دستگاه ها و... تخلفات را داریم و حداقل چند سیستم نظارتی عملکرد دولت را نظارت و کنترل می کنند و باز مشکلات زیادی وجود دارد، ولی در شهرداری این نظارت ها وجود ندارد؛ مثلا در شهرداری چیزی به عنوان دیوان محاسبات نداریم تا اگر شهرداری اعتباری را در بودجه تصویب، اما در جای دیگری خرج کرد بتوان به آن ایراد گرفت. یکی از موضوعات مربوط به تهران در این سال ها، بحث کسب درآمد برای تهران به خصوص در حوزه شهرسازی بوده است. شما به عنوان یکی از مدیرانی که سال ها بنا بر مسئولیت هایی که داشته اید با این روند آشنا هستید و اشکالات آن و تخلفات را هم می دانید، آیا این روند می تواند اصلاح و به سمت درآمد پایدار برود؟بخش زیادی از این موضوع به کمک و همکاری دولت برمی گردد که متاسفانه بعد از شورای دوم این ارتباط دچار مشکل جدی شد. دولت همین حالا هم به شهرداری تهران کمک می کند و در همین دولت اول دکتر روحانی حدود 11،8 هزار میلیارد کمک گرفته است، اما چون از سرچشمه و خزانه اخذ شده و به شکل موافقت نامه نگرفته است، هیچ وقت شهرداری تهران این رقم را در حساب هایش به عنوان کمک های دولت نمی آورد. چنین رقمی را دولت در این مدت به وزارتخانه ما نداده و آقای آخوندی بارها به این موضوع اشاره کرده است. تهران باید برنامه جامعی برای متناسب کردن هزینه های جاری با منابع پایدار داشته باشد. اگر شهر به این تراز برسد می توان اقدامات بعدی را انجام داد. هر کاری که در شهر انجام می شود لازم نیست حتما ایجاد عارضه های عظیم یا گرفتن پولی زیاد از مردم به شکل مستقیم یا غیرمستقیم باشد. همین که کاری کنیم شهرداری برای اداره امور روزمره خود با مشکل مواجه نباشد کفایت می کند و آن وقت می توان پروژه هایی را تعریف کرد که نفع مردم و سرمایه گذار با هم در آن دیده شود. تهران کسانی را می خواهد که این نگاه را قبول داشته باشند، کسانی که قائل به نظم و نگاه برنامه ای نباشند و حوزه های تخصصی در شهر را نشناسند نمی توانند برای این شهر کاری زیربنایی کنند. مثال واضح این موضوع دو پروژه پل طبیعت و برج میلاد هستند؛ پل طبیعت را که اجرای آن نتیجه پیگیری های ما در نوسازی عباس آباد بود با برج میلاد مقایسه کنید. شاید یک صدم برج میلاد هزینه برده و بهره وری بیشتری دارد و آسیب کمتری به طبیعت می زند و استقبال بیشتری ازسوی مردم و گردشگران از آن شد و به تنهایی تبدیل به یکی از جاذبه های تهران شد. این پروژه کمترین عارضه را برای آن محدوده داشت، درحالی که برای برج میلاد تپه های گیشا شخم زده شده است. این پل تمام احترام را به طبیعت گذاشته است و این تفاوت دو نگاه است که یکی دنبال پروژه های سنگین و پول خور و پرعارضه است که معلوم نیست بازگشت سرمایه داشته باشد و یکی دیگر نگاهی است که با معماری و ظرافت های خلاقانه پروژه های کوچک تر و محدودتر تولید ثروت می کند. این روند و نگاه، آدم های خودش را می خواهد. چقدر در حال حرکت به این سمت هستیم؟ این ظرفیت ها چقدر موجود یا در دسترس هستند؟در جوانی معلمی داشتم که به رحمت خدا رفت. او می گفت زندگی یعنی «امید و حرکت» و ما باید به این سمت برویم و اگر بخواهیم حتما دست می یابیم.یکی از مهم ترین موضوعات و آسیب های تهران در سال های اخیر که حتی با وجود ورود مستقیم مقام معظم رهبری و هشدارهای ایشان باز هم شاهد بهبود در اوضاع آنها نبودیم، موضوع باغات بود. از سوی دیگر شاهد هستیم که قانون برج باغ اجرا می شود و قوانین اصلاحی باغات کنار گذاشته می شود و برای تخریب زمان خریده می شود و متخلفان هم جریمه ای ندارند!باید دید این موضوع از کجا شروع شد. از شورای دوم که مصوبه برج باغ را با یک ایده شروع کردند این روند کلید خورد. ایده این بود که مجوز 30درصدی بدهیم تا باغ را خشک نکنند و 70 درصد دیگر باغ بماند. پیشنهاد اغواکننده ای بود که البته ظرافت خاصی داشت و آن اینکه قبل از آن به باغ اجازه مسکونی نمی دادیم یا اگر می دادیم در حد یک اتاقک نگهبانی و انباری بود. پس پیشنهاد «تغییر کاربری از باغ به مسکونی» عملا در این پیشنهاد مستتر بود و کسی به آن توجه نمی کند. تا قبل از آن باغ، باغ بود و لاغیر؛ ولی از بعد این مصوبه این راه باز گذاشته شد که باغ ها با درصدی مسکونی شود. درصدی که البته امروز می گویند رعایت نشده و تخلف زیادی داشته است و بعد هم دیدیم که سطح اشغال موجود خدمات لازم را نمی تواند تامین کند و بعدها 30 درصد همین طور افزایش پیدا کرد و حتی تا صددرصد رسید. اتفاقی که افتاده این بوده است. حال در بیشتر مواقع باید سوال کنیم باغ کجاست؟ پیداکردن و گرفتن آمار باغ هایی که در این مدت تغییر کاربری پیدا کرده اند کاری ندارد و با سیستم GIS موجود به راحتی به دست می آید و بروند خودشان ببینند چقدر این اهدافشان محقق شده است. تا قبل ازاین مصوبه به دستورالعمل ماده 14 قانون زمین شهری عمل می کردیم و الان هم شهرداری موظف است آن را اجرا کند. متاسفانه برای بسیاری از این اشتباهات، برگشت به راحتی امکان پذیر نیست و اثر آن در شهر عارضه زیادی را ایجاد می کند. شورای عالی شهرسازی در دوره جدید این موضوع را در قالب برنامه ای به شهرداری ابلاغ کرده که چطور اجرا کند، اما شهرداری این دستورالعمل را ابلاغ نکرده است و امیدواریم در دوره جدید مدیریت شهری این اتفاق رخ دهد. یکی از موارد حل نشده و بسیار نگران کننده درباره تهران در سال های گذشته تاکنون عدم تدوین و تصویب و البته اجرای ضوابط بلندمرتبه سازی و ساخت بلندمرتبه های بدون ضابطه در تهران است. درباره این ضوابط هنوز کار جدیدی نشده و آیا آمار و راهی برای کنترل بلندمرتبه ها وجود دارد؟مجوزها از سال 93 تا به حال متوقف است و نباید مواردی که تا آن زمان پروانه گرفته اند و هنوز نساخته اند را در این آمار بیاورید. شهرداری از سال 86 و پس از تصویب طرح جامع باید در مدت سه ماه ضوابط بلندمرتبه سازی را ارائه می کرد. وقتی ما در نیمه دوم سال 92 آمدیم هنوز این ضوابط ارائه نشده بود و بیش از 400 مجوز هم داده شده بود که بر اساس ضوابط بلندمرتبه سازی که نبود هیچ، در پهنه های شناخته شده طرح جامع شهر تهران نیز نبودند و حتی بسیاری از آنها روی حریم درجه یک گسل های اصلی تهران بودند. پس از این اعلام کردیم که شهرداری باید ضوابط را ارائه کند و تا آن زمان همه مجوزها تعطیل است. با فشاری که آوردیم ضوابطی را آوردند. اعضای کمیته فنی در شورای عالی برای تصمیم گیری اطلاعات می خواستند تا ببینند چقدر از این ظرفیت استفاده شده است و مجوز داده شده است. اما شهرداری اطلاعات نمی داد و ما هم موضوع را نگه داشتیم و در دستور کار نمی آوردیم، تا اینکه از سازمان بازرسی کل کشور ما را دعوت کردند و گفتند چرا شما جلوی کار را گرفته اید! یعنی شهرداری دست پیش را گرفته بود؟ما فکر کردیم می خواهند به دلیل این کار از ما تشکر کنند. ما برای این تصمیماتمان دلیل داشتیم که سه مورد اصلی داشت. یکی از این دلایل تاثیر بلندمرتبه سازی روی آلودگی هوا بود که البته رسمی و قطعی تایید نشد و ما احتمالات جدی داشتیم که بلندمرتبه سازی های کل تهران به خصوص منطقه 22 روی جریان باد زیر 10 متر در تهران اثر دارد. از نظر ما قطعا تاثیر داشت اما میزان این تاثیر مهم بود؛ مثلا در گزارش های هواشناسی آمده بود که گل بادهای تهران از جنوب به شمال و شرق به غرب در 50 سال اخیر تغییر کرده است و ایستگاه مهرآباد نشان می دهد که گل بادهای جنوب به شمال ما قطع شده است و دلیل دیگری غیر از ساخت وساز نیست، یا محیط زیست می گفت که در یک روز وقتی در ایستگاه مهرآباد شش نات سرعت باد بوده در ایستگاه رسالت صفر بوده است. احتمال بعدی موضوع ایمنی در بندمرتبه ها بود که آیا در این ساختمان ها ایمنی داریم (همه اینها قبل از حادثه پلاسکو بود) و در شریان ها اصلا کشش چنین بارگذاری هایی را داریم؟ مثلا برج 53 طبقه ای در الهیه داریم که در دو معبر هفت و 12 متری قرار دارد. به دوستان در سازمان بازرسی هم گفتیم علت اینکه ما وارد شدیم و مجوز هم نمی دهیم این است که این آقایان اصلا آمار و اطلاعات نمی دهند. اعلام کردیم و قرار شد در مدت یک هفته آمار بدهند و آن آماری که درباره مجوز بیش از 400 برج در تهران پیش تر اعلام کردیم در ادامه همین موارد بود. حدود 250 برج از این تعداد در معابر کمتر از شش تا 20 متر است و اصلا ماشین های آتش نشانی نمی توانند خدمات بدهند و مانور بدهند. و حادثه پلاسکو نشان داد اساسا به نسبت افزایش تعداد ساختمان های بلندمرتبه هوشمندی و آمادگی در شهر افزایش نیافته و تجهیزات لازم نیز و آمادگی ساکنین از وضعیتی که دارند و... سوال این است که در هر صورت در این سال ها برای این تعداد از برج ها حقوق مکتسبه ای را ایجاد کرده اند که نمی توان آنها را حذف کرد و در هر صورت مردم در این برج ها در حال زندگی هستند، یعنی آنچه نباید اتفاق می افتاده، رخ داده است!حرف شما درست است اما آن اشتباه را باید ادامه می دادیم یا نباید ادامه می دادیم؟ از زمانی که آمدیم این روند را متوقف کردیم و این بیش از 400 مجوز برای همان دوران است. یعنی در دوره مدیریت حاضر شهرداری تهران به اندازه همه شهرداران بعد از انقلاب مجوز بلندمرتبه سازی داده شده است. برای ما گزارش های اولیه تکان دهنده بود؛ وجود 101 برج در حریم گسل های تهران و واقعا نمی دانم چطور باید درباره این موارد با مردم صحبت کرد و آگاهی داد. البته برای از این به بعد و شناسایی دقیق تر گسل ها اقدامات لازم با همکاری شهرداری و دستگاه های ذی ربط را آغاز کرده ایم. این ضوابط الان در چه مرحله ای از تهیه و تصویب است؟درحال حاضر اجازه صدور مجوز بلندمرتبه سازی (ساختمان های بیش از 11 طبقه) را در کمیسیون های ماده 5 گرفته ایم و از اواخر سال 93 متوقف است. به دبیرخانه کمیسیون ماده پنج هم نامه دادیم که حق ندارند ساختمان های 11طبقه و بیشتر را در دستور کار قرار دهند و در این مدت شهرداری ضوابط خود را آورد اما حالا ما به این نتیجه رسیده ایم که دیگر به اندازه کافی مجوز صادر شده است و نباید مجوزی جدید صادر شود تا اطلاعات و بررسی ها کامل تر شود. آیتم های کنترل کننده ای برای این موضوع وجود دارد مثل جمعیت پذیری که در مناطق مختلف متفاوت است که باید رعایت می شده و نشده است. یعنی شهرداری تهران از این تاریخ به بعد مجوزی را صادر نکرده است؟قاعدتا نباید باشد و اگر باشد، حتما تخلف کرده است. درباره منطقه 22 و جمعیتی که برای این منطقه پیش بینی و بارگذاری شد، اشتباهات و تخلفاتی وجود دارد که بارها گفته شده است اما موضوع این است که در شرایط فعلی نمی توان این اشتباهات را به نفع مردم اصلاح کرد؟وقتی خارج از قاعده بارگذاری می شود، چه اصلاحی می توان کرد؟ در طرح جامع تهران برای منطقه 22، 210 هزار نفر سقف جمعیتی را پیش بینی و تصویب کرده بودیم که در طرح تفصیلی این رقم را 350 هزار نفر کردند درحالی که حق نداشتند و در منطقه 22 قرار بود در بخش های مسکونی سیاست ریاضتی را اتخاذ کنیم و زمین های باقی مانده را برای عملکردهای ملی و فراملی اختصاص می دادیم اما این اتفاق رخ نداد. شهردار منطقه در آخرین صحبتی که داشت می گفت حدود 500 هزار نفر جمعیت بارگذاری شده و برآورد ما بیشتر از این رقم است. علاوه بر این در منطقه 22 پروژه های با بارگذاری به شدت سنگین ایجاد و شروع شده است که نگران کننده هستند. مثلا در مقابل پروژه هزارویک شهر و پروژه تجاری ایران مال است که به اعتقاد من نه تنها مردم تهران که مردم ایران را به این محدوده جذب می کند در حالی که در بیشتر ساعات به خصوص ساعات پیک ترافیک اتوبان کرج و اتوبان های اطراف این مجموعه بزرگ همین حالا قفل هستند و حتی در برنامه های آتی یک ایستگاه مترو در این منطقه دیده نشده؛ چرا؟ چون براساس طرح جامع تهران که برنامه ای هماهنگ کننده است، حرکت نشده و به دلیلی که از حوصله الان خارج است، اقدام دیگری صورت گرفته. آیا این مجموعه مجوز کمیسیون ماده پنج دارد؟ چه زمانی گرفته؟مطمئن نیستم که مجوز ماده پنج را هم داشته باشد. این را گفتم که تاکید کنم کل بلندمرتبه سازی ها و بارگذاری های سنگین منطقه 22 از نظر ما تخلف است. حتی اگر کمیسیون ماده پنج هم داده باشد در حیطه اختیارش نبوده است که برای بنایی با یک میلیون مترمربع پروانه بدهد. یکی از نقاط ابهام و البته اتهام نسبت به شهردار تهران این بوده است که چه میزان تراکم مجاز و غیرمجاز در تهران صادر شده و چقدر از زمین و آسمان تهران را تا چند سال دیگر فروخته اند. برای این نگرانی هیچ عدد و رقمی حتی حدودی وجود دارد؟هر منطقه ای سطح جمعیتی مشخصی در همه پهنه ها دارد و پروانه های صادرشده در بخش های مسکونی هم مشخص هستند که باید این اعداد تبدیل به جمعیت پذیری شود و این جمعیت پذیری با سقف طرح جامع تهران مقایسه شود. در همین مورد باید گفت که این سقف جمعیتی در برخی از مناطق شمالی تهران مثل منطقه یک مدت هاست که عبور کرده است و حتی پروانه عادی دادن در این مناطق هم درحال حاضر با مشکل مواجه است. وقتی می گوییم شهرداری حرکت برنامه ای نداشته است، یعنی همین موضوع که رعایت سقف جمعیتی طرح جامع را نکرده اند. یعنی باید به گونه ای عمل کنند که در دوره 10ساله به این سقف برسند نه در یک سال و دو سال اول و یکباره اتفاق بیفتد. درباره فروش تراکم مجاز عددی وجود ندارد؟نه نداریم.... فروش تراکم اشکال مختلفی دارد؛ در مصوبات کمیسیون ماده پنج، در تخلفات ماده 100، در توافقات غیرقانونی شهرداری منطقه با پیمانکاران یا تراکم های شناوری که باز به طلبکاران و پیمانکاران داده اند، این تراکم ها داده می شد که همه آنها باید دسته بندی شوند و هیچ آمار دقیقی از اینها وجود ندارد. هیچ وقت وجود نداشته یا در این دوره نبوده یا به شما نداده اند؟این اعداد دائم در حال تغییر است؛ مثلا درباره کمیسیون های ماده 100 می توان این آمار را گرفت اما در موارد دیگر چون غیرقانونی است آماری وجود ندارد. شاید در شهرداری وجود داشته باشد اما ما نداریم و هیچ وقت هم نمی تواند شکل دقیق و آماری بگیرد. پس هیچ وقت نمی توان فهمید چه میزان تراکم مجاز و غیرمجاز در حال خریدوفروش و انتقال است؟تا زمانی که اطلاعات شفاف نشود، امکان ندارد. قاعدتا جایی ثبت می شوند اما چون می دانند به محض ارائه این اطلاعات باید درباره مسائل دیگری هم جواب دهند، منتشر یا ارائه نمی شود. در این سال ها توقع مردم و گروه های مختلف از شهردار تهران بالاتر رفته است و به همین دلیل انتخاب شهردار در شرایط فعلی سخت تر می شود و باید دید گزینه های مناسب برای انتخاب داریم.کسی که می خواهد شهردار تهران شود باید سابقه مدیریت کلان را داشته باشد و باید از چالش های تهران و کلان شهرها آگاهی داشته باشد و تیم مناسب و کافی را برای این مدیریت و به خصوص در پست های کلیدی داشته باشد و از همه مهم تر اینکه بدنه شهرداری او را قبول کنند و قدرت تعامل با دولت و سطح بالای نظام را داشته باشد. در کنار همه اینها باید اراده لازم برای حرکت در مسیر برنامه را داشته باشد و با اعضای شورای شهر هم همکاری کند. اگر همسویی بین شورا و شهرداری و دولت وجود داشته باشد، اتفاق بسیار مبارکی است که بعد از حدود 20 سال می افتد. واقعیت این است که دولت و شهرداری به هم نیاز دارند تا بتوانند برنامه های بسیار مهمی را در پایتخت اجرا کنند. شما معتقدید کسی یا کسانی با این ویژگی ها در حال حاضر داریم؟حتما اعضای شورای شهر پیدایش می کنند. اصلی ترین وظیفه آنها همین است و با توجه به شناختی که از تعدادی از آنها دارم، می دانم تجربیات خوبی در سطوح مدیریت کلان و استراتژیک دارند. شما به عنوان یکی از گزینه های تصدی مسئولیت شهرداری تهران مطرح شده اید، خودتان تمایلی دارید؟ با شما صحبتی نشده؟در واقع تمایلی ندارم چون مشکلاتش و وضعیت امروز تهران را می دانم. وجود شورای همراه با شهردار امتیاز خوبی است اما همه موضوعات این نیست و شهرداری شرایط سختی را امروز دارد، ازدست دادن سرمایه های اجتماعی شهر و بدهی60 هزارمیلیاردی در این شرایط اقتصادی کشور اتفاق بدی است. در این شرایط که قصد حرکت برنامه ای داریم و روی کمک مستقیم دولت هم نمی شود حساب زیادی باز کرد، کار بسیار سخت خواهد بود. باوجود همه تلاش ها اگر همه مولفه های تاثیرگذار در این فرایند با هم هماهنگ حرکت کنند، شاید بتوان قدری از این مشکلات را حل کرد ولی قبل از آن شورای جدید باید معین کند شهر را در چه شرایطی دارد تحویل می گیرد؟ صحبتی که عضو محترم شورای شهر درباره تفریغ بودجه از سال 92 تاکنون گفته اند واقعا نگران کننده است. با این وضعیت موفقیت در این شرایط فقط در حد تغییر رویکرد و نگاه برنامه ای میسر است و حرکت های نرم افزاری موثر. باید گفت این شرایط، شرایطی نیست برای کسانی که موضوع را می شناسند به سمت آن بدوند.
                