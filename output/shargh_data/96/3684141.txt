یک‌شنبه ۱۰ دی ۱۳۹۶
-----------------------------------------
حرف اول
-----------------------------------------
مسئله ای به نام اعتراض
-----------------------------------------

                    صفحات رسانه های اجتماعی که خصوصی یا باز بدون پست و فالوور هستند، در کامنت های زیر پست های مربوط به گرانی تخم مرغ یا افزایش احتمالی قیمت بنزین، به طور رسمی جنبش توهین به روحانی را کلید زده اند؛ آن هم به شکلی که ظن سازماندهی شده بودن را تقویت می کند، با تصویر پروفایل یک جوان مدرن و دارای ژست اپوزیسیون! پست های صفحات آنان هم عدد صفر را نشان می دهد تا بلکه از عکس های آنها بتوان فهمید چه نوع طرز فکری دارند. تشخیص اینکه این معترضان، «به فرمان» در صحنه حضور دارند یا نه، برای فعالان رسانه های اجتماعی دشوار نیست. روز پنجشنبه در مشهد نیز عده ای وارد خیابان شدند و با شعار علیه روحانی بستر مناسبی فراهم کردند تا منویات درونی برخی در کلام و بیان آنها اعلان همگانی شود. ذوق زدگی مانع از آن شد تا صاحبان تریبون بدانند که به قول اسحاق جهانگیری «کسانی که حرکت های خیابانی را آغاز می کنند، پایان دهنده آن نخواهند بود و دود اقدامات آنها به چشم خودشان هم می رود». در همان پنجشنبه مشهور مشهد نیز دیری نپایید که رنگ شعارها عوض شد تا گفته های نماینده عضو جبهه پایداری مشهد که دلیل شعارها را فشار به مال باختگان «پدیده شاندیز» عنوان کرده بود، زیر علامت سوال جدی برود.حتی اگر شعاردهندگان، مال باختگان پدیده باشند، احتمالا بد نیست از این نماینده پرسیده شود که «پدیده» در دوره کدام دولت و با کدام حمایت ها در مشهد جولان داد، روزی ده ها تیزر چنددقیقه ای از تلویزیون پخش کرد و یک به یک مجوزها را برای ساختن «شهر پدیده» به زینت دیوارهای دفتر مدیرعامل تبدیل کرد؟ آن روزها نمایندگان جبهه پایداری و حامی معجزه هزاره سوم کجا بودند؟ البته نفت با بهای افسانه ای بشکه ای 147 دلار موجود بوده و فردی که برای رئیس دولت شدن او سفره نذر کرده بودند هم روی صندلی ارشد دستگاه اجرائی نشسته بود و «دوستان» همه مشغول کار در ایران و خارج از کشور؛ پس چرا باید زحمت نگرانی برای ترک خوردن پیکره مدیریت و اقتصاد کشور را به خود می دادند؟ اما حالا «توفان» حاصل از همه «باد»هایی که در آن دوران هشت ساله کاشته شد، باید توسط حسن روحانی «درو» شود و چه دیواری کوتاه تر از او؟ اما این سکه، روی دیگری هم دارد؛ 11 آذر امسال، حسن روحانی میهمان دانشجویان دانشگاه زاهدان بود که در میان تشویق های دانشجویان، ستاره را مختص آسمان و نه دانشگاه دانسته بود و یادآور شد: «دانشگاه حتما باید دولت و مسئولان را نقد کند. البته دولت را بیشتر نقد کنید چون هزینه اش کمتر است و در دولت هم رئیس جمهور را نقد کنید چون هزینه آن باز هم کمتر است و تشویق هم دارد»؛ گویی تنها مقامی که دشنام دادن به او هزینه ندارد، همین رئیس جمهور میانه رو ایران است؛ درست شبیه اواخر دولت اصلاحات. روزی از رئیس جمهور دوران اصلاحات پرسیدم شیرین ترین خاطره دوران ریاست جمهوری شما در هنگام مواجه شدن با جوانان کدام بود و او گفت: «روز دانشجوی سال 83 که در دانشگاه تهران، دانشجویان مقابل نفر دوم کشور -که البته اختیار چندانی هم ندارد- فریاد کشیدند؛ بدون آنکه نگران برخورد باشند». روی دیگر سکه این است که اگر این اعتراضات جنبه کاملا مردمی، حتی از سوی رای دهندگان به روحانی را داشته باشد، همین سنگ بنای پذیرش اعتراضات آرام، بزرگ ترین دستاورد دولت خواهد بود؛ همان طور که دولت اصلاحات، حق پرسشگری را برای مردم به ارمغان آورد. در همه جای دنیا انتقاد به یک اتفاق که معمولا اقتصادی است، به اندازه ای عادی و پرتکرار است که هر روز خوراک خبری برای صداوسیمای ایران فراهم کند که نشان دهند فلان کشور توسعه یافته اروپایی مانند انگلیس، فرانسه، ایتالیا و... هم با موج اعتراضات مواجه می شود و آب هم از آب تکان نمی خورد. اگر روحانی در برابر این انتقادات به روشنی به بیان دلایل بپردازد، آنگاه این رویدادها از این پس، اتفاق محیرالعقولی نخواهد بود و نیازی به نگاه امنیتی به آن نیست. فقط پنج ماه از آغاز دولت دوازدهم می گذرد و طبعا زمان مناسبی برای ارزیابی عملکرد دولت نیست، اما وقتی مشاهده می شود دولت روحانی اشتباهات بزرگ تری در دوره دوم خود مرتکب شده است، ماجرا برای حامیان هم متفاوت می شود. دفتر رئیس جمهور به گونه ای آرایش شده که نقش موثرترین عنصر دولت، یعنی اسحاق جهانگیری تنزل داده شود تا تاوان نامزدی در انتخابات و درخشیدن در آن عرصه را بدهد. بیشتر وزرا در نوعی بی تصمیمی به سر می برند و تکلیف روسای صندوق های مهم بازنشستگی که یکی از مهم ترین چالش های کشور در سال های نزدیک محسوب می شوند، روشن نیست. وزیر مربوطه، آنها را با سرپرست غیرمتخصص اداره می کند. نزدیک به نیمی از سال اول دولت سپری شده است، بی آنکه تفکری استراتژیک یا حداقل مدیریتی استراتژیک برای ابرچالش ها، در دستور کار باشد. بخش اطلاع رسانی دولت، لنگان تر از همیشه ادامه می دهد و اثری از روش های اقناعی متکی بر علم مدیریت رسانه و افکار عمومی برای آنچه در جریان است، دیده نمی شود. اما همه اینها دلیل نمی شود که فراموش کنیم چه کسی با حرکت در مسیر منضبط کردن نظام بانکی کشور، دسته گل معجزه هزاره سوم را چنان از آب گرفت که حالا سپرده گذارانی که با وجود هشدارها، سود نامتعارف دریافت کرده اند، ورشکستگی آن صندوق ها را به چشم ببینند. دولت در برخی زمینه ها واقعا دچار انفعال شده اما حتما حداقل ظرفیت های لازم برای پاسخ گویی در برابر اعتراضات واقعی و حتی غیرواقعی و سیاسی رقبا در مجموعه دستگاه اجرائی وجود دارد؛ فراموش نکنیم وقتی رئیس جمهور و وزیر کار در بحبوحه رقابت های انتخاباتی در معدن زمستان یورت حاضر شدند، مخالفان پرتعداد جریان اصلاحات تصور کردند، روحانی در تله مخالفان برای گرفتن فیلم مشت کوبیدن بر ماشین وی افتاده است اما این تله به ضد آن تبدیل شد؛ چراکه مردم با خود گفتند، همین که او به میان کارگران زخم خورده رفته حتی اگر برخی کارگرنما باشند، یعنی پاسخ گویی و نترسیدن از ریزش آرا. این گونه برخورد با اعتراضات اولا، تثبیت به رسمیت شناختن اعتراض های مردمی را به همراه داشته و ثانیا می تواند عامل ثبات بخش روزهای آینده ایران باشد.
                