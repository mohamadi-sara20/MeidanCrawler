چهار‌شنبه ۱۸ مرداد ۱۳۹۶
-----------------------------------------
سرمقاله
-----------------------------------------
دموکراسی در شهرها
-----------------------------------------

                    اصلاح طلبان در انتخابات اخیر، علاوه بر پایتخت، در شوراهای بسیاری از شهرها دست بالا را دارند. اینک صرف نظر از مسائل انتخاب شهردار، این سوال مطرح است که اصلاح طلبی در مدیریت شهری به دنبال چیست؟ پاسخ این سوال را با تمرکز بر مفهومی بنیادین و مدنی به نام مردم سالاری، می توان داد. مردم سالاری یا دموکراسی، ظاهری دارد و هدفی؛ ظاهر دموکراسی صندوق رای است، اما هدف دموکراسی تنها بسنده کردن به رای مردم در انتخابات نیست، تا منتخبان در مسائل شهری به هر نحوی که خواستند تصمیم گیری کنند. هرچند انتخابات زیرساخت مهمی برای اداره امور و شکل گیری اجتماع و مدنیت است، اما در عمل و اجرا، مردم پایگی به عنوان سیاستی اجرائی می تواند منشا آثار باشد و آن وجه فارغ بین دو شیوه مدیریت فردگرا و از بالا به پایین در برابر مدیریتی است که شانه به شانه زمینه ساز شراکت بخشی و نظارت پیوسته مردم است. تقویت مردم سالاری با گفت وگویی مداوم میان مردم و ارکان تصمیم گیری ممکن است؛ فارغ از اینکه کدام افراد در رای گیری شرکت داشته یا نداشته اند. در این شیوه نه تنها تک تک شهروندان، بلکه علاوه برآن، نهادهای اجتماعی و مدنی، به عنوان رابط گروه هایی از جامعه و مدیران و تصمیم گیران، عمل می کنند.برای توضیح بهتر این رویکرد به طرح مثال هایی می پردازیم:1- اینکه در دنیای کنونی، در نظام آمدوشد شهری، سیاست ها به طرف حمل ونقل عمومی سوق می یابند و به تدریج، فضای جابه جایی با خودرو شخصی محدود و محدودتر می شود، اساسا پایبندی و احترام به اکثریتی است که از وسیله عمومی استفاده می کنند.تجربه عام کلان شهرها در زمینه حمل ونقل، پایبندی بیشتر به حقوق عموم شهروندان است. به عبارت روشن تر، سطحی از دموکراسی در اجرا و عمل از طریق توسعه وسایل نقلیه عمومی محقق می شود. اساسا شکل گیری خطوط ریلی زیرزمینی و اتوبوس های تندرو، در راستای تقدم جابه جایی جمعی بر جابه جایی فردی است.2- از مهم ترین کارکردهای نمایندگی در سطوح محلی و ملی، تصویب بودجه سالانه و همچنین نحوه مصرف آن در پروژه های شهری است. از طرف دیگر، هریک از محلات و نواحی شهر، سلسله ای از نیازها و نارسایی ها دارند. وقتی که منابع محدود است و کفاف حل کل نارسایی ها و مسائل را نمی دهد، ناچار به اولویت بندی هستیم. در مناسبات شهری تعبیه سازوکار نمایندگان مردم برای اولویت بندی پروژه ها چیست؟ گره زدن دموکراسی اجرائی با دموکراسی صندوقی ایجاب می کند که به خواست ساکنان محلات، احترام بگذاریم. اغلب آنها، نیازهای عمومی و حتی راه پاسخ گویی به نیازهای محله خود را بهتر از مدیران و حتی نمایندگان شهرشان، تشخیص می دهند. باب شدن مفهوم جدید بودجه ریزی مشارکتی در ادبیات برنامه ریزی و مدیریت شهری جهان، نشان از سطوح عملی دموکراسی دارد. در عمل و اجرا پایبندی به نظر و نیازهای مردم، هرچند کار پیچیده ای است، اما از جهت بازتولید سرمایه اجتماعی و اعتماد عمومی، کاری است بس ضروری، ارزشمند و زیربنایی که ارتباط میان منتخبان و آحاد مردم و تشکل های مردم نهاد را تقویت می کند و توسعه می دهد و به افزایش مشارکت و در نتیجه صرفه جویی و کاهش هزینه های اقتصادی و انسانی منجر می شود و احساس تعلق و انگیزه شهروندان برای حفظ دستاوردهای مشارکتی دوچندان خواهد شد.3- جنس و ساختار نمایندگی در شهر از ساختار و جنس گفت وگوی پیوسته و مداوم بین منتخب و اجتماع است. در دولت اصلاحات، ناحیه فقیرنشین شیرآباد با کمک مردم، نوسازی و بهسازی شد.تا آن زمان، رویکرد غالب در سکونتگاه های غیررسمی، پاک سازی بود. آنچه آن را پاک سازی می نامیدند، به واقع نوعی پاک کردن صورت مسئله بود، ولی از طریق به رسمیت شناختن حضور ساکنان شیرآباد و گفت وگوی مسئولانه مدیران اجرائی با آنها، به سمت اجماعی برای بهسازی و توانمندسازی گام برداشته شد و معابر از طریق مشارکت و بدون چندان هزینه کردی باز و بازسازی شدند و ساکنان پذیرفتند در قبال به رسمیت شناختن محل سکونت آنها، خودانگیخته، نسبت به تعریض معابر نهایت همکاری را بکنند و دستگاه اجرائی شرایط خدمات رسانی و به ویژه برای حل مشکل فاضلاب و گازرسانی را فراهم کند و همچنین برای ایجاد و گسترش و نگهداری فضای سبز در محلات، نهایت مشارکت را داشته باشند.مطابق با قانون اساسی، نظام نمایندگی محلی از سوی شوراها شکل می گیرد، اما چنان که گفتیم برای تعمیق مردم پایگی و گرفتن رای از مردم کفایت نمی کند. ازاین رو برای سوق یافتن به سوی مردم سالاری مشارکتی، نیازمند طراحی و تعبیه فرایندهای نوینی هستیم؛ فرایندهایی که در آن، حقوق جمعی بر منافع فردی، مقدم باشد و وسوسه کارهای بزرگ و چشمگیر اما کم فایده، این تقدم را مخدوش نکند. فرایندی که در آن، مردم حضور مستمر داشته و نمایندگان ملزم به پاسخ گویی باشند. اقتضای جایگاه پاسخ گویی نمایندگان این است که مشکلات را بازشناسایی و از سایه به آفتاب بیاورد و برای حل مشکل پس از مشارکت در یافتن راه حل، تلاش کند و بر روند اجرا نظارت داشته باشد.معنای این گفتار این است که سیاست گذاری های اجرائی باید به سوی استفاده حداکثری مردم از امکانات شهر سوق یابد. به بیان دیگر، پروژه هایی در اولویت قرار گیرند که افراد بیشتری از جامعه از آن انتفاع ببرند. بدون این نوع نگرش، هرچند ممکن است با هزینه هایی دوچندان در پروژه های عمرانی موفق شویم، اما توسعه و آبادانی انسان محور همچنان در محاق خواهد ماند.در کنار تمام این ملاحظه های اکثریت گرا، یک ملاحظه ساده، اما اصیل نیز جا دارد و آن این است که دموکراسی، اعتنا به رای اکثریت است نه نادیده گرفتن اقلیت در پیشگاه اکثریت. ازاین رو مردم سالاری شهری نمی تواند به اقلیت های فرودست بی اعتنا باشد و از تامین نیازهای آنها کناره گیرد. این توجه به اقلیت هاست که حدفاصلی واقعی میان مردم سالاری و غیر آن ایجاد می کند.
                