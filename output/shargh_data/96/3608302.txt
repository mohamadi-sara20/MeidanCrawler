شنبه ۲۱ مرداد ۱۳۹۶
-----------------------------------------
حرف اول
-----------------------------------------
پول خرد و مرگ دولت مدرن
-----------------------------------------

                    * استاد دانشگاه تهرانپول خرد الکترونیکی (بیت کوین) امروز در بازار تهران حدود سه هزارو 200 دلار خریدوفروش می شود. چگونه این پدیده می تواند به مرگ دولت مدرن بینجامد؟«بیت کوین» چیست؟! هر واحد بیت کوین یک رمز است؛ مثلا اگر 10 رمز داشته باشید، 10 واحد «بیت کوین» دارید. هیچ چیز مادی ای مثل طلا یا نقره، پشتوانه «بیت کوین» نیست. تنها چیزی که اینجا ایفای نقش می کند، فقط یک رمز است! پس پشتوانه مادی و شناخته شده سنتی را از مفهوم پول سلب کرده و چیزی را که تاکنون وجود داشته، زیر سوال می برد و یک اعتبار «درحال ساخته شدن» را به جای طلا می گذارد. افراد با خریدوفروش این اعتبار مجازی، به تدریج به آن بها می دهند و یک «برساخته اجتماعی» جدید خلق می شود؛ یعنی یک ارزش جدید از سوی افراد (و نه ضرورتا شهروندان یک کشور) به تدریج ساخته شده و مورد قبول جهانیان قرار می گیرد؛ کمااینکه این ارزش برساخته، تاکنون به تدریج جای خود را باز کرده است. فرض کنید همین مفهوم را به حوزه آموزش و استخدام ببریم: من یک شرکت خصوصی دارم و تنها افرادی را که یک مدرک فرضی به نام «فیباش» دارند، استخدام می کنم. این مدرک، حاصل آموزش های خاص یا بازی های رایانه ای در امور اداری، مدیریت و استراتژی است.مدرک «فیباش» به تدریج در حوزه آموزش های اداری به وسیله چند شرکت مشابه خلق شده و یک برساخته کاملا مستقل از مدارک دانشگاهی است؛ یعنی اگر دکترا از هاروارد هم داشته باشید، استخدام نمی شوید؛ بلکه باید مثلا مدرک «فیباش 2» داشته باشید تا به استخدام یک شرکت معتبر بین المللی درآیید. پس به تدریج مفهوم و مدرکی جدید در آموزش، مستقل از دولت ها، خلق شده و دولت بلاموضوع می شود! حالا فرض کنید شما در یک بازی رایانه ای، دوره آموزشی «سیباش» (مدرک فرضی دوره پلیس کارآگاهی) را که در حوزه امنیت و کارآگاه خصوصی است، گذرانده اید؛ یعنی در این بازی رایانه ای پرونده هایی فرضی در اختیار شما قرار گرفته و شما در مراحل (آزمون های) مختلف آن، امتیاز کسب کرده اید و پرونده های جنایی یا مالی فراوانی را به سرانجام رسانده اید. یک شرکت خصوصی امنیتی فقط مدرک «سیباش» را قبول می کند و شما به استخدامش درمی آیید. مدرک معتبر دانشگاه دولتی را نمی پذیرد. یعنی اینجا هم دولت و حکومت از حوزه امنیت تا حدودی خلاص می شود. مردم اگر نیاز داشته باشند خدمات کارآگاه خصوصی و پلیس خصوصی را از آن شرکت می خرند.... مفهوم ازدواج نیز به همین سبک می تواند از کنترل ارزش های موجود و قدرت سیاسی اجتماعی بیرون برود. فرض کنید دو نفر بر سر مفهوم تقسیم اموال در ازدواج، به تفاهم برسند؛ این یک قاعده بنیانی را شکل می دهد. سپس بر سر تقسیم کار خانگی به توافق برسند؛ بنابراین تا اینجا دو قاعده برای زوجین خلق می شود. زوج جدیدی این قاعده را می پذیرند و یک ارزش جدید دیگر خلق می کنند. زوج های جدید که به تدریج به این رژیم حقوقی ازدواج می پیوندند، ممکن است قواعد جدیدی را بپذیرند و عملا رژیم حقوقی جدیدی را به تدریج خلق کنند؛ مثل ازدواج سفید؛ یعنی عملا یک برساخته اجتماعی جدید به وجود می آید که منشا یک رژیم حقوقی می شود؛ با همه تنبیه و تشویق های «حکومت جدید الکترونیکی» که ساخته خود آنهاست! به همین دلایل است که می گوییم تعمیم «بیت کوین» به دیگر حوزه های اجتماع، می تواند دولت مدرن را از درون تهی کند و مرگ آن را برساند! «بیت کوین» یک رمز و یک ارزش برساخته فردی و «اجتماعی» است و منشا آن هم ناشناخته است؛ یک رژیم حقوقی جدید در امور پولی است و تحول اساسی در مفهوم حاکمیت.... چنین روندی می تواند به تدریج مفهوم ارزش گذاری به همه مفاهیم و مقولات را از دولت بازپس گیرد!رمز های جدید و ارزش های جدیدی که منشا کاملا ناشناخته ای دارند، می توانند عالم گیر شده و جای دولت مدرن را بگیرند.... 
                