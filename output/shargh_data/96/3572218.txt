پنج‌شنبه ۱۸ خرداد ۱۳۹۶
-----------------------------------------
حرف اول
-----------------------------------------
داعش در تهران
-----------------------------------------

                    تا چند روز پیش اگر کسی تیتر این یادداشت را برای خبر یا تحلیل خود استفاده می کرد، یا چنین عبارتی را در جایی می نوشت، احتمالا با تمسخر خوانندگان مواجه می شد. کسی باور نمی کرد پای گروه تکفیری داعش به خیابان های تهران هم باز شود. برای این کار دلایل متعددی وجود داشت که درحوصله این یادداشت کوتاه نمی گنجد؛ اما هرچه بود، داعش به تهران هم آمد و با یک حمله هم زمان به مجلس ایران و مرقد امام خمینی (ره) در جنوب تهران، حضور نامیمون خود را اعلام کرد. گفته می شود داعشی ها به صورت سه تیم متشکل اقدام کرده اند که یکی از آنها دستگیر و دو تیم دیگر وارد عملیات شده اند. آنها ابتدا به مرقد امام خمینی (به عنوان نماد جمهوری اسلامی ایران و بنیان گذارش) حمله و با تیراندازی تعدادی از شهروندان را زخمی کردند و به شهادت رسانده اند. سپس با انجام عملیات انتحاری، به کار خود پایان داده اند. همزمان، چهار فرد مسلح به مجلس ایران (احتمالا برای گروگان گرفتن نمایندگان و باج خواهی های بعدی) در میدان بهارستان حمله می کنند که بعد از یک سری جنگ و گریز، کشته شدند. یکی از کارشناسان بی بی سی می گوید چند ماه پیش داعش ویدئویی را پخش کرده که در آن تعدادی ایرانی که به زبان فارسی سخن می گفتند، از دولت ایران انتقاد کرده و ابراز تنفر کرده بودند. این ویدئو ظاهرا در خاک عراق گرفته شده است؛ جایی که داعش مدعی بوده اردوگاهی برای تربیت نیروهای ایرانی برای انجام عملیات در داخل ایران دارد. به گفته همین منبع، این افراد عمدتا از بین ناراضیان ایرانی و گروه هایی از برخی فرق اسلامی گردآوری شده و برای انجام کارهای تروریستی تعلیم دیده اند. گفته می شود داعش از چند ماه پیش به منظور پیشبرد اهداف خود در ایران سایتی را به زبان فارسی دایر کرده است. مجموع این حرکت ها نشان می دهد داعش برای ایران خوابی طولانی مدت دیده است. از همین رو می توان احتمال داد عملیات روز گذشته تنها یک شروع بود و باید مراقب عملیات بعدی این گروه در ایران بود.تا به حال ایران برای داعش تهدیدی غیرمستقیم به شمار می رفت؛ زیرا درست است ایران در کشورهای عراق و سوریه به نوعی با داعش درگیر بود و به لحاظ مرزی نیز تا مناطق تحت کنترل داعش 40، 50 کیلومتر بیشتر فاصله نداشت؛ اما داعش احساس می کرد به طور مستقیم با ایران درگیر نیست.این گروه تقریبا ایران را دشمن اصلی خود نمی دانست و بیشتر در سوریه و عراق درگیر بود و اگر در کشورهای غربی نیز عملیاتی انجام می داد، به دلیل حملات ضدتروریستی آنها یا تشکیل ائتلافی علیه این گروه بود. حمله داعش به دو مرکز مهم در تهران، نشان می دهد به هر دلیلی این گروه ایران را نیز جزء یکی از اهداف خود قرار داده و این می تواند یک هشدار امنیتی مهم برای تمام کشور باشد.به دنبال شکست های پی درپی داعش در عراق و به ویژه تنگ ترشدن حلقه محاصره برای تصرف موصل و رقه، تحلیلگران گفتند داعش نیروهای خود را از این دو مرکز خارج کرده و در سراسر جهان به فعالیت واداشته است. حملات اخیر در فرانسه و انگلستان به اضافه حملات خونین در کابل و حالا در ایران، می تواند موید این نظر باشد. در این مرحله داعش دیگر به صورت متمرکز عمل نمی کند، بلکه به صورت هسته های پراکنده ای عمل می کند که عموما در همان مراکز شکل گرفته و از طریق شبکه های مجازی یا واقعی آموزش دیده و برای حملات جنایت کارانه آماده می شوند. همه این مسائل، کشف و گردآوری اطلاعات مربوط به نحوه کار و سازماندهی این هسته ها را مشکل تر می کند. این مشکلی است که تقریبا همه دنیا با آن درگیر است و اکنون کشور ما نیز به آن گرفتار شده است و تا ریشه کن شدن این هسته های خفته، باید تلاش های امنیتی و اطلاعاتی گسترده ای صرف شود. در این میان مسئله وقتی خطرناک تر و پیچیده تر می شود که قدرت های جهانی و کشورهای منطقه (احتمالا عربستان سعودی) دستی در این آتش افروزی ها داشته باشند. آن وقت حاصلش انفجارهای مهیب و کشتارهای خونینی خواهد بود که ما بارها در عراق، سوریه و به ویژه افغانستان شاهد آن بوده ایم؛ زیرا انجام چنان عملیات بزرگی، نیازمند همکاری ها و بده و بستان های فراتر از یک سری هسته های پراکنده بوده و برای مقابله با چنین چالشی نیز باید فراتر از تلاش های امنیتی و اطلاعاتی عمل کرد. امید است که هرگز شاهد چنین حوادث خون باری در ایران نباشیم و هرچه زودتر ریشه های این گروه تروریستی از خاک ایران کنده شود.
                