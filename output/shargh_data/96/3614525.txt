سه‌شنبه ۳۱ مرداد ۱۳۹۶
-----------------------------------------
حرف اول
-----------------------------------------
فرصت از دست رفته
-----------------------------------------

                    با آغاز بحران روابط ترکیه و روسیه در سال 94 که بعد از هدف قرارگرفتن جنگنده روسی در مرز ترکیه و سوریه اتفاق افتاد، روس ها برای تنبیه ترکیه، واردات خود از این کشور را به حالت تعلیق درآوردند. این رویداد یک فرصت طلایی برای ایران بود تا کالاها و مواد غذایی ایرانی در بازار بزرگ روسیه، جایگزین محصولات ترک شوند، اما به دلایلی که اجمالا اشاره می شود، این فرصت سوخت و ایران نتوانست سهم خود را از بازار روسیه به دست آورد. مدتی قبل در اثر تیرگی روابط قطر با عربستان و امارات، فرصت مشابه دیگری برای ایران فراهم شد تا در زمینه صادرات کالا به این کشور، فعال شود. اگرچه بازار کوچک قطر را نمی توان با روسیه مقایسه کرد، اما گسترش روابط تجاری با قطر، به ویژه از منظر اقتصاد حمل ونقل، اهمیت استراتژیک دارد. همچنین قطر می تواند دروازه ورود محصولات ایرانی به بازارهای دیگر باشد. این اتفاق هم به همان دلایل آماده نبودن زیرساخت های صادراتی و استفاده از شیوه های کاملا سنتی و منسوخ در این حوزه، نیفتاد. در کسب وکار امروز به دست آوردن سهم بازار بسیار دشوار و گران است، به ویژه در بازارهای بین المللی رقابت فزاینده ای در به دست آوردن سهم بازار در جریان است. این رقابت از جنگ های فیزیکی جدی تر است و هیچ بازاری به راحتی در اختیار رقیب قرار نمی گیرد. بازار قطر نیز به راحتی فتح نخواهد شد.باید دانست محصولات ایران برای ورود به بازار های جهانی نیازمند استانداردهای گوناگونی است و فعالان اقتصاد ایران نیازمند افزایش مهارت های خود در زمینه بازاریابی بین المللی هستند. برای استفاده از همین فرصت های بادآورده رایگان نیز نیازمند حداقل شرایط حضور در بازارهای بین المللی هستیم که کمترین آن کیفیت بسته بندی، درک سلیقه مشتری و وجود زیرساخت های حمل ونقل، به ویژه حمل ونقل دریایی به عنوان ارزان ترین نوع حمل ونقل است. در غیر این صورت نه تنها بازار از دست می رود، بلکه حتی در صورت تولید محصولات باکیفیت در ایران، خاطره ناخوشایند امروز بازار قطر، مانع صادرات آینده به این کشور خواهد شد. خاطره منفی ای که از تجارت زودگذر ایرانیان در دو دهه قبل در کشورهای CIS به جا ماند، نمونه ای از ورود ناپخته به یک بازار خارجی است. امید است با درس گرفتن از ناکامی های گذشته در بازار روسیه و اغتنام فرصت پیش آمده و با همت بلند فعالان بخش خصوصی ایران و حمایت جدی دولت، گام های کوتاه، ولی درستی در راستای گسترش بازرگانی با کشور قطر برداشته شود. ناگفته نماند درحال حاضر بزرگ ترین شریک تجاری ایران، امارات متحده عربی است و سهم قطر در تراز تجاری ایران ناچیز است. فراموش نکنیم موازنه سهم شرکای تجاری ما در کشورهای همجوار، یک جهت گیری بایسته و استراتژیک است.
                