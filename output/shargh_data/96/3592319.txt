شنبه ۲۴ تیر ۱۳۹۶
-----------------------------------------
سرمقاله
-----------------------------------------
مردم کار خودشان را می کنند
-----------------------------------------

                    مردم کار خودشان را می کنند. آنان دولت ها و جناح های سیاسی را به دنبال خود می کشند و کنشگران اصلی جریان های سیاسی، اجتماعی و فرهنگی هستند. آن جایی که ابتکار عمل در دست مردم نیست حوزه اقتصادی است. مردم در حوزه اقتصاد بیش از هر نهاد و هرکس چشم به دست دولت دوخته اند. در سه دوره انتخابات سال های 84، 92 و 96 مردم رویکردی اقتصادی داشتند و دولتی را برگزیدند که پاسخ گوی مطالبات اقتصادی شان باشد، بی کاری را کاهش دهد و رفاهی نسبی برای آنان به ارمغان بیاورد. برای مردم عیان شده که از بین بردن نابسامانی ها، بی کاری و فقر، جرم و جنایت، رذیلت ها و خشونت ها در گرو حل مسائل اقتصادی است. بی دلیل نیست که گرانیگاه تمام بدبختی های مردم را می توان در سیاست های اقتصادی جست وجو کرد. سیاست هایی که درست یا نادرست آنان را به عرش یا فرش می کشاند. در حوزه های دیگر مردم فعال مایشاء هستند و در توسعه سیاسی، اجتماعی و فرهنگی از کنشگران سیاسی جلوترند و اغراق نیست اگر بگوییم در این حوزه ها مردم اند که دولتمردان را به دنبال خود می کشانند. طیف های مختلف مردم، چه جماعتی که دلبسته اصلاح طلبان هستند و چه حامی اصولگرایان، پیشاپیش آنان گام برمی دارند. یکی از تفاوت های اصلاح طلبان و اصولگرایان از همین جا ناشی می شود. اصلاح طلبان به این نکته باور و اذعان دارند که مردم به دلیل «مردم»بودن توان بیشتری برای گسترش خواسته های خود دارند و اصلاح طلبان تنها کاری که باید بکنند سازماندهی این گرایشات و تمایلات است. از این منظر انتخاب روحانی حاوی پیامی بسیار جدی است که مردم به طور بطئی در سالیان اخیر به آن رسیده اند. آنان ایران را از کشوری که دنبال ایده های آرمانی بود به سمت کشوری دیپلماتیک یا با تسامح نظام وستفالی سوق داده اند. بین اصلاح طلبان و مردم همواره دیالوگی وجود داشته یا بهتر است بگوییم اصلاح طلبان گوش شنواتری برای شنیدن خواسته های مردم داشته اند و از این منظر، آنان بیش از هر جریان سیاسی دیگری سوار بر امواج شده اند. اگرچه موج سواری در سیاست مذموم نیست اما نباید از نظر دور داشت که کار خطرناکی است و از دل آن نوعی پوپولیسم زاده می شود که حال را به آینده می فروشد. مردم هم اشتباه می کنند و تاوان این اشتباه را بیش از هر کسی خودشان می دهند. هنوز معادله ای حل نشده باقی مانده است که آیا مردم احمدی نژاد را فریب دادند یا او آنان را گمراه کرد. هرچه هست جای انکار ندارد که اصولگرایان به راحتی تن به خواسته های مردم نمی دهند و این نکته از آنان طیفی با پوسته سخت ساخته که نفوذ به آن اگر ناممکن نباشد بسیار دشوار است. اما هشت سال دوره احمدی نژاد توانست این پوسته سخت را بشکند و ضربه سنگینی به این طیف وارد کند. مهم ترین این ضربه ها ازدست رفتن اعتماد حامیان آنان است. اصولگرایان می دانند «سوژه ای که سخن می گوید سوژه ای است که می جنگد.» آنان دیگر قادر به منقادسازی حامیان خود نیستند. روابط قدرت در آنان معکوس شده است. حامیان اصولگرایان با پرهیز از ناپرهیزکاری در سیاست در این مواجهه دست بالا را دارند. با توجه به این اصل که در سیاست سوژه بی طرف وجود ندارد و همه ما ناگزیر رقیب کسی هستیم، باید دید سرنوشت حامیان اصولگرایان که از این طیف ریزش کرده اند به کجا می انجامد. این حامیان همواره به دنبال تحقق خواسته ها و ایده های اصولگرایان بوده اند.اصولگرایانی که نوید جامعه آرمانی را می دادند و در لحظات حساس آنان را به صحنه می کشاندند، صحنه ای که بی شباهت به نبردهای سیاسی نبود. اصولگرایان اشتباه شان از همین جا آغاز شد. آنان مردمی را می خواستند که برای تقویت انگیزه سیاسی آنان به صحنه بیایند و هرگز در این اندیشه نبودند تا از کنش های حامیان خود گفتمانی بسازند که برخاسته از بطن مردم است، کاری که تا حدودی اصلاح طلبان در آن موفق بوده اند. از این رو زمانی که ناکارآمدی و سوءمدیریت دولت احمدی نژاد و فسادهای بزرگ برخی از دولتمردانش آشکار شد حامیان اصولگرایان به شدت سرخورده شدند و از اینجا فاصله ای بین آنان و اصولگرایان به وجود آمد. این خطر را نمی توان نادیده گرفت که طیفی از مردم با باورهای عمیق دینی از جناح سیاسی خود دلسرد شوند و باورشان را به آرمان ها و شعارهای آنان از دست بدهند. بعید است وجه غالب حامیان اصولگرایان به سوی اصلاح طلبان بیایند. این حامیان از آنجا رانده و از اینجا مانده خواهند شد، طیف هایی که خواسته یا ناخواسته به انزوا می روند. این ریزش در آینده برای همه جناح های سیاسی کشور دردسرساز خواهد شد. کمترین دردسر آن انفعال سیاسی است. جای خالی گروهی که همواره در عرصه های سیاست حضور داشته و با خلق سیاست به آنتاگونیسمی سیاسی دامن زده، زیان بار خواهد بود و این جای خالی به شیوه ای جعلی پر نخواهد شد. اگر اصلاح طلبان باور دارند که مردم کار خود را خواهند کرد و منتظر آنان نخواهند نشست، اصولگرایان هم باید دریابند که از این قاعده مستثنا نیستند. این روزها اصولگرایان نشانه های زیادی برای بی اعتنایی حامیان خود دارند. اگر این گونه نبود با تندترین مطالبی که آنان علیه دولت روحانی در روزنامه های کیهان، جوان و وطن امروز و در سایت های تسنیم و فارس منتشر می کنند باید التهابی جامعه را فرا می گرفت، اما دریغ از یک گوش شنوا. شاید حامیان اصولگرایان به قهر سیاسی فرو رفته اند و اگر این قهر صورت گرفته باشد اتفاق عجیبی در سیاست ایران رخ داده است. دو گروه کاملا متضاد در جامعه با جناح های سیاسی قهر کرده اند. حامیان اصولگرایان و اپوزیسیون های وطنی. هریک به دلیلی از جامعه سیاسی دور و دورتر شده و در جای دیگر خواسته یا ناخواسته به یکدیگر نزدیک می شوند، و آنجا سبد رای شان است؛ همان انفعال سیاسی. آیا پیروزی روحانی از انفعال این دو گروه سر برآورده است؟ اگر این تحلیل درست باشد اصولگرایان ناگزیر به پوست اندازی هستند. اگر بگوییم نشاط سیاسی نسبی جامعه تا حدودی وامدار اصلاح طلبان است بیراه نگفته ایم. پافشاری اصلاح طلبان برای ماندن در جامعه سیاسی ایران موجب شده تا سیاست دچار انسداد نشود و اگر اصولگرایان هنوز امیدی به سیاست ورزی دارند آن را مدیون این جناح سیاسی هستند.
                