یک‌شنبه ۳ دی ۱۳۹۶
-----------------------------------------
حرف اول
-----------------------------------------
تدبیر ملی برای دعوای آب
-----------------------------------------

                    در ماه های اخیر بحث انتقال آب ونک از سرشاخه های رود کارون به واکنش های مخالفان اجرای آن در رسانه ها، شبکه ها و تشکل های زیست محیطی منجر شده است. جلسه شورای اداری استان خوزستان در تاریخ بیستم آذر نیز با حضور چند نفر از مسئولان اجرائی کشور و نمایندگان استان خوزستان درباره موافقت ریاست سازمان حفاظت از محیط زیست با این انتقال، سرانجام به تنش های لفظی کشیده شد. مخالفان اجرای این پروژه می گویند انتقال آب بین حوضه ای ونک-رفسنجان از سرشاخه های کارون در چهارمحال و بختیاری به دشت های رفسنجان کرمان، طرحی غیرکارشناسی است و مرگ کارون را رقم خواهد زد؛ زیرا سالانه بیش از 200 میلیون مترمکعب آب را از سرشاخه های کارون به دشت های کشاورزی رفسنجان منتقل کرده و روند نابودی این رودخانه حیات بخش را شتاب می بخشد. آنها ازجمله اظهار می کنند که ونک در آمار 15ساله خود 169 میلیون مترمکعب آب، در آمار10ساله 107 میلیون مترمکعب و در آمار پنج ساله 84 میلیون مترمکعب آب داشته و در سال 94 تا 95 مقدار آب حوضه حدود 40 میلیون مترمکعب در سال بوده است و متاسفانه اکنون مجوز انتقال 200 میلیون مترمکعب آب را از این حوضه به رفسنجان داده اند و به عبارتی مجوز برداشت آبی معادل پنج برابر آنچه در سد باقی مانده، صادر شده است.یکی از مشکلات مزمن درباره چگونگی اجرای طرح های ظاهرا منطقه ای، این است که عمدتا با لابی گری نمایندگان آن حوزه ها انجام شده و کمتر در قالب منافع ملی و با لحاظ توسعه پایدار ارزیابی می شوند. به عنوان مثال، برای احداث 72 سد در اطراف دریاچه ارومیه، چه بسیاری از نمایندگان منطقه که از کسب موافقت وزارت نیرو و دیگر مسئولان اجرائی برای هریک از این سدها، احساس پیروزی و رضایت داشتند اما امروز مردم کشور هستند که باید هزینه احیای احتمالی آن را بپردازند. بررسی طرح های ملی بزرگ در مدار مسدود کارفرما - مشاور – دستگاه های نظارتی البته که مشکلات پرشمار دیگری نیز دارد. ارقام وسوسه انگیز از مطالعات مشاور و اجرا و در غیاب دیده بان های دلسوز در افکار عمومی، زمینه آلودگی پذیری بسیاری را فراهم می کند. مشاوران در چنین شرایطی حاضر به نتیجه گیری های متفاوت با انتظارات کارفرما نبوده و به هر شیوه ای به توجیه فنی بودن پروژه و پیش بینی آرمانی بودن نتایج آن می پردازند. آنها با این همسویی رایج، نه تنها فرصت های ازدست دادن این کارفرماهای انحصاری را از دست نمی دهند، از آن سو نیز با اجرائی شدن پروژه امکان طلایی نظارت بر اجرای آنها را نیز بر عهده می گیرند. پیامد انبوه سدهایی که اطراف دریاچه ارومیه زده شد یا نظایر سد گتوند و...، مشتی از خرواری است که تاکنون رخ داده است. واکنش های احساسی و دوسویه در قبال انتقال آب ونک در استان های چهارمحال وبختیاری و خوزستان یا در کرمان و رفسنجان، بار دیگر ضرورت سازوکاری جدید برای ارزیابی پروژه های ملی را نشان داد. در این سازوکار از مرحله ایده پردازی برای تدوین پروژه ها تا مرحله ارزیابی های فاز 1، باید با مشارکت و هم اندیشی همه صاحب نظران و متخصصان کشور در آن موضوع به گونه ای صورت بگیرد که رسانه های عمومی و حتی شبکه های اجتماعی بتوانند با اطلاع رسانی های خود، زمینه داوری افکار عمومی را فراهم کنند. در صورت نهادینه شدن این شیوه از تدوین و تصویب طرح های ملی، از این پس نمایندگان استان خوزستان بار واکنش ضروری تمامی مجلس را برای برداشت آب از رود کارون، بر شانه های خود نمی بینند. از آن سو نیز ریاست سازمان حفاظت محیط زیست نیز وظیفه پاسخ گویی و دفاع از اجرای طرح را یک تنه بر عهده نخواهد گرفت.
                