سه‌شنبه ۹ آبان ۱۳۹۶
-----------------------------------------
type_unknown
-----------------------------------------
پول انتخابات را از کجا آورده ای
-----------------------------------------

                    شرق: شرکت در هر انتخاباتی پول می خواهد، کسی منکر این واقعیت نیست؛ اما اینجا در ایران هنوز هیچ سازوکار و نظارت مشخصی بر نحوه هزینه کرد بودجه های انتخاباتی وجود ندارد. همین می شود که گاهی تزریق پول های نه چندان تمیز در سر خط خبرها قرار می گیرد. دولت حسن روحانی آذر 94 لایحه ای برای شفافیت هزینه های انتخاباتی روانه مجلس کرد. تیر سال 95 نیز این لایحه یک بار دیگر به مجلس فرستاده شد. آخرین خبرها حکایت از آن دارد که کلیات لایحه در کمیسیون شوراهای مجلس رد شده است. حالا باید دید در دو سال و اندی مانده به پایان عمر مجلس دهم، تکلیف «لایحه شفاف سازی منابع مالی و هزینه های انتخاباتی داوطلبان انتخابات ریاست جمهوری، مجلس و شوراها» به کجا می رسد؟ ماجرای احتمال تزریق پول کثیف به انتخابات در دوره احمدی نژاد بالا گرفت؛ به ویژه آن زمان که اخباری از کمک مالی معاون اول احمدی نژاد به 170 کاندیدای مجلس رسانه ای شد.در کمیسیون شوراها- کمیسیون مسئول پیگیری این لایحه - یا تلفن ها خاموش است یا اینکه نمایندگان در جریان جزئیات لایحه نیستند. شهاب الدین بی مقدار، از رد کلیات لایحه در کمیسیون شورا می گوید و اینکه جزئیات بیشتر را بعدا به خبرنگار خواهد گفت. پروانه مافی نیز وعده می دهد جزئیات را جویا شود و در اختیار خبرنگار قرار دهد. تلاش برای گفت وگو با امیر خجسته، دیگر عضو کمیسیون شوراها نیز به نتیجه نمی رسد.این گزارش در دو محور به مراحل رسیدگی مجلس دهم به لایحه شفاف سازی هزینه های انتخابات می پردازد و در بخش دیگر به مرور هزینه های انتخاباتی نمایندگان این دوره مجلس برای حضور در بهارستان متمرکز شده است. کارگروهی برای چکش کاری لایحه عبدالکریم حسین زاده، نایب رئیس فراکسیون امید، تاحدودی در جریان است و به «شرق» می گوید: «کلیات لایحه در کمیسیون شوراها رد شده و حالا کارگروهی متشکل از کارشناسان شورای نگهبان، مرکز پ‍ژوهش های مجلس، دولت و نمایندگان مشغول پردازش آن هستند. مسئولیت کمیته را کولیوند بر عهده گرفته و در یک کارگروه تخصصی بررسی می شود».تجربه شفافیت هزینه های انتخاباتی در دیگر کشورها به دلیل وجود احزاب قوی، کار ساده تری به نظر می رسد؛ برای مثال در کانادا «افسر مافوق انتخابات» ناظر بر فرایند هزینه های انتخاباتی است، در این کشور حمایت مالی از نامزدهای انتخابات، از طریق دو بخش خصوصی و دولتی و بیشتر با یارانه دولتی تامین می شود؛ به عنوان مثال در سال 2009 کمترین نسبت حمایت دولتی به حمایت بخش خصوصی 85 به 15 بود. در سوئد نیز حمایت مالی فقط از حزب انجام می شود نه از کمپین ها. در کشور انگلستان نیز هزینه های احزاب در انتخابات به سه شکل حق عضویت، حمایت مالی خصوصی و حمایت دولتی تامین می شود و افراد نمی توانند هرکدام از نهاد و سازمانی برای حضور در انتخابات کسب اعتبار کنند. کجا شفافیت نمی خواهیم؟حسین زاده درباره اهمیت این لایحه و ضرورت پرداختن به آن در مجلس دهم نیز تاکید می کند: «کجا شفاف سازی لازم نداریم؟ که اینجا لازم نباشد. همه امور کشور به شفاف سازی نیاز دارد تا از فساد و رانت دور شویم و اعتماد مردم به سیستم را تقویت کنیم. انتخابات هم از مهم ترین پایه های جمهوریت کشور و مردم سالاری است و اعتماد مردم به حاکمیت بسیار اهمیت دارد. اساس مشروعیت و مقبولیت منتخبان توسط مردم فضای شفاف رقابتی در انتخابات است و راه دیگری جز قانون گذاری در مسیر هزینه های انتخاباتی وجود ندارد. این لایحه نیز در حال چکش کاری است و امیدواریم با پیگیری نمایندگان خروجی آن زودتر به صحن علنی برسد. در این طرح نه تنها مسائل هزینه کردها بلکه موضوع دخالت نهادها نیز باید مورد تاکید قرار گیرد».در ماده یک لایحه شفاف سازی درباره منابع نقدی و غیرنقدی مجاز برای هزینه انتخاباتی داوطلبان آمده است: «دارایی شخصی داوطلب، کمک مستقیم احزاب و تشکل های سیاسی دارای مجوز معتبر و کمک اشخاص حقیقی ایرانی». در ماده دو این طرح نیز هرگونه کمک بیگانگان اعم از دولت ها و اشخاص حقیقی و حقوقی ممنوع اعلام شده است. همچنین حسب ماده سه این لایحه «هزینه انتخاباتی هر داوطلب تنها شامل هزینه مربوط به دایرکردن محل ستاد و اجاره بهای آن، هزینه برپایی تجمع عمومی و هزینه تبلیغات مجاز در رسانه ها و حق الزحمه عوامل اجرائی می شود». گرچه احتمالا این بندها در بازنگری های اخیر تغییر خواهد کرد. لایحه ای که طرح خواهد شد؟درهمین حال حجت الاسلام جلیل محبی، مدیر کل دفتر حقوقی مرکز پژوهش های مجلس شورای اسلامی، از تبدیل لایحه به طرح سخن گفته و توضیحش این است: «کلیات لایحه شفاف سازی منابع مالی و هزینه های انتخاباتی داوطلبان انتخابات ریاست جمهوری، مجلس شورای اسلامی و شوراهای اسلامی در کمیسیون شورای مجلس، برای تقویت و اصلاح آن و ارائه متن جایگزین، رد شده است. برای اصلاح و تقویت این لایحه حسب دستور رئیس مجلس تیم مشترکی از کارشناسان شورای نگهبان، مرکز پژوهش های مجلس و برخی نمایندگان مسئول تدوین طرحی با همین عنوان شده اند».او در کانال تلگرامی اش نوشته: «کلیات مورد نظر تدوین شده و باید امضاهای لازم برای ارائه آن در قالب طرح از نمایندگان جمع آوری شده و متن کنونی در قالب طرح به مجلس ارائه شود».ابوالفضل حسن بیگی، نایب رئیس کمیسیون امنیت که برای نماینده شدن 20 میلیون هزینه کرده، درباره اهمیت این طرح می گوید: «چنین طرحی ایده آل ما است، چراکه برخی هنگام انتخابات از برخی نهادها و افراد منابع مالی می گیرند و بعدتر برده آنها می شوند، درحالی که نماینده مجلس باید وظیفه قانونی اش را انجام دهد و فرد قانون گذار وظایف قانونی در چارچوب قانون اساسی را انجام دهد». نماینده دامغان همچنین در پاسخ به اینکه «هزینه انتخاباتی خودتان چه میزان بوده و از چه منابعی آن را تامین کرده اید»، به «شرق» گفته: «20 میلیون هزینه انتخابات اخیر شد. بخش عمده آن را مردم و اعضای ستاد تامین کردند. در انتها مبلغی باقی ماند که آن را به یک خیریه کمک کردیم و جزئیات آن را برای مردم گفتم. حسب قانون، نامزد انتخابات مجلس نباید تبلیغات گران کند». نماینده شدن ارزان نیست در نبود قانونی برای نظارت بر هزینه های انتخابات، نماینده شدن کار ارزانی نیست. برآوردهای «شرق» نشان از آن دارد که برخی تا یک میلیارد تومان و برخی دیگر 400 تا 500 میلیون تومان هزینه می کنند تا بالاخره راهشان به بهارستان و صندلی های سبز چرمی اش برسد. این در حالی است که حقوق ماهانه نمایندگان، رقمی حدود پنج میلیون تومان است. سرجمع درآمدهای چهار سال نمایندگان نیز 240 میلیون تومان خواهد بود. سوال اینکه نمایندگان بناست به چه درآمدها و سودی در این چهار سال دست پیدا کنند که هر کدام حاضرند تا این مبالغ برای نماینده شدن هزینه کنند. از اینها گذشته برخی با هزینه های چندصد میلیونی و گاهی هم یک میلیاردی راه به بهارستان نمی یابند و معلوم نیست با چه حساب وکتابی تا این اندازه هزینه کرده اند و چه افراد، سازمان ها و نهادهایی پشت این هزینه های بی حساب وکتاب است. حالا رئیس کمیسیون شوراها و امور داخلی کشور در مجلس شورای اسلامی گفته: «اگر نامزدی از منابع مالی نامشروع استفاده کند، هیئت نظارت بر انتخابات، گزارش خود را به دستگاه قضائی ارائه و برخوردهای لازم انجام می شود». «شرق» در این گزارش در گفت وگو با برخی نمایندگان از هزینه های انتخاباتی شان پرسیده و اینکه دیدگاه شان درباره شفاف سازی عملکرد مالی- انتخاباتی نمایندگان چیست. نکته اینکه اغلب نمایندگان از هزینه کرد یک میلیاردی برخی نامزدها حتی در مناطق دورافتاده و شهرهای کوچک خبر داده اند. هنوز مشخص نیست در مجلس دهم کدام نمایندگان با هزینه یک میلیارد تومانی وارد مجلس شده اند. قانونی برای شفافیت هزینه های تبلیغاتی نامزدها نداریممحمدجواد کولیوند به خانه ملت گفته: «در حال حاضر فقط قانونی برای نظارت بر رفتار و تبلیغات نمایندگان داریم ولی درخصوص شفافیت مالی هزینه های تبلغاتی کاندیداها قانونی نداریم».این در حالی است که برخی نمایندگان بر این باورند که اجرانشدن برخی قوانین موجود در زمینه شفاف سازی درآمد و دارایی مسئولان، راه را بر هرگونه امیدواری در زمینه شفاف سازی آینده در هزینه کرد انتخاباتی نامزدهای انتخاباتی می بندد.از جمله این افراد هدایت الله خادمی، نماینده ایذه و باغملک، است که به قوانین موجود در شفاف سازی درآمد مالی مسئولان اشاره کرده و به «شرق» می گوید: «همین حالا چقدر به قوانین شفاف سازی اجر توجه داریم که حالا دنبال شفاف سازی بیشتر هستیم، اصل شفاف سازی بدون تردید مورد اقبال همه جریان های سیاسی و انقلابی است اما اینکه بخواهیم همه قوانین را روی کاغذ بگذاریم، ناامیدکننده است». دلیلی ندارد نماینده مجلس به فکر بدهکاری انتخاباتی اش باشداو تاکید دارد: «شفاف سازی هزینه های انتخاباتی نه به لحاظ اجرائی و نه به لحاظ تدوین قوانین، کار سختی نخواهد بود اما دشوارترین مرحله، اجرائی کردن آن است. وگرنه خیلی ساده می توان از نماینده خواست رقم دارایی اش را قبل و بعد از نماینده شدن اظهار کرده و ریز هزینه های انتخاباتی اش را به مراجع ذی صلاح ارائه کند». به گفته کولیوند «در سیاست های کلی انتخابات که ازسوی مقام معظم رهبری ابلاغ شده، بر شفاف سازی هزینه های تبلیغاتی کاندیداها تاکید شده و منتظریم لایحه جامع انتخابات به این موضوع توجه و دولت آن را به مجلس شورای اسلامی ارائه کند». شفاف سازی نکنیم، سودجوها وارد می شوندخادمی نیز معتقد است مادامی که هزینه های انتخاباتی شفاف نشود، افراد سودجو می توانند به بهانه پشتیبانی مالی از نمایندگان در بزنگاه های انتخاباتی وارد کارزار شده و بعدتر برای تطمیع اهداف خود بر نمایندگان فشار آورند، آن هم در شرایطی که نماینده باید مصروف قانون گذاری شود نه تفکر به پدیده بدهکاری انتخاباتی اش.مسعود رضایی، نماینده شیراز، نیز فقدان ساختار حزبی در کشور را از دلایل عمده تزریق برخی کمک های مالی ناسالم در هنگامه انتخابات دانسته و به «شرق» گفته: «در کشورهای دیگر سنت هزینه های انتخاباتی شفاف است، چرا که افراد برای نماینده شدن نیازمند حمایت حزبی اند اما در ایران ساختار نماینده شدن بسیار متفاوت است، در برخی نقاط هنوز شرایط رای قومی حکمفرماست و کار نمایندگانی که در منطقه شان روستاهای فراوانی وجود دارد، بسی دشوار است». نه پیمانکاری پشت سرم بود و نه وامدار کسی هستمخادمی به عنوان منتخب مردم ایذه و باغملک، با وجود هزارو 200 روستا و پراکندگی منطقه ای تاکید دارد که دشواری های زیادی بر سر مسیر نماینده شدنش بوده و در این مسیر 400 میلیون تومان هزینه کرده است. او البته بعدتر به طور شفاف درباره جزئیات هزینه های انتخاباتی اش با «شرق» گفت وگو می کند: «اینکه وقتی انتخابات به دور دوم رسیده، املاک پدری را فروخته و آن را هزینه کرده است». باقی رقم پرداختی را نیز از محل پس انداز 30 سال فعالیت در حوزه صنعت نفت پرداخته و به «شرق» می گوید که «می تواند جزئیات هزینه کرد مالی اش را به نهادهای مسئول ارائه دهد. من از خودم هزینه کردم و خوشبختانه نه پیمانکاری پشت سرم بود و نه کسی تامین مالی ام کرد و نه وامدار کسی هستم». 300 میلیون تومان هزینه کردممحمد حسینی، نماینده تفرش، نیز برای نماینده شدن 300 میلیون تومان هزینه کرده و می گوید: «هزینه های انتخاباتی در ایران زیاد است، دلیلش هم ساده است. ما حزب نداریم و نامزدها باید به شهرستان ها و روستاهای زیادی سفر کنند و صرفا هزینه چاپ پوستر و مسائل تبلیغاتی رقم بزرگی می شود».رضایی هم که از شیراز به مجلس دهم راه یافته، روایت متفاوتی دارد و رقم کمتری نیز در مسیر نماینده شدن هزینه کرده است. او به اجماع بر سر یک نماینده و کنارکشیدن برخی نامزدهای دیگر در حوزه انتخابیه شیراز اشاره دارد و سرجمع برای راه یافتن به مجلس دهم صد میلیون تومان هزینه کرده است. فقدان تشکیلات حزبی از نگاه او نیز از جمله دلایل عدم شفاف سازی مسائل مالی حول فعالیت نامزدهای انتخاباتی است. در انتظار لایحه جامع انتخاباتی دولترئیس کمیسیون شوراها نیز در همین راستا تاکید دارد که «اگر دولت لایحه جامع نظام انتخابات را ارائه کند، مجلس نیز بدون شک موضوع شفاف سازی را به تصویب می رساند و مکانیسمی تعریف می کند تا فرایند شفاف سازی هزینه های انتخاباتی به وجود آید».کولیوند در پاسخ به این سوال که آیا محاکم قضائی می توانند با کاندیدایی که از منابع مالی نامشروع استفاده کرده، برخورد کنند، نیز گفته: «نظارت بر انتخابات شوراها برعهده مجلس شورای اسلامی است و دستگاه های دیگر نمی توانند به آن ورود کنند، اما اگر نامزدی خارج از عرف هزینه کند یا کشف شود که از منابع مالی نامشروع استفاده کرده، هیئت نظارت بر انتخابات می تواند، گزارش خود را به دستگاه قضائی بدهد و دستگاه قضائی برخورد لازم را انجام دهد».تا به این لحظه بر اساس هیچ قانون نوشته ای مشخص نمی شود کدام فرد از محل غیرمشروع برای نماینده شدن هزینه می کند، اما روایت و شنیده های نمایندگان از هزینه های انتخاباتی عجیب است. نه تنها هدایت الله خادمی که محمدحسین تفرشی و مسعود رضایی هرکدام در شنیده های شان از ارقام هزینه شده به ارقامی بالای 500 میلیون تومان و حتی یک میلیارد تومان اشاره دارند. حسینی نیز تاکید دارد که «قانون شفافیت هزینه های انتخاباتی و نحوه نظارت طوری باشد که از ریخت و پاش ها جلوگیری شود». آنها که یک میلیارد تومان هزینه نمایندگی شان می شودحسینی می گوید: «حتی گاهی برخی بالای 500 میلیون تومان هزینه می کنند و به مجلس هم نمی آیند و آن وقت سوال من این است که اینها چطور می خواهند جبران مافات کنند و این نماینده شدن چه سودی دربر داشته که عده ای به هر قیمتی بنا دارند سر از بهارستان دربیاورند. به نظرم آنهایی که برای ورود به مجلس یک میلیارد تومان هزینه می کنند، پرونده سوال برانگیزی دارند».در مجلس نهم نیز البته روایت ها مشابه مجلس دهمی ها بود. حسین دهدشتی، نماینده آبادان، به تجربه ای عجیب اشاره داشت و اینکه فردی در یک شهر کوچک 20هزارنفری در منطقه ای از خوزستان برای نماینده شدن عددی در حدود یک میلیارد تومان هزینه کرده بود و بااین حال از رسیدن به بهارستان بازمانده بود. 200 میلیون تومان میانگین هزینه نماینده شدنرای آوردن در مناطق روستایی، قومیتی و شهرهای کوچک دشواری های بیشتری دارد. همچنین به روایت حسینی، نماینده تفرش، آنها که در دور دوم به مجلس راه می یابند تا 500 میلیون تومان هزینه می کنند. خادمی که 400 میلیون تومان هزینه انتخاباتی اش شده نیز معتقد است که کشیده شدن انتخابات در ایذه و باغملک به دور دوم هزینه های انتخاباتی او را افزایش داده و آنها 10 ماه درگیر ماجرای انتخابات بوده اند. محمدرضا باهنر پیش تر به «شرق» گفته بود که میانگین هزینه نماینده شدن در ایران 200 میلیون تومان است که با توجه به رقم تورم موجود در جامعه، این هزینه ها در سال جدید رو به افزایش گذاشته است. درهمین حال خادمی تاکید دارد که ورود برخی سازمان ها و نهادهای حمایتگر در صورت وجود قوانین بازدارنده قابل رویت است و می توان حسب قانون با خاطیان برخورد کرد. فقدان شفافیت مالی به اعتقاد او موجب می شود تا افراد غیرمتخصص و صالح وارد مجلس شده و امکان ورود افراد سالم به مجلس مهیا نشود. حالا باید دید مجلس با لایحه پیشنهادی دولت برای ساماندهی هزینه های انتخاباتی چه خواهد کرد و آیا تصویب این لایحه به عمر مجلس دهم خواهد رسید یا نه؟ تا آن موقع نمایندگان کماکان با هزینه های چندصدمیلیونی وارد مجلس می شوند و هنوز اقدامی عملیاتی برای شفاف سازی هزینه های انتخاباتی صورت نگرفته است.
                