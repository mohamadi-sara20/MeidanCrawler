چهار‌شنبه ۴ مرداد ۱۳۹۶
-----------------------------------------
type_unknown
-----------------------------------------
سیاست در اتاق عمل
-----------------------------------------

                    گروه سیاست: یکی روی چشم راست را بانداژ کرده و دیگری هم روی چشم چپ را؛ چشم چپ غلامعلی حدادعادل و چشم راست محمدرضا عارف. هر دو به صورت هم زمان و اتفاقی، آن طور که سیدحسن قاضی زاده هاشمی در صفحه شخصی اینستاگرام خود نوشته، از سوی آقای وزیر معاینه شده اند.سیدحسن قاضی زاده هاشمی در توضیح این دو تصویر نوشت: «... به طنز به آن دو بزرگوار گفتم، مشکل جدی کشور در معاینه چشم پزشکی شما بروز و ظهور کرده است و توضیح دادم که جریانات سیاسی، به واقع خود و کشور را از نعمت بینایی متوازن محروم کرده اند. امیدوارم با روشن شدن چشم راست جناب عارف و چشم چپ جناب حدادعادل، چپی ها و راستی ها بیشتر به افق های دور توجه کنند؛ دوستان و دشمنان کشور را دقیق تر رصد کنند؛ زیبایی ها را بیشتر ببینند و به جای فرصت های کوتاه مدت جناحی، به منافع بلندمدت ملی و آرمان های بلندی بیندیشند که برای تحقق آنها، خون های عزیزی ریخته و جان های شیرینی».همین یکشنبه گذشته بود که فرزند شیخ مهدی کروبی، هم خبر داد چشم پدرش از سوی وزیر بهداشت معاینه شده است. تصاویر متعددی وجود دارد که قاضی زاده را بدون لباس نظامی در جنگ ایران و عراق نشان می دهد. تصویری هم از او با لباس غیرنظامی در کنار شهید صیادشیرازی دیده می شود. هاشمی در فاصله سال های 60 تا 62، ابتدا در فرماندهی مهندسی رزمی قرارگاه های نجف خاتم الانبیا و ستاد کربلا حضور داشت که در این فاصله، دو بار مجروح می شود. بعد از بازگشت به دانشگاه، این بار در قالب تیم های اضطراری پزشکی در جبهه حاضر می شود.هاشمی از موسسان جهادسازندگی به شمار می رود؛ اگرچه حالا معتقد است که جهاد استحاله شده است. در همان مصاحبه با جماران، دراین باره می گوید: «... یادم می آید وقتی جهادسازندگی را تشکیل دادیم، یکی از اهداف ما آن بود که نظام اداری کشور متحول شود؛ اما جهاد هم استحاله شد و نتوانست نظام اداری را متحول کند؛ به عبارتی، این غول سرکش آن نهاد ارزشمند را بلعید و ناکام گذاشت».سیدحسن قاضی زاده هاشمی 58ساله، متولد فریمان از توابع شهر مشهد است. پدرش عطار و طبیب سنتی بود. او سال 56 وارد دانشکده پزشکی مشهد شد و اکنون یکی از بنام ترین چشم پزشکان به شمار می رود و در این فضا، انتخاب اول همه چهره های سیاسی کشور برای عمل یا برای ویزیت است. قبل از وزارتش، البته به دلیل سرشناس بودن، چشم خیلی از چهره های سیاسی و مراجع را عمل کرده بود؛ اما این عمل ها در دوره بعد از وزارتش، او را بیش از پیش با سیاست گره زد. اگرچه از سیاست ناامید شده: «بدون تعارف بگویم، از فضای سیاسی کشور بسیار ناامید هستم... متاسفانه در کشور ما اگر کسی کار نکند، می گویند بی عرضه است. اگر کار کند، می گویند حتما می خواهد رئیس جمهور شود یا دنبال شهرت و قدرت است. اینها کجای دین و دینداری قرار می گیرد؟». اشاره اش به شایعاتی بود که در آستانه انتخابات ریاست جمهوری دوازدهم درباره نامزدی او مطرح شده بود.حالا هم که روحانی مجددا از او خواسته تا در دولت دوازدهم حضور داشته باشد، جواب صریحی نداده و گفته است «... البته آقای رئیس جمهور چند جلسه با من صحبت کردند؛ ولی این را که باشم یا نباشم، هنوز نمی دانم... فکر می کنم در آن لباس سفید و دور از سیاست و فاصله گرفتن از دغل بازی ها و رفتارهای غیر اخلاقی که در حوزه سیاست هست، خیلی راحت تر هستم و می توانم مشابه اینجا، اگر واقعا خودم بخواهم از فرصتی که خداوند در اختیارم قرار داده، درست استفاده کنم، به مردم کشورم خدمت می کنم».وارد سیاست نشو!دکتر محمود جباورند، رئیس و دبیرکل انجمن چشم پزشکی ایران که خودش از شاگردان دکتر هاشمی بوده هم در مطلبی ضمن اشاره به سوابق علمی آقای وزیر از او خواسته است که دیگر هیچ گاه وارد سیاست نشود. او نوشته است: «... براساس آخرین وضعیت علم سنجی در تاریخ چشم پزشکی، در دنیا رتبه 19 را دارد و در زمینه مقالات علمی عیوب انکساری چشم، رتبه سوم جهان از آن اوست؛ درخصوص اپیدمیولوژی عیوب انکساری هم رتبه اول جهان را دارد. بیش از 30 روش جراحی چشم را برای اولین بار او در ایران انجام داده... همه این فعالیت ها نشان می دهد دکتر هاشمی اهل حوزه آرام و دلنشین علم، تحقیق، آموزش و درمان است، نه عرصه پرتنش و آمیخته در راست و چپ سیاست... این جانب اعتقاد راسخ دارم دکتر هاشمی، نه تنها در دوره پیش رو نباید مسئولیت وزارت بهداشت را بپذیرد، که دیگر هیچ گاه نباید وارد عرصه سیاست شود و خدمت به مردم و کشورش را می تواند در حوزه رشته تخصصی خود و از مسیر التیام درد بیماران و نیازمندان دنبال کند». عمل های قبل از وزارتهاشمی چهره های زیادی را از راست و چپ و مراجع تحت عمل جراحی قرار داده است.چه در دوره قبل از وزارت و چه حالا که روزهای آخر وزارت در دولت یازدهم را تجربه می کند. عمل های جراحی قبل از وزارت و قبل از تاسیس بیمارستان نور عمدتا در بیمارستان شهید شوریده انجام شده است. از مرحوم آیت الله هاشمی گرفته تا مرحوم آیت الله بهجت، آیت الله توسلی، مرحوم آیت الله موسوی اردبیلی، مرحوم آیت الله منتظری، مرحوم آیت الله مهدوی کنی، آیت الله موحدی کرمانی، آیت الله مکارم شیرازی، حجت الاسلام ناطق نوری، حجت الاسلام عبدالله نوری، حجت الاسلام موسوی خوئینی ها، آیت الله نورمفیدی، آیت الله رسولی محلاتی (پدر همسر ناطق نوری) همسر آیت الله علم الهدی، امام جمعه مشهد و سر لشکر فیروزآبادی. عمل های بعد از وزارتدکتر هاشمی بعد از دوره وزارتش همچنان هم سیاسی ها و مراجع را معاینه کرده و هم به ضرورت آنها را عمل کرده که می توان به عمل آیت الله امامی کاشانی، مرحوم آیت الله واعظ طبسی، آیت الله وحیدخراسانی، آیت الله شبیری زنجانی و دکتر فرجی دانا به میرحسین موسوی و مهدی کروبی و زهرا رهنورد اشاره کرد. این عمل ها و معاینه ها معمولا بدون تداخل با اعمال و معاینات عامه مردم انجام می شود. ظاهرا یک بار محمدعلی ابطحی برای انجام معاینه در درمانگاه حاضر می شود که حضورش با اعتراض مردمی مواجه می شود که معتقد بودند او بدون نوبت حضور یافته است. به همین دلیل هم سعی شده تا از تداخل جلوگیری شود. دکتر هاشمی قبل از وزارت هم چشمان حسن روحانی را معاینه می کرده و حالا هم آیت الله صادق لاریجانی برای معاینه چشم به هاشمی مراجعه می کند. همین اواخر هم چشمان همسر شهید مطهری و قبل از آن هم مادر برادران لاریجانی را عمل کرده بود. ارتباط با مطهریاو البته از کودکی با خانواده پدری مطهری در ارتباط بوده است و خود در یک مراسم در همین باره می گوید: «زمانی که پنج ساله بودم، مادرم من را به خانه پدر شهید مطهری می فرستاد تا به مکتب بروم؛ شهید علامه مطهری نیز هر سال هم زمان با ایام فاطمیه برای سخنرانی به خانه پدری می آمدند و از آن زمان با افکار ایشان آشنا شدم. امروز جای شهید مطهری در کشور خالی است. البته نمی دانم اگر امروز بود، آیا تحملش می کردند یا علیه ایشان هم افشاگری و حاشیه سازی می کردند؟» او در همین سخنرانی ادامه می دهد: «... یکی از پایگاه های گروه فرقان در مشهد مقدس، بود... یک بار شهید کامیاب من را برای انجام کاری به منزل آشوری (ایده پرداز گروه فرقان) فرستاد. دیوارهای خانه گلی بود، یک نمد کهنه زیراندازش و چاله ای به عنوان اجاق در خانه بود و دوچرخه ای قدیمی و فرسوده وسیله نقلیه اش.عینکش را هم چسب پیچی کرده و با سیم می انداخت پشت گوشش که همه اینها نماد فقر بود. هنوز هم بعضی ها فکر می کنند که باید به این شیوه زندگی کرد. امروز هم افرادی سندهایی را افشا می کنند که ریشه آن را باید در تفکرات گروهک های چپ از جمله منافقین و فرقان جست وجو کرد...».او بعدا درباره ثروت خودش در مصاحبه با «شرق» می گوید که: «من از روز اول، تایید کردم که پولدار هستم. نگفتم که ندارم. آنچه در زندگی ما هست، سر سوزنی غیر از مسیر قانونی و شرعی به دست نیامده... دنبال همین ماشین های شاسی بلند بودم که گفتند این بهترین ماشین است (پورشه) که من هم خریدم؛ آن موقع حدود 270 میلیون تومان... از روزی که وزیر شدم تا الان، یک ثانیه هم پشت آن ماشین ننشسته ام. معتقدم که مسئولیت، بالاخره ضرورت هایی را ایجاب می کند و یک مسئول نمی تواند آن طوری رفتار کند که قبل از دوران مسئولیتش هست.. تا امروز آن را نفروختم، نمی فروشم هم. دلیلش هم یکی، همسایه هاست... فکر می کردند من وزیر شدم و حالا می خواهم ریا کنم.یکی از دلایل هم پسرم است. نمی خواستم قضاوتش راجع به پدرش این باشد یا به نحوی آموزش ببیند که باید ریاکاری کند». قاضی زاده اگرچه به ثروت خود اذعان کرده؛ اما در قالب کلینیک های سیار نورآوران در مناطق محروم عمل جراحی انجام می دهد که این عمل ها در دوره وزارت کاهش یافته؛ با این حال کلینیک به فعالیت خود ادامه می دهد. روز آخر هاشمی رفسنجانیروزی که هاشمی رفسنجانی درگذشت، ناهار را با دکتر هاشمی صرف کرد. قاضی زاده در روایت آن روز آورده بود: «... روز یکشنبه ناهار را دو نفری در محل مجمع تشخیص مصلحت نظام صرف کردیم. بسیار سرحال و امیدوار به آینده بودند و نزدیک به یک ساعت صحبت کردیم. ایشان از مسائل سیاسی روز و آرزوهای بلندش برای کشور و انقلاب گفت که بیانش فرصتی دیگر را می طلبد. هنوز باور نمی کنم که این آخرین ناهار آیت الله بوده باشد و حالا من مانده ام و بهتی به بلندای تمام خاطرات 38 سال گذشته... هرچند از این پس جای آیت الله در میان ما خالی است؛ اما باورها و مسلک معتدل و برگرفته از قرآن و عقلانیت او همیشه چراغ راه مان خواهد بود». منتقد صداوسیمابا آنکه هاشمی رفسنجانی را جزء چهره های اصلاح طلب قلمداد نمی کنند؛ اما در بزنگاه ها نقدهایی را طرح کرده که کمتر از زبان اصولگرایان شنیده شده است. ماجرای فیش های حقوقی که پیش آمد، در برنامه تا ثریا در تلویزیون حاضر شد و به سیاست های صداوسیما در برنامه زنده نقد کرد. در آن برنامه، مجری وقتی درباره فیش های حقوقی وزارت بهداشت سوال کرد، رو به مجری برنامه می گوید: «... بنای شما این است که جلوی دوربین افشاگری کنید، می خواهید، ادامه بدهید؛ ولی این شعارتان را عوض کنید و ننویسید که دیدگاهی برای پیشرفت ایران، این رفتار باعث پسرفت کشور می شود. من آمدم اینجا نشستم، شما می خواهی چهارتا فیش بگذاری جلوی من، خب قبلش بده به من ببینم راست است یا دروغ، به شما بگویم رقم 500 و خرده ای قطعا دروغ است. امیدوارم بقیه حرف هایی هم که زدید دروغ نباشد... چرا تا الان ساکت بودید... چرا درباره این همه تخلفاتی که اتفاق افتاد، چیزی ننوشتید، شما کارتان تخریب دولت است... مردم این حرف های شما را قبول ندارند... نظر سنجی شما هم احتمالا مثل همین (شعار) است... اگر واقعا می خواهید به کشور خدمت کنید، این عینک بدبینی را بردارید».حسن قاضی زاده برادر کوچک تر نماینده دوره های دوم و سوم مجلس شورای اسلامی است، همچنین، پسرعموی سیدامیرحسین قاضی زاده هاشمی و نیز سیداحسان قاضی زاده هاشمی؛ یعنی نماینده های مشهد و از اعضای جبهه پایداری است. با اینکه اقوام اصولگرایی دارد؛ اما خودش تاکید دارد که: «فکر می کنم هنوز همان جوان 22، 23ساله اول انقلاب هستم که هیچ کدام از این رنگ ها نبود. هیچ کدام از این جریانات فکری و تابلوها وجود نداشت».
                