سه‌شنبه ۳۰ خرداد ۱۳۹۶
-----------------------------------------
حرف اول
-----------------------------------------
دیپلماسی رسانه ای عطف به ارتباطات استراتژیک
-----------------------------------------

                    اطلاعات و داده ها زمانی می توانند در جهان سیاست به عنوان عناصر قدرت و نفوذ استفاده شوند که در یک سیستم «گزینش، اولویت بندی و چیدمان هوشمند» تدوین و در «زمان درست» و «موقعیت مناسب» ارائه شوند. این مهم ترین وظیفه اندیشکده ها در همکاری با جامعه اطلاعاتی کشورهای آنهاست که در جهان به طور عام و در آمریکا به شکل خاص، جهان شاهد افزایش نقش، جایگاه و تاثیرگذاری آنها بر روند تصمیم سازی ها و در عین حال گسترش نفوذ آنها در تعیین تصمیم ها از سوی حاکمیت کشورهاست؛ فکتی که امروز نمی توان در همه موارد با قاطعیت درباره عملکرد دیپلماسی رسانه ای ترامپ و تیم منتسب به او در همکاری با سیستم و نخبگان اندیشکده ها و جامعه اطلاعاتی آمریکا به کار برد.بازنمایی هایی که از دیپلماسی رسانه ای بعد از ترامپ از سیاست خارجی آمریکا به جهان مخابره می شود، در بسیاری مواقع نوعی پریشانی و رفتار ناهماهنگ از سوی سیستم بخش عمومی - دولت ترامپ- در همکاری با اندیشکده ها و جامعه اطلاعاتی آمریکا را به ذهن متبادر می کند؛ تصویری که هارمونی پیشین ارتباطات استراتژیک ایالات متحده آمریکا در آن کمتر مشاهده می شود و از ورود قواعد نسبتا غیرمتعارف به این سیستم خبر می دهد.بی تردید دیپلماسی رسانه ای موفق نیاز به انتشار اطلاعات به روز در یک روند پویا و دارای تداوم دارد؛ اما دیپلماسی رسانه ای در لابراتوار سیاست خارجی کشورها، در یک سپهر رسانه ای - دیپلماتیک پیچیده و مبتنی بر طرح جامع ارتباطات استراتژیک کشوری طراحی می شود. طراحی دیپلماسی رسانه ای واقع گرایانه، در هر سیستم سیاسی- حاکمیتی، محل بحث های جدی در هر کشور محسوب می شود، به ویژه اینکه باید تعیین شود که:- چه نوع اطلاعاتی- از طریق کدام منبع اطلاعاتی - نخبه اجرائی یا نخبه فکری؛ از کدام جامعه تخصصی: امنیتی، نظامی، سیاسی یا اقتصادی، فرهنگی و...؛ از کدام سطح و درجه اجرائی یا تخصصی- با کدام ویژگی های چینشی و گفتمانی- در کدام چارچوب –نظامی یا امنیتی، مبارزه با تروریسم، صلح، ثبات دیپلماتیک یا...- در راستای کدام استراتژی کلان کشوری منتشر شوند مهم ترین چالش کمپین های دیپلماسی رسانه ای این است که باید در طرح آن تعیین شود که درجه کنترل اطلاعات چقدر است و اینکه مقامات و نخبگان در چه سطوحی و تا چه درجه ای، کدام اطلاعات را می توانند در رسانه ها منتشر کنند. این بخش درواقع مهم ترین بخش تصمیم سازی و تصمیم گیری در دیپلماسی رسانه ای کشورهاست که نقشه راه ارتباطات استراتژیک حاکمیتی را نشان می دهد.نهاد ارتباطات استراتژیک، نهادی متشکل از چند نهاد و سیستمی میان سازمانی است. مجموعه ای از نهادهای درگیر در فرایندها و روندهای ارتباطات و اطلاعات یک کشور باید گرد هم آیند تا امکان تفکر و تصمیم سازی درباره ارتباطات استراتژیک آن کشور تحقق یابد. در میز طراحی و تصمیم سازی ارتباطات استراتژیک، نخبگان اجرائی و فکری حداقل با این ویژگی ها لازم است گرد هم آیند:- نقطه اتصال رویکردهای مختلف آنها کسب هرچه بیشتر منافع ملی، دستیابی به اهداف ملی و در راستای منافع و امنیت ملی باشد- آرمان گرایی در طراحی استراتژی ها و تصمیمات آینده سیاست خارجی را در عین حفظ واقع گرایی دکترین های کارآمد سیاست خارجی پیشه کنند- نهادهای دیده بانی و دروازه بانی اطلاعاتی سیستم های آنها در یک تقسیم کاری تخصصی و در یک هارمونی که در راستای طرح واحد و یکپارچه ارتباطات استراتژیک کشور تنظیم شده، اقدام کنند.در یک کمپین دیپلماتیک رسانه ای لازم است همه نخبگان، سازمان ها و نهادهای دخیل در حیطه سیاست خارجی و روابط بین الملل، از طیف نظامی-امنیتی تا طیف سیاسی-اقتصادی، در یک هارمونی و در هیئت یک ارکستر رسانه ای اعلام موضع کنند. این امر اهمیت هماهنگی و یکپارچه سازی و نه رقابت اطلاعاتی-رسانه ای در میان دستگاه های درگیر در سیستم سیاست خارجی کشورها را بیش ازپیش آشکار می کند؛ چراکه در اتاق مونیتورینگ کشورهای هدف و سایر کشورها، «طرح ارتباطات استراتژیک» کشور مقصد، دی کدینگ یا بازخوانی می شود.
                