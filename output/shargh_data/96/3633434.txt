یک‌شنبه ۲ مهر ۱۳۹۶
-----------------------------------------
سرمقاله
-----------------------------------------
زمان به میدان آمدن
-----------------------------------------

                    قرن هاست شیعه تلاش می کند از واقعه عاشورا به تناسب زمان ها و زمینه های زیستی اش روشنایی بگیرد و از این توقف، انرژی حرکت به سوی آزادی، عدالت و انسانیت برگیرد. محرم واقعه غم انگیز و سترگی است که ظرفیت بازخوانی چندین باره را در تاریخ داشته و دارد و اگر به درستی فهم می شد، جهان تشیع نباید از بعد کمی- از حیث پیروان - و کیفی – از حیث وضع فرهنگی، اجتماعی و...- در این نقطه ای باشد که الان در آن قرار گرفته است. یکی از نمادهای بنیادین و اساسی تشیع، حسین (علیه السلام) و محرم است که در سایه سار آن چه بسیار حرکت ها و جنبش های شیعی شکل گرفت و چه فراوان موقعیت ها و ظرفیت ها ایجاد شد و چه بسیار موقوفات که به نام حسین(ع) و محرم ثبت و چه اماکن – حسینیه ها و زینبیه ها و... - و مجالسی که برپا شد که برای دیگر بزرگان حتی پیامبر اسلام این گونه نبوده است. محرم تنها واقعه ای است که به راحتی ظرفیت تبدیل شدن به یک دهه سوگ را در درازنای تاریخ اسلام و تشیع پیدا کرده و به دنبال خویش هویتی تاریخی به تشیع داده است. این همه پیامدهای این قطعه تاریخی محصول آن است که این واقعه - محرم – حتما پیامی سترگ داشته و این پیام و ره آوردش هم ظرفیت جهانی شدن داشته است. شکل گیری همه این ظرفیت ها در ذیل محرم این امید را ایجاد می کند که این قطعه تاریخ در تمامی ادوار تاریخی به عنوان مشعلی برای روشنایی و معبری برای رهایی باقی بماند...هرچند که بداندیشان تلاش کنند از آن حادثه ای برای حضیض خلق کنند. حقیقت آن است که به راحتی نمی توان از کارکرد دیرینه معرفت آفرینی و روشن اندیشی محرم در طول قرن ها حیات و تداومش گذر کرد؛ اگرچه همیشه خطر تولید جهل در این ظرف و موقعیت توسط جاهلان و معیشت اندیشان به موازات آن روشنایی بوده است. به نظر می رسد محرم در دوران معاصر نیازمند بازخوانی و تامل است؛ چراکه چند صباحی است در یک موقعیت و پیچ خطرناکی افتاده است که ترس آن می رود نقش آفرینی مثبت آن تحت الشعاع معیشت اندیشی ها و مصلحت اندیشی ها قرار گیرد. از عالمان و اندیشمندان دغدغه مند انتظار می رود تا نگذارند برای این واقعه سترگ این خطر سترگ اتفاق بیفتد. به نام محرم و حسین (علیه السلام) گاه بذر غلو کاشته می شود. قرار بود مراثی و منابر در خدمت محرم باشند و حسین و پیام حسین را که رهایی بود و معنا، در گفتمانی اخلاقی به نسل های پس از حسین برسانند؛ نه اینکه ارزش استقلالی پیدا کنند و برخی مداحان به خویش بیندیشند و بس. وقتی ابزاری تغییر ماهیت بدهد و تبدیل به متن شود و مرثیه سرایی یک هویت ذاتی بیابد، نمی توان از آن نگران نبود. ابزارها تا زمانی ارزشمندند که در خدمت اهداف و مقاصد باشند؛ وگرنه ابزار هر اندازه مهم، باید کنار گذاشته شود. قرار بود محرم تولید روشنایی و دانش کند و نام حسین به آزادگی و انسانیت و حرمت گره بخورد؛ نه اینکه با استفاده از محرم و حسین برخی به منفعت بیندیشند و از این راه به حسین و محرم جفا کنند. آیا نباید از وضع برخی مرثیه سرایی ها، مجلس گردانی ها و... ترسید و بر خود لرزید و عالمان را به تدبیر دعوت کرد؟ به گمان نگارنده وقت آن است که همه کسانی که دغدغه محرم حسینی و خود حسین (ارواحنا له الفداء) را دارند، به میدان بیایند و نگذارنداین سرمایه عظیم شیعی دچار بحران شکل و معنا شود.
                