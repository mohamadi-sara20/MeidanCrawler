یک‌شنبه ۲۹ بهمن ۱۳۹۶
-----------------------------------------
یادداشت
-----------------------------------------
کشتار آمریکایی
-----------------------------------------

                    اخبار کشتار در مناطق مختلف آمریکا، به دلایل زیادی در رسانه های رسمی ایران با حرارت بیان می شود. فارغ از این نوع نگرش رسمی، می توان دلایل واقعی این اتفاق را به همان اندازه ای که هست، بررسی کرد. آمریکا اگر پیشرفته ترین، قوی ترین و متمدن ترین کشور جهان نباشد، بسیار نزدیک به این ویژگی هاست. اگر این کشور دروازه های خود را به روی مهاجران جهان باز کند و تسهیلات لازم را فراهم کند، در جلب مهاجر در رتبه نخست قرار می گیرد اما هر روز یک نفر - جوان یا بالغ - دست به اسلحه می برد، به جای پرجمعیتی می رود و شمار غیرقابل تصوری از مرم بی گناه را به همین سادگی می کشد. پلیس، مقامات محلی، استانی و فدرال ضمن اظهار تاسف و همدردی با بازماندگان و قراردادن دسته گل در جایی که حادثه روی داده است، قول رسیدگی می دهند. هنوز این رسیدگی در جریان است که رویداد مشابهی در ایالتی دیگر تکرار می شود. من خودم مواردی را دیده ام و گاهی از ترس ساعت ها از ورود یا تردد در جاهای پر جمعیت خودداری کرده ام. چرا این پدیده به پایان نمی رسد؟پیشینه این رویدادها یا «سنت آدم کشی» به زمان کشف قاره آمریکا به وسیله کریستف کلمب برمی گردد. کلمب یک کاشف و جهانگرد ماجراجو بود که با ناوگان مجهز خود از اسپانیا به راه افتاد تا ببیند کره زمین در مسیر حرکت به سوی غرب چه چیزهای ناشناخته ای دارد. فکر می کرد که از مسیر غرب هم به هندوستان خواهد رسید. به سواحل شرقی آمریکا که رسید، سرزمین وسیعی را دید که پر از جمعیت رنگین پوستی بود که تصور می کرد هندی هستند. نام «ایندین یا ایندی ین» یعنی هندی و سرخ پوست از آن تاریخ کنیه مردم بومی آمریکا شد.مردم بومی آمریکا تصور می کردند که دارودسته کریستف کلمب با آن تکنولوژی برتر دریایی فرستاده خدا هستند. از آنها استقبال کردند، هرچه طلا و جواهرات داشتند، به آنها تقدیم کردند؛ کاری که هندوها در معابد هندی می کنند. اما تفاوت نادرشاه خودمان این بود که در هجوم به هند هرچه جواهر و طلا در معابد هندی بود، با حسن نیت کامل برداشت و پیروزمندانه به ایران آورد و هنوز تخت طاووس و یکی از گران ترین الماس های آن در ایران است و دومین آن بر تاج ملکه انگلیس می درخشد. بومیان قاره آمریکا کم کم متوجه شدند آن طور که تصور می کردند، کریستف کلمب نماینده خداوند نیست؛ بلکه یک غارتگر است. اسپانیایی ها نه تنها از همان آغاز به غارت قاره آمریکا پرداختند بلکه راه را برای استعمار مردم بومی به دست خود و سپس انگلیسی ها و فرانسوی ها باز کردند. حاصل آن، کشتار بیش از صدمیلیون نفر از مردم بومی و غارت قاره آمریکا بود. امروز جمعیت بومی آمریکا به هفت، هشت میلیون رسیده است. دلیل کشتار بومیان آمریکا مقاومت آنها در برابر مهاجمان اروپایی بود. مهاجران اسپانیایی و سپس انگلیسی و فرانسوی به کمک بردگان سیاهپوست سرزمینی را که امروز ایالات متحده آمریکا است، ساختند. باقی مانده سرخپوستان آمریکا از مبارزه دست برنداشتند و تابعیت آمریکا را نپذیرفتند.زمانی که اروپایی ها به آمریکا رفتند، مفهوم مالکیت زمین برای بومیان آنجا ناشناخته بود. همه جا متعلق به همه آنها بود. هر جا که قدرت برتر اروپایی ها مردم بومی را به زانو درمی آورد، با بومیان قرارداد می بستند که فلان سرزمین «مال» مهاجران است. بومیان که معنی «مال» را نمی دانستند، پای قرارداد انگشت می گذاشتند؛ بدون اینکه از عواقب آن آگاه باشند. سفیدپوستان هر سرخپوستی را که از مرز توافق شده عبور می کرد، بلافاصله می کشتند. مردم مهاجر و بردگان آنها سرزمین های تصرف شده به زور اسلحه را برای خود نگه داشتند و با حرکت های تکراری، مردم بومی باقی مانده را که قدرت تحرک و مقاومت خود را از دست داده بودند، به اراضی محدودی به نام reservation راندند که هنوز هم هست.کابوهای معروف آمریکایی که جان واین ادای آنها را خوب درمی آورد، مانند نظامیان، از اراضی تصرف شده توسط سفیدپوستان محافظت می کردند. متصرفان اروپایی چنان زیاد بودند که یا باید برای حفظ آنها یک لشکر چندمیلیونی تجهیز می شد یا به مردم مهاجر اجازه داده می شد که از خود در برابر سرخپوستان دفاع کنند.با تشکیل ایالات و تنظیم قانون برای هر ایالت، تفاوت هایی در قوانین ایالتی به وجود آمد اما اجازه حمل اسلحه جز در مراکز شهری از کسی سلب نشده است. تغییر مدیریت در میان دو حزب دموکرات و جمهوری خواه هم موجب ممنوعیت حمل اسلحه نشده است. هر خانواده چندین وسیله دفاعی در اختیار دارد و فرزندان آنها به این سلاح ها دسترسی داشته و حتی آموزش می بینند. علاوه براین ایالات متحده مجموعه ای از باور های مذهبی و سیاسی است. از دست راستی ترین فاشیست ها، مانند آقای ترامپ خودمان، تا مظلوم ترین اقلیت های مذهبی و سیاسی در آمریکا زندگی می کنند. نهضت پرسابقه «کو.کلان. کلاکس» که شمار درخورتوجهی از اعضای حزب جمهوری خواه در کنگره آمریکا عضو آن هستند، از کشتن مخالفان خود هیچ ابایی ندارد. «کو.کلان. کلاکس» در ایالات محافظه کار جنوبی صاحب قدرت فراوانی است. کشتار مردم غیراروپایی متداول تر از سفیدپوستان نژادپرست است. اگر این کشتار به دست سفیدپوستان صورت گیرد، سر و ته قضیه را به سرعت جمع می کنند اما خدا نکند روزی همین عمل به دست یک مسلمان یا رنگین پوست صورت گیرد؛ چنان قشقرقی راه می اندازند که بیا و تماشا کن.
                