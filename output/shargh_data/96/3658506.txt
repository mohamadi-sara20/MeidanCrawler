سه‌شنبه ۱۶ آبان ۱۳۹۶
-----------------------------------------
یادداشت
-----------------------------------------
واقع بینی یا پنهان کردن واقعیت ها
-----------------------------------------

                    سوءظن به دنیا چنان در روح و جان ما ریشه دوانیده که حتی سازمان ملل را که با استناد به گزارش های آن، افتخار می کنیم که «در زمره کشورهای با توسعه انسانی بالا» قرار گرفته ایم، در همان نقد یادشده می گوییم اگرچه این «گزارش ها اغلب با بدبینی درباره آمارهای مربوط به زنان تهیه می شود»، اما به هرحال ما را در شاخص «عدالت جنسیتی» در زمره کشورهایی با توسعه یافتگی بالا محسوب کرده اند! متوجه نمی شویم با چنین تفاسیری و این گونه استنادهای گزینشی، خود را دچار تناقضی آشکار و درعین حال ارائه تصویری غیرواقعی کرده ایم که به طور یقین کمکی به تصمیم و اقدام صحیح نمی کند. امروزه بیشتر مردم می دانند شاخص توسعه انسانی شامل داده هایی است که خود کشورها در سه زمینه اصلی سلامت (امید به زندگی)، آموزش (امید به تحصیل و متوسط زمان تحصیل) و کیفیت زندگی/ اقتصادی (درآمد ناخالص ملی) تهیه و به سازمان ملل ارائه می کنند. کیست نداند که علت قرارگرفتن ایران در زمره کشورهای با توسعه انسانی بالا، امید به زندگی و آموزش است، وگرنه در شاخص های اقتصادی وضعیت تحسین برانگیزی نداریم. در نتیجه ایران به لحاظ برخورداری از توسعه انسانی در سال 2016 بالاتر از کشورهای مصر، تونس، لیبی، ترکیه، برزیل، چین و... و پایین تر از بیشتر کشورهای حوزه خلیج فارس مانند قطر (85،6)، بحرین (0.82)، کویت (0.8)، امارات متحده عربی (0.84) و عمان (0.79) قرار گرفته است و سطح رفاه اقتصادی - اجتماعی در ایران از بسیاری از کشورهای درحال توسعه جهان پایین تر است. اطلاعات وضعیت ایران در شاخص «نابرابری جنسیتی» از نظر نگارنده بسیار مهم تر است؛ این شاخص (GII) در واقع ارقامی از صفر تا یک را شامل می شود که هرچه این رقم بیشتر باشد، نشان دهنده نابرابری بیشتر میان زن و مرد در یک کشور است.این شاخص وضعیت زنان کشورها را در سه زمینه بهداشت عمومی، توانمندی و فعالیت اقتصادی بررسی می کند. بهداشت عمومی با اطلاعات مرگ ومیر زنان هنگام زادوولد و نرخ باروری نوجوانان سنجیده می شود. توانمندی با استفاده از سهم نمایندگان زن در مجلس در مقایسه با مردان به دست می آید و با دستیابی به آموزش های ثانویه و بالاتر در هر جنس سنجیده می شود. فعالیت اقتصادی با استفاده از نرخ مشارکت بازار کار برای زنان و مردان به دست می آید. در نهایت اینکه این شاخص، نشان دهنده نابرابری بین فعالیت های زنان و مردان در هر سه زمینه بهداشت عمومی، توانمندی و فعالیت اقتصادی است. ایران در میان 188 کشور جهان رتبه 118 را از نظر شاخص نابرابری جنسیتی کسب کرده است، چنین رتبه ای تحت تاثیر اجزای تشکیل دهنده این شاخص است: سهم زنان ایران در مجلس کمتر از بسیاری از کشورهای درحال توسعه و توسعه نیافته است؛ برای نمونه سهم زنان در مجلس ترکیه 14،9 درصد، اردن 11.6 درصد، تونس 31.6 درصد، لیبی 16 درصد، عراق، 26.5 درصد، پاکستان20 درصد و افغانستان 27.4 درصد است. علاوه بر این نرخ مشارکت نیروی کار زنان در ایران فقط 16 درصد است که از متوسط نرخ بسیاری از کشورهای درحال توسعه کمتر است. برای نمونه نرخ مشارکت زنان در کشور عمان برابر با 30 درصد، بحرین 39.2 درصد، ترکیه 30.4 درصد، مغولستان 56.5 درصد، مصر 22.2 درصد، کنگو 67.1 درصد و پاکستان 24.3 درصد است. به طورکلی نرخ مشارکت زنان به عنوان نیروی کار در ایران تقریبا از 85 درصد کشورهای جهان کمتر است. فارغ از اینکه این شاخص ها چه اجزائی دارند و آیا «مخالفان» ما (بخوانید سازمان ملل) آنها را با بدبینی درباره زنان تهیه می کنند، کافی است به گزارش های «دوستان» داخلی توجه کنید. کیست که نداند که همان آموزشی که سبب شده شاخص توسعه انسانی کشور به رقم کشورهای توسعه یافته نزدیک شود و «دولت زنان» به آن افتخار می کند، امروز به دلیل نرخ بالای بی کاری، خود به «ابرچالش» کشور بدل شده است. سهم زنان در مجلس و در مقامات ارشد دولت آن چنان ناچیز است که حتی از کشورهایی که روزگاری عقب مانده تصور می شدند (البته به غلط) عقب افتاده ایم! ایران به لحاظ برخورداری از توسعه انسانی در سال 2016 پایین تر از بیشتر کشورهای حوزه خلیج فارس قرار گرفته است (این ارقام پیش از اصلاحات سال 2017 در این کشورهاست). اگر واقع بینی یکی از ملزومات تحلیل صحیح برای تصمیم و اقدام است، پنهان کردن و نادیده انگاشتن واقعیت ها تا چه اندازه به تحلیل های ناصحیح و سیاست گذاری های غلط می انجامد؟ بنابراین همان طور که توصیه شده، لازم است اخبار را با دقت و هوشیاری بیشتری بخوانیم و هر چیزی را باور نکنیم. حتی اگر دوست داشته باشیم آن را باور کنیم.
                