چهار‌شنبه ۲۴ خرداد ۱۳۹۶
-----------------------------------------
یادداشت
-----------------------------------------
انتخابات، شبکه های اجتماعی و برند ملی ایران
-----------------------------------------

                    این دو تصویر را به خاطر بسپارید: دیواری که بر آن یک نقاشی یک شکل و تاثیرگذار نقش بسته و دیواری پر از موزاییک های به هم پیوسته که یک تصویر زیبا ایجاد کرده اند. سال ها بود دولت ها سعی داشتند یک نمای یکسان از کشور خود بسازند و حتی عده ای در آن موفق بوده و هستند؛ اما گویا در حال ورود به عرصه جدیدی از برندهای ملی هستیم. چهره کشورهای دنیا دائم در حال تغییر است؛ آن هم به این خاطر که پالس های متفاوتی دائم در حال مخابره است. می پرسید چرا؟ پاسخ این سوال چیزی نیست جز قدرت بی بدیل شبکه های اجتماعی؛ یعنی چیزی که بدیهی است، این است که کشورها دیگر به راحتی نمی توانند یک برند بی نقص و یکپارچه بسازند، مگر اینکه توانسته باشند یک ملت یکپارچه داشته باشند. این قدرت دیپلماسی عمومی است که چنان قدرتمندتر شده که در تمام معادلات بزرگ و کوچک تاثیرگذار است. حال به آن دو تصویر ابتدایی فکر کنید؛ یک نقاشی دیواری و یک تابلوی موزاییکی. برندسازی در دنیای فعلی برای کشورها بیشتر شبیه همین تابلوی موزاییکی است. آن قدر کدهای متفاوت و متناقضی از یک کشور مخابره می شود، آن هم از سوی مردمان و رسانه های آن کشور که نمی توان هرکدام را یک تابلوی اصلی در نظر گرفت؛ بلکه دیگران برای شناخت آنها غیر از ملاحظه، مجبور به کنار هم گذاشتن این موزاییک ها و مکاشفه هستند. پیش تر همه در حال ملاحظه یک نقاشی از کشوری بودند، نقاشی ای که لزوما از سوی مردم آن، تصویر نشده بود؛ یعنی دیگر تابلو یکپارچه برای برند کشورها در حال تمام شدن است. البته به این مسئله که هریک از این موزاییک ها چه ویژگی هایی دارند و اینکه اینجا پای برندینگ شهری و محلی هم به میان می آید، ورود نمی کنیم. ما اینجا می خواهیم درباره تاثیر فعالیت سیاسی و انتخاباتی مردم در شکل گیری برندی جدید از یک کشور صحبت کنیم. برای همین این مقدمه برای شروع بحث تاثیر انتخابات در برند ملی یک کشور، ضروری بود. در یک سال اخیر، چندین انتخابات در کشورهای بزرگ دنیا برگزار شده؛ از آمریکا تا ایران. آیا کمپین های انتخاباتی دنیا تاثیری در شکل گیری یا تغییر برند کشورها دارد؟ پاسخ این سوال مثبت است؛ زیرا این رویداد سیاسی یکی از مهم ترین رویدادهایی است که مردم آن را دنبال می کنند. پس همین توجه باعث می شود مردم دنیا تابلوهای جدیدی از کشورها در ذهن خود بسازند؛ آن هم تابلوی موزاییکی؛ زیرا کمپین های انتخاباتی جایی برای شنیده شدن حرف های متفاوت و متناقض است نه حرف های هماهنگ و کلاسه بندی شده یک دولت یا جامعه. کاندیداها چون پایگاه رای خود را می شناسند، برای جذب آنها، پالس هایی متفاوت مخابره می کنند و برای همین است که حرف هایشان با حرف های نقاشی گونه دولت های حاکم سازگار نیست.در ادامه چند کشور را با همین دید بررسی می کنیم. آمریکاترامپ کسی بود که دقیقا موزاییک هایی بر دیوار برند آمریکا گذاشت که پیش تر به هیچ وجه دیده نشده بودند. موزاییک هایی که با توییت هایش شروع شد و با نطق ها و اطوارهایش ادامه پیدا کرد و در نهایت مردم دنیا تصویر جدیدی پیش روی خود دیدند که با آمریکای رویاهایشان سازگار نبود. البته تصویری که می گفتند اقلیتی در آمریکاست و فقط به مثابه یک نمایش خنده دار به آن می نگریستند. در نهایت شوک بزرگ رخ داد؛ ترامپ رئیس جمهور آمریکا شد؛ یعنی تمام آن موزاییک های موقت، به تابلوی تثبیت شده برند آمریکا تبدیل شد. پیش تر همین اتفاق در انگلیس هم رخ داد و موزاییک های پنهان این کشور نیز در انتخابات و نطق های انتخاباتی آشکار و در نهایت حاکم شد. هلندحال به هلند برویم؛ کشوری که در اذهان عمومی دنیا، چندان توجه سیاسی ای را جلب نمی کرد، ناگهان با ظهور «خرت فیلدرز»، کاندیدای نژادپرست افراطی، به صدر رسانه های رسمی و اجتماعی آمد. هر روز اظهارنظری جدید از این فرد و دیدن کمپین انتخاباتی از او، هراسی در دل ها انداخته بود که توجه ها به سمت آن بود؛ آن هم به دلیل دومینویی که از انگلیس آغاز شده بود و به آمریکا رفته بود. هلند در آستانه یک برند جدید بود؛ اما مردم هلند طرحی دیگر درانداختند و در نهایت دیوار موزاییکی برند هلند همچنان جذاب ماند؛ اما موزاییک هایی از این دیوار باز هم به نام هواخواهان فیلدرز ثبت شد؛ یعنی نقاشی دیواری رویایی برند هلند، حالا تبدیل به دیوار موزاییکی واقعی تری در ذهن مردم دنیا شده است. فرانسه و ترکیه هم در این میان یک انتخابات و رفراندوم داشتند که آن هم یک دیوار موزاییکی از کشور آنها ساخت که برای طولانی نشدن بحث وارد آن نمی شویم. ایرانحال نوبت ایران است. انتخاباتی در ایران برگزار شد که هرچند در آغاز، کمپین هایش بی شور و بی رمق بود؛ اما در انتها نفس گیر و پرشور شد. حال بیاییم و موزاییک هایی که کاندیداها آرام آرام بر پیکر دیوار برند ایران گذاشتند، بررسی کنیم. دولت چهار درصدی، یارانه سه برابری، کارانه بی کاران، مبارزه با فساد و محروم نوازیهریک از اینها شعاری بود که بنا به اقبال هواداران کاندیداها، در حال مخابره پالس هایی به دنیا بود. دو هفته ابتدایی تبلیغات و دو مناظره اول، به همین تصاویر بیشتر اقتصادی گذشت. چهره کاندیداها و عکس های انتخاباتی آنها در حال دیده شدن در دنیا بود؛ آن هم از طرفداران جدیدی از کاندیداهای اصولگرایان با چهره های غیراصولگرایانه. کمپین ابراهیم رئیسی و قالیباف در حال مخابره این بود که ایران نیاز به یک موج دارد؛ موج محرومان علیه دولت حاکم. هر روز خبر و شایعه جدیدی می آمد، سند منتشر می شد و عکسی از خانه های مجلل به نام وزرا و حتی رئیس جمهور منتشر می شد. ناگهان حسن روحانی برخلاف دو هفته اول در دو هفته دوم شروع به مخابره پالس های جدیدی کرد. پالس هایی که برخی به مثابه یک موزاییک جدید در کمپین او بود؛ آن هم وقتی هواداران او آن را عمومی می کردند. روحانی پرچم توجه به حقوق شهروندی را در دست گرفت اما در عین حال به عقیم کردن حربه های تبلیغاتی رقیب هم چشم داشت. تصاویری از میتینگ های روحانی در حال انتشار بود. پالس های جدیدی که شاید برای ما عادی باشد ولی برای بسیار از مردم جهان چهره جدیدی است. جوانانی با شعارهای آزادی خواهانه در حال زمزمه سرودی دوباره برای ایران بودند. هر چه رقبا از یارانه سوال ایجاد کردند، روحانی پاسخ داد، اما از آزادی سوال ایجاد کرد و در نظرسنجی ها هر چه آنها افول کردند روحانی رشد کرد. در نهایت روز موعود بسیار عجیب بود، روحانی حتی در بسیاری از روستاها و شهرهای کوچک نیز پیروز شد. رای 24 میلیونی، آن هم بدون احتساب آنها که پشت درها ماندند، جالب اینکه حتی خود مردم ایران را نیز متعجب کرد؛ مردمی که تا چند ماه قبل فرهنگ خود را نقد می کردند؛ آن هم بعد از همه پرسی سوئیس برای دریافت یارانه. در شبکه های اجتماعی، مردم خود را با سوئیسی ها مقایسه می کردند و می گفتند؛ اگر ایرانی ها بودند قطعا طرح سوئیسی ها رای می آورد. اما اردیبهشت 96 این موزاییک جدید را در تابلو برند ایران گذاشت که مردم ایران کسانی هستند که به یارانه سه برابری نه گفتند و هر چه شعار اقتصادی شنیدند باور نکردند و به حرف های منطقی و غیرپوپولیستی اعتماد کردند. چرا این موزاییک جدید است؟ زیرا در دنیا، شبکه های اجتماعی و رسانه ها هم زمان با احمدی نژاد رشد کرد و بیشتر تصاویر مخابره شده در دنیا شکل گرفته از زمان او بود و نه دولت اصلاحات. همین طور سال 92 چون آرای روحانی کمی بالاتر از حداقل رای بود، برخی آن را یک اتفاق می دانستند و آن چنان روحانی روی آزادی خواهی و حقوق شهروندی مانور نداد. ایرانی ها برخلاف آمریکایی ها به پوپولیسم، یک «نه بزرگ» گفتند. دنیا باید به این چهره ایران عادت کند. تثبیت برند ایران یعنی مخابره یک پالس امید؛ چه برای آنان که در ایران به دنبال تجارت هستند و چه آنها که به دنبال زیبایی و سیاحت. برای همین می توان گفت این امید با تدبیر دولت دوازدهم می تواند ثمراتی بزرگ برای جهش در برند ایران داشته باشد.
                