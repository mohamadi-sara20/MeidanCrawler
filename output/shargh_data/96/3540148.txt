چهار‌شنبه ۲۳ فروردین ۱۳۹۶
-----------------------------------------
type_unknown
-----------------------------------------
انفصال بقایی از خدمات دولتی
-----------------------------------------

                    شرق: «نامزدشدنش برای رئیس جمهوری شوخی است. خبرش هم همین طور». این را قاسم میرزایی نیکو، عضو کمیسیون اصل 90 مجلس دهم به «شرق» می گوید و از پرونده ای مفتوحه حول مسائل مالی حمید بقایی در کمیسیون اصل 90 خبر می دهد. این پرونده به گفته او «به دوران ریاست حمید بقایی بر سازمان میراث فرهنگی و گردشگری بازمی گردد. البته پرونده بقایی به همان مورد و آن سال ها ختم نمی شود و پرونده ای چندلایه است».بهرام پارسایی، دیگر عضو کمیسیون اصل 90 نیز در همین زمینه به «شرق» می گوید:«بر اساس مستنداتی که در کمیسیون داریم دیوان محاسبات برای حمید بقایی رای به انفصال از خدمت داده و متعجبم که او با علم به این حکم چطور برای ثبت نام در انتخابات ریاست جمهوری اقدام کرده است.»به گفته پارسایی «پرونده بقایی صرفا به تخلف های او در سازمان میراث فرهنگی مرتبط است و شاید پرونده های دیگری نیز درباره او مطرح باشد. در آن دوره پاداش شرکت های خصوصی از محل اعتبارات دولتی پرداخت می شد. دیوان محاسبات علاوه بر حکم انفصال از خدمت بقایی بر بازگشت منابع مالی به صندوق ذخیره فرمان داده و البته تا کنون پولی برنگشته است.» حمید بقایی پرونده ای در کمیسیون اصل 90 دارد که پیگیری های آن در دستور کار نمایندگان مجلس دهم است. مکاتبه هایی با سازمان بازرسی، دیوان محاسبات و قوه قضائیه شده و آن طور که میرزایی خبر می دهد از «وزارت اطلاعات نیز درباره تخلف های حمید بقایی استعلام شده و منتظر گزارش نهایی این وزارتخانه هستیم. بناست جمع بندی گزارش ها از نهادهای مرتبط به قوه قضائیه فرستاده شود».پیگیری بهارستان نشین ها نه به امروز که به هشت ماه پیش بازمی گردد.همان ابتدای کار اعضای کمیسیون اصل 90 مجلس چند محور را مطرح کرد که یکی از این محورها همین بود. تاکید داشتند راجع به مفاسد تحقیق کنید. همین شد که کمیسیون اصل 90 آستین ها را بالازدند و درباره پرونده های تخلف و فساد نیز نامه نگاری های مفصلی با مراجع قانونی صورت گرفت؛ هم درباره محمود احمدی نژاد سوال ها و نکاتی مطرح شد و هم درباره حمید بقایی، معاون اجرائی او.بهرام پارسایی در گفت وگو با ایسنا گفت: «پرونده ای مربوط به آقای بقایی از سال 91 در زمان دولت آقای احمدی نژاد در کمیسیون اصل 90 مجلس براساس گزارشات واصله مفتوح شده بود که این پرونده همچنان در حال پیگیری است».بهرام پارسایی، دیگر عضو کمیسیون اصل 90 مجلس نیز به ایسنا گفته «حمید بقایی از قبل پرونده داشت، این پرونده مربوط به زمان مسئولیت آقای بقایی در سازمان میراث فرهنگی و گردشگری است و تخلفاتی که در این دوران در سازمان صورت گرفته و بر همین اساس مکاتباتی هم با دیوان محاسبات و قوه قضائیه انجام شده است. آقای بقایی در همین رابطه در قوه قضائیه پرونده ای دارد که در جریان است و در دیوان محاسبات هم پرونده دارند».به گفته او «طبق پرونده آقای بقایی در کمیسیون اصل 90، حکم محکومیت علیه ایشان در دیوان محاسبات صادر شده است. این حکم هم شامل انفصال از خدمات دولتی است و هم برگرداندن بخشی از درآمدهایی که به خزانه واریز نشده است».پارسایی به مکاتبه ها با قوه قضائیه اشاره دارد و اینکه هنوز پاسخ قطعی به کمیسیون نرسیده: «در این پرونده مکاتباتی با قوه قضائیه و دیوان محاسبات صورت گرفته و آخرین مکاتبه مربوط به اواخر سال گذشته بوده است».سخنگوی کمیسیون اصل 90 همچنین می افزاید: «براساس اختیارات و مسئولیت مجلس و کمیسیون نسبت به نظام، کشور و مردم اگر احساس شود که این نیاز وجود دارد، کمیسیون این پرونده را در اولویت بررسی ها قرار خواهد داد».قاسم میرزایی نیکو نیز به «شرق» می گوید: «آقای بقایی مقوله های مختلف داشته و سوابق قضائی پرونده در دادگستری موجود است. امیدواریم پاسخ قوه قضائیه و بازرسی کل کشور حاوی نکاتی باشد که به بازی های این چنین ایشان و آقای احمدی نژاد پایان دهد».کاندیداشدن بقایی از نگاه میرزایی شوخی است. تحلیل این عضو کمیسیون اصل 90 مجلس درباره تهدیدهای ضمنی و بگم بگم های احمدی نژاد در آخرین نشست مطبوعاتی اش این است: «اینها اگر اطلاعات و مستنداتی داشتند، تا به اینجای کار ارائه می کردند. اینها نگران شده اند که دیگر هیچ کس این جریان را جدی نمی گیرد. حرفشان خریدار ندارد و باز به سیاست بگم بگم های معمول شان روی آورده اند».میرزایی نیکو در پایان تاکید دارد نه تنها بقایی که شخص محمود احمدی نژاد نباید از قانون فرار کند و به همین زودی باید پاسخ گوی خطاهای مدیریتی خود باشند.تحلیل این عضو کمیسیون اصل 90 این است که عدم برگزاری دادگاه و رسیدگی به تخلف افرادی مانند بقایی و احمدی نژاد در بلندمدت موجب می شود این افراد متوهم شده و برای ریاست جمهوری آستین بالازده و نشست خبری هم برگزار کنند.حمید بقایی، مشاور انفورماتیک معاونت فنی صداوسیما، مدیر طرح و توسعه سیستم های معاونت فنی صداوسیما، مشاور برنامه ریزی و فناوری اطلاعات، معاونت فرهنگی - اجتماعی شهرداری تهران، رئیس مرکز انفورماتیک و فناوری اطلاعات و مدیرعامل موسسه آموزش شهر سازمان فرهنگی - هنری شهرداری تهران بوده است. اواخر دهه 70 و اوایل دهه 80 اسفندیار رحیم مشایی، در رادیو پیام و تهران بود و بقایی نیز مانند همیشه در کنار او. حمید بقایی با پایان یافتن دولت محموداحمدی نژاد برای مدتی راهی زندان شد. 224 روز در اوین بود و گمانه زنی های مختلفی درباره اتهام های او مطرح است؛ از پرونده «دانشگاه ایرانیان» و انتقال غیرقانونی 16 میلیارد تومان پول گرفته تا «طرح مهرآفرین». طبق مصوبه ای که به «طرح مهرآفرین» مشهور شد، مجوز استخدام هزارو 500 نفر به بقایی، معاون وقت اجرائی رئیس جمهور واگذار شد.به هر شکل حمید بقایی که این روزها در سه گانه های بقایی، مشایی و احمدی نژاد نقش اول را ایفا می کند، پرونده ای در مسائل مالی و مدیریتی دارد. باید دید ذره بین مجلسی ها تیزتر از این خواهد شد. باید دید اطلاعات تازه ای از پرونده تخلف مالی بقایی رو می شود؟ اینها نکاتی است که به تلاش و همت نمایندگان مجلس و به ویژه کمیسیون اصل 90 بازمی گردد.
                