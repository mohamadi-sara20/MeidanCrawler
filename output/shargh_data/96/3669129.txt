پنج‌شنبه ۹ آذر ۱۳۹۶
-----------------------------------------
سرمقاله
-----------------------------------------
آشتی عواطف و عقلانیت
-----------------------------------------

                    سیر اندیشه های کلاسیک و مدرن، در علوم سیاسی یا در تفکر مدرن شهری و اجتماعی، اغلب از گونه ای امر بدیهی حرکت کرده اند که مانند هر «امر بدیهی» دیگر، جای آن است که مورد بازنگری، تامل و ژرف نگری بیشتری قرار بگیرد تا بتوان موقعیت های هرچه پیچیده تر و اغلب پیش بینی ناپذیر جهان کنونی و جامعه خویش را بهتر درک کرد و راه حل هایی کاراتر برایشان ارائه داد. یکی از این «حقایق مسلم» اما قابل تردید، تقابلی است که همواره میان «عاطفی بودن» و «عقلانی بودن» فرض می شود و ریشه آن اغلب در نگاه تحقیرآمیز و از سر ناآگاهی انسان ها به طبیعت بوده است: اینکه بپنداریم چون ما دارای فرهنگ هستیم؛ بنابراین طبیعت، از جمله بدن و احساس هایمان، «فاقد هرگونه شعوری» هستند و می توانیم با آنها هر رفتاری داشته باشیم. موقعیت کنونی اقلیم در جهان، چشم اندازهای سیاهی که اگر هیچ تغییری در رفتار خود ایجاد نکنیم، به زودی شاهدشان خواهیم بود و حتی وضعیت بحران های طبیعی و بهداشت کالبدهایمان، شاهدی بر اشتباه عمیقی است که در این نگاه تحقیر آمیز وجود داشته و دارد. اما نکته در آن است که متاسفانه ما حتی زمانی هم که به خود و جامعه خود می رسیم، لزوما نگاهی ژرف تر نداشته و نداریم. ما گاه از سر کم حوصلگی و گاه از سر نوعی غرور کاذب و پیش داوری نسبت به دیگران، جامعه و مردم خود را بسیار عاطفی و بسیار غیر عقلانی می خوانیم؛ البته روشن است که هنگام روبه رو شدن با وقایع و بحران های غیر قابل پیش بینی حیاتی (بیماری های حاد، مرگ، ازدست دادن عزیزان، مصیبت های طبیعی و...) بسیاری از انسان ها در هر فرهنگ و جامعه ای به ناچار و بی اختیار به سمت غرایز زیستی خود رانده شوند، مثل زمانی که با شروع یک آتش سوزی در یک فضای بسته، همه به سوی در خروجی می گریزند و ممکن است بسیاری در همین یورش غیر عقلانی، جان خود را از دست بدهند و نه از آتشی که شاید مهار شدنی باشد؛ اما آیا می توان از این گونه تجربیات زیسته، قانونی بیرون کشید که در سیر اندیشه های فلسفی و جامعه شناختی بارها اتفاق افتاده؛ یعنی در تقابل قراردادن ذهن هوشمند و عقلانی و منطقی در برابر بدن عاطفی، حسی و بی فکر و غریزی؟ پاسخ به این پرسش تا چند دهه و حتی شاید بتوان گفت تا چند سال پیش هنوز ممکن نبود یا اگر بود، با پذیرش فرض تقابل این دو، رای به آن داده می شد که باید عواطف را کنترل و مهار کرد و عقلانیت را به حداکثر رساند؛ اما پاسخ امروز این نیست و ظرافت و پیچیدگی بسیار بیشتری دارد که شامل جامعه ما نیز می شود. ابتدا بگوییم که چرا پاسخ تغییر کرد و در اینجا باید چند اشاره نظری بکنیم: از مهم ترین دلایل نظری در این زمینه می توان از تحلیل قدرتمند میشل فوکو در نقد «هنجارمندی» برای ایجاد طرد اجتماعی و ژاک دریدا در نظریه «ساختارشکنی» نام برد که سبب شدند دیدگاهی انتقادی نسبت به ارزش «زبان» و «منطق» به طور عام به مثابه تنها ابزارهای موجود برای شناخت و تصمیم گیری شکل بگیرد اما مطالعات عصب شناسی روانی و رفتارشناسی جانوری (استانیسلاس دوئه، فرانس دووال) سبب شدند که ما پی ببریم که ارزش احساسات، عواطف و حس های انسانی و حیاتی را نباید در ایجاد و تداوم یافتن عقل دست کم گرفت؛ چیزی که شاید در تمام ادبیات و به ویژه شعر ما از هزاران سال پیش به چشم می خورد. بنابراین لزوما نباید عاطفه داشتن، احساس نوع دوستی، به هیجان آمدن و خودانگیختگی در عمل را برای مثال در آنچه در حوادثی مثل زلزله های دردناک در کشور خود می بینیم، مورد انتقاد قرار دهیم و آنها را در مقابل عقلانیت بدانیم.معتقد باشیم که رفتار درست صرفا رفتاری حساب شده و منطقی و دقیقا برنامه ریزی شده باشد. واقعیت آن است که به ویژه در بحران هایی از این دست ما همواره با موقعیت هایی روبه رو می شویم که زمان لازم برای اندیشیدن وجود ندارد؛ درحالی که تصمیم گیری ها ضرورت و فوریت دارند.اما از آنچه گفته شد، نباید نتیجه گرفت که برخوردهای احساسی و عاطفی و نوع دوستانه، باید بر عقلانیت و برنامه ریزی پیشی گرفته و اولویت یابند. در اینجا دو ملاحظه وجود دارد؛ نخست آنکه گروه بزرگی از آنچه ما «حوادث» می نامیم، موقعیت هایی هستند کاملا پیش بینی پذیر، مثل زلزله های شدید در هر نقطه از کشور ما و در هر لحظه از شبانه روز و ماه و سال. بنابراین آمادگی در برابر آنها و داشتن دستورالعملی دقیق برای مقابله با چنین حوادثی در هر نقطه، با توجه به موقعیت های آن، باید در دستور کار مقامات مربوط باشد و سوء مدیریت در این موارد به نظر ما بیشتر نزدیک به بی مسئولیتی و خطایی تعمدی در توجه به وظایف اساسی و اولیه هر مدیری است. افزون بر این مانند هر موقعیت استثنائی دیگری، آنچه اهمیت دارد، نه نفی و نادیده گرفتن و به ویژه تلاش برای جلوگیری از بروز احساسات دگردوستانه و انسانی مردم، بلکه مدیریت و هدایت کردن این احساسات به مدارهای درست و مفید برای آسیب دیدگان است.وجود انجمن ها و سازمان های مدنی غیر انتفاعی و مردمی در این زمینه بسیار مهم است و در چنین مواقعی متوجه می شویم که ما درحال حاضر شاید یک صدم سازمان های مورد نیاز برای کشوری به وسعت و پیچیدگی ایران را نداریم. در هرکدام از شهرهای بزرگ و کوچک ما نیاز به دست کم ده ها سازمان غیرا نتفاعی مردم محور برای مقابله با حوادث طبیعی نظیر زلزله، سیل، رانش زمین و... وجود دارد که دارای بودجه کافی بوده و همیشه فعال و آماده خدمت رسانی باشند.وظیفه دولت در هنگامی که مصیبتی بروز نکرده تجهیز و کمک به این سازمان ها و در هنگامی که مصیبت بروز می کند کمک به آنها برای حضور در کنار نیروهای حرفه ای دولت در کمک رسانی ها ست.افزون بر این وقتی در چنین حوادثی به وضوح مشاهده می کنیم که اعتماد عمومی به نهادهای دولتی پایین است؛ به صورتی که افراد همگی تلاش می کنند که به صورتی گاه حتی بدون نظم به کمک آسیب دیدگان بشتابند یا کمک های مالی خود را به اشخاص شناخته شده و مورد اعتماد خود و نه سازمان های دولتی بدهند، باز هم این را لزوما نباید به حساب نوعی عاطفه گرایی و احساساتی شدن بدون عقلانیت گذاشت؛ بلکه باید ریشه های این بی اعتمادی را یافت و با از میان بردن یا کاهش آن امکان داد که عواطف مردم بتوانند کانال های درست کمک رسانی را یافته و به آنها یاری رسانند. در یک کلام، احساسات و عواطف اگر با اعتماد اجتماعی پیوند بخورند، بدون شک هیچ تضادی با عقلانیت نداشته و برعکس آن را کاملا تقویت می کنند و البته برعکس.
                