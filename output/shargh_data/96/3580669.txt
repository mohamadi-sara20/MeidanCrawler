پنج‌شنبه ۱ تیر ۱۳۹۶
-----------------------------------------
یادداشت
-----------------------------------------
ایران در میان منازعه قطر و عربستان
-----------------------------------------

                    5 ژوئن 2017، عربستان سعودی اعلام کرد روابط سیاسی و هرگونه ارتباط زمینی، دریایی و هوایی کشورش را با قطر قطع کرده است. ریاض اعلام کرد این اقدام به منظور محافظت از امنیت ملی عربستان سعودی انجام شده است. به گفته ریاض این اقدام برای محافظت از عربستان در برابر تروریسم و افراط گرایی ضروری بود. در پی آن امارات عربی متحده، بحرین، مصر، لیبی، موریس، و مالدیو نیز روابط سیاسی خود با دوحه را قطع کردند. برخی از کشورها مانند ایران، چین، روسیه، ترکیه، کویت، عمان و آمریکا خواستار حل اختلافات از طریق گفت وگو شدند. اسرائیل حرکت عربستان و متحدانش را نشانه ای از عمق اشتراکاتشان با رژیم صهیونیستی دانست. وزیر خارجه قطر گفت که این حملات به قطر برای این است که قطر را مجبور کنند درباره همه مسائل از سعودی ها و اماراتی ها پیروی کند؛ گویا اینکه قطر هیچ اختیاری از خود ندارد و آنها می توانند سیاست خارجی خود را به قطر تحمیل کنند.عربستان سعودی و امارات عربی متحده در ظاهر چنین ادعا می کنند که قطر به گروه های تروریستی در خاورمیانه مانند القاعده و داعش کمک مالی کرده و از یوسف القرضاوی رهبر معنوی اخوان المسلمین در خاک خود پذیرایی کرده است. اما اگر این اتهام درست باشد، آن گاه این بحث پیش می آید که در کویت نیز گرایش به اسلام سیاسی اهل سنت ریشه دار است و چند نفر از نمایندگان مجلس کویت گرایش های اخوانی دارند. به خاطر داریم حکومت طالبان در افغانستان فقط از سوی معدودی از کشورها به خصوص عربستان و امارات به رسمیت شناخته شد. همچنین قطر متهم شده است که با ایران روابط خوبی دارد. گرچه داشتن رابطه با یک کشور همسایه در خلیج فارس نمی تواند توجیه کننده رفتار سعودی-اماراتی باشد، اما واقعیت آن است که در سال های پس از انقلاب اسلامی، قطر تمایل داشته و دارد که با حفظ روابط خود با تهران به نوعی به عمق اشتراکات خود با آمریکا و دیگر کشورهای موثر در منطقه بیفزاید. من به خاطر ندارم که در همه این سال ها پروژه ای بزرگ مانند خط لوله آب یا قرارداد بزرگ نفتی و گازی مابین تهران و دوحه به سرانجام رسیده باشد. در همه این سال ها دوحه می کوشید که از اهرم نزدیکی خود با تهران برای رسیدن به اهداف سیاست خارجی خود بهره ببرد.به نظر نگارنده، بحران روابط عربستان و قطر با مدل مفهومی رفتاری بیشتر قابل توجیه است. علت رفتار تند سعودی ها ریشه در مسائل داخلی این کشور دارد. اقدام سعودی علیه قطر همان مدل حمله عراق در دوره صدام حسین به کویت است. اتفاقات قبل از این حمله نشان دهنده تصمیم صدام برای گوشمالی کویت، عربستان و امارات برای توطئه آنان به نظر صدام، در کاهش قیمت نفت خام و مآلا کمترشدن منابع مالی عراق در پایان جنگ ایران و عراق بود. عزت ابراهیم در کنفرانس جده به مسئولان کویتی و سعودی دشنام داده و آنان را به تنبیهی بزرگ بشارت داد. مسئله یکدست شدن حاکمیت در سعودی این بار در اختلافات بین خانواده ملک سلمان و خانواده نایف که ولیعهدی این کشور را در دست داشت خود را نمایان می کند. بازیگر پرسروصدای این جنگ خانوادگی محمد بن سلمان است که هم زمان در چند جبهه برای کامل کردن قدرت خود و پدر خویش می جنگد. او فکر می کند که با دشنام گویی به ایرانیان و محاصره قطر می تواند داخل کاخ سلطنتی اختیارات قدرت را یک سره قبضه کند. روابط نزدیک خانواده آل ثانی در قطر و آل نایف هدف محمد بن سلمان است. اگر این فرضیه درست باشد، حدس می زنم در مدت زمانی بین شش ماه تا یک سال قدرت سلمان و فرزندش محمد، در عربستان بدون رقیب خواهد شد. آن گاه عربستان مجددا به رفتار سنتی این کشور، که مبتنی بر حزم و محافظه کاری بود، بازمی گردد.رفتار مناسب ایران، این است که مانند موضع کشور در تهاجم صدام به کویت، این بار نیز متکی بر بی طرفی باشد. بهترین راهبرد برای ایران در این شرایط، «خویشتن داری استراتژیک» و حمایت نکردن از یکی از طرفین مناقشه است. از این منظر، ایران باید ضمن درک شرایط خطیر موجود، بدون درگیرشدن در محاسبات احساسی، به عربستان این پیام را بدهد که ایران از افزایش سطح تنش و درگیری در منطقه استقبال نمی کند و آن را برای آینده منطقه مضر می داند. باید کانال های ارتباطی با عربستان برای ردوبدل پیام باز بماند و برای این منظور باید از توان دیپلماتیک کشور استفاده کرد. در عین حال می توان کمک های انسان دوستانه و مواد غذایی به وسیله بخش خصوصی ایران به صورت عادی قطر ارسال کرد.این بار بی طرفی فعال می تواند راهبردی مناسب برای سیاست خارجی ایران باشد. اگرچه در این اختلاف، شواهد نشان می دهد عربستان سعودی شروع کننده بحران جدید در منطقه خلیج فارس است، اما ایران می تواند علاوه بر تعامل جدی تر با دوحه، روابط با عربستان را نیز در نظر داشته باشد. تماس تلفنی وزیر امور خارجه ایران با وزیر خارجه قطر و همچنین تسلیم پیام رئیس جمهور ایران به حاکم قطر از سوی معاون وزیر امور خارجه اقدامات مناسب سیاسی برای پیگیری راهبرد بی طرفی در بخش قطر است. در عین حال ایران می تواند در طرف دیگر یعنی در ارتباط با عربستان سعودی نیز فعال باشد. اقداماتی از نوع تسهیل در امر سفر حاجیان ایرانی در سال جاری از سوی دولت ایران، می تواند همراه با تعهدات طرف سعودی در حفظ امنیت ایرانیان، راه را برای کاهش تنش بین دو کشور هموار کند. همچنین اعزام هیئت کنسولی از طرف عربستان برای ارزیابی وضعیت ساختمان کنسولگری مشهد و اعزام تیم مشابه ایران برای کنسولگری ایران در جده از طریق کشور حافظ منافع یعنی سوئیس امری منطقی است. نباید از نظر دور داشت که کشورها در جبر ژئوپلیتیک محصور هستند. ایران همچنان همسایه عربستان سعودی و قطر باقی خواهد ماند. به خصوص اینکه الزامات مذهبی نیز ما را به داشتن حداقل روابط با عربستان مجبور می کند. منافع ایران و سعودی در پایین نیامدن قیمت نفت و منافع ایران و قطر در تولید بیشتر گاز طبیعی بر کسی پوشیده نیست. روزانه هفده ونیم میلیون بشکه نفت خام از تنگه هرمز می گذرد. 29 درصد از ذخائر ثابت شده نفت خام جهان در اختیار کشورهای شورای همکاری خلیج فارس و 10 درصد دیگر در اختیار ایران است. قطر بزرگ ترین صادرکننده گاز طبیعی مایع شده (ال ان جی) در جهان است. به نظر می رسد که بازار انرژی همچنان به خلیج فارس و آرامش آن نیاز دارد.
                