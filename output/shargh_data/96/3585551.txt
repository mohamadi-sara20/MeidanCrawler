دو‌شنبه ۱۲ تیر ۱۳۹۶
-----------------------------------------
نگاه هفته
-----------------------------------------
«سفر خارجی» با ولخرجی قاچاقچیان
-----------------------------------------

                    60 درصد از حجم قاچاق ورودی کشور، یعنی همان رقم 12،6 میلیارد دلاری که با رقم هایی بعضا خلاف واقع از سوی برخی منتقدان دولت، بارها مطرح شده بود، متعلق به سوءاستفاده از معافیت های قانونی و رویه های غیرقانونی است. این را قاسم خورشیدی، سخنگوی ستاد مبارزه با قاچاق کالا و ارز، در گفت وگو با «شرق» می گوید. می گوید معافیت های ملوانی، کالاهای همراه مسافر و مواردی از این دست که اعمال قانون مرتبط با آنها از سوی مسئولان، سخت و تقریبا غیرممکن است، سبب شده تا این قاچاق به رویه تبدیل شود. او با رد قاچاق سازمان یافته در کشور، معتقد است حدود هفت میلیارد دلار از 12.6 میلیارد دلار قاچاق ورودی کشور، ناشی از قاچاق مویرگی است. خورشیدی در این گفت وگو اشاراتی هم به مناطق آزاد دارد. سخنگوی ستاد مبارزه با قاچاق کالا و ارز، اظهارات اکبر ترکان، دبیر شورای عالی مناطق آزاد، مبنی بر واردات رسمی از این مناطق را رد می کند. عمده ترین کانال نفوذ قاچاق به کشور در کدام بخش نهفته است؟براساس برآوردها، بیش از 60 درصد قاچاق 12،6 میلیارددلاری کشور مربوط به سوءاستفاده از معافیت های قانونی و رویه های غیرقانونی است. منظور شما کدام بخش است؟سوءاستفاده از معافیت ملوانی که تحت عنوان ته لنجی از آن یاد می شود، یکی از جدی ترین مشکلات حال حاضر کشور است و بخش اعظمی از کالاها به صورت قاچاق به عنوان ته لنجی و با استفاده از معافیت قانونی ملوانی وارد کشور می شود.براساس شرایط کشور اگر معافیت مربوط به حوزه ملوانی آن طور که قانون و آیین نامه های اتخاذشده مشخص کرده اند، اعمال شود، حداکثر 400 میلیون دلار می تواند کالا وارد کشور شود؛ ولی الان برآوردهای حداقلی این است که بیش از 2،3 میلیارد دلار کالا از طریق این معافیت وارد کشور می شود که البته این برآورد حداقلی است و برآورد بخشی از وزارت صنعت، معدن و تجارت حتی از پنج میلیارد دلار هم بیشتر است که رقمی بسیار شکننده و تکان دهنده در اقتصادی با حجم اقتصاد جمهوری اسلامی است. در واقع عملا قانون در بنادر ما در این زمینه اجرا نمی شود. چرا قانون اجرا نمی شود؟برخی موانع برای اجرای قانون وجود دارد. برخی از این موانع بیشتر جنبه اجتماعی داشته و مباحث مربوط به حوزه معیشت و بی کاری و اشتغال ساحل نشینان را شامل می شود که سبب استمرار این روند شده است.بخشی ناشی از این است که موضوع عمل ملوان ها و لنج دارها ورای قانون، تقریبا تبدیل به رویه جاری در مناطق ساحلی به ویژه در استان های هرمزگان، بوشهر و تا حدودی خوزستان شده و عملا مجموعه ذی نفعان، آن را به عنوان حق مکتسبه برای خودشان تلقی می کنند؛ در حالی که اقدامی که صورت می گیرد، کاملا بیش از حد مجازی است که قانون تعیین کرده است.بر اساس این برخی مسئولان و مقامات استان اعم از مقامات دولتی و غیردولتی، معتقدند مصوبه دولت درباره سقف مجاز معافیت ملوانی قابلیت اجرائی ندارد و نمی توان مجموعه لنج داران و ملوانان را متقاعد به پیروی و تمکین از این حجم از معافیت کرد. اکنون مسئولان محلی دنبال افزایش سقف معافیت در این زمینه هستند؟بله مسئولان محلی متقاضی هستند سقف معافیت از چهار میلیون تومان در هر سفر بابت هر ملوان در شرایط کنونی افزایش پیدا کند و به رقم بالاتر برسد که این تقاضا الان در قالب یک پیشنهاد از طرف مجموعه صنعت، معدن و تجارت و ستاد و برخی استانداران ساحلی به مجموعه دولت منتقل شده است. بعضی ها معتقدند وقتی معافیت 400 میلیون دلاری را پذیرفته ایم که حداقل بیش از 2،3 میلیارد دلار بیاید، چرا این رقم را قاچاق محسوب می کنید؟ چه کسانی می گویند؟کسانی که 12،6 میلیارد دلار را زیاد می دانند. آنها می گویند وقتی ما خودمان پذیرفته ایم 2.3 میلیارد دلار از این طرق وارد کشور می شود، چرا 400 میلیون دلار را محاسبه و از حجم شکاف بین عرضه و تقاضا به عنوان حجم قاچاق کسر می کنید؛ بلکه باید اتفاق واقعی را که در بنادر کشور می افتد، کسر کنید. به همین خاطر می گویند حجم قاچاق خیلی کمتر از گفته شماست. معافیت قانونی کالای همراه مسافر 80 دلار است که واقعا اجرائی نیست. اگر به سفر خارج از کشور رفته باشید، نمی توانید با 80 دلار برای اعضای درجه یک خانواده تان سوغاتی بیاورید. این امر باعث شده مسئولان مستقر در مرزها بگویند این قانون قابلیت اجرا ندارد. 80 دلار را نمی توان کنترل کرد. دست روی هر کسی بگذاریم، بیشتر از 80 دلار کالا وارد کرده.این امر منجر به کنترل نشدن در مرزهای مسافری از کالای همراه مسافر شده است که باعث می شود سوءاستفاده زیادی رخ دهد و عملا مفهوم تجارت چمدانی در اقتصاد ما شکل می گیرد.شما می توانید ده ها و بلکه صدها گزینه را در ذهن تان مرور کنید که به شکل خانگی یا واحدهای صنفی هستند که کالایشان را مستقیم از خارج مرز تامین کرده و در داخل کشور می فروشند که قاچاق محسوب می شود؛ اما به سبب اینکه این قانون قابلیت اجرا ندارد و مسئولان مستقر بر مبادی مرزی مسافری نظارتی نمی کنند، می بینید که از آن سوءاستفاده می شود؛ حتی در بعضی مرزهای کشور که لغو روادید با کشورهای همسایه داریم، روزانه تعدادی اتوبوس پر از مسافر با هزینه یک فرد به خارج از مرزها می روند و از صبح تا عصر تفریح می کنند و هزینه رفت و برگشت و حتی غذایشان را صاحب کالا می دهد و توقعش از مسافر این است که در زمان برگشت بسته ای را به عنوان کالای همراهش به داخل کشور بیاورد و تحویل دهد. در واقع مسافر و مسافرت های صوری اتفاق می افتد و برخی عناصر قاچاقچی انتقال کالایشان را به داخل مرز با این شیوه انجام می دهند. برآوردتان از میزان آن چقدر است؟سال گذشته براساس آمار اعلام شده از سوی گذرنامه نیروی انتظامی بیش از 9،5 میلیون نفر مسافر ورودی به کشور داشتیم. حساب کنید اگر این افراد به جای 80 دلار، 500 دلار به داخل مرزها بیاورند که عدد خیلی کوچکی است، چه رقمی را شامل می شود. مهم تر از این موارد که به نوعی یک معافیت قانونی هم دارد، برخی از موارد دیگر هیچ معافیت قانونی ندارد. کولبری هیچ معافیت قانونی ندارد. اصلا مفهومی به نام کولبری در قوانین ما دیده نشده. سال 1395 برآورد حداقلی ستاد این است که بیش از 3.6 میلیارد دلار کالا از طریق کولبری وارد کشور شده است. منبع تغذیه تمام بازارهایی که در استان های کشور تحت عنوان بازار مریوان، سردشت، بانه، پاوه، جوانرود و... معروف است، همان بازارهای نسبتا بزرگی که شکل گرفته و اتفاقا به محل مراجعه جمعیت درخورملاحظه ای از هم وطنان برای خرید تبدیل شده، رویه غیرقانونی کولبری است و هیچ قانونی هم درباره اش نداریم. در واقع قاچاقچی ها، کولبر را اجیر می کنند تا کالایشان را از خارج مرز به این بازارها انتقال دهند. کولبر که مقصر نیست. معیشت در آن منطقه این وضعیت را ایجاد کرده.... بله. مشکل کولبر نیست. مشکل اینجاست که این رویه هیچ قانونی ندارد. انواع و اقسام کالاها بدون کوچک ترین نظارت بهداشتی، ایمنی، استاندارد، قرنطینه های نباتی و محصولات کشاورزی، نظارت های گمرکی و... وارد کشور می شود و کاملا غیرقانونی است. 3،6 میلیارد دلار برآورد حداقلی قاچاق از این مبادی است. در این زمینه به عنوان سیاست گذار این بخش، مذاکره ای برای تصویب قانون نداشتید؟پیشنهادهای روشن و مشخصی را در این ارتباط در هیئت دولت مطرح کرده ایم که در دست رسیدگی است تا این روند تعیین تکلیف شود. به هیچ عنوان نمی توانیم در کنار مرزها و بازارچه های رسمی و قانونی که گمرک و وزارت بهداشت و استاندارد و قرنطینه های نباتی و دامی در آنها مستقر هستند و دستگاه های ناظر مختلفی وجود دارد، معابر غیرقانونی به این شکل داشته باشیم. پیشنهاد ما این بوده و هست که این معابر باید به بازارچه های مرزی منتقل شود که به شکل توافقی با دولت های کشور مقابل ایجاد شده و فعال هستند. انتظار داریم این روند در چارچوب قانون ساماندهی مبادلات مرزی که ناظر بر فعالیت بازارچه های مرزی است، تجمیع شود و اگر قرار است معافیتی بیش از آنچه امروز در اختیار مرزنشینانمان قرار دارد، به آنها بدهیم، آن را در چارچوب همان قانون ساماندهی مبادلات مرزی ببریم و کشور را از این حیث نجات دهیم. قاعدتا مقاومت هایی وجود دارد.همین طور است. بخشی از این مقاومت ها ناشی از مشکلات زیرساختی و محرومیت هایی است که در مناطق مرزی وجود دارد. توسعه نیافتگی و عدم پیشرفت مناطق مرزی در حوزه های اقتصادی و مشکلات معیشتی و اشتغال و بی کاری که آنجا وجود دارد، قاعدتا مقامات و مسئولان محلی را قانع کرده که نسبت به این پدیده سختگیری نکنند. درعین حال که کولبری منافع حداقلی برای کولبر دارد و کولبر اجیرشده قاچاقچی است و مزد ناچیزی در قبال انتقال کالا از خارج مرزها به داخل کشور دریافت می کند، ولی مسئولان محلی را متقاعد کرده که از این شرایط دفاع کنند و خیلی نسبت به حذف پدیده کولبری از اقتصاد کشور اقدام جدی نداشته باشند. اما در بعضی موارد، به نظر می رسد منافعی در کار است.معتقدیم مسئولان محلی از قبل این موضوع منتفع نیستند؛ مگر اینکه از آثار و تبعات اجتماعی بی کاری، فقر و تنگدستی که می تواند باری بر مسئولان محلی شود، کم شود. اما اینکه دستگاه ها و مسئولان محلی مشخصا منافع اقتصادی خاصی از این نظر داشته باشند این طور نیست. کلا این قضیه را رد می کنید؟اگر منظورتان این است که مسئولان محلی و دستگاه ها منافع اقتصادی می برند، مطلقا می گویم این طور نیست. وقتی ساکنان مرز، شغلی نداشته باشند، از مسئولان مطالبه دارند که این امر مطالباتشان را تخفیف می دهد. نه دقیقا مسئولان محلی، اما به نظر می رسد منافع اقتصادی از سوی برخی گروه ها در آن مناطق برای استمرار این روند وجود داشته باشد.از محل انتقال کالا به داخل کشور از سوی کولبرها، کولبر از صاحب کالا و به تعبیر بنده قاچاقچی، اجرت می گیرد. صاحب کالا علاوه بر اجرتی که به کولبر می دهد، مبلغی هم به حساب دستگاه های مستقر در مرز از جمله مرزبانی واریز می کند، اما این مبلغ اساسا رقمی نیست که بگوییم منافع چشمگیری است که باعث شود نیروی انتظامی یا مرزبانی مشتاق باشد معابر را کماکان باز نگه دارد. در حقیقت درآمدی که از این ناحیه متوجه دستگاه ها می شود ناچیزتر از آن است که بخواهند به خاطرش، منافع اقتصاد ملی را قربانی کنند. چون معتقدیم ورود حداقل 3،6 میلیارد دلار کالای قاچاق از محل معابر کولبری به مفهوم ذبح کردن اقتصاد ملی در این مرزهاست. یعنی شما معتقدید هر کالایی از مناطق آزاد وارد کشور شود، قاچاق محسوب می شود؟کالا از منطقه آزاد بیاید یا هر جای دیگر، اگر خلاف رویه ها و مقررات قانونی وارد کشور شود، حتما قاچاق است. گفته می شود در قاچاق، سازماندهی وجود دارد و زمان ها بین مسئولان در مرزها یا گمرک و صاحبان کالا هماهنگ می شود. پیش تر هم مطرح کرده بودید که برخی خورها غیررسمی است و در حوزه نظارت شما نیست. این نشان از قاچاق سازمان یافته در کشور نیست؟قبلا هم گفته ام مبارزه با بخش سازمان یافته قاچاق خیلی راحت است. الان بخش اندکی از 12،6 میلیارد دلار قاچاق سازمان یافته است. در سال های اخیر آنچه از قاچاق کم شده، ناشی از مبارزه با بخش سازمان یافته بوده. الان مبتلا به قاچاق مویرگی در کشور هستیم. منظورتان از سازمان یافته چیست؟مفهومی که در قانون آمده. قانون می گوید اگر قاچاق به وسیله دو نفر یا بیشتر هماهنگ شود و از طریق احیانا مبادی رسمی با دورزدن و تبانی نسبت به قوانین و مشخصاتی که می تواند قاچاق را سازمان یافته کند، وارد کشور شود، قاچاق سازمان یافته است. اما ما مبتلا به قاچاق مویرگی هستیم که 9،5 میلیون مسافر در آن دخیل هستند. قاچاق مویرگی که حداقل بیش از 15 میلیون مسافری که به مناطق آزاد هفت گانه کشور سفر کرده اند، می توانند در آن دخیل باشند. قاچاقی که جمعیت درخورملاحظه ای از ساحل نشینان و مرزنشینان با آن درگیر هستند. این اتفاق، واقعیت است. معتقدم رسانه ها به جای اینکه به دنبال مافیای مخوف در قاچاق باشند، به همین موارد مویرگی توجه کنند. توجه کنید حداقل آمار کوله بری کشور 61 هزار نفر است که برایشان کارت صادر شده و در معابر کوله بری فعالیت می کنند. وقتی اینها 3.6 میلیارد دلار کالا وارد کشور می کنند، بدون کوچک ترین نظارت بهداشتی، استانداردی، قرنطینه ای، ایمنی و... رقم تکان دهنده و فاجعه باری برای اقتصاد است. بخش عمده ای از قاچاق 3.6 میلیارد دلار مویرگی است. تقریبا چه حجمی از قاچاق 12،6میلیارددلاری به کشور؟حدود هفت میلیارد دلار یعنی حدود 60 درصد از این رقم، ناشی از قاچاق مویرگی است. البته معتقدم در کوله بری هم نوعی سازمان یافتگی هست، چون قاچاقچی حرفه ای از کوله بری سوءاستفاده می کند. یا ته لنجی هم نوعی سازمان یافتگی دارد اما نه با مفهومی که شما خبرنگارها در ذهن دارید که یک فرد یقه سفید پشت صحنه است و مثلا دستش در دستگاه دولتی، نظامی و انتظامی بند است. با ضرس قاطع شهادت می دهم کوچک ترین اطلاعاتی که حاکی از این باشد که یک دستگاه نظامی، انتظامی یا دولتی به شکل سازمان یافته در قاچاق دخیل باشد، وجود ندارد. ممکن است برخی از کارمندان دستگاه های مستقر در مرز تخلف کنند، احیانا مبتلا به بیماری رشوه باشند و اجازه دهند کالایی وارد کشور شود، اما اینکه یک دستگاه به شکل سازمان یافته دخیل در قاچاق باشد، وجود ندارد.برآوردهای وزارت صنعت نشان می دهد قاچاق «ملوانی» یا «ته لنجی» 5 میلیارد دلار در سال است3،6 میلیارد دلار کالا با اجیرکردن کولبران به کشور قاچاق می شودقاچاقچیان در شگردی اتوبوس ها را پر از مسافر کرده و در ازای پرداخت هزینه سفر، از آنها می خواهند یک چمدان کالای قاچاق را وارد کشور کنند15 میلیون مسافر با تردد در مناطق آزاد هفت گانه کشور درگیر قاچاق مویرگی هستند7 میلیارد دلار، معادل 60 درصد کل قاچاق کشور ناشی از قاچاق مویرگی است
                