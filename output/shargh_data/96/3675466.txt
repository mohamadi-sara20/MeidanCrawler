پنج‌شنبه ۲۳ آذر ۱۳۹۶
-----------------------------------------
سرمقاله
-----------------------------------------
هم گرایی با همه منهای عربستان
-----------------------------------------

                    گردهمایی سران کشورهای اسلامی در اجلاس فوق العاده ترکیه، در گام نخست نشان دهنده اهتمام ملت های مسلمان به مسئله قدس و وضعیت سرزمین فلسطین است. به جز شیوه حضور سعودی ها در این اجلاس که تعجب برانگیز نیست، حکامی مانند عبدالله دوم، پادشاه اردن که روابط حسنه ای با آمریکا و اسرائیل دارند نیز از بیم واکنش مردم خود در اجلاس استانبول حاضر شدند. واکنش نسبتا سریع به ماجرای انتقال سفارت عربستان به قدس اشغالی، پیام روشنی در فضای جهانی دارد؛ اما مهم تر از این اقدام، اراده سران کشورها برای پیگیری صدور قطع نامه ای منطقی و درعین حال مستحکم، در قبال اقدام آمریکا و رژیم اسرائیل است. در سوی مقابل، اگر این نوع اجلاس ها صرفا جنبه نمایشی به خود بگیرد، اتفاقا گستاخی طرف مقابل را همراه خواهد داشت. می توان با روش های نوینی، با مردم آمریکا و آن بخش از دموکرات ها و جمهوری خواهان که تبعات منفی این انتقال را می دانند نیز گفت وگو کرد؛ چراکه به تعویق انداختن انتقال سفارت آمریکا در دوران روسای جمهور گذشته، نشان می دهد به جز فرد ماجراجو و نامتعادلی مانند ترامپ و تعدادی از دولتمردان او، دیگر آمریکایی ها نیز موافق این نوع اقدامات تنش آفرین نیستند. مسئله فلسطین امروز با بیش از 70 سال تلاش سران این کشور برای پیگیری مذاکره بر سر سرزمین های اشغالی فلسطین، پیش روی همگان است. مرحوم عرفات سال ها دنبال حل مسئله از این طریق بود؛ اما طرفی نبست. در اجلاس فوق العاده روز گذشته، محمود عباس و اردوغان از صالح نبودن ایالات متحده برای وساطت میان فلسطینیان و رژیم اسرائیل سخن گفتند و احتمالا دنبال واسطه ای تازه خواهند بود؛ درحالی که مشخص است دوران واسطه ها به اتمام رسیده است. اگر برخی جریان های مقاومت فلسطینی نیز از تشکیل کشور فلسطین در کنار سرزمین های اشغالی سخن می گویند، به دلیل اضطرار و ناگزیربودن است؛ تا بعد از تشکیل دولتی حداقلی، اسرائیل را برای بازپس دادن دیگر بخش های اشغال شده، تحت فشار بگذارند و مطالبات خود را عملی کنند. محاصره غزه جان دو میلیون ساکن این باریکه را به خطر انداخته است که حتی برای تامین حداقل معاش خود دچار مشکل هستند. غاصبان آن سرزمین، حدود شش میلیون نفر را آواره کرده و ده ها هزار نفر را کشته اند. سال ها قبل مقام معظم رهبری پیشنهاد کردند همه پرسی فراگیری با حضور یهودیان و مسیحیان اصیل و نه افراد صادرشده به سرزمین های اشغالی، در کنار مسلمانان برگزار شود و نتیجه آن مورد قبول جامعه بین الملل باشد. به جز این نوع راهکارهای انجام پذیر، تشکیل دولتی کوچک در کنار اسرائیل، حتما صلحی بادوام در منطقه ایجاد نخواهد کرد؛ چون فلسفه وجودی اسرائیل، ایجاد تنش در قلب سرزمین های اسلامی است. در این میان، برخی افراد از احتمال انجام مذاکره میان عربستان، ایران، مصر و ترکیه به عنوان چهار کشور تاثیرگذار سخن می گویند. به باور نگارنده، امیدبستن به عربستان به دلیل روشن ماهیت هیئت حاکمه جدید و با توجه به خرید 500میلیارددلاری سلاح از سوی ولیعهد جوان و افزون خواه آن، امری اشتباه است. آنان تروریست های داعش را آموزش داده و کشورهای کوچک اسلامی را با دلارهای خود تحت سیطره گرفته اند...پس با اتمام منابع مالی این کشور که در جنگ یمن و پس از آن، صدمه ای جدی دیده است، این نفوذ با تکیه بر دلار نیز کاهش خواهد یافت.فراموش نکنیم در همین شرایط که حتی کشوری مانند اردن و سعودی ها در ظاهر امر ناگزیر از محکومیت تهدید بیت المقدس هستند، هیئت بحرینی به دستور پادشاه این کشور برای دیدار با برخی مقامات رژیم اسرائیل به تل آویو سفر کرده است.بحرین به عنوان کشوری که به نوعی تحت اشغال سعودی هاست، بدون چراغ سبز حکام عربستانی یقینا در این مقطع حساس دست به چنین اقدامی نمی زند؛ اما درباره ترکیه و مصر، می توان به نوعی هم گرایی سه جانبه امیدوار بود. شیخ الازهر مواضع روشنی در قبال اقدام ترامپ داشته، با اسماعیل هنیه گفت وگو کرده و حاضر به دیدار با مایک پنس، معاون رئیس جمهوری آمریکا، نشده است. رابطه با مصر سال ها قبل، امکان برقراری داشت؛ اما برخی رفتارهای اشتباه در آنجا، علمای مصر را از حضور شیعیان نگران کرد و حتی باعث برخورد با حسینیه ای شد که در آنجا ساخته شده بود. از ساختن مساجد شیعیان در آنجا سخن گفته شد که نگارنده به صراحت گفتم بیش از هزار مسجد در قاهره وجود دارد و ما در کنار برادران اهل تسنن خود، در آن مساجد نماز می گزاریم. محبت مصریان به اهل بیت اگر بیشتر از ما نباشد، کمتر نیست و نباید برای صدور تشیع به آنجا رفت.در جشن میلاد امام حسین، دو میلیون مصری به قاهره می آیند. اگر به صورت منطقی با تکیه بر عرف دیپلماتیک و اصل احترام متقابل به باورهای دینی و سیاسی برادران خود در مصر، باب گفت وگو و مفاهمه را بگشاییم، حتما می توان با آنان به تفاهم رسید. فراموش نکنیم السیسی اجازه نداد ارتش مصر وارد ائتلاف سعودی ها برای حمله به یمن شود و حالا که سرمایه گذاری عربستان در این کشور کاهش یافته، ایران می تواند به سرمایه گذاری مستقیم خارجی و صادرات فنی و مهندسی پرداخته و در مسائل مهم جهان اسلام و عرب، با مصر ارتباط نزدیکی داشته باشد. درباره ترکیه نیز به نظر می رسد شرایط نسبت به گذشته پیشرفت چشمگیری داشته و نظر دولت دکتر روحانی نیز به توسعه هرچه بیشتر روابط با کشورهای اسلامی است. 
                