شنبه ۲۴ تیر ۱۳۹۶
-----------------------------------------
گزارش
-----------------------------------------
از کرانه رود ارس تا انتهای پارس آباد به دنبال آتنا
-----------------------------------------

                    گروه حوادث: پرونده مفقودی و قتل آتنا اصلانی، دختر پارس آبادی، در حالی روند پلیسی- قضائی را طی می کند که پدر این دختر به خبرنگار اعزامی «شرق» به منطقه، می گوید، روزها و شب های زیادی از کنار رود ارس تا خانه دنبال آتنا گشته درحالی که قاتلش در همسایگی آنها بوده است.پدر آتنا که هنوز نتوانسته بر شوک ازدست دادن فرزندش فائق شود، می گوید آنچه او را آرام می کند هم دردی مردم و مسئولان است. در دو روز گذشته، تعدادی از مقامات رسمی کشور با خانواده آتنا اصلانی همدردی کرده و خواستار رسیدگی سریع به این پرونده شدند. علی لاریجانی، رئیس مجلس و حسن روحانی، رئیس جمهوری، از جمله این افراد بودند که در پیام های جداگانه به خانواده اصلانی تسلیت گفتند. همچنین اسحاق جهانگیری، معاون اول رئیس جمهوری، نیز در پیامی اینستاگرامی به خانواده اصلانی و مردم پارس آباد تسلیت گفت و ابراز امیدواری کرد به این پرونده هرچه زودتر رسیدگی شود.پدر داغدار آتنا درباره یک ماه سخت و پرالتهابی که داشت گفت: به محض اینکه فهمیدم آتنا گمشده است، بلافاصله به پلیس زنگ زدم و کمک خواستم، البته خودم به همراه همه دوستان و اقوام منطقه را زیرورو کردیم. آتنا دختر باهوش و زرنگی بود و در کارهای بانکی به من کمک می کرد. من کارت بانکی ام را می دادم و از آتنا می خواستم پول هایی را که لازم است جابه جا کند. زمان حادثه هم کارت بانکی من پیش آتنا بود و گفته بودم پولی جابه جا کند، پسر همسایه همراهش بوده است یک عابر بانک کار نمی کرده و پسر همسایه گفته به عابربانک دیگر برویم. بعد از آن دیگر آتنا را ندیدم. اول فکر کردم شاید چون کارت بانکی من پیش آتنا بوده آن را از او گرفته اند و دخترم هم دنبال کارت رفته و گمشده است تا اینکه یک سرباز به من گفت دختری با مشخصات آتنا را دیده و او را صدا زده، اما بچه فرار کرده و به رود ارس رفته است. آتنا از پلیس خیلی می ترسید. این حرف سرباز باعث شد من فکر کنم واقعا آن دختربچه آتنا بوده و از کنار رود ارس تا انتهای شهر دنبال آتنا گشتم.او درباره متهم به قتل هم گفت: این مرد ادعا کرده چون چک داشته و نمی توانسته آن را پر کند آتنا را دزدیده تا طلاهایش را بردارد و بعد بچه را کشته است درحالی که آتنا دو یا سه میلیون تومان طلا داشت و این حرف دروغ است. ما اصلا با هم ارتباط خاصی نداشتیم. اسماعیل چون پول نزول می داد و تریاک می کشید، من رابطه خوبی با او نداشتم. آن روز هم برایم زیتون آورد و خواست که بخرم. آتنا مخالفت کرد. بعد دوباره آتنا را صدا زده بود تا بگوید ترشی را به کس دیگری هم فروخته و با این بهانه بچه را با خودش برده و به قتل رسانده است.پدر آتنا همچنین ادامه داد: تنها خواسته ام اعدام قاتل فرزندم است و می خواهم هرچه زودتر او مجازات شود. آتنا فقط دختر من نبود. او همه ایران را عزادار کرده است و من ضمن تشکر از همدردی مردم، درخواست دارم هرچه زودتر قاتل فرزندم اعدام شود.
                