سه‌شنبه ۸ اسفند ۱۳۹۶
-----------------------------------------
type_unknown
-----------------------------------------
سارا شریعتی: امروز ما متهم هستیم
-----------------------------------------

                    شرق: روز نخست اولین همایش علمی دوروزه «امید اجتماعی در ایران»، در دانشکده علوم اجتماعی دانشگاه علامه طباطبایی تهران برگزار شد. در این روز، مصطفی معین، مصطفی ملکیان، سارا شریعتی و حسین سلیمی، رئیس دانشگاه علامه طباطبایی، به عنوان میزبان محل برگزاری همایش در سخنرانی خود از امید و امید اجتماعی سخن گفتند. در کاتالوگ معرفی این همایش، آمده است: «امید اجتماعی را می توان اساس هویت یک اجتماع دانست؛ به این معنا که جامعه امیدوار همواره در انتظار تحقق جامعه ای بهتر و انسانی تر است. یکی از بنیادی ترین مسائل اجتماعی پیش روی ما، پایین بودن امید اجتماعی در جامعه است که منجر به کاهش یا تخریب سرمایه اجتماعی، مشارکت اجتماعی و کنش اجتماعی می شود». طبیعتا همین نکات کلیدی ترین دلایل برگزاری چنین همایشی بوده است؛ به ویژه آنکه این روزها بحث بر سر ناامیدی از وضع موجود، در افکار عمومی، رسانه ها و بیشتر از همه شبکه های اجتماعی بیشتر از همیشه مطرح شده است. همایش روز گذشته از ساعت 10 صبح آغاز و تا امروز ساعت 19 ادامه دارد. سخنران اول این همایش حسین سلیمی، ریاست دانشگاه علامه طباطبایی و میزبان همایش امید اجتماعی بود. او با تشریح اهمیت مفهوم اعتماد و امید در جامعه، کوبیدن بر طبل ناامیدی و بی اعتمادی را از بزرگ ترین مشکلات جامعه ایران دانست. سلیمی گفت: اگر اعتماد در جامعه از میان برود، دیگر نمی توان انتظار اصلاح و تغییر رو به جلو را در آن جامعه داشت؛ چراکه به اعتقاد بسیاری از جامعه شناسان، جامعه بر پایه اعتماد استوار است و در صورت فقدان اعتماد، کنش های اجتماعی محقق نخواهد شد. به گفته او، وجه غالب تاریخ تفکر اجتماعی مدرن در بدانگاری به دولت به عنوان یک شر ناگزیر، مورد توجه بوده است. بر همین اساس، با منفی انگاری نسبت به دولت (در معنای کلی حاکمیتی آن)، زمینه فروریزی بنیادهای اجتماعی فراهم شده است. سلیمی از سخنرانان و شرکت کنندگان در این همایش درخواست ارائه راهکارهای بازگشت امید اجتماعی به بدنه جامعه را داشت و تاکید کرد از ارائه آمارهای نگران کننده و کوبیدن بر طبل ناامیدی و بی اعتمادی دوری کنند. سخنران بعدی مراسم، دکتر هادی خانیکی، دبیر علمی اولین همایش امید اجتماعی در ایران بود. خانیکی گفت: در این همایش با کنارزدن چارچوب های معمول برگزاری چنین مراسمی، تلاش شده است هدف گیری اجتماعی در اولویت قرار گیرد. او پرداختن به آنچه را که مسئله دشوار امید اجتماعی نام گذاری کرده بود، صرفا برای گفتاردرمانی با علم به وجود مشکلات زیادی که امروز جامعه ایران دچار آن است، ندانست. هادی خانیکی ناامیدی اجتماعی را مسبب زوال اجتماعی دانست و مدعی شد: با برگزاری این همایش به جای تسلیم شدن در برابر ناامیدی، قصد داریم به آن بپردازیم.دکتر مصطفی ملکیان نیز در همایش امید اجتماعی با بررسی نسبت میان امید و عقلانیت و با برشمردن ویژگی های امیدورزی گفت: سوی دیگر امید عقلانی، می تواند امید ابلهانه باشد که تشویق و ترغیب به آن، نوعی فریب خواهد بود. به اعتقاد ملکیان، داشتن امید به سیاست مداران می تواند مصداق امیدواری ابلهانه باشد. در بخشی از سخنرانی واضع نظریه عقلانیت و معنویت، او تشریح کرد: قصد دارم طرحی درباره عقلانیت و امیدورزی ارائه کنم. امید را از دو جنبه می توان بررسی کرد؛ یک جنبه اخلاقی بودن امیدورزی است و اینکه آیا می توان به لحاظ اخلاقی و معنوی از امیدورزی دفاع کرد؟ جنبه دوم از منظر عقلانیت مطرح است و نسبت میان امیدورزی با تعقل. در این جلسه بر جنبه دوم تاکید خواهم کرد. در بعد معنوی، برخی از ادیان شرق آسیا به خصوص بودائیسم تاکید دارند امیدورزی به هیچ وجه اخلاقی نیست. بودا شخصا امیدروزی را به شدت تقبیح می کرد. امید در میان شعرای قدیم هندو تخطئه می شد. از سوی دیگر، در یونان و رم باستان نیز امید در میان بیشتر متفکران تحقیر می شد. بر این اساس، چنین نبوده است که همه فرهنگ ها امید را یک امر مثبت اخلاقی به حساب بیاورند. فقط در ادیان ابراهیمی، اسلام، یهودیت و مسیحت است که امید فضلیتی اخلاقی به شمار می رود و اینکه در روزگار ما امید معمولا فضلیت به حساب می آید و عموما پدیده روانی و اجتماعی مثبتی تلقی می شود، از جنبه اخلاقی و معنوی از سوی بسیاری از ادیان مورد نکوهش است.ملکیان در بخش دیگری افزود: «واژه امید عموما در معنای احساس و گاهی نیز به معنای عقیده بیان می شود. در حالت اول، مراد از امید، این احساس است که در آینده اتفاق مطلوبی رخ بدهد یا احتمال رخ دادنش برود. طبیعتا درباره احساس نمی شود به صورت عقلانی سخن گفت؛ چون نمی توان آن را اندازه گیری کرد و در گروهی پدید می آید و در گروهی دیگر بدون دلیلی روشن پدید نمی آید. اما اگر امید در معنای عقیده به کار برده شود، شرایط متفاوت است. در اینجا این عقیده وجود دارد که در آینده رویداد مطلوبی رخ می دهد یا می تواند رخ بدهد. پس از منظر عقلانی می شود این امید را بررسی کرد. اما درباره اینکه آیا این عقیده را می توان از نظر عقلانی موجه نشان داد یا خیر، نیاز به یک سلسله پیش زمینه است که در ادامه درباره آنها بحث خواهم کرد».این فیلسوف ایرانی با اشاره به اینکه مفهوم امید همواره فردی است، خاطرنشان کرد: به این معنا که همواره افرادی هستند که شخصا امیدوارند. به عبارتی امید صرفا جایش در روان و ذهن و ضمیر فردفرد اعضای جامعه است. از این منظر امید همواره جنبه فردی و روان شناختی دارد. پس چرا صحبت از امید اجتماعی می شود؟ اینجاست که باید اولین تفکیکی در باب عقلانیت امید صورت بگیرد. دو حالت را می توان متصور شد. امید اجتماعی یا به این معنا هست که اکثر افراد جامعه امید دارند. از این منظر فرضا چون بیش از 50 درصد جامعه به چیزی امید دارند؛ پس می توان به آن عنوان امید اجتماعی را اطلاق کرد؛ اما گاهی عنوان امید اجتماعی به لحاظ متعلق این امید به کار می رود. اینکه فرد امید به چه چیزی دارد، در اینجا موثر هست؟ اگر فرد امید به اتفاق رویدادی که فایده آن برای همه جامعه است، داشته باشد؛ پس به آن امید اجتماعی گفته می شود. اگر این معنا را مورد توجه داشته باشیم، امید اجتماعی صرفا چهار مصداق خواهد داشت: امنیت، رفاه، عدالت و آزادی. چراکه از بعد اجتماعی تنها همین چهار مورد را می توان به عنوان آرمان تعریف کرد. پس به صورت خلاصه امید اجتماعی در معنای دومش یعنی امید به تحقق یکی از این چهار رویداد مطلوب است.بحث دیگر این است که اگر بخواهیم نسبت عقلانی بودن این امیدها را بسنجیم، باید بحث دومی را مطرح کرد. آیا این امید فقط به تحقق چیزی هست یا اینکه این امید تحقق آن چیز را از قبل فرد دیگری طلب می کند؟ امید از این جنبه نیز دو وجه دارد. امید گاهی «امید به...» است بدون «از»؛ اما برخی امیدها «امید به...» هستند، همراه با «از». گاهی ما امید داریم به جامعه آزادی برسیم؛ اما کاری ندارم که از سوی چه فرد یا گروهی انجام می شود؛ اما گاهی نیز امید به عدالت اجتماعی از سیاست مداران یا شهروندان داریم. تا گفته می شود «از» بحث اینکه امید عقلانی هست یا نیست، بحث دیگری می شود. برای مثال عرض کنم در ادیان ابراهیمی اگر گفته شود که اگر امید به رویداد مطلوب را از خدا داشته باشی، موجه است؛ اما اگر از دیگری داشته باشی، ناموجه است. در واقع بحث این است که فردی یا افرادی که تحقق امید را از آنان توقع داری، در میزان عقلانیت آن تاثیر دارند. بر اساس این می توان پرسید آیا از هرکسی می توان هر امیدی را داشت؟او در بخش دیگری از سخنان خود افزود: «یک بحث دیگر این است که امید همیشه ناظر به وقوع یک رویداد مطلوب است و همیشه این امید می تواند از جانب کسی باشد؛ اما سوال این است که آیا رویدادهای مطلوب رویدادهایی هستند که خوشی زندگی ما را تامین کنند؟ یا موجب بهبودی آن شوند؟ یا در جهت بهروزی آن را طلب می کنند؟ به عنوان مثال آیا این تعداد بی سوادان جامعه کم بشود، موجب خوشی جامعه ما خواهد شد یا موجب خوبی آن یا بهروزی جامعه؟».ملکیان با اشاره به اینکه موضوع دیگر در باب نسبت عقلانیت با امید این است که امید همیشه یک امیدوار دارد، گفت: حال سوال این است که امیدوار چه کسی باید باشد؟! آیا هر فردی به لحاظ عقلانی حق امیدواری دارد؟ به لحاظ افراد هم عقلانیت امید متفاوت است. افراد امیدوار باید ویژگی های خاصی داشته باشند. فرضا من اهل مطالعه نباشم؛ اما امید به پذیرش در کنکور پزشکی داشته باشم، عقلانی نیست؛ اما ممکن است برای برادر یا خواهرم دقیقا همین امید عقلانی باشد. اگر از امیدواربودن مراد معنای عقیده آن است، در این صورت برخی از ما امیدواران، امیدمان غیرعقلانی است و برخی عقلانی. بحث دیگر این است که حالا فرضا من با سلسله استدلالات فلسفی و روان شناختی نشان دادم امیدی غیرعقلانی وجود دارد. آیا در این صورت آن امید از درون فرد ریشه کن خواهد شد؟ به تعبیر دیگر آیا امید از آن دست اموری است که در صورت اثبات عقلانی نبودن آن، خودش راه خودش را می گیرد و از میان می رود. در اینجا روان شناسان معتقدند امید زوال پذیر نیست. الکساندر پوف می گوید امید تا ابد باقی خواهد ماند.او در پایان خاطرنشان کرد: «به عنوان جمع بندی باید عرض کنم بعید نیست در میان ما افراد بسیاری با وجود آنکه اثبات شده است امیدمان غیرعقلانی است، همچنان امیدوار باشند. به عبارتی می شود امید ابلهانه و امید احمقانه هم داشت؛ بنابراین روی احمقانه و ابلهانه بودن امید هم باید بحث کرد. اینکه افراد را به داشتن چنین امیدهایی ترغیب کنیم، خود نوعی فریب است. مفهوم امید فی نفسه مسئله مطلوبی نیست؛ بلکه ویژگی هایی که درباره فرد امیدوار و موضوع مورد امیدواری و همچنین وسیله ای که برای برآورده شدن امید مد نظر است، می تواند در عقلانی بودن یا نبودنش موثر باشد. در پایان لازم می دانم تاکید کنم به عنوان مصداق یک امید ابلهانه، امید به فعالان سیاسی و کنشگران سیاسی و قدرت مداران نداشته باشید. این توصیه فقط و فقط در جامعه ما و این برهه تاریخی نیست. افزایش انسجام اجتماعی کلید مبارزه با آسیب های جامعهدکتر مصطفی معین، رئیس همایش علمی امید اجتماعی، نیز پس از قرارگرفتن در جایگاه سخنران با برشمردن برخی از شاخص های منفی اجتماعی ایران، از جمله اعتراضات اخیر، افزایش طلاق، شمار پرونده های قضائی، تعداد کودکان کار، افزایش مصرف دخانیات، کالایی شدن فرهنگ، انسان و...، مسئله آمار پایین شادی، نشاط و امید اجتماعی را هم از جمله آسیب های اجتماعی امروز جامعه ایران دانست.معین ضمن گلایه از عدم امکان حضور 10ساله خودش در دانشگاه علامه طباطبایی، در ادامه صحبت هایش به بررسی شاخص های اجتماعی جامعه ایران و مقایسه آن با شاخص های جهانی بر مبنای تحقیقات موسسات بین المللی پرداخت.وی با بررسی شاخص های متعددی مانند فقر شهری و فقر روستایی، تبعیض، بی عدالتی اجتماعی، بی کاری اقشار فعال اجتماعی، گسل های اجتماعی، نابرابری اجتماعی، تخریب محیط زیست و... مدعی شد در تمامی این شاخص ها وضعیت ایران نسبت به میانگین جهانی مناسب نیست. به اعتقاد وی، در دهه های اخیر گویا ایرانیان مدیریت مناسبی بر آسیب های اجتماعی خود نداشته اند و در این مسئله اتهام فقط به حاکمان و دولتمردان وارد نیست و گویی شهروندان و روشنفکران نیز دچار غفلتی عمیق بوده اند. سرانجام روزی فراخواهد رسید... دکتر سارا شریعتی، عضو هیئت علمی دانشکده علوم اجتماعی دانشگاه تهران، نیز دیگر سخنران اولین همایش علمی امید اجتماعی بود. شریعتی در سخنرانی خود به دفاع از امید اتوپیک پرداخت و با اشاره به اینکه خود را نماینده نسل امیدوار گذشته می داند، گفت: نسل ما امروز از سوی نسل جدید مورد سوالات جدی واقع شده است. جامعه خیال پرداز است، آرمان خواه است و به همین دلیل می تواند در حال ساخت واقعیت موجود باشد. واقعیت را ما هر روز و هر لحظه بر اساس تخیل، آرمان و آزمون و خطای خود می سازیم. واقع گرایی به ما حکم می کند که برای تغییر واقعیت از خیال پردازی و آرمان گرایی خود استفاده کنیم. این امیدی است که امروز به آن نیاز داریم».شریعتی تاکید کرد: «امید احمقانه و امید عاقلانه دکتر ملکیان نیز با بحث من بی ارتباط نیست. ما به نسل امیدوار گذشته تعلق داریم که امید عاشقانه خوش بینانه ای داشت که خیلی هم به فکر عاقبتش نبود. امروز نیز وقتی به امید بازمی گردیم، با همین وجه آرمان خواهی و خیال پردازانه اش است. من معتقدم ادبیات و علوم اجتماعی به ما حکم می کند که خیال پرداز باشیم. من می خواهم امید اجتماعی را از دید جامعه شناسی می خواهم به بحث بگذارم با این سوال محوری که آیا جامعه شناسی دانشی امیدوار است یا ناامید؟ جامعه شناسان موضوع کارشان واقعیت اجتماعی، ساخت و نهادهای اجتماعی است. ساخت و نهادهایی که گاه مانند یک تخته سنگ بر عاملیت ما آوار می شوند و چنان سنگین هستند که ما به سختی می توانیم فقط با تکیه بر عاملیت خودمان تغییرشان دهیم. عموما افراد پس از یک دوره تحصیل جامعه شناسی، ناامید یا منفعل می شوند، چون فکر می کنند در مقابل این برساخته ها هیچ کاری از آنها ساخته نیست. در نتیجه معمولا دلیل این بدبینی برمی گردد به موضوعی که مورد مطالعه جامعه شناسی است».او با طرح این سوال که چه زمانی به سراغ جامعه شناسان می روند؟ افزود: «زمانی که می خواهند درباره فقر، اعتیاد و گسل های اجتماعی و... صحبت کنند. مطالعه این مسائل باعث ناامیدی می شوند. جامعه شناسان گاه متهم به سیاه نمایی هستند، اما آنها در حقیقت در حال واقع نمایی هستند، اما این واقع نمایی یک تبعات فردی هم دارد. این واقعیت های تلخ در خود جامعه شناس هم تاثیرات منفی دارد و او را دچار بدبینی و یاس می کند. پس امیدها و آن وجه رهایی بخش جامعه شناسی چه شده است؟ گویی امروز جامعه شناسی صرفا به علم تشریح آناتومی جامعه تبدیل شده است. پس آن وجه پویا کجاست که از آرمان های رهایی بخش حمایت کند؟ فرض من این است که یک سری باورها در جامعه وجود دارند که بر ما تحمیل شده و تبدیل می شوند به طبیعت دوم ما. در جامعه شناسی این باورها کدامند؟ از جمله این باورهای رایج در این رشته، تفکیک دانشمند و سیاست مدار است که توسط ماکس وبر ارائه شده است؛ تفکیکی که می گوید جامعه شناس دانشمند است و سیاست مدار مرد عمل. پس هرچه جامعه شناس بیشتر با جامعه در ارتباط باشد به این متهم می شود که کمتر دانشمند است. این نتیجه تفکیک وبری است از دانشمند و سیاست مدار».شریعتی در بخش دیگری از صحبت هایش گفت: «دومین تفکیک مفهوم خنثی سازی ارزشی است. طبق این تعریف، دانشمند کسی است که ارزش ها را به کناری گذاشته. نزد دورکیم با این خوانش مواجه هستیم؛ از نظر او واقعیت یک شیء صلب و لایتغیر است. به عبارتی تفکیک بین امر ارزشی و امر واقع نوع دیگری از تفکیک است. به صورت خلاصه بر سه دوگانه در این صحبت تاکید دارم؛ تفکیک علم و عمل، تفکیک توصیف و تجویز و تفکیک تفسیر و تغییر. این باور ها باعث شده است کسی که تحصیل جامعه شناسی می کند، این علم را بدون عمل بداند و آن را علمی بدون ارزش فرض کند که به دنبال تغییر نخواهد بود. بااین اوصاف نقش جامعه شناس می شود فقط توصیف گر سلطه و این چنین نه چشم انداز رهایی بخش دارد و نه قرار است چیزی را تغییر دهد. بنابراین تعریف جامعه شناسی، علمی است بی عمل که مدام از سوی جامعه از آنها پرسیده می شود، مشروعیت شما کجاست؟ این خوانش از جامعه شناسی که آن را به صورت خنثی نشان می دهد با آن چیزی که می تواند امیدهای رهایی بخش این رشته نامید در تناقض است. چنین تعریفی با تعاریف متفکران کلاسیک این علم در تناقض است. امروز نمی خواهم بگویم به خاطر بدفهمی یا استفاده اشتباه چنین خوانشی رخ داده است. این مفاهیم همه تخصصی اند و بحث های علمی فراوانی در مورد آنها انجام گرفته است».شریعتی با اشاره به اینکه در جامعه ما هم ضرورت دارد جامعه شناسان این پرسش را مطرح کنند و به تابوی عمل و تعهد در جامعه شناسی فکر کنند، خاطرنشان کرد: «امروز اگر بخواهیم یک فراخوان امید در این رشته داشته باشیم و امیدهای جامعه شناسی را دوباره به آن برگردانیم، چه باید کرد؟ البته که در ابتدا باید اصل این بیماری را بپذیریم و بعد به دنبال پاسخ باشیم. در اینجا تنها به چند سرتیتر اشاره می کنم. می خواهیم فراخوان بدهیم به امید. همان طور که در ابتدا گفتم ما نسل امیدواری هستیم و به همین دلیل امروز متهم هستیم. در قرن 21 امید در صورت اتوپیک و ایدئولوژیک و انقلابی خودش متهم شده است به بی مسئولیتی. برخی می گویند قرن 21 قرن امید نیست و قرن مسئولیت است. بنابراین امید متهم است که در خدمت خودش بود و نه جامعه. امید متهم است در واقعیت دستکاری کرد تا جامعه ای بهتر بسازد، اما آن را تبدیل کرد به جهنم! به همین دلیل امروز نسل جدید، امیدواران دیروز را به پرسش می گیرند که با چه عقلانیتی امیدوار بودید؟ امید امروز، امید عقلانی و واقعی است. امیدهایی مشخص که با برنامه ریزی مشخص می توان به آن رسید. در نتیجه اگر امروز با علم به تاریخچه امید در قرن 20 که شکست و بدبینی است، اگر بخواهیم از همین امید فراخوانی دهیم، باید متوجه باشیم که این مفهوم نیاز به صورت بندی مجدد دارد. اگر نقدی که امروز به امید وارد شده است، از منظر مسئولیت است، فراخوان ما به امید باید به امید مسئولانه و پاسخ گو باشد».وی افزود: «ماکس وبر از اخلاق اعتقادی و اخلاق مسئولیت صحبت می کند. اولی اخلاق امید است و دومی اخلاق اکنون و اینجا. به همین خاطر امیدواران اصولا به دگماتیسم متهم هستند. اما امروز باید دوگانه ها را کنار گذاشت. باید از دیالکتیزه کردن این دوگانه ها صحبت کرد. آنها را باید در تعامل و رفت وآمد با یکدیگر بخواهیم. ما در شرایط انتخاب یکی در برابر دیگری نیستیم، چراکه این مفاهیم بکر نیستند و هر کدام تاریخ مخصوص به خود را دارند. اولین شرط بازگرداندن امید بازگرداندن دیالکتیک امید و مسئولیت است.شرط دیگر بررسی مفهوم آگاهی است. آگاهی دانش جامعه شناختی با آگاهی های دیگر متفاوت است. این آگاهی خصلت و طبع رهایی بخش دارد. بوردیو می گوید ما متهم می شویم به جبرگرایی، اما باید بدانید برای اینکه بتوانیم هواپیما بسازیم، اول باید جاذبه را بشناسیم، تا بتوانیم بر آن غلبه کنیم. تفسیر برای تغییر و شرط آن است. بنابراین می توان گفت دانش جامعه شناسی نیز برای رهایی است. قانونی که ما نمی شناسیم یک جبر است. اما قانونی که آن را می شناسیم و آگاهیم خودمان ایجادش کرده ایم آغازی است برای رهایی.... جامعه شناسی ممکن است که تجربه شکست را داشته باشد، اما به تجربه قدرتش را برای تغییر نظم اجتماعی نیز نشان داده است. جامعه شناسی نشان داده است که می تواند نظمی دیگر دراندازد. بنابر تلاش های جامعه شناسان است که جامعه به قدرت خودش پی می برد. این تاکید دیگری است میان آگاهی و عمل. این تلاش ها تفسیری است معطوف به تغییر».این استاد جامعه شناسی با اشاره به نظریه های بوردیو افزود: من وام می گیرم از بوردیو به عنوان یکی از جامعه شناسان شاخص چون اگر این کار را نکنم متهم می شوم به داشتن رویکرد ایدئولوژیک. بوردیو از دوگانه ای شوم نام می برد به نام دانش و تعهد؛ چراکه راه فرار دانشمند به دانش محض است. این بحث می گوید جامعه شناسی مدام دارد نتایج و تبعات یک سری سیاست ها را بررسی می کند. بوردیو سوال می پرسد اگر یک دانشمند خطرات اجتماعی را ببیند و تحت عنوان عدم تعهد، فعال نشود و به یاری جامعه اش نشتابد، آیا این مصداق کمک به مجرم نیست؟ عدم تعهد آکادمیک آیا دانش آکادمیک را به دانش عقیم مبتلا نخواهد کرد؟ بوردیو می گوید دانشمند رهبر فکری نیست، پیامبر نیست، اما دانشمند باید برای خودش نقش اجتماعی تعریف کند. باید مسائل اجتماعی را فهم کند و به جامعه در خطر یاری برساند. امروز در جامعه شناسی الزام تجویزی، یک الزام روشی است. از دهه 90 به بعد جنبش های اجتماعی شکل گرفتند و جامعه شناسان در برابر این خواسته قرار گرفتند که به مطالبات اجتماعی تا چه حد مجاز به پاسخ گویی هستید؟ بوردیو می گوید خود را خنثی نکنید».وی در پایان خاطرنشان کرد: عنوان بحث را گذاشته ام «سرانجام روزی فراخواهد رسید...» این جمله دورکیم است که این روزها بحث بازگشت به او مطرح است. دورکیم در دوره آخر زندگی خود لحن ناامیدکننده ای دارد، اما در همین دوران می گوید؛ سرانجام روزی فراخواهد رسید که جامعه ما لحظه آفرینشگری خود را فراخواهد گرفت.... او دارد یک امید می دهد... روزی فراخواهد رسید. این لحنی پیامبرانه و امیدی اتوپیک است. این چه امید عقلانی ای می تواند باشد؟ ولی آن را یک جامعه شناس می گوید، با آنکه لحنی خیال پردازانه دارد. من امروز که از امید واقعی و معقول صحبت می شود، از امید مسئولانه بحث می شود، می خواهم از امید اتوپیک دفاع کنم. جامعه شناسی سنتی، تخیل جامعه را در خود تعریف کرده است. طبق این تعریف جامعه خیال پرداز است، آرمان خواه است و به همین دلیل می تواند در حال ساخت واقعیت موجود باشد. ما واقعیت را هر روز و هر لحظه براساس تخیل، آرمان و آزمون و خطای خود می سازیم. واقع گرایی به ما حکم می کند که برای تغییر واقعیت از خیال پردازی و آرمان گرایی خود استفاده کنیم. این امیدی است که امروز به آن نیاز داریم.... 
                