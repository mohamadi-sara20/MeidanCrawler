یک‌شنبه ۲۶‌شهریور ۱۳۹۶
-----------------------------------------
type_unknown
-----------------------------------------
2 روایت از رد صلاحیت سید حسن
-----------------------------------------

                    آیت الله محمد مومن، از فقهای شورای نگهبان و از جمله کسانی که امتحان اجتهاد را برای انتخابات خبرگان برگزار می کردند، روز گذشته گفته است هیچ مرجعی در ایام انتخابات صلاحیت سیدحسن خمینی را تایید نکرده است. اما سیدسراج الدین موسوی در پاسخی که به آیت الله مومن ارائه داده، نام تمام مراجعی را که صلاحیت سیدحسن خمینی را تایید کرده اند، آورده و نحوه بررسی صلاحیت سیدحسن خمینی را در شورای نگهبان روایت کرده است. او در بخشی از این پاسخ متذکر شده است: «بهتر از هرکس می دانید چه کسی در شورای نگهبان مانع بررسی این صلاحیت شد و حتی نگذاشت در شب آخر درباره ایشان رای گیری صورت پذیرد». آیت الله مومن روز گذشته به فارس گفت: «در دوره های اخیر انتخابات خبرگان هیچ مرجعی برای کاندیداها تاییدیه اجتهاد نداده است. اصلا هیچ مرجعی برای آسیدحسن خمینی تاییدیه نداده است». او همچنین در پاسخ به سوال «اینکه گفتند فلان تعداد مرجع تاییدیه اجتهاد برای سیدحسن خمینی داده اند درست نیست؟» هم گفته است: «این حرف ها چیست؟ ما به خدا مسلمانیم و با کسی دعوا نداریم و اگر آدم فاضلی را بشناسیم آن را تایید می کنیم».بعد از این مصاحبه بود که حجت الاسلام سیدسراج الدین موسوی در پاسخ به آیت الله مومن از آنچه در جریان بررسی صلاحیت سیدحسن خمینی در شورای نگهبان گذشته پرده برداشت. در این پاسخ که در اختیار سایت جماران قرار گرفته است، موسوی خطاب به مومن نوشته است: «آقای مومن می گویند کسی از مراجع صلاحیت یادگار امام را تایید نکرده بود. جا دارد از ایشان بپرسیم اگر از تعداد زیادی از بزرگان حوزه های علمیه که بر صلاحیت علمی یادگار امام اصرار کردند بگذریم، آیا آیت الله العظمی شبیری زنجانی و آیت الله العظمی جوادی آملی و آیت الله العظمی موسوی اردبیلی و آیت الله العظمی صانعی را شما مرجع نمی دانید؟ آیت الله سیدعلی محقق که در حوزه های علمیه به تقوا و علمیت کم نظیر مشهور است و سال ها استاد یادگار امام بوده است و در نوشته ای محکم و کم نظیر به توانایی علمی یادگار امام و اجتهاد قاطع ایشان شهادت دادند، آیا این نمی توانست مورد اعتماد شورای نگهبان قرار گیرد؟ آیا شهادت صریح رئیس استفتائات دفتر امام و مسئول استفتائات رهبر انقلاب حضرت آیت الله سیدجعفر کریمی ارزش توجه نداشت؟ آیا شهادت و تایید صریح بزرگانی از قبیل آیت الله العظمی محفوظی که به عنوان وصی آیت الله العظمی بهجت شناخته می شوند از ارزش لازم برخوردار نبود؟ آیا تایید اجتهاد یادگار امام در مراتب بالای آن در نامه آیت الله العظمی راستی کاشانی نمی توانست مورد عنایت قرار گیرد؟ آیا تاکید امثال حضرات آیات امینی، صانعی، مقتدایی، فیض گیلانی، موسوی بجنوردی و فاضل لنکرانی کافی نیست؟ آیا شورای نگهبان خود را ملزم به رعایت فرمایش آیت الله العظمی وحیدخراسانی نمی داند؟ آیا تماس های مکرر حضرات آیات عظام جوادی آملی و صافی گلپایگانی برای احراز شورای نگهبان کافی نیست؟ به نظرم عواملی مانع توجه حضرت آقای مومن شده است». مگر شما نگفتید من صلاحیت سیدحسن را در بازنگری تایید می کنمموسوی در ادامه نوشته است: «مگر ماه های قبل از انتخابات آیت الله امینی با شما تماس نگرفتند و شما شخصا نگفتید صلاحیت علمی یادگار امام را از نوشته های ایشان قبول دارید؟ آیا آیت الله یزدی از اعضای شورای نگهبان بارها تاکید نکردند که سیدحسن خمینی را به سبب مقاله ای که چندین سال قبل درباره شبهه عباییه نوشته است، مجتهد می دانند؟آیا شما به آیت الله امینی نفرمودید یادگار امام حتما به حکم اولیه شورای نگهبان اعتراض کند، چون من مسئول امتحانات هستم و در مرحله بازنگری تایید می کنم؟». چه کسانی بدون امتحان قبول شدنددر ادامه این پاسخ آمده است: «اگر جناب عالی نمی توانید از شهادت این بزرگان به احراز صلاحیت دست یابید، چرا ده ها نفر را در همین دوره بدون امتحان پذیرفتید؟ چرا حضرات آقایان اعرافی، شاه آبادی، سعیدی، ناصری، رئیسی، علم الهدی و ده ها نفر که نام آنها همان روزها به صراحت معلوم گردید بدون حضور در امتحان و بدون هیچ گواهی لازم از مراجع تقلید، توانستند از دالان احراز صلاحیت شورای نگهبان عبور کنند؟». علی خمینی گفت آیت الله مومن گفت امتحان نیاز نیستموسوی ادامه داده است: «من مطمئن هستم جناب عالی بهتر از هرکسی می دانید که یادگار مظلوم امام از صلاحیت علمی و سیاسی لازم برخوردار است و بهتر از هر کس می دانید چه کسی در شورای نگهبان مانع بررسی این صلاحیت شد و حتی نگذاشت در شب آخر درباره ایشان رای گیری صورت پذیرد. در اینجا فقط به همین جمله یادگار دیگر امام حجت الاسلام والمسلمین سیدعلی خمینی که سال گذشته در قائم شهر ایراد شد، اشاره می کنم که گفتند «اگر بحث امتحان است، آیت الله مومن گفتند امتحان لازم نیست. نمی خواهم تک تک آقایان را اسم ببرم اما همه می دانند علت رد صلاحیت ایشان امتحان نبود و آقایان شاهرودی، مومن و آیت الله یزدی گفتند مسئله، امتحان نبود!». موسوی در خاتمه نوشته است: «اگر نمی توانید در مقابل برخی جریانات، موارد را آن گونه که بوده بگویید؛ خواهش می کنم با سکوت مثل گذشته از کنار موضوع بگذرید».
                