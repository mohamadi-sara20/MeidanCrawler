پنج‌شنبه ۳ اسفند ۱۳۹۶
-----------------------------------------
یادداشت
-----------------------------------------
پشت پرده یک حمله
-----------------------------------------

                    دولت ترکیه با ارتش خود وارد خاک سوریه شده و به عفرین حمله کرده است. این کشور چندی پیش نیز به شهر جرابلس سوریه حمله کرد و اردوغان اعلام کرد این اقدام با هدف مبارزه با تروریسم صورت گرفته است. جرابلس نیز مانند عفرین شهری کردنشین بود و در همان مقطع، شائبه هایی درباره اهداف پشت پرده آنکارا ایجاد شد. به نظر می رسد عملیات نظامی ترکیه در سوریه، با چراغ سبز روسیه انجام شده؛ اما نارضایتی هایی در ایران به وجود آورده است. به نظر می رسد مانند مورد پیشین، ایالات متحده در مقابل ترکیه با سیاست کج دارو مریز عمل می کند. ترکیه مشخصا می خواهد در چارچوب اهداف ترسیم شده برای خود، جایگاه مشخصی در آینده سوریه داشته باشد. اردوغان بارها و در مناسبت های مختلف اعلام کرده اجازه تشکیل دولت مستقل کرد را نخواهد داد. از دیدگاه دولت ترکیه، کردها از لحاظ ارزشی به گروه «پ ک ک» نزدیک هستند و بر همین اساس، تشکیل دولت مستقل کردی به منزله یک دستاورد بزرگ برای «پ ک ک» محسوب می شود؛ اما واقعیت این است که آمریکایی ها چنین نگرشی ندارند. تنها استدلال ترکیه برای هدف قراردادن کردهای ساکن شمال سوریه، این است که «عبدالله اوجالان»، رهبر در بند «پ ک ک»، در این منطقه سکونت داشته است. دولت ترکیه صرف ظهور و بروز اوجالان را در مناطق شمال سوریه، دستاویزی برای القای ارتباط میان نیروهای دموکراتیک کرد سوری و «پ ک ک» قرار داده است تا به این وسیله در مناسبت های مختلف به آنها فشار وارد کند. این در حالی است که حضور اوجالان در شمال سوریه در آن شرایط، با موافقت رسمی دولت وقت این کشور اتفاق افتاد. از آنجایی که دولت وقت سوریه مشکلاتی را از قبیل مسئله «آب فرات» با ترکیه داشت، مجوز حضور اوجالان در شمال سوریه را صادر کرد. دولت سوریه نیز عملیات نظامی ترکیه را محکوم کرده است؛ اما درحال حاضر این دولت به دلیل درگیری با مخالفان، در شرایطی نیست که اقدامی غیر از اقدام دیپلماتیک برای مقابله با عملیات ترکیه انجام دهد. در حمله قبلی ترکیه به جرابلس، آمریکا از کردها خواست به سمت شرق فرات عقب نشینی کنند و آنها نیز این اقدام را انجام دادند تا درگیری ها افزایش پیدا نکند. مشخص بود ترکیه به همین سطح از عملیات راضی نخواهد شد. نقش روسیه نیز در هاله ای از ابهام قرار دارد. مسکو همواره به دلیل مشکلات خود با کشورهای غربی، نگاه به شرق را دنبال کرده و معمولا رابطه خوبی با کشورهایی مانند ایران و چین داشته است و همچنان در راستای تقویت این روابط تلاش می کند؛ اما تاریخ نشان می دهد در زمان شوروی سابق، روس ها برای تحقق برخی اهداف مهم تر، احزاب کمونیست را نیز قربانی کرده اند. در هر صورت، همه چیز بستگی به اراده روس ها دارد که تا چه اندازه می خواهند مواضع خود را در قبال دولت دمشق حفظ و آنها را تقویت کنند و در محور سه جانبه ایران، ترکیه و روسیه، چه نقشی را بر عهده بگیرند.تجربه نشان داده روس ها در برخی موارد از دیگران استفاده ابزاری می کنند. حال باید دید در قبال عملیات اخیر ترکیه آیا محکم در کنار سوریه می ایستند یا همچنان به ابراز نگرانی لفظی بسنده می کنند؟ از نقش ناتو نیز نباید غفلت کرد. فراموش نکنیم کشورهای عضو ناتو تعهداتی در قبال این سازمان دارند و نمی توانند خط مشی ای مغایر با منافع و مصالح کلی این سازمان اتخاذ کنند و اگر ترکیه در قبال چشم پوشی روسیه از حضور آنها در سوریه چراغ سبز استفاده از پایگاه اینجرلیک را نشان داده باشد، حتما باید به ناتو پاسخ دهد.
                