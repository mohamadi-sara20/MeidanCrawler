یک‌شنبه ۲ مهر ۱۳۹۶
-----------------------------------------
type_unknown
-----------------------------------------
فقها گفتند خلاف شرع است
-----------------------------------------

                    ایسنا: عباسعلی کدخدایی، سخنگوی شورای نگهبان، درباره توقف فعالیت عضو زرتشتی شورای شهر یزد و اقدامی که دیوان عدالت اداری دراین باره انجام داده است، گفت: «من توضیحاتی را در زمانی که مصوبه مطرح شد، ارائه کردم. نظر شورای نگهبان نسبت به افراد اعلام نمی شود، بلکه این نظر درباره تبصره مصوبه ای درباره شوراهاست. ذیل ماده مربوطه، فقها اعلام نظر شرعی کردند که خلاف شرع است. اینکه دیوان عدالت اداری چه اقداماتی انجام می دهد، باید گفت که باید در چارچوب قانون اعلام نظر کند،ولی شورای نگهبان بدون اظهارنظر درباره افراد، درباره آن قانون و خلاف شرع بودن اعلام نظر کرد و در موضوع انتخابات شوراها دخالتی نکرد». سخنگوی شورای نگهبان در پاسخ به سوال خبرنگاری مبنی بر اینکه آیا شورای نگهبان قانونی را که مربوط به مواد مخدر است...و مجازات ها را کاهش داده و موجب ضربه زدن به جامعه می شود، تایید خواهد کرد یا خیر، گفت: «مصلحت کارشناسی مصوبات بر عهده مجلس است.شورای نگهبان دراین باره دخالتی نمی کند، ولی اگر مصوبه ای ایراداتی داشته باشد، شورای نگهبان ابایی ندارد و نظر می دهد. همچنین درباره این مصوبه گفتم ابهاماتی بود که امیدواریم از سوی مجلس روشن شود». او در پاسخ به سوال خبرنگار دیگری مبنی بر تاکیدات مقام معظم رهبری در دیدار با اعضای جدید مجمع تشخیص مصلحت نظام درباره اینکه فقهای شورای نگهبان در مراسم مجمع تشخیص مصلحت نظام حضور بیشتری داشته باشند، بیان کرد: «فقهای شورای نگهبان در جلسه امروز مجمع تشخیص مصلحت نظام شرکت کردند. در مباحثی که اختلافی است و مربوط به شورای نگهبان است، لازم است فقهای شورای نگهبان شرکت کنند که از این به بعد هم چنین خواهد بود». خبرنگاری که درباره برجام سوال پرسید، بار دیگر سوال خود را تکرار کرد و گفت آیا درباره آن مصوبه ایراداتی وجود داشته که کدخدایی گفت: «اگر ایرادات حقوقی یا شرعی وجود داشت، شورای نگهبان اعلام نظر می کرد، ولی اینکه سیاست های کلان و راهبردی از سوی مقام معظم رهبری تعیین می شود، قطعا لازم الاتباع خواهد بود». سخنگوی شورای نگهبان در پاسخ به سوال خبرنگار دیگری مبنی بر اینکه مصوبه افزایش حقوق بازنشستگان چه ایراداتی داشت، اظهار کرد: «آنچه ما آخرین بار درباره بازنشستگان داشتیم، در برنامه ششم مطرح شد و شورای نگهبان ایرادی نگرفت، ولی گویا به دلیل بار مالی که دولت نتوانست آن را اجرائی کند، هنوز اجرائی نشده، ولی مواجه با ایرادی نشد». خبرنگاری از کدخدایی خواست با توجه به اینکه به تازگی موضوع حقوق های نجومی و انتصابات فرزندان مقامات مطرح شده، نظرش را دراین باره بگوید و کدخدایی در پاسخ گفت: «ما که نه حقوق نجومی می گیریم و نه فرزندان مان در جایی انتصاب پیدا کرده اند، ولی آنچه مهم بوده، این است که مسئولان باید بر اساس معیارهای قانون اساسی و راهبردهای حضرت امام و مقام معظم رهبری حرکت کنند. جدای اینکه این موضوع تخلف هست یا نیست، این موضوع موجب بی اعتباری مسئولان در مقابل مردم می شود».خبرنگاری سوال خود را این گونه مطرح کرد که آیا فشار مقامات برای اخذ هرگونه امتیاز در زمان بررسی صلاحیت ها، مورد رصد شورای نگهبان بوده و خواهد بود؟ که کدخدایی گفت: «هر تخلفی باشد، بررسی خواهد شد. اگر افراد در مسیر تخلف بودند، مدنظر خواهد بود». سخنگوی شورای نگهبان در پاسخ به سوال خبرنگاری مبنی بر اینکه آخرین وضعیت بررسی رجل سیاسی به کجا رسید، گفت: ما دو جلسه نداشتیم، ولی بررسی ها در حال ادامه است. پژوهشکده شورای نگهبان هر هفته جلسه کارشناسی دارد و نتایج را به اعضا اعلام می کند».سخنگوی شورای نگهبان در پاسخ به سوال خبرنگار دیگری مبنی بر اینکه شورای نگهبان درباره قانون جامع انتخابات جلساتی داشته، دراین باره توضیح دهید، گفت: «علاوه بر کمیسیون اصلی که با حضور رئیس مجلس، وزیر کشور و چند نفر از روسای کمیسیون ها تشکیل شده بود، این موضوع در سطح کارشناسی به کمیته ای که بین شورای نگهبان، وزارت کشور و مجلس است، ارجاع داده شد که این کمیته هر هفته جلسه دارد. امیدواریم نتیجه کمیته اعلام شود و بتوانیم این موضوع را در کمیسیون اصلی مورد بحث قرار دهیم و موضوع تقدیم لایحه از سوی دولت پیگیری شود و بتوانیم در انتخابات مجلس قانون جدید داشته باشیم».خبرنگاری از کدخدایی پرسید آیا مجمع تشخیص مصلحت نظام می تواند مصوباتی را که شورای نگهبان با قانون و شرع تطبیق داده، با سیاست های کلی تطبیق دهد؟ کدخدایی گفت: «بر اساس آیین نامه مجمع تشخیص مصلحت نظام و آنچه که اطلاع دارم، نظارت سیاست های کلی بر عهده مجمع تشخیص مصلحت نظام است. کمیسیونی در این مجمع حضور دارد که وظیفه نظارت بر انطباق سیاست ها و مصوبات مجلس را انجام می دهد. شما شاهد آن هستید، مانند برنامه ششم و قانون بودجه که مجمع تشخیص مصلحت نظام نظرش را برای ما ارسال می کند و ما آن را به مجلس اعلام می کنیم».عضو زرتشتی شورای شهر یزد: تاکنون ابلاغی مبنی بر توقف فعالیت دریافت نکرده ام«سپنتا نیکنام»، عضو زرتشتی شورای اسلامی شهر یزد، به «ایسنا» گفت: هنوز هیچ حکمی برای توقف فعالیتم در شورای شهر به بنده ابلاغ نشده و درحال حاضر به عنوان عضو شورای شهر و با پشتوانه رای مردم در حال خدمت به همشهریان هستم. او در مورد صدور حکم توقف فعالیت خود به عنوان عضو شورای اسلامی شهر یزد، افزود: با وجود صدور این حکم از سوی دیوان عدالت اداری، هنوز هیچ ابلاغی به من نرسیده است.فروردین سال جاری، آیت الله جنتی در جریان بررسی صلاحیت نامزدهای انتخابات شوراهای شهر و روستا، ابلاغیه ای را برای جلوگیری از تایید صلاحیت نامزدهای اقلیت های مذهبی در انتخابات شوراها منتشر کرد. در این ابلاغیه تاکید شده بود: «با عنایت به اطلاعات واصله از برخی مناطق کشور که اکثریت مردم آنها مسلمان و پیرو مذهب رسمی کشور هستند و افراد غیرمسلمان در این مناطق خود را داوطلب عضویت در شوراهای اسلامی شهر و روستا کرده اند و با توجه به اینکه تصمیمات شوراها درباره مسلمین بدون لزوم رسیدگی آن در شورای نگهبان لازم الاتباع خواهد بود، تبصره یک ماده 26 قانون تشکیلات، وظایف و انتخابات شوراهای اسلامی کشور و انتخاب شهرداران مصوب 1375 نسبت به چنین مناطقی با نص فرمایش های بنیان گذار جمهوری اسلامی ایران حضرت امام خمینی علیه الرحمه مغایر است و لذا خلاف موازین شرع شناخته شد». علی لاریجانی، رئیس قوه مقننه، با فاصله کمی، ابلاغیه آیت الله جنتی درباره ردصلاحیت اقلیت های دینی در انتخابات شوراها را رد کرد و مستقیما به هیئت نظارت بر انتخابات شوراها دستور داد قانون درباره حضور پیروان ادیان الهی در انتخابات شوراها رعایت شود و تغییر نکند. سپنتا نیکنام که به طور مشخص تنها فرد مورد خطاب این ابلاغیه در آن زمان بود، در انتخابات شرکت کرد و با نزدیک به 22 هزار رای، نفر هفتم منتخب مردم یزد شد، اما این روند مخالفت وار ادامه پیدا کرد و شکایت یک رقیب انتخاباتی که اتفاقا در پاسخ استعلامات و شکایت هایش از استانداری نتیجه ای دریافت نکرده بود از دیوان عدالت اداری سر درآورد. در 13 شهریور جاری از سوی شعبه 45 دیوان عدالت اداری ایران حکمی مبنی بر توقف و جلوگیری از فعالیت سپنتا نیکنام، عضو زرتشتی شورای شهر یزد، صادر شد که در این حکم آمده بود دستور موقت صادره قطعی است، بااین حال خبرگزاری «ایسنا» در روز پنجشنبه از قول «علی افخمی»، دبیر هیئت نظارت بر انتخابات شورای اسلامی شهر و روستا در استان یزد، نوشت: «با توجه به حکم دیوان عدالت اداری مبنی بر توقف فعالیت سپنتا نیکنام، عضو زرتشتی شورای شهر یزد، کمیته سه نفره حقوقی هیئت نظارت بر انتخابات شورای اسلامی شهر و روستا در استان یزد تشکیل جلسه داد و ضمن تایید صلاحیت مجدد آقای نیکنام اعلام کرد روند کاندیداتوری، تایید صلاحیت و انتخاب ایشان قانونی بوده و با توجه به تایید هیئت اجرائی و نظارت مشکل قانونی نداشته است».
                