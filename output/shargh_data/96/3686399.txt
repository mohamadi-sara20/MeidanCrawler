چهار‌شنبه ۱۳ دی ۱۳۹۶
-----------------------------------------
type_unknown
-----------------------------------------
رایزنی با جناح های سیاسی
-----------------------------------------

                    گروه سیاست: اعتراضات روزهای گذشته در تهران و سایر شهرهای کشور، مسئولان را بر آن داشت تا برای نحوه برخورد با معترضان، به فکر چاره جویی باشند. در همین راستا، خبرهای رسیده به «شرق» حاکی از آن است که مرکز تحقیقات استراتژیک ریاست جمهوری روز شنبه از برخی چهره های اصلاح طلب دعوت کرده تا بحران پیش آمده روزهای اخیر را بررسی کند. چهره هایی که در این نشست حاضر شدند، تمایلی نداشتند تا درباره جزئیات این جلسه سخنی به میان بیاورند.جلسه شورای ویژه مشاوران رئیس دولت اصلاحات هم بحث جلسه روز دوشنبه خود را به بررسی حوادث و اعتراضات روزهای اخیر اختصاص داده است. از دل این جلسه هم مشخص شده است که اصلاح طلبان باید در روزهای آتی چه موضعی را در برابر موج اعتراض اتخاذ کنند و در موضع گیری ها به چه مواردی بپردازند.هم زمان جلسه هفتگی مجمع روحانیون مبارز هم با ریاست رئیس دولت اصلاحات برگزار شد و به صدور بیانیه ای منجر شد.در قم هم مجمع محققین و مدرسین حوزه علمیه، دیگر تشکل روحانی اصلاح طلب، جلسه ای را برگزار کرده و مواضع خود را در قالب صدور بیانیه اعلام کردند. این دو تشکل روحانی اگرچه حق اعتراض مردم را به رسمیت شناخته اند و از مسئولان خواسته اند تا به اعتراض ها توجه کنند اما رویکرد آنها در وابستگی این اعتراضات به خارج از کشور متفاوت بوده است. بیانیه مجمعینمجمع روحانیون در بیانیه خود آورده است: «بلافاصله پس از بروز اولین تجمعات و اعتراضات مردمی دشمنان قسم خورده و کینه توز ملت ایران و در راس آنها آمریکا و عوامل زبون آنان مانند تروریست های منافق و برخی مزدوران منطقه ای آنان به حمایت و تشویق آشوبگران و اقدامات خشونت بار آنان پرداختند و عمق فریبکاری خود در ادعای دموکراسی و دلسوزی برای مردم ایران را به نمایش گذاشتند. مردم فهیم و رشید ایران هرگز جنایات و دشمنی این فریبکاران فرصت طلب را از آغاز انقلاب، دوران جنگ تحمیلی و تحمیل تحریم های غیرانسانی و دیگر اقدامات دشمنانه فراموش نخواهد کرد و به خواست خداوند حل مشکلات و تامین خواسته های بحق خود را با روش های اصلاح طلبانه و با تکیه بر وحدت و همدلی داخلی و ملی تحقق خواهد بخشید». مجمع محققین و مدرسین حوزه علمیه قم اما در بیانیه خود تاکید کرده: «... آنان که مسئولیت دارند، به نتیجه اعمال خود بیندیشند و این پرسش را مطرح نمایند که چرا جامعه ما باید در شرایطی قرار بگیرد که چنین ناآرامی هایی با فواصل زمانی و شدت متفاوت تکرار شود و کشور را تا مرز بحران پیش ببرد. مجمع مدرسین و محققین حوزه علمیه قم، وظیفه شرعی خود می داند که مدیران ارشد جمهوری اسلامی را به بازنگری انتقادی در سیاست های کلان کشور، شنیدن صدای مردم و تلاش در جبران کاستی ها و عبور از لجبازی های جناحی دعوت کند؛ در عین حال، شهروندان عزیز را به خویشتنداری و نفی خشونت و جداکردن صف خود از فرصت طلبان و دشمنان نظام و ملت فرا می خواند. بر کسی پنهان نیست که از کوره خشونت چیزی به نفع مردمسالاری، توسعه، اشتغال و رونق اقتصادی درنمی آید و تنور آشوب نانی دست بی کاری نمی دهد». اصلاح طلبان در روزهای گذشته در مصاحبه های خود همین رویکرد را اتخاذ کرده و خواستار به رسمیت شناختن اعتراضات مردمی شده اند. محمدرضا خاتمی در مصاحبه خود تاکید کرده بود: «به مردم حق می دهیم عصبانی باشند، عصبانیت مردم باید به رسمیت شناخته و مطالبات آنان پیگیری شود. متاسفانه اشتباه بزرگی که مخالفان دولت کردند، این بود که می خواستند از این نمد کلاهی برای خود ببافند و تمام کاسه و کوزه ها را بر سر دولت بشکنند، قطعا ایرادات دولت قابل انکار نیست، اما مشکلات ریشه در مدیریت چند دهه گذشته کشور دارد و مسئولان نمی توانند از زیر بار مسئولیت شانه خالی کنند. دولت های قبلی و سایر نهادها همه سهم خود را در به وجودآمدن نابسامانی ها باید بپذیرند. او تاکید کرد: نخستین راه اصلاح کاستی ها، کمبودها و سیاست های نادرست است. دولت باید در کوتاه مدت و بلندمدت اقدام به ریشه یابی این مشکلات کند». همچنین چهره هایی چون عبدالله رمضان زاده و مصطفی تاج زاده هم در توییت های شخصی خود بر به رسمیت شناختن حق اعتراض مردمی و اجرای اصل 27 قانون اساسی که به آزادی تجمعات بدون حمل سلاح تصریح دارد، تاکید کرده بودند.جلسه وزارت کشورهم زمان با جلسات مرکز تحقیقات استراتژیک ریاست جمهوری، دبیرشورای عالی امنیت ملی هم جلساتی را ترتیب داده است که از جزئیات آن اطلاعاتی در دست نیست. از سوی دیگر معاونت سیاسی وزارت کشور هم از سران احزاب دعوت کرده بود تا از آنها برای حل بحران کمک و تحلیل دریافت کند. وزارت کشور در این جلسه از احزاب خواسته تا فعال شده و در جامعه حضور داشته باشند. به اعتقاد آنها اتفاق روی داده به دلیل ضعف نهادهای مدنی بوده است. وزارت کشور در عین حال از سران احزاب خواسته تا در این باره موضع گیری داشته باشند. این جلسه با حضور دبیران کل احزاب اصلاح طلب و اصولگرا برگزار شده است. محمود صادقی در گفت و گو با خبرگزاری خانه ملت درباره جزئیات این جلسه گفته است: خوشبختانه همه احزاب با گرایش های سیاسی مختلف در به رسمیت شناختن حق اعتراض اتفاق نظر داشتند و از سوی دیگر همه احزاب آشوب طلبی و تخریب اموال عمومی را ناپسند و اشتباه قلمداد کردند. بنابر تصمیمات اتخاذشده آقای رئیس جمهور و مقامات رسمی از جمله وزارت کشور باید ارتباط خود را با جامعه مدنی، احزاب و نخبگان افزایش دهند، جلسات دبیران کل عضو احزاب نیز تداوم خواهد یافت». به گفته صادقی، پیشنهادهایی جهت حذف بودجه های غیرضرور در جلسه با سران احزاب مطرح شد. او گفت: جلوگیری از افزایش بودجه بهره وری دستگاه ها و صرفه جویی در سایر بخش ها نیز باید مورد توجه قرار گیرد تا بار هزینه ها و فشارهای اقتصادی بر دوش اقشار ضعیف جامعه سوق پیدا نکند.به گفته صادقی، دبیران کل احزاب در این جلسه در خصوص برخورد قانونی و خویشتن داری با اعتراضات، اصلاح گفتمان و رویکرد صداوسیما و عدم انتصاب معترضان به منافقان از جمله اشتراکات احزاب متعدد بود که تا پیش از این سابقه نداشته است بنابراین این وحدت نظر را باید به فال نیک گرفت. سوال از وزیر کشورتاکید بر به رسمیت شناختن حق اعتراض یکی از نماینده های مجلس را بر آن داشت تا در نامه ای به وزیر کشور از او درباره نحوه اجرای اصل 27 قانون اساسی مبنی بر آزادی تجمعات بدون حمل سلاح سوال کند. به گزارش ایسنا، در نامه حجت الاسلام مازنی به وزیر کشور آمده است: «در مورد تجمعات و تظاهرات غیر قانونی روزهای اخیر در شهرهای مختلف ایران اظهار نظرهای گوناگونی صورت گرفت، اما یکی از این نظرات که عمدتا از سوی مسئولین بیان شده تاکید بر اعتراض و پیگیری مطالبات از طرق قانونی است. اینجانب به عنوان نماینده ملت از جناب عالی می پرسم اولا در اجرای اصل27 قانون اساسی که تظاهرات و راهپیمایی بدون حمل سلاح و غیر مخل به مبانی اسلام را آزاد و به نوعی حق مردم می داند چه اقداماتی از سوی دولت به ویژه وزارت کشور انجام شده است؟» در ادامه این نامه آمده است: «ثانیا اگر همین مردم معترض بخواهند مجوز برگزاری تجمع و یا راهپیمایی دریافت کنند، چه سازوکاری برای صدور مجوز برای آنها پیش بینی شده و چگونه می توانند درخواست مجوز کنند؟ ثالثا محدوده آزادی بیان و آزادی پس از بیان برای کسانی که می خواهند مجوز تجمع یا راهپیمایی دریافت کنند را برای آگاهی مردم تعریف کنید، تا مردم بدانند آیا می توانند با مجوز صادره از سوی شما بدون نگرانی از پیامدهای ناشی از انجام یک عمل قانونی برنامه اعتراضی خود را اجرا و به زندگی عادی خویش به عنوان یک شهروند ایرانی ادامه دهند؟ همچنین آیا مجوز صادره از سوی شما برای سایر مقامات، از جمله مقامات قضائی اعتبار دارد یا خیر؟ و نیز آیا قادر به جلوگیری از مداخله اشخاص و گروه های غیرمسئول در برگزاری تجمع یا راهپیمایی قانونی هستید؟»تا به اینجا آنچه از سوی مقامات مسئول از جمله استانداری اعلام شده این بوده است که تجمعات برگزار شده غیرقانونی است؛ چرا که بدون مجوز بوده است. باید دید از دل جلساتی که مسئولان در ریاست جمهوری با اصلاح طلبان برگزار کرده اند و به لزوم اجرای اصل 27 قانون اساسی رسیده اند، موضوعی که همواره مورد توجه اصلاح طلبان بوده است، چه بیرون می آید.
                