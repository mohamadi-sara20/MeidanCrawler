یک‌شنبه ۱۰ اردیبهشت ۱۳۹۶
-----------------------------------------
سرمقاله
-----------------------------------------
چگونه یک رئیس جمهور انتخاب کنیم
-----------------------------------------

                    بگذارید از یک مثال ساده شروع کنیم که احتمالا هریک از ما تجربه اش کرده ایم. کسی به شما مراجعه می کند و می گوید برای یک کار تجاری 10 میلیون تومان بده و با من شریک شود. فرض اول: آن فرد به شما وعده می دهد که اگر این مبلغ را بدهی، بعد از چند ماه د10 میلیون تومان سودخواهی کرد! او جزئیات دقیقی هم از کارش به شما نمی دهد. فقط با شور و حرارت بسیار از بازار داغ و پرسود فلان کاری که می خواهد بکند، چیزهایی به شما می گوید.شما چه واکنشی خواهید داشت؟ در حالی که یک کار تجارتی قانونی و مطمئن بیشتر از 20 یا 30 درصد سود نمی دهد، این سود هنگفت چندماهه شگفت انگیز است. در اینجا شما به آن فرد و سابقه اش نگاه می کنید. ممکن است او اصلا هیچ سابقه ای در این کار نداشته باشد و نه تجارت بفهمد، نه تجربه ای در این کارها داشته باشد. چنین کسی طبیعی است که سخنی نامربوط می گوید. ممکن است این فرد کسی باشد که اهل کارهای غیرقانونی است. شاید این وعده کمی محقق شود؛ ولی چنین پولی غیرقانونی است؛ شما هم که در کار او مشارکت کرده اید، شریک جرم شده اید و در نهایت وقتی او دستگیر شود، شما هم دستگیر می شوید یا شاید او بگریزد؛ ولی زندگی شما تباه شود. ممکن است ظاهرا سود خوبی ببرید؛ ولی به سرعت در مقابل آن سود، خیلی از چیزهای مادی و معنوی زندگی تان به باد می رود. ممکن است او واقعا تجربه تجارت داشته باشد و بخواهد با پول شما تجارت کند؛ اما وقتی به سابقه اش نگاه می کنید، کسی را می بینید که با رفتارهای غیرمعقول و محاسبات اشتباه و خطاهای بسیار، بارها ضررهای هنگفت داده است و غرق در بدهی است و پول شما را می خواهد یا خرج بدهی هایش کند یا باز هم در کارهای تجاری اشتباه و پرخطا به کار انداخته و آن را هم مثل سرمایه های قبلی اش از بین ببرد و فقط خودش به منافعی که جایی پنهان کرده است برسد. شاید اصلا خودتان هم تجربه کرده باشید یا در اطراف خود دیده باشید که چگونه افرادی به طمع سود هنگفت، آسان و زودرس، به وعده های واهی دل بسته اند و بعد زندگی شان بر باد رفته است.فرض دوم: آن فرد به شما وعده می دهد اگر این پول را بدهید، با کاری که می خواهد بکند، بعد از یک سال حدود دو، سه میلیون تومان (یعنی 20، 30درصد) از تجارت مشترک سود خواهید کرد. او جزئیات زیادی را از کارش به شما اطلاع می دهد و معلوم می کند می خواهد با این پول دقیقا چه کند. سود هنگفتی نیست؛ اما برای کارهای قانونی و مشروع، سود پذیرفتنی، متعارف و مطمئنی است. همین قدر که می بینید آن فرد سودی منطقی به شما وعده می دهد، شما را به این فکر فرو می برد که او می داند چه می گوید و با تجارت آشناست. وقتی هم به کارنامه کسی که پیشنهاد مشارکت به شما داده است، می نگرید، می بینید اگرچه تاجری بزرگ و معجزه گر نیست؛ ولی توانسته در کارهای خود موفق باشد و به شکلی آبرومند و اطمینان بخش کسب وکار سودآوری داشته است و شرکایش هم سود برده اند.شما در این دو فرض کدام یک را انتخاب می کنید؟ آن وعده هوس انگیز سود هنگفت و استثنایی و عجیب چندماهه با آن مشخصات بسیار متزلزل، حریصانه و خطرناک را؟ یا این سود معقول و متعارف درست کارانه و اطمینان آور را؟ مطالعات نشان می دهد در این موارد، مال باختگان همان قدر که فریب چرب زبانی و وعده های واهی را خورده اند، قربانی طمع و بی توجهی خود نیز بوده اند. تصمیم با شماست.در انتخابات ریاست جمهوری، یک نامزد انتخاباتی می خواهد شما با رای ای که به او می دهید، در واقع در کارهایش با او شریک شوید. او به شما وعده می دهد. به شما آینده و زندگی تان را وعده می دهد؛ اما آن وعده ها چیست اند؟ یک مدل وعده ها، مانند همان فرض اول است؛ وعده هایی بزرگ، هوس انگیز، معجزه وار، فوری و زودرس و به همان اندازه غیرمتعارف، خطرناک و تا حد زیادی ناممکن که می تواند همه زندگی شما را مختل کند. می شود حدس زد نامزدهایی هم که چنین وعده هایی می دهند، شبیه همان فردی هستند که در فرض اول دیدیم. مدل دیگر اما شبیه فرض دوم است؛ وعده ها هنگفت نیستند؛ ولی متعارف، امکان پذیر و در دسترس اند. دقیق و معین هستند و امکان بررسی و مطالعه آنها هست و می توان آنها را شناخت و اندازه گیری کرد و تا حد زیادی امیدوار بود که اگر اتفاق عجیبی رخ ندهد، کم و بیش می توان به آنها رسید. تصمیم با شماست که سرمایه فردی، سیاسی و اجتماعی خود یعنی رای خود را با کدام یک از این دو فرض به شراکت بگذارید.
                