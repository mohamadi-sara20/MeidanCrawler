یک‌شنبه ۲۰ فروردین ۱۳۹۶
-----------------------------------------
حرف اول
-----------------------------------------
فرصت تاریخی برای ماندگاری
-----------------------------------------

                    به رسم زیبا و کهن ایرانی، روزهای پایانی اسفندماه و روزهای ابتدایی فروردین ماه به مرور خاطرات شاد سال پشت سر و نقل مفاهیم امیدبخش درباره سال پیش رو گذشت. در پشت تمام پیام های تبریک دوستانه و آرزوهای صمیمانه برای سال پیش رو، یک حقیقت ناگفته وجود دارد: پرونده یک سال دیگر در دفتر زندگی مان بسته شد. این دفتر، بسته و مهر و موم شده و تا روز حساب و کتاب گشوده نخواهد شد. اکنون جا دارد از خود بپرسیم نقطه اوج این حضور یک ساله کجا بود؟ تاریخ ما را به خاطر کدامین برگ این دفتر خواهد ستود؟ آیا توانستیم در این بازه یک ساله رد پایی ماندگار از خود بر جای گذاریم؟ اگر طرح بی تعارف این پرسش ها عجیب است، اجازه دهید یک گام به عقب برگردیم: پرسیدن از خود و بی پیرایه مقابل آینه ایستادن چقدر برایمان مهم است؟ داشتن اثری ماندگار در تاریخ، جایی میان دغدغه های اصلی زندگی مان دارد؟ اگر تاکنون به این پرسش ها فکر نکرده ایم، احتمالابیش از اندازه غرق روزمرگی ها شده ایم و باید نگران خود شویم. بد نیست بدانیم که به یادگارگذاشتن اثری ماندگار و محونشدنی در تاریخ کار ساده ای نیست. تاریخ در این زمینه بسیار بی رحم قضاوت می کند و به کمترکسی مجال ماندگاری می دهد. بی دلیل نیست که در شلوغی آمدورفت های میلیاردی نسل های مختلف بشری، معدود مردان و زنانی توانسته اند اثری نیک و ماندگار از خود بر جای بگذارند...انگار که دیگران آمدی نداشتند که شدی در پی آن رخ دهد: «نه خانی آمد نه خانی رفت». تاریخ کسی را فراتر از احترامی فردی، برای امرار معاش و تامین نیازهای روزانه زندگی یا به دلیل زندگی محافظه کارانه و تسلیم تکرارها شدن نمی ستاید. پس راز ماندگاری در تاریخ چیست؟ کافی است روی فهرست بزرگان ماندگار در تاریخ ایران زمین چشمی بگردانیم: از فردوسی تا سهراب سپهری، از امیرکبیر تا پروفسور حسابی. وجه مشترک و بارز این بزرگان، خلاقیت و نوآوری است. ایشان برخلاف بیشتر هم عصران خود، پا را از مسیر تکرار و روزمرگی فراتر گذاشتند و اثری ماندگار آفریدند. انکار نمی کنیم که آنها هم دغدغه های معیشت خود را داشته اند. اما این دغدغه ها نتوانستند روح بزرگ انسانی ایشان را به بند بکشند و اسیر خود کنند. بازنده، دغدغه های روزمره بودند نه ایشان. البته این رابطه آفرینش و ماندگاری، ویژه گذشتگان نیست و همچنان جاری است. مگر نه اینکه در سال گذشته، جهانی به حرمت عباس کیارستمی کلاه از سر برداشت و در برترین محافل سینمایی جهان، بزرگی و ماندگاری وی را ستود. راز این ماندگاری همان آفریده های نوآورانه ای است که امضای وی در تاریخ هستند و خواهند ماند. بیایید به رسم نوروز پایبند بمانیم و نیمه پر و امیدبخش این لیوان را هم بنگریم. اول آنکه بخت با ماست و استعداد خلق و آفرینش، به عده ای خاص محدود نشده. آفریدگار دانا و مهربان این استعداد را به تک تک انسان ها ارزانی داشته تا وجه تمایز ایشان با دیگر آفریده هایش باشند. همه ما می توانیم آفریننده باشیم؛ اگر بخواهیم. دوم اینکه آفرینش به عرصه و کارزار خاصی محدود نیست: از فرهنگ و هنر گرفته تا تجارت و کسب وکار. فقط کیمیای آفرینندگی ماست که می تواند سوژه ای را به عامل ماندگاری مان در تاریخ بدل کند. سوم آنکه هرچند دفتری یک ساله از عمرمان بسته شد، اما برگی نو پیش روی مان گشوده اند. حال فرصت دیگری برای آفرینش به ما داده شده و باید قدر آن را بدانیم. پس این ما و این فرصت تاریخی آفرینش و ماندگاری.
                