چهار‌شنبه ۱ آذر ۱۳۹۶
-----------------------------------------
سرمقاله
-----------------------------------------
چالش «مهر»
-----------------------------------------

                    مسکن مهر امروز به بزرگ ترین چالش اقتصادی چهاردهه انقلاب تبدیل شده است. طرحی خام که اگر با برنامه ریزی و کارشناسی های لازمه اجرا می شد، می توانست به گفته آقای وحید حقانیان 10 تا 20 میلیون نفر از جمعیت 80 میلیونی کشور را صاحب خانه کند و از رنج مستاجری و اثاث کشی سالانه و بلعیدن بخش عمده ای از درآمد خانوارها بابت اجاره مسکن بکاهد. محمود احمدی نژاد یک بار هم تصمیم گرفت به هر خانوار یک هکتار زمین زراعی با کاربری مسکونی – زراعی تحویل دهد، لابد شهرها را تخلیه و غیرمسکونی کند! او مدعی بود هشت میلیون هکتار زمین قابل کشت داریم و اگر هر خانوار یک هکتار زمین داشته باشد در گوشه ای از آن خانه ای بسازد، آن گوشه گاو و گوسفند پرورش دهد و مرغ و خروس و لابد استخر پرورش ماهی داشته باشد، ما به گذشته های دور آن زمانی که هنوز انقلاب صنعتی زندگی کشاورزی را دگرگون نکرده بود، خواهیم رفت و همه مشکلات حل خواهد شد! در همان زمان نوشتم هزینه آب، برق، گاز و آسفالت این خانه - مزرعه های از هم فاصله دار را با کدام بودجه تامین می کنید؟ تازه اگر بودجه ای هم بود و طرح خیال پردازانه خانه -مزرعه به واقعیت پیوست با شهرهای موجود چگونه قابل جمع است؟ شهرهایی که لابد باید رها شوند و مهم تر اینکه جابه جایی سکونتی به وجود خواهد آمد؛ یعنی ساکنان حیات وحش با ساختن خانه – مزرعه و تصرف زیستگاه آنان به وسیله انسان به داخل شهرهای کنونی کوچ خواهند کرد! خدا را شکر آن طرح خام کنار گذاشته شد اما طرح مسکن مهر کلید خورد. اولین اشکال این طرح مکان یابی آن بود. کافی است از همین تهران خودمان به طرف مثلا ساوه حرکت کنید. بعد از عوارضی دوم درست در گرمای تفتیده و کشنده رود شور، بناهایی از آهن و بتون در دامنه کوه روییده است. گرمای طاقت فرسای تابستان بالای 50 درجه و سرمای سینه سوز زمستان کویری چندین درجه زیر صفر است و دریغ از مراکز خدماتی از مسجد و مدرسه و بازار و سینما گرفته تا پارک و دیگر مکان های مورد نیاز شهری در آن. یک شهر بدون داشتن زیرساخت های شهری ساخته شد. حال اگر همین ساخت وسازها در بافت فرسوده مثلا سلطان آباد یا اکبرآباد یا در قلب تهران در هزاران هکتار بافت فرسوده مرکز شهر که هم آب و برق و گاز و تلفن داشت و هم زیستگاه بومی چندصدساله مردم بوده است اجرا می شد، طرحی موفق بود. طرح مسکن اجتماعی در دهه 60 و 70 میلادی در اروپا موجی از ساخت وساز و رونق اقتصادی را به همراه آورد؛ هم شغل به وجود آورد و هم طبقات ضعیف را صاحب مسکن کرد و هم بافت فرسوده شهرها را نوسازی کرد. مسکن اجتماعی را در شهرهای مهمی مثل وین، برلین و استکهلم می توان دید. در تهران هم نوعی مسکن مهر یا مسکن اجتماعی در رژیم سابق ساخته شد. طرح شهرک اکباتان با همین دیدگاه یعنی حذف زمین از قیمت گذاری مسکن با دیدگاه خاص سازندگان آن احداث شد. دومین عیب مسکن مهر رعایت نکردن ملزومات زندگی شهری در یک مجموعه مسکونی که بافت شهری پیدا می کند، است. فضای سبز، مدرسه، مسجد، بازار، مکان های ورزشی، آموزشی و بهداشتی در آن به درستی جایابی نشده است. عیب دیگر به عدم توجه دست اندرکاران ساخت این نوع منازل به شیوه زندگی ساکنان بعدی برمی گردد که نیاز به نقشه و سکونت اجتماعی داشت. یکی، دو طرح مسکن مهر را نگارنده از نزدیک دید. کمترین نشانه ای از زندگی آپارتمانی و فضای مناسب سکونتی در نظر گرفته نشده است.طبقاتی روی هم گذاشته شده و با بدسلیقگی تمام به دلخواه تقسیم بندی هایی صورت گرفته است که می شد با اندک سلیقه و ذوق فضایابی مناسبی را برای زندگی آپارتمانی در نظر گرفت. آخرین مطلب و ایراد و اشکال اساسی که آقای دکتر جهانگیری به آن انتقاد داشت و اکثر کارشناسان به آن باور دارند و در اولین تجربه زلزله، نمره منفی گرفت، مصالح به کار گرفته شده در مسکن مهر است. مقاوم سازی بنا در شرایط خاص کشور ایران که در منطقه ای زلزله خیز قرار دارد و هر چند وقت یک بار شاهد زلزله هایی هستیم که بالای هفت ریشتر هستند، لحاظ نشده است. زلزله های طبس، زرند کرمان، رودبار، بم و زلزله های کوچکی مانند ورزقان و اردبیل هر کدام مشکلات جدی ایجاد کردند. در حالی که ایران روی کمربند زلزله قرار دارد و در طول تاریخ زلزله های بزرگی داشته ایم که بعضی از شهرها مانند همین ری را خالی از سکونت کرده اند، وقتی مسکن دولتی ساخته می شود، باید الگویی از مسکن مقاوم باشد تا سازندگان مسکن شخصی تشویق شوند مسکن مقاوم بسازند. اگر در جمع کارشناسان مسکن ساز مهر هیئتی حضور داشت که همانند ژاپن جوانب زلزله را در نظر می گرفت و با اندکی مقاوم سازی بنا را در مقابل لرزه و پس لرزه های آن تضمین می کرد، امروزه به بانیان این طرح صلوات می فرستادیم.
                