دو‌شنبه ۱ آبان ۱۳۹۶
-----------------------------------------
یادداشت
-----------------------------------------
درباره رتبه بندی های بین المللی دانشگاهی
-----------------------------------------

                    در هفته گذشته، خبری مبنی بر اینکه هفت دانشگاه ایرانی در جمع 500 موسسه برتر مهندسی و فناوری جهان در رده بندی «موسسه تایمز» در سال 2017 قرار گرفته اند، منتشر شد. در میان این هفت موسسه، نام یک دانشگاه صنعتی تازه تاسیس در شهرستان در کنار دانشگاه هایی مانند تهران، شریف و تبریز به چشم می خورد. این موضوع موجب شد در محافل دانشگاهی بحث هایی له و علیه این موضوع و اهمیت آن شکل بگیرد. موضع موافقان این رده بندی، آن بود که به هرحال هر موسسه آکادمیک در دنیا که توجه بیشتری به معیارهای رده بندی بین المللی بکند، امکان آن را می یابد تا جایی بالاتر برای خود در این رده بندی ها بیابد و چه خوب است که همگان، به ویژه دانشگاه ها و پژوهشگاه های مهم تر و معتبرتر ما، توجه بیشتری به این رده بندی ها و معیارهای آن داشته باشند و حداقل در «ارائه واقع بینانه دستاوردهای موجود»، کوتاهی یا بی اعتنایی نکنند. موضع منتقدان بر این نکته تمرکز دارد که اعتبار و سابقه آکادمیک را نمی توان الزاما با بالارفتن (یا بردن) رتبه در این رده بندی ها (گاه به هرترتیب و دستاویز ممکن) به دست آورد. از بعضی دانشگاه های عربستان هم مثال می زنند که به شیوه های مختلف، سعی در جذب استادان معتبر بین المللی دارند که گاه حتی پایشان را نیز به عربستان سعودی نمی گذارند؛ ولی با دریافت حق الزحمه های درخور توجه پژوهشی و تشویق های مختلف، راضی می شوند به عنوان همکار فلان دانشگاه عربستان را به عنوان کاری خود بیفزایند و در مقالات بیاورند و همچنین بدون آنکه همکاری از عربستان مشارکت علمی چندانی در تهیه یک مقاله یا انجام پروژه پژوهشی یا به ثبت رساندن اختراعی معتبر انجام داده باشد، صرفا به دلیل بهره مندی از همان مزایای مالی مربوطه، نام یک یا چند همکار از آن دانشگاه را به عنوان دستیار و نویسنده همکار یا پژوهشگر همراه بیاورند و بر این مبنا، جایگاه چند دانشگاه عربستانی در دهه اخیر به سرعت در جدول های یادشده رشد کرده است؛ بدون آنکه واقعا مشارکتی عملی در پژوهش های علمی کرده باشند یا اساسا پژوهش علمی مهمی در آن کشور انجام شده باشد. این نظرهای موافق و مخالف همه واجد جنبه هایی از واقعیت است؛ ولی از دیدگاه نگارنده چند نکته مهم از نظر وضعیت علمی ما و این رتبه بندی ها وجود دارد:1- این رتبه بندی ها به هرحال در دنیای کنونی هر سال انجام می شوند و بخشی از توجه دانشگاه ها و پژوهشگاه های کشورهای مختلف برای جلب و جذب نخبگان علمی (پژوهشگران و استادان ممتاز و همچنین دانشجویان نخبه و باکیفیت تر) به همین رده بندی ها و رقابت در آنها و تلاش در راستای ایستادن در رتبه های بالاتر مربوط می شود.2- این رتبه بندی ها اهمیتی بعضا حیثیتی برای کشورها دارند...چراکه قرارگرفتن دانشگاه های بیشتری از یک کشور در دهک ها و صدک های بالاتر، به نوعی نشانگر بخشی از اعتبار و حیثیت علمی آن کشور است.3- در زمینه بحث شده (مهندسی و فناوری)، بر اساس آماری که در مجله فوربس در سال 2015 منتشره شده، ایران در رتبه سوم کشورهای دارای فارغ التحصیل مهندسی در دنیا قرار دارد! روسیه با 145 میلیون نفر جمعیت و یک ونیم تریلیون دلار تولید ناخالص داخلی، حدود 455 هزار مهندس فارغ التحصیل، آمریکا با 321 میلیون نفر جمعیت و 18ونیم تریلیون دلار تولید ناخالص داخلی، حدود 238 هزار مهندس و ایران با 394 میلیارد دلار (حدود 0،4 تریلیون دلار) تولید ناخالص داخلی و 79 میلیون نفر جمعیت، 234 هزار مهندس فارغ التحصیل داشته و در رتبه سوم جهان قرار گرفته است! این موضوع توازنی ناپایدار را نشان داده و به صورت خودکار، نمایانگر تعداد فراوان فارغ التحصیلان بی کار در رشته های مختلف مهندسی در ایران است.4- هم زمان با رتبه دانشگاه، سرمایه گذاری متناسب در تولید فناوری و توسعه صنعتی لازم است. در کشور ما چنین نشده و «بنگاه داری» در آموزش عالی و توسعه بی حساب وکتاب آموزش عالی خصوصی، اگرچه به اشتغال کاذب بعضی از اعضای هیئت علمی و فارغ التحصیلان دانشگاهی در رده دکترا کمک کرده و چه بسا بخشی از جوانان در سنین بعد از دبیرستان را برای مدتی در بعضی از این شبه دانشگاه های خصوصی به عنوان دانشجو سرگرم کرده است؛ اما حاصل کار را متاسفانه همه می دانیم؛ خیل عظیم فارغ التحصیلان بی کار و روند همچنان گسترده واردات به کشور و بهینه نبودن مصرف و شیوه زندگی و مسائل کلان و خرد ملی که کوشش بایسته ای نیز برای رفع و حل آنها نمی شود (از بحران آب گرفته تا مسئله انرژی، آلودگی هوا، سوانح طبیعی، مهاجرت و نابسامانی های اجتماعی). طبیعی است که پاسخ داده شده به همه این نابسامانی های آموزش عالی در کشور ما به ویژه در دو دهه اخیر از این جنس بوده که «دانشگاه مسئول پرورش دانشجوست و بنگاه کاریابی نیست». گذشته از اینکه این جواب درست و دقیق نیست، آیا توسعه دهندگان دانشگاه ها نباید به آمایش دانشجویان در کشور و نحوه توزیع نخبگان و فرصت های کاری آنها توجه کنند؟5- نکته پایانی آنکه بسیاری از متخصصان طراز اول علمی ایران، این گلایه جدی را دارند که «ما عملا مفت و مجانی مشغول پژوهش به هر شیوه ارزان و کسب دستاورد و نتایج و افتخار علمی برای کشور هستیم و برای کشور رتبه و افتخار کسب می کنیم»، ولی این کار که در این سال ها به ارزانی انجام شده، با فرسوده شدن توان علمی کشور، افسرده شدن فارغ التحصیلان رده بالای تربیت شده (به دلیل نیافتن فرصتی برای به کارگیری تخصص کسب شده در داخل کشور) و رضایت نداشتن دانشمندان از وضع زندگی عادی خود همراه بوده است. اتفاق بدتر آنجا می افتد که مدیران کلان از این افتخارآفرینی ارزان خوشحال تر نیز می شوند و برای سال های بعد به همین شیوه و حتی بدتر از آن، به کمترکردن بودجه ها و اعتبارات پژوهشی و جذب نکردن نیروهای متخصص در داخل به دلیل اختصاص نیافتن بودجه کافی عادت می کنند! البته بهتر است «تعارف را کم کرد و بر مبلغ افزود!»؛ چراکه بسیار بد خواهد بود که این رتبه بندی ها و جایگاهی که بعضی دانشگاه های ما در رتبه بندی ها به حق کسب می کنند، به صورت «تعارفاتی» درآیند که جای همه سوءمدیریت ها، اتلاف منابع، نبود برنامه ریزی و آمایش غلط نیروی تخصصی و علمی در ایران را بگیرد. 
                