پنج‌شنبه ۱۲ مرداد ۱۳۹۶
-----------------------------------------
حرف اول
-----------------------------------------
تکنیک تقه
-----------------------------------------

                    «گر قضا افکند ما را در عذاب / کی رود آن طبع و خوی مستطاب»حضرت مولانا«استاد نجف دریابندری، نویسنده و مترجم نامدار، به عنوان گنجینه زنده بشری در میراث خوراک در فهرست حاملان ناملموس (نادره کاران) ثبت شد.» از سرخط خبرهای روز، یکی هم این ثبت غریب بود! بنی بشری نیست در جمع اصحاب فرهنگ که در مقام و قدر استاد نجف دریابندری تردیدی روا داشته، یا شصت سال کار ادبی و فرهنگی او را انکار کند و دست کم بگیرد. اما تجلیل و نکوداشت و پاسداشت و داشت های دیگر هم آدابی دارد. نجف دریابندری در بزنگاه 1332، «وداع با اسلحه» اثر ارنست همینگوی را ترجمه کرد و این، نخستین ترجمه این مترجم صاحب سبک بود که یک سال بعد، زمانی که به زندان افتاد به چاپ رسید. در حبس به فلسفه روی آورد، «تاریخ فلسفه غرب» برتراند راسل را ترجمه کرد و بعدها آثار دیگری از ادبیات مدرن را به نثری بی بدیل به فارسی برگرداند؛ از فاکنر و همینگوی و مارک توین و دکتروف و بکت و لورکا و دیگران. از خصایل ترجمه های دریابندری زبان شسته رفته اوست و نثر دینامیک و نویی که ریشه در عمق سنت زبان فارسی نیز دارد. اگر دریابندری هنوز تاب وتوانی داشت شاید با همان زبان رند و شوخ و نگاه تیز و انتقادی اش از همین تک عبارت خبری می نوشت که از یک بارخواندن آن درک چندانی به دست نمی آید....چندبار خواندنش هم حاصلی جز حیرت بیشتر ندارد. در پیشانی مقدمه «وداع با اسلحه» دریابندری جملاتی از کتاب نقل می شود که بی شباهت به اوضاع اخیر نیست: «و اکنون مدتی گذشته بود و چیزهایی که پرافتخار بودند، افتخاری نداشتند... کلمه های بسیاری بود که آدم دیگر طاقت شنیدن شان را نداشت...».شکی نیست که نام نجف دریابندری -به عنوان روشنفکر، مترجم، منتقد و فرهیخته ای که تنها آوردن عناوین آثارش از مقاله و ترجمه و نقد فهرست مطولی خواهد شد- در شمار گنجینه های فرهنگی این مملکت به ثبت رسیده است اما در قالب و رده «میراث خوراک» چندان به مذاق خوش نمی آید، گیرم در میان این فهرست دورودراز، «کتاب مستطاب آشپزی» هم باشد که در ذوق و قریحه و انتقال لذت شخصی تا بیان و زبان خاص آن در نسبت با نظایرش یگانه است. برای تجلیل از نجف دریابندری دلایل بسیار دیگری هست که پیش از شناسایی اهالی تازه رسیده میراث فرهنگی خود در فرهنگ ما به ثبت رسیده اند. برخی از مدیران و صاحب منصبان فرهنگی چنان شوق خدمت دارند که مناسک نزدشان از اصل قضیه پیشی می گیرد. محمد قائد در مقاله ای، کلیشه ای را در توصیف کردارهای فرهنگی و شتاب های خیرخواهانه بی حاصل مطرح می کند که در وصف حال این خبر سخت به کار می آید. اینکه برای بازکردن در قوطی، یا یک پیچ، گاه به آن تقه ای می زنیم و باز می شود اما این ضربه اگر از حد بیرون شود، نه تنها دری باز نمی شود بلکه تبدیل به گرهی کور خواهد شد. ثبت نام مفاخر فرهنگی در عناوین و رده های عجیب وغریب سازمانی از «میراث خوراک» و «حاملان ناملموس» و از این دست حکایت آن تقه ای است که دری باز نمی کند، و درست مانند چسباندن کاشی های ماندگار بر سردر خانه فرهیختگان که در برآورد اولیه «چهارصد هزار تومان» آب می خورد و در ابتکاری به «صد هزار تومان» تخفیف یافت،کارکردی ندارد، هیچ. این کاشی ها که بناست اهل فرهنگ را نشان دار کند، بیشتر حکم بازنشستگی نویسندگانی را دارد که هنوز در فکر روزنی برای تنفس اند و چشم به راه مجوز آثار خود نشسته اند. بن بست سرو و خانه ای که بنا بود موزه شعر شود و از سال هشتادودو در میراث فرهنگی به ثبت رسید و خبری از آن بازنیامد، نمونه دیگری است از تقه ای محکم بر در خانه ای در انتهای کوچه ای بن بست، که به قول صاحب خانه اش، محمدعلی سپانلو، همین در انتهای بن بست بودنش خود حکایتی است... یاد محمدعلی سپانلو، شاعر ملی ما به خیر و سایه نجف دریابندری، فرهیخته حاضر مستدام و پردوام.
                