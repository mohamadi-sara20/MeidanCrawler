یک‌شنبه ۲۹ بهمن ۱۳۹۶
-----------------------------------------
سرمقاله
-----------------------------------------
قیمت واقعی ارز
-----------------------------------------

                    معمولا با ایجاد تغییرات در نرخ ارز، این موضوع به سرعت در لایه های مختلف جامعه دنبال می شود. در هفته های اخیر نیز برخی نوسان ها را با سال های 90 و 91 مقایسه و درباره آن به ابراز نگرانی پرداختند. این مقایسه از نظر شاخص های اقتصادی، مقایسه درستی نیست. بحران ارزی که در دولت گذشته در کشور پیش آمد، به دنبال یک دوره رونق نفتی رخ داد. در آن دوران سیاست دولت تزریق منابع حاصل از نفت به اقتصاد بود و مازاد منابع در ترازنامه رسوب می کرد. از سوی دیگر به دلیل سیاست مالی انبساطی و رسوب مانده ارز، تقاضا افزایش یافته بود که این عوامل ایجاد بحران ارزی پس از دوره رونق نفتی را در پی داشت. در چنین شرایطی دولت سیاست درهای باز را به کار بست و از لنگر نرخ ارز برای کنترل تورم استفاده کرد و همچنین ما شاهد رکود تولید و حباب در بخش مسکن بودیم که این وضعیت تا زمان وفور منابع ارزی می توانست ادامه یابد. نکته حائز اهمیت در پایان دادن به وفور منابع ارزی آن دوران، تکانه های سیاسی و دیپلماتیک و وضع تحریم ها بود که از ادامه شرایط رونق نفتی جلوگیری کرد. در نتیجه جهش نرخ ارز رخ داد که تاکید می کنم پیش از وضع تحریم نیز به دلایلی که ذکر شد، نشانه های این جهش مشاهده می شد. فراموش نکنیم کشوری که در دوره وفور منابع همه آن را به اقتصاد تزریق و بانک مرکزی را در سیاست گذاری خلع ید می کند، نمی تواند سیاست ارزی داشته باشد. بعد از روی کار آمدن دولت یازدهم شرایط متفاوت از گذشته شد. اتخاذ سیاست های مالی انضباطی و سیاست های اتخاذی بانک مرکزی دولت یازدهم و همچنین شرایط رکود شدید و امیدواری از به نتیجه رسیدن برجام، از جمله عوامل تثبیت نرخ ارز بودند؛ اما این روند در ماه های اخیر، ادامه نیافت. نگارنده پیش از این هم تاکید کرده بود این شرایط با ثبات نیست و نوعی آرامش پیش از توفان است. در دو سال اخیر دولت متحمل استقراض شده و تقاضای کل را افزایش داده است. بانک مرکزی منابع پولی را تزریق کرده و تثبیت نرخ ارز شاید به این دلیل باشد که در دیگر بازارها رکود وجود داشت. اگر سود بانکی کاهش می یافت که چنین شد و دولت سیاست های مالی انبساطی را ادامه می داد، این امکان وجود داشت که وضعیت با ثبات نرخ ارز بر هم بخورد. در تعیین نرخ حقیقی ارز باید به ویژگی های کشورهای صادر کننده نفت توجه کنیم. زمانی که بخش عمده درآمد ایران وابسته به فروش نفت است، نوسان پذیری از قیمت نفت سبب قرار گرفتن در مرز شوک های ارزی می شود. در چنین شرایطی کشورها ناگزیرند مازاد تراز پرداخت داشته باشند تا در دوره رکود نفتی از آن استفاده کنند. درست به همین منظور حساب ذخیره ارزی ایجاد شد که البته همه منابع آن هم در دولت های نهم و دهم مصرف شد. برای داشتن ثبات در بخش های مختلف اقتصادی و حوزه های پولی و مالی، باید رابطه صندوق توسعه ملی با دولت قانونمند شود و سرمایه گذاری های صندوق توسعه به صورت ارزی نگهداری شود که در این صورت می توان نرخ حقیقی ارز را ثابت نگه داشت.مسئله اینجاست که در دولت یازدهم نیز تغییر بنیادی برای رسیدن به این قاعده مندی مشاهده نشد. البته اصولا دولت در این زمینه سیاست گذار نیست و مجلس باید با سیاست گذاری در این راستا گام بردارد. نظام ارزی کشور نفتی نمی تواند شناور خالص باشد؛ بلکه باید مدیریت شود و بانک مرکزی باید توانایی دخالت موثر و منظم را داشته باشد. به دلیل نبود قطعیت در محیط سیاسی و اقتصادی ایران، روش تدریجی حرکت به سمت ارز تک نرخی می تواند نتیجه بهتری از روش های ناگهانی داشته باشد و به دولت فرصت می دهد این شکاف دو نرخ را به تدریج پر کند. با تک نرخی کردن ارز می توان جلوی کاهش مستمر ارزش پول ملی را گرفت که این امر مستلزم انضباط پولی و مالی است و رابطه دولت با صندوق توسعه باید قاعده مند شود. پیشنهاد می شود از طریق روش ترازنامه ای و با توجه به شرایطی مانند قیمت نفت و... نرخ واقعی ارز مشخص شود تا ذی نفعان اقتصاد توان برنامه ریزی میان مدت بر اساس این نرخ را داشته باشند و شاهد نوسانات نرخ ارز نباشیم.
                