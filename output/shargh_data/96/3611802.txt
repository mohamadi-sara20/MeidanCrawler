پنج‌شنبه ۲۶ مرداد ۱۳۹۶
-----------------------------------------
حرف اول
-----------------------------------------
آزادی آزادگان و نقش آیت الله هاشمی رفسنجانی
-----------------------------------------

                    واقعیت های تاریخی، حقیقت هایی مانند وجود خورشید در آسمان برای روشنایی و گرمای طبیعت هستند؛ هرچند ابرهایی با اینکه وجودشان از تابش خورشید است، می کوشند جلوی تابش و گرمای آن را بگیرند؛ اما هرگز نتوانسته و نخواهند توانست.مصداق این دوران ما، ادامه تلاش برخی جریان های سیاسی و گاه مشکوک، برای حذف و کم رنگ کردن نام و نقش مرحوم آیت الله هاشمی رفسنجانی و جریان اعتدال و عقلانیت در تاریخ انقلاب، به ویژه تاریخ هشت ساله دفاع مقدس در زمان حیات پربرکت آن بزرگوار و حتی پس از رحلت ایشان است که سالروز آزادی آزادگان غرورآفرین نمونه ای از این تلاش هاست.دلیل روشن ناتوانی آنها در این امر، رابطه معقول و عاطفی آیت الله هاشمی رفسنجانی و آزادگان سرفراز است. گرچه امسال، آزادگان عزیز در 27 مرداد در غم جانکاه فقدان آن بزرگ مرد دوراندیش، نشسته اند؛ اما خوب به خاطر دارم که در سال های گذشته، به این مناسبت، آزادگان پرافتخار گروه گروه به دیدارشان می آمدند و مانند عاشق و معشوق، از خاطرات تلخ و شیرین ایام فراق می گفتند و گاه بر نادانی و جهالت دشمن بعثی می خندیدند و گاه بر قساوت و بی رحمی آنان می گریستند.آزادگان از جنایت های ضدبشری بعثی ها، در ایام اسارت و سیاه چال ها می گفتند و از نقش و جایگاه تاثیرگذار رئیس فقید مجمع تشخیص مصلحت نظام در هموارکردن راه آزادی خود، تقدیر و تشکر می کردند و از نامهربانی ها در حق ایشان گلایه داشتند. آیت الله هاشمی رفسنجانی نیز با شنیدن شرح حال آزادگان عزیز و شهدای مظلوم زمان اسارت، مانند پدری مهربان و دلسوز، نم نم اشک می ریخت و از اقدامات خود در ماه های پایانی جنگ برای مجاب کردن صدام به آزادی آزادگان و شیرینی ورود اولین گروه از آزادگان به میهن و لحظاتی که به عنوان فرمانده هشت سال دفاع مقدس، با افتخار و غرور از نیروهای عراقی در کاخ صدام سان دیده بود، می گفت و آن عزیزان اشک شوق می ریختند.این گفتن واقعیت ها، آن هم به یک اشاره، جای خود را در سطرسطر اتفاقات تاریخ دفاع مقدس باز می کرد و مطمئنا روزی تاریخ نگاران واقعی، وقتی گردوغبار حب و بغض های سیاسی و کینه ها فروکش کند، این عبارات و هزاران عبارات دیگر را از متون شفاهی و کتبی تاریخ بیرون خواهند کشید و بر صدر تاریخ خواهند نگاشت.نگاهی از سر تامل به برخی کتب خاطراتی که آزادگان از لحظه لحظه آن روزهای غم و اندوه و امید و آرزوهای شیرین نگاشته اند، مانند «پایی که جا ماند»، «من زنده ام» و ده ها کتاب دیگر، نشان می دهد که عشق و ارادت آزادگان به آیت الله هاشمی، دیوار و زندان نمی شناخت.جالب تر اینکه این عشق و ارادت به عزیزان آزاده در بند، در وجود آیت الله هاشمی رفسنجانی نیز آن چنان شعله ور بود که در جایی می گویند: «مواظب بودیم که مبادا احساسات ما نسبت به آزادگان، دشمن بی رحمی چون صدام و حزب بعث را به جنون مضاعف بکشاند و انتقام تمام شکست هایشان را از عزیزان در بند بگیرند».ایشان با درایت کامل و با تیزهوشی مثال زدنی خود، روند نامه نگاری با صدام را به گونه ای پیش بردند که باز به قول خودشان، با رعایت همه جوانب، مسائل به گونه ای مدیریت شد که صدام با همه غرور و تکبری که داشت، سرانجام در آخرین نامه خود خطاب به ایشان نوشت:«آقای رفسنجانی، رئیس جمهور، با این تصمیم ما، (آزادی آزادگان) همه چیز روشن و تمام خواسته ها و مسائلی که بر آن تکیه می کردید، تحقق می یابد و چیزی نمانده است، مگر آنکه موافقت نامه ها آماده و امضا شود تا هریک از ما جهت ورود به زندگی جدید، اشراف واضح داشته باشیم».مهم تر از آن، پاسخ هوشمندانه آیت الله هاشمی رفسنجانی بود که نوشتند: «اعلام پذیرش مجدد معاهده 1975 از سوی شما، راه اجرای قطع نامه و حل اختلاف در چارچوب قطع نامه 598 و تبدیل آتش بس موجود به صلح دائم و پایدار را هموار ساخت. شروع عقب نشینی نیروهای شما از اراضی اشغالی ایران را دلیل صداقت و جدی بودن در راه صلح با جمهوری اسلامی ایران به حساب می آوریم و خوشبختانه در موعد مقرر، آزادی اسرا هم آغاز گردید که امیدواریم عقب نشینی نظامیان شما، طبق زمان بندی اعلام شده و آزادی اسرای دو طرف با آهنگ و سرعت هرچه بیشتر، ادامه یافته و تکمیل گردد».روحش شاد و یادش گرامی باد.
                