شنبه ۲۱ بهمن ۱۳۹۶
-----------------------------------------
type_unknown
-----------------------------------------
مجمع تشخیص یا مجلس سنا
-----------------------------------------

                    گروه سیاست: آیت الله شاهرودی، رئیس جدید مجمع تشخیص مصلحت نظام، چهارشنبه شب در یک برنامه تلویزونی گفت: «مدتی است مطرح است که در بازنگری قانون اساسی کشور ما همانند برخی از کشورهای دو مجلسی، با دو مجلس اداره شود؛ هم اکنون نیز می توان گفت که مجمع تشخیص مصلحت نظام مقدار مهمی از وظایف مجلس سنا در نظام های دومجلسی را انجام می دهد». اما آیا واقعا آن طور که رئیس جدید مجمع تشخیص مصلحت نظام برداشت کرده است، مجمع تشخیص مصلحت تمام یا بخشی از وظایف مجلس سنا در نظام های دومجلسی را برعهده دارد؟ برای درک این ادعا باید پیشینه و فلسفه مجالس سنا را بررسی کرد و مهم تر از آن، شان و فسلفه ایجاد مجمع تشخیص مصلحت نظام. در اصطلاح سیاسی، مجلس سنا (senate assembly) به مجلسی مرکب از نمایندگان شاه و ملت در کشورهای سلطنتی یا نمایندگان طبقات حاکمه و مردم در کشورهای جمهوری اطلاق می شود. امروزه در کشورهایی که در قانون اساسی آنها بیش از یک مجلس مقننه پیش بینی شده یکی از آنها معمولا مجلس سناست که به طور کلی جنبه محافظه کارانه دارد. به عضو مجلس سنا، سناتور (senator) گفته می شود که معمولا کهن سال است. در حقیقت مجلس سنا رکن دوم پارلمان در برخی از نظام های سیاسی است؛ یعنی اینکه در پاره ای از نظام های سیاسی، به جای تاکید بر پارلمان تک نهادی، مشاهده می کنیم که دو نهاد قانون گذار به صورت هم زمان وجود دارد. این دو نهاد را در مجموع پارلمان آن نظام می دانیم. در واقع قانون گذاری جزء وظایف ذاتی مجلس موسسان است.مجلس سنا در ایران هم از آغاز مشروطیت تا سال 1328 خورشیدی تشکیل نشد، به موجب قانون اساسی مورخ 1285 حکومت ایران علاوه بر مجلس شورای ملی باید دارای مجلس دیگری به نام «مجلس سنا» می بود، ولی به علت بعضی از مخالفت ها تا پایان سلطنت رضاشاه پهلوی درباره این شاخه قوه مقننه تصمیمی اتخاذ نشد. پس از شهریور20، از دولت های وقت تقاضای تشکیل این مجلس می شد و محمدرضا پهلوی نیز نسبت به تاسیس آن علاقه مند بود، تا اینکه در روز 19 اردیبهشت 1327 دولت حکیمی لایحه تشکیل مجلس سنا را تقدیم کرد که با اعتراضات زیادی از سوی برخی از نمایندگان مجلس شورا روبه رو شد، ولی بالاخره با تلاش عده ای از دولتمردان، اساسنامه آن تدوین و به تصویب مجلس شورا و تایید شاه رسید.به موجب اصل 43 قانون اساسی، تعداد نمایندگان مجلس سنا 60 نفر بوده که 30 نفر از طرف مردم (15 نفر از تهران و 15 نفر از شهرستان) و نیمی دیگر از سوی شاه (15 نفر از تهران و 15 نفر از شهرستان) انتخاب می شدند که گروه اول سناتورهای انتخابی و دسته دوم به سناتورهای انتصابی معروف بودند. در حقیقت مجلس سنا به «مجلس شیوخ» معروف بود زیرا هر فردی نمی توانست به مجلس سنا راه یابد و گفته می شود که گاهی هم برای اینکه اشخاص موردنظر واجد شرایط سناتوری شوند، به طور موقت احکامی صادر می شد. اما مجمع تشخیص مصلحت چه؟ کدام شان قانون گذاری؟مجلس سنا یا مجلس دوم در دیگر نظام ها، به معنای واقعی کلمه مجلس قانون گذاری است. در حالی که مجمع تشخیص مصلحت، اساسا چنین صلاحیتی ندارد و حتی تعیین سیاست های کلی نظام نیز از صلاحیت های مجمع تشخیص مصلحت نظام نیست. مطابق بند یک اصل 110 قانون اساسی، تعیین سیاست های کلی نظام از صلاحیت های رهبری است. اما رهبری در حقیقت پس از گرفتن نظرات مشورتی این سیاست ها را ابلاغ می کند.سابقه مجمع تشخیص مصلحت نظام به زمان امام و در پی اختلاف نظر بین مجلس و شورای نگهبان برمی گردد. در اوایل انقلاب و در پی بروز اختلاف بین مجلس و شورای نگهبان برای تصویب مصوبات مجلس و لزوم تطابق آنها با شرع اسلام، ریاست وقت مجلس شورا در پنجم مهر 1360 در نامه ای از امام درخواست کرد که راه حلی ارائه دهد. امام هم در نامه ای به مجلس اجازه داد تا موارد مصلحتی را با اکثریت اعضای نمایندگان و قید موقت به تصویب برسانند. اما با وقوع اختلافات بیشتر سرانجام پس از مکاتباتی بین مقامات عالی رتبه و ذی ربط وقت کشور، درخواستی در بهمن 1362 به امضای رئیس جمهوری وقت، رئیس وقت مجلس شورای اسلامی، رئیس وقت دیوان عالی کشور، نخست وزیر وقت و سیداحمد خمینی به امام برای چاره جویی ارسال شد. امام هم در تاریخ 17 بهمن 1366 هجری شمسی با صدور فرمانی، مجمع تشخیص مصلحت نظام را برای رسیدگی به این قبیل امور تاسیس کرد. در نامه امام که در پاسخ به نامه مسئولان و مقامات حکومتی وقت، در تاریخ 14/11/66 درباره برخی از مشکلات، فرمانی صادر شده، آمده است: «... برای غایت احتیاط در صورتی که بین مجلس شورای اسلامی و شورای نگهبان شرعا و قانونا توافق حاصل نشد، مجمعی مرکب از فقهای محترم شورای نگهبان، روسای قوای سه گانه،... نخست وزیر و وزیر مربوطه برای تشخیص مصلحت نظام اسلامی تشکیل شود و در صورت لزوم از کارشناسان دیگر هم دعوت به عمل آید و پس از مشورت های لازم، رای اکثریت اعضای حاضر این مجمع، مورد عمل قرار گیرد... مصلحت نظام، امور مهمه ای است که گاهی غفلت از آن موجب شکست اسلام عزیز می گردد».این مجمع که در آغاز تاسیس، صرفا به منظور تشخیص مصلحت در موارد اختلاف بین مجلس و شورای نگهبان تاسیس شده بود، وقتی قانون اساسی جمهوری اسلامی ایران در سال 1368 بازنگری شد، پس از بحث های مشروح درباره جایگاه مجمع تشخیص مصلحت، وظایف 1 1گانه ای مستند به اصول 112، 111، 110 و 177 بر عهده اش قرار گرفت، تا به عنوان حلقه تکمیلی در حاکمیت نظام جمهوری اسلامی و در شرایط مختلف ایفای نقش کند.در هیچ یک از اصول یادشده هم وظیفه قانون گذاری به مجمع تشخیص مصلحت نظام واگذار نشده است. در بازنگری قانون اساسی، مجمع تشخیص مصلحت نظام، برای حل اختلاف بین مجلس و شورای نگهبان و به عنوان «گروه مشاوران و هیئت مشورتی رهبری» قرار داده شد و تا 1375 گاه و بی گاه و متناسب با مواردی که پیش می آمد، تشکیل جلسه می داد. سپس در سال 1375 قرار شد مجمع تشخیص مصلحت نظام، بر همان اساسی که قانون اساسی مقرر کرده بود، فعال تر و جدی تر عمل کند.از جلوه های بارز حاکمیت ملی در کشور، نهاد مجلس شورای اسلامی است که از نمایندگان منتخب ملت تشکیل می شود. مطابق اصل 62 و 71 قانون اساسی، مجلس در عموم مسائل در حدود مقرر در قانون اساسی، می تواند قانون وضع کند؛ بنابراین صلاحیت عام تدوین همه قوانین مورد نیاز جامعه، در انحصار مجلس قرار دارد. پس مجمع تشخیص مصلحت، خود نهاد مستقلی در امر قانون گذاری نیست و مستقلا حق تقنین ندارد. البته این موضوع را نباید با قانونی بودن مصوبات آن مجمع خلط کرد؛ زیرا آن دسته از مصوباتی که در موارد اختلافی بین مجلس و شورای نگهبان است، به موجب اصل 112، مانند سایر قوانین عادی است و باید رعایت شود.دسته ای دیگر از مصوبات این مجمع، به این صورت است که مطابق اصل 110 قانون اساسی «هر گاه حل معضلات نظام، از طریق عادی ممکن نباشد، رهبر می تواند از طریق مجمع آن را حل وفصل کند».پس در مواردی هم اگر مجمع تشخیص مصلحت نظام، اقدام به تصویب و تدوین بعضی از مقررات کرده، به اعتبار این بوده که رهبری برای رفع مشکلات نظام، با آنها مشورت کرده و در واقع نظر کارشناسی آنان را خواسته است.فرق هاشمی و هاشمی شاهرودیحضور رئیس جدید مجمع تشخیص مصلحت نظام در سیمای ملی از چند نظر درخور توجه بوده است. هم از نظر حضورش و هم از نظر سخنانش. تا جایی که علی مطهری در صفحه شخصی خود در اینستاگرام نوشت: «شبکه یک صداوسیما چهارشنبه شب مصاحبه مفصلی با آیت الله شاهرودی، رئیس مجمع تشخیص مصلحت نظام، داشت و ایشان نیز نکات خوبی را بیان کردند؛ اما سوال اینجاست که چرا قبلا و در زمان ریاست آیت الله هاشمی رفسنجانی چنین مصاحبه ای انجام نمی شد؟ این یعنی سیاست یک بام و دو هوا». آخرین حضور جدی رئیس مجمع تشخیص مصلحت نظام در یک گفت وگوی تلویزیونی به 9 سال قبل برمی گردد. آخرین باری هم که مردم سخنرانی مطول مرحوم هاشمی را از قاب تلویزیون دیدند، نماز جمعه سال 88 بود. بعد از آن معمولا پخش سخنرانی های آیت الله هاشمی رفسنجانی از تلویزیون یا بسیار انگشت شمار بود یا با حاشیه های بسیار. مانند پخش سخنانش در مراسم روز زن بانوی انقلاب در سال 94 که از سوی صداوسیما سانسور شد. محدودیت برای حضور آیت الله هاشمی رفسنجانی در صداوسیما در این سال ها به تایید برادرش که زمانی خود رئیس سازمان صداوسیما بوده، هم رسیده است. محمد هاشمی 19 خرداد 94 مصاحبه ای انجام داده و در بخشی از آن این گونه گفته است: «وقتی آیت الله هاشمی رفسنجانی با وجود آن همه سوابقی که پیش از انقلاب و پس از انقلاب در جنگ و سمت های مختلف مدیریتی کشور داشته است و امروز با حکم رهبری، مسئولیت فراقوه ای مجمع تشخیص مصلحت نظام را دارد، ممنوع البرنامه است و همه جا سانسور می شود، تکلیف من و سایر فعالان سیاسی و استادان دانشگاه که در این سطوح هستند، روشن است. اساسا استراتژی صداوسیما جناحی است، آن هم یک گرایش خاص که حتی در این رویکرد، شخصیت های معتدل که وابستگی به جریان خاصی نداشتند یا چهره های میانه رو اصولگرا که به لحاظ اندیشه، اعتدالی هستند، نیز جایی ندارند. این یک استراتژی است که چه از نظر رسانه ای و حتی از منظر سیاسی هم عجیب است». عبدالرضا هاشم زایی، عضو فراکسیون امید، هم در واکنش به طرح مجلس سنا از سوی هاشمی شاهرودی به ایسنا گفته است: «به نظر من نهادهایی مثل شورای عالی انقلاب فرهنگی و امثال آن نباید قانون گذاری کنند. مثلا مجمع تشخیص مصلحت نظام درست نشده که قانون گذاری کند؛ بلکه تنها باید اختلاف بین مجلس و شورای نگهبان را حل کند؛ اما گاهی مجمع تشخیص ماهیت یک موضوع اختلافی را آن چنان عوض می کند که حکم قانون گذاری پیدا می کند. مجلس سنا در خیلی از کشورها وجود دارد و می تواند 50 درصد آن انتخابی و 50 درصد انتسابی باشد و کارویژه آن نیز کنترل قوانین است و نسبت به مجلس شورای اسلامی نقش مکمل خواهد داشت. در حال حاضر جای مجلس دوم یا سنا در نظام سیاسی کشور خالی است».
                