دو‌شنبه ۱۴ فروردین ۱۳۹۶
-----------------------------------------
type_unknown
-----------------------------------------
متقاضیان بلیت «بهشت»
-----------------------------------------

                    شرق: این دوره، چهره های بیشتری تمایل خود را برای ورود به ساختمان خیابان «بهشت» ابراز کردند. خیابانی که ساختمان شورای شهر پایتخت در آن قرار دارد و این دوره سه هزار نفر آماده شده اند تا بخت خود را برای ورود به این ساختمان بیازمایند. در کل کشور هم متقاضیان ورود به شورای شهر 14 درصد افزایش داشته اند. ثبت نام داوطلبان برای دوره پنجم این انتخابات از سی ام اسفندماه 95 آغاز و تا ساعت 24 روز ششم فروردین ادامه داشت. شدت استقبال در این دوره از انتخابات، به ویژه در تهران به حدی بود که در ساعت های پایانی، درهای ثبت نام به روی نامزدها بسته شد و آنها که در فرمانداری حضور داشتند توانستند ثبت نام کنند. به گفته علی اصغر احمدی، معاون سیاسی وزیر کشور و رئیس ستاد انتخابات کشور، آمار نهایی ثبت نام در پنجمین دوره انتخابات شوراهای اسلامی شهر و روستا 287 هزار و 425 نفر بوده است.احمدی با یادآوری ثبت نام حدود 256 هزار نفر در دوره قبل این انتخابات در سال 92، از رشد 14 درصدی ثبت نام این دوره از انتخابات شوراها نسبت به دوره قبل خبر داد. طبق آماری که رئیس ستاد انتخابات کشور اعلام کرد، از این تعداد ثبت نام کننده، 17هزارو 885 زن، معادل 6،3 درصد و 269 هزار و 546 مرد، معادل 93.7 درصد ثبت نام کرده اند.به گفته احمدی همچنین، از کل ثبت نام شدگان، 54هزارو 888 نفر، معادل 20 درصد کل برای شوراهای شهر و 232هزارو 537 نفر معادل 80 درصد کل، برای شوراهای روستا ثبت نام کردند.احمدی افزود: تعداد کل داوطلبان زن برای شوراهای شهر شش هزارو 743 نفر و تعداد کل داوطلبان مرد برای شوراهای شهر 48هزارو 145 نفر است. همچنین تعداد کل داوطلبان زن برای شوراهای روستا 11هزارو 142 نفر و تعداد کل داوطلبان مرد برای شوراهای روستا 221هزارو 395 نفر است.او درباره آمار کل ثبت نام داوطلبان برای شورای اسلامی تهران، ری و تجریش گفت: کل داوطلبان شرکت در پنجمین انتخابات شورای شهر تهران سه هزار نفر هستند که از این تعداد، 523نفر خانم و دوهزارو 477نفر آقا هستند. رئیس ستاد انتخابات کشور با اشاره به اینکه بیشترین داوطلبان شرکت کننده در پنجمین دوره انتخابات شوراهای اسلامی شهر و روستا دارای میانگین سنی 30 تا 35 سال هستند، گفت: 51هزارو 992 نفر در این رده سنی قرار دارند. همچنین کمترین سن داوطلبان شرکت کننده در این دوره از انتخابات شوراهای اسلامی شهر و روستا، 25 سال است و هزارو 889 نفر از ثبت نام شدگان بالای 75 سال دارند.احمدی همچنین با یادآوری برگزاری انتخابات شوراها در حدود 40 هزار روستا گفت: مردم در این روستاها، 126 هزار عضو اصلی و 42هزارو 700 عضو علی البدل شوراها را انتخاب خواهند کرد.این مراجع چهارگانه عبارت اند از ثبت احوال، دادستانی، ناجا و وزارت اطلاعات که استعلام داوطلبان نامزدی شورای شهر از سوی آنها انجام می شود. علیرضا رحیمی، نماینده مردم تهران که رئیس هیئت عالی نظارت بر انتخابات شوراهای اسلامی استان تهران را برعهده دارد، تاکید کرده است رسیدگی به صلاحیت کاندیداها مبتنی بر اصل برائت انجام خواهد شد.این 3 نفردر میان خیل عظیم ثبت نام کننده برای انتخابات شورای شهر در حوزه تهران، ری و تجریش، اعضای فعلی این دوره شورای شهر تهران بودند که با وجود همه انتقاداتی که به عملکرد این دوره از شورای شهر تهران وارد بود، اما از حرکت باز نایستادند و خواستار آن شدند که دوباره خود را در معرض رای افکار عمومی قرار دهند. از این تعداد، تنها سه عضو فعلی شورا، یعنی عباس شیبانی، رحمت الله حافظی و معصومه آباد از حضور در انتخابات انصراف دادند. آباد علت این موضوع را فرصت دادن به جوانان اعلام کرد. رحمت الله حافظی که نامش به ماجرای املاک نجومی و انتقادات صریح به قالیباف گره خورده است هم بیماری همسرش را دلیلی برای نیامدن عنوان کرد؛ با اینکه در فضای مجازی جوی شکل گرفته بود که سعی داشت حافظی را تا لحظه آخر برای ثبت نام قانع کند که نکرد. به غیر از این سه نفر، دیگر اعضای فعلی شورای شهر با همه نقدها دوباره ثبت نام کردند.اصولگرایانی که ثبت نام کردنداما غیر از اعضای فعلی شورای چهارم، چهره های شاخصی از دو جریان اصلی کشور، یعنی اصلاح طلبان و اصولگرایان برای این دوره از انتخابات ثبت نام کردند. از چهره های سرشناس گرفته تا جوانان و گروه های مختلف اجتماعی و صنفی. در جریان اصولگرا طیف جالبی از ثبت نام کنندگان دیده می شود. اگرچه نامزدهای آنان چندان مورد توجه جریان های رسانه ای قرار نگرفته اند و گویا اصولگرایان توجه شان بیشتر معطوف به انتخابات ریاست جمهوری است تا شورای شهر. در میان این اسامی می توان به مهدی خورشیدی، داماد احمدی نژاد اشاره کرد که مدعی است به اصلاح طلبان نزدیک است تا حسین الله کرم، رئیس شورای هماهنگی نیرو های حزب الله. تهمینه دانیالی، معاون گردشگری سازمان میراث فرهنگی احمدی نژاد هم ثبت نام کرده است.لطف الله فروزنده، سخنگوی جمعیت ایثارگران و معاون پارلمانی دولت احمدی نژاد، پرویز سروری (عضو اصولگرای شورای شهر تهران)، مهدی رادان (فرزند سردار احمد رادان)، علی ریاض (نماینده دوره هفتم و عضو جبهه نیروهای انقلاب)، فاطمه قاسمی (فرزند رستم قاسمی وزیر نفت احمدی نژاد) سردار عیسی کاکویی (مشاور قالیباف)، کیهانیان (دبیرکل جمعیت حامیان انقلاب) و حسن بیادی (عضو شورای شهر دوم از فهرست آبادگران) از دیگر ثبت نام کنندگان وابسته به جریان اصولگرا هستند.نامه به عارفدر میان اصلاح طلبان اما وضع به گونه دیگری است. علاوه بر ثبت نام برخی چهره های سرشناس شورای شهری مثل ابراهیم اصغرزاده، جمعی از اعضای شورای عالی سیاست گذاری اصلاح طلبان و نیز جوانان و برخی از فعالان رسانه ای و روزنامه نگاران هم این دوره برای انتخابات ثبت نام کردند که ثبت نام آنها بی حاشیه هم نبود. این حاشیه هایی البته بیشتر خود را در حساب های توییتری نشان می داد؛ به طوری که برخی از فعالان فضای مجازی جوانان ثبت نام کننده را به دلیل آنچه بی تجربگی می خوانند مورد نقد قرار دادند. از دیگر گروه هایی که با انتقاد مواجه شدند، روزنامه نگاران و فعالان رسانه ای بودند. همچنین هشتگ دیگری که به راه افتاد، هشتگ آقازاده بود و اشاره داشت به ثبت نام فرزند وزیر ورزش و نیز برخی دیگر از ثبت نام کنندگان. اما علاوه بر اینها، موضوع دیگری که در جریان اصلاح طلبی مورد بحث قرار گرفته است و موافق و مخالف خود را دارد، استعفای اعضای شورای عالی سیاست گذاری اصلاح طلبان از سمت خود در شورای عالی یا از نامزدی شورای شهر بود. این موضوع را سخنگوی فراکسیون امید در نامه ای به محمدرضا عارف مطرح کرد. به گزارش ایلنا بخشی از این نامه دو پیشنهاد را خطاب به عارف مطرح کرده است: «1- در صورت لزوم و امکان خواهش آن دارم تمامی اعضای اصلی شورای عالی اصلاح طلبان از کاندیداشدن در انتخابات شورای شهر تهران انصراف دهند و بر فعالیت صادقانه و صد البته درست و در مسیر خویش در همین جبهه شورای عالی که خود باری سنگین از انتخابات شورای شهر و ریاست جمهوری را بر عهده دارد، ادامه دهند.2: در صورت عدم پذیرش دوستان گران قدرم مبنی بر انصراف، با صلاحدید هیئت رئیسه محترم درخواست آن دارم تمامی افراد مذکور از شورای عالی سیاست گذاری به صورت مکتوب، انصراف خویش را اعلام کنند و احزاب مطبوعشان افراد دیگری را جایگزین و معرفی کنند تا ذی نفع بودن این افراد و تاثیرگذاری آنها در چینش لیست نهایی موجبات زیر سوال رفتن اقدامات گران سنگ، زمان بر و طاقت فرسای شما و همکارانمان در شورای عالی سیاست گذاری را سبب نگردد». در همین راستا، غلامرضا انصاری، از اعضای حزب اتحاد ملت و از اعضای شورای عالی سیاست گذاری و نیز فاطمه راکعی از اعضای همین شورا که هر دو در انتخابات نامزد شده اند، از شورای عالی سیاست گذاری انصراف داده اند.در میان این انصراف ها کمپین های متعددی هم شکل گرفته است که از جمله آن می توان به کمپین انصراف به نفع فهرست واحد اشاره کرد. در این کمپین از ثبت نام شوندگان خواسته می شود تا در صورتی که در فهرست اصلی نباشند، به نفع فهرست واحد کناره گیری کنند. اما از میان چهره های سرشناس اصلاح طلبی که در این دوره ثبت نام کرده اند می توان به نامزدی محسن هاشمی، محسن مهرعلیزاده، مرتضی الویری، غلامعلی رجایی، محمود میرلوحی، علی صوفی، فاطمه راکعی، غلامرضا انصاری، مجید نصیرپور و داریوش قنبری، مهدی نادمی، مجید فراهانی و... اشاره کرد. نتایج بررسی صلاحیت ها دوم اردیبهشت اعلام خواهد شد.
                