چهار‌شنبه ۲۵ بهمن ۱۳۹۶
-----------------------------------------
سرمقاله
-----------------------------------------
رفراندوم برای چه؟
-----------------------------------------

                    دکتر حسن روحانی به علت حضور در سطوح بالای تصمیم گیری و تصمیم سازی و اشراف حقوقی بر مسائل و مهم تر از همه سخندانی و توان بالای سخنوری هرازگاهی مطالبی را به اشاره یا تصریح در مصاحبه ها و سخنرانی های خود بیان می کند. اگر فعالان عرصه های مختلف، گفته ها و خواسته های بیان شده از زبان رئیس جمهور را به مطالبه عمومی تبدیل کنند، بسیاری از بن بست های به وجودآمده را می توان به خوبی حل وفصل کرد. این حقوق دان در آخرین سخنرانی خود در مراسم 22 بهمن امسال به موضوع رفراندوم پرداخت. رفراندوم یا مراجعه به آرای عمومی در اصل 59 قانون اساسی آمده است: «در مسائل بسیار مهم اقتصادی، سیاسی، اجتماعی و فرهنگی ممکن است اعمال قوه مقننه از راه همه پرسی و مراجعه مستقیم به آرای مردم صورت گیرد. درخواست مراجعه به آرای عمومی باید به تصویب دوسوم نمایندگان مجلس برسد». در این اصل و اصول بعدی به تایید درخواست رفراندوم و نتیجه آن به وسیله شورای نگهبان اشاره نشده است. یعنی آیا لازم است مراجعه به آرای عمومی موضوع اصل 59 قانون اساسی برای تایید به شورای نگهبان ارسال شود؟ در اصل 94 قانون اساسی مقرر می دارد: «کلیه مصوبات مجلس باید به شورای نگهبان فرستاده شود» اما از همه پرسی و مراجعه به آرای عمومی ذکری به میان نیامده است. اما شورای نگهبان نظر تفسیری خود را در تاریخ 19/12/81 دراین باره بیان کرده است؛ با این توضیح که دبیر شورای نگهبان استعلامی به شماره 110/ د/81 از شورای نگهبان می کند بدون اینکه رئیس جمهور یا رئیس مجلس یا دیگر نهاد و سازمان های ذی ربط ابهامی دراین باره داشته باشند. استعلام به شرح زیر است: شورای محترم نگهبان، نظر به برخی شبهات و تشکیکات ایرادشده درباره شمول اصل 94 قانون اساسی نسبت به مصوبه درخواست مراجعه به آرای عمومی – موضوع اصل 59 قانون اساسی – لطفا نظر تفسیری آن شورای محترم را در این زمینه اعلام فرمایند که اصل 94 قانون اساسی شامل همه پرسی مصوبه مجلس شورای اسلامی می شود یا خیر؟با تشکر/ دبیر شورای نگهبانشورای نگهبان برابر نظریه شماره 81/30/4104 خطاب به دبیر شورای نگهبان اعلام می کند: دبیر محترم شورای نگهبان نامه شماره 110 د/81 مورخ 19/12/81 مبنی بر تقاضای اظهارنظر تفسیری درباره شمول اصل 94 قانون اساسی نسبت به مصوبه درخواست مراجعه به آرای عمومی –موضوع اصل 59 قانون اساسی– در جلسات شورای نگهبان مطرح شد و نظر تفسیری شورا به شرح زیر اعلام می شود: «درخواست مراجعه به آرای عمومی موضوع اصل 59 قانون اساسی از مصادیق مصوبات مجلس شورای اسلامی است و باید طبق اصل 94 قانون اساسی به شورای نگهبان ارسال شود». شورای نگهبان در نظریه شماره 9751 مورخ 27/7/62 – طرح قانونی راجع به تفسیر اصل یا اصولی از قانون اساسی را که در مجلس در تاریخ 17/7/1362 تصویب شده بود، مورد بحث و بررسی قرار داد و نظر اکثریت شورا به شرح زیر اعلام شد.مستفاد از اصل 98 قانون اساسی این است که در موارد اختلاف نظر در مفاد قانون اساسی چنانچه بر اثر اختلاف نظر در مفاد اصلی از اصول برای مقامات و اشخاصی که در ارتباط با آن می باشند، بن بست عملی ایجاد شده باشد –به طوری که رفع بن بست متوقف بر کسب نظر مستقیم از شورای نگهبان باشد- شورای نگهبان در صورت تشخیص اجمال اصل، آن را تفسیر می کند ولی اگر موضوع مورد اختلاف در مسیر بررسی و تصویب مجلس و مآلا شورای نگهبان باشد، تقاضای تفسیر از سوی یک یا جمعی از نمایندگان یا افراد و مقامات دیگر مورد ندارد. هریک از نمایندگان طبق برداشت خود از قانون اساسی رای می دهند و یا هیئت دولت لایحه موردنظر را مطابق برداشت خود از قانون اساسی تنظیم و سرانجام چنانچه لایحه یا طرح تصویب شد، شورای نگهبان نظر خود را اعلام می دارد. در مواردی که تفسیر به عنوان الغای خصوصیت یا توسعه و تضییق موضوع مذکور در اصلی از اصول قانون اساسی باشد، در صورتی که احتیاج مبرم به تفسیر احساس شود و شورای نگهبان این احتیاج را تشخیص داد، اصل موردنظر را تفسیر خواهد کرد. بنابراین طرح قانونی مرقوم که به طور مطلق اشعار می دارد هر وقت هر نماینده ای به هرگونه تفسیر اصلی را خواست، می تواند از طریق رئیس مجلس از شورای نگهبان بخواهد و شورا را مکلف کند در مدت معینی پاسخ تفسیری دهد، مغایر قانون اساسی است. ملاحظه می شود شورای نگهبان راسا زمانی می تواند به تفسیر اصلی از قانون اساسی مبادرت ورزد که اختلاف نظر در مفاد اصول برای مقامات و اشخاصی که در ارتباط با آن هستند، به وجود آمده، رفع بن بست متوقف بر کسب نظر مستقیم از شورا باشد و مهم تر از آن شورای نگهبان – در صورت تشخیص اجمال اصل – آن را تفسیر کند. اصل 59 بسیار روشن و شفاف است: «در مسائل مهم ممکن است اعمال قوه مقننه از طریق همه پرسی صورت گیرد»؛ اصل 94 هم به مصوبات مجلس از باب «انطباق بر موازین اسلام و قانون اساسی» نگاه دارد. اما در اجرای اصل 59 قانون اساسی با قانون گذاری مواجه نیستیم که الزاما باید نظر شورای نگهبان از باب – انطباق بر موازین اسلام و قانون اساسی – گرفته شود. این اصل اعلامی است یعنی موضوعی را بیان می کند که اگر دوسوم نمایندگان مجلس در مسائل بسیار مهم مصوبه ای مبنی بر مراجعه به آرای عمومی بگذرانند، رفراندوم برگزار می شود. شورای نگهبان در این فرض می خواهد چه تاسیسی را با موازین اسلامی یا قانون اساسی تطبیق دهد؟ پس کافی است دوسوم نمایندگان موضوع رفراندوم را در مسائل مهم سیاسی، اقتصادی، اجتماعی و فرهنگی تشخیص دهند. با آنچه بیان شد، استفاده از اصل 59 قانون اساسی با درخواست دوسوم نمایندگان مجلس، رفراندوم می تواند برگزار شود. البته رئیس جمهور در سخنرانی اخیر خود از مصادیق و عناوین مهمی که نیاز به مراجعه به آرای عمومی داشته باشد، یاد نکرد. لابد مسئله مهمی مدنظر چهره باتجربه ای مانند دکتر روحانی است که به هر علت خواستار برگزاری رفراندوم شده است. یا اینکه رئیس جمهور در سالروز پیروزی انقلاب به عنوان حقوق دان به شرح یکی از اصول قانون اساسی پرداخته است. اما کدام دغدغه، باعث شد در یک روز مهم، موضوع برگزاری رفراندوم مطرح شود؟ بر این باورم بعد از طرح موضوع رفراندوم به وسیله رئیس جمهور وظیفه سنگینی برعهده رسانه ها و فعالان سیاسی قرار گرفته است. دومین مقام عالی کشور لابد به بن بست هایی در برخی امور و مسائل مبتلابه رسیده که بعد از 39 سال مسئله رفراندوم را دوباره مطرح کرده است. وقتی آیت الله احمد جنتی درخصوص وضع مالی مردم و شکاف طبقاتی که در جامعه به وجود آمده، ناصحانه می گوید کاری از دستشان برنمی آید اما زمانی که غذا می خورد، ناراحت است و به مردم حق می دهد از غصه دق کنند، چون وضع معیشتی مردم بد است؛ همین فقرا در خیابان اعتراض می کنند چراکه نمی توانند زندگی را تحمل کنند پس حتما این مسئله پذیرفته شده است که اداره کشور با غصه و توصیه حل وفصل نمی شود و باید وارد عمل شد. مسائلی مانند عملکرد بانک ها، نوع خصوصی سازی که به خصولتی سازی معروف شد از موضوعاتی است که می توان با راهکار رفراندوم درباره آنها تصمیم گیری کرد.
                