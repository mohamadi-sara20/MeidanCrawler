سه‌شنبه ۳ مرداد ۱۳۹۶
-----------------------------------------
یادداشت. ادبیات
-----------------------------------------
آن شکوه دیریاب آن حشمت یگانه
-----------------------------------------

                    آنچه در این هفده ساله ای که از «خواب ابدی» شاعر بزرگ ما، احمد شاملو، می گذرد، گم شده است، چهره نهان کرده است، خورشید گرمابخشی است که در سردترین شب های دیجور تنهایی و غربت، بی پناهی و درماندگی، تردید و وحشت بزنگاه «چه کنم، چه کنم» جان های سرد و یخ زده را گرمی و جلا می بخشید، امید را، بی آنکه گول مان بزند و وعده ی سر خرمن بدهد، چون هوایی که در آن دم می زنیم در پیرامون مان می پراکند. از کرختی و وانهادگی رهایمان می کرد. می خواست و بر این خواست با همه ی نیروی حماسی خود پا می فشرد که به نفس زندگی، به نفس با دیگری زیستن، با دیگری بالیدن و با دیگری برآمدن، دست در دست دیگری نهادن، دیگری را بی هیچ واهمه ای دوست داشتن و «اقرار» به دوست داشتن و پای بندی به تبار باشکوه انسان در هر وضع و حالی متعهد بمانیم. با او شعر معنای زندگی بود، نفس زندگی بود. با او هرجا «کم می آوردیم» شعر بود که فریادرس بود، به همه ی وحشت ها پایان می داد، برمی انگیخت، پرده های سیاهی قیرگون تردید را به کناری می زد، نشان می داد که همسایگان درد و هم نفسان رنج کم نیستند، می آموخت که گرچه نمی توان به یکباره انسان را بر ذروه ی عالم نشاند... چراکه از او تبهکاری ها سر زده است و هم چنان سر می زند، اما...اما... او هنوز، و ای بسا هنوزها، یگانه جنگاوری است که مرگ را می پذیرد ولی هرگز زیر بار شکست نمی پذیرد، جنگاور یگانه ای است که پنجه در پنجه ی سیاهی ها و پلشتی ها می کند. انسان است.باری گرچه خورشید در پس ابر رخ نهان کرده است، پرتو او هنوز بر ما می تابد، چون سیاره ای خاموش که پرتو نور تابناکش هنوز بر ما می تابد. شعر او با ماست، هیچ باک نیست.
                