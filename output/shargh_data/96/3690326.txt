پنج‌شنبه ۲۱ دی ۱۳۹۶
-----------------------------------------
سرمقاله
-----------------------------------------
ظرافت اروپایی ظریف
-----------------------------------------

                    بار دیگر ظریف که دلواپسان به درستی او را آقای برجام نامیده اند، راهی اروپا شده است تا با سه بازیگر اصلی مذاکرات هسته ای ایران در دهه های گذشته مذاکره کند. ظریف از سویی از طریق خانم موگرینی با کل جامعه اروپا طرف است و از سویی، با چهار کشور برجسته اروپایی؛ یعنی مثلث آلمان و انگلیس و فرانسه و در حاشیه با ایتالیا که اگر فراموش نکنیم، خانم موگرینی وزیر خارجه پیشین آن کشور نیز بوده است. سفر این بار وزیر امور خارجه در آستانه اعلام تصمیم ترامپ درباره برجام است که شاید مناسب تر باشد او را با توجه به نوع رفتارش، به جای رئیس جمهور آمریکا، مدیرعامل آن کشور بنامم. ترامپ کوشید تصمیم گیری درباره مسئله ای را که خودش برای اعتبار برجام مطرح کرده بود، بر گردن کنگره بیندازد و آنها زرنگ تر از آن بودند که زیر بار مسئولیت خطای سیاسی او بروند و توپ را به زمین ترامپ برگرداندند. در این فاصله و هنگامی که ترامپ باید تصمیم خودش را اعلام می کرد و هشدارهای بسیاری را از سوی مقامات کنونی، دانشگاهیان و بازنشستگان سیاسی و امنیتی باتجربه دریافت کرده بود، اعتراضات و تظاهراتی در ایران رخ داد که آن را غنیمت شمرده و اکنون می کوشد از آن تظاهرات بهانه ای بتراشد گویی برنامه «بهار عجمی» بوده است که نگذاشتند به بار بنشیند. البته در ایران تظاهراتی اعتراض آمیز رخ داد که نخست گمان می رفت در همان حد انتقام جویی بازندگان انتخاباتی که خود را به هر حال ذی حق می دانند، محدود بماند؛ اما کمانه کرد و دامنگیر خودشان شد. با نگاه کوتاهی به گذشته، ملاحظه می شود با امضای برجام گمان می رفت به زودی ایران به صحنه اقتصادی جهان بازگردد و امیدی در دل ها پدید آمده بود که با رفع موانع، رفاه، اشتغال و گشایشی نیز نصیب مردم شود؛ اما هم زمان با هر نتیجه گیری مثبتی در مراحل اجرائی برجام از داخل ایران، پیام های تندوتیز و تهدیدآمیزی از سوی برخی تریبون های به هرحال رسمی مطرح می شد که عملا مانع یا بهانه ای بود برای جلوگیری از بهره برداری اقتصادی از منافعی که از برجام انتظار می رفت و دلواپسان ناکامی های حاصل از دست پخت های خودشان را به حساب ناکارآمدی برجام و برجامیان می گذاشتند و بستانکار می شدند. اکنون و هم زمان با سفر و مذاکرات آقای برجام، آیا بار دیگر نیز باید در انتظار باطل السحری غافلگیرانه و خنثی کننده بود؟ اکنون بحران جدی تر شده است و با روشن تر شدن اهداف انتقام جویانه مثلث اسرائیل، عربستان و آمریکا که شاید بهتر باشد آن را همدستی ماجراجویانه و جنگ طلبانه نتانیاهو، محمد بن سلمان و ترامپ نامید و همچنین با توجه به حساسیت داخلی ای که در تظاهرات بروز کرد و اصلاحاتی را در نوع، میزان و اهداف برخی هزینه ها و سیاست ها طلب می کند، احتمالا انتظار می رود دلواپسان داخلی و حامیانشان نیز در رفتار و اقدامشان توجه بیشتری به منافع ملی و رفع بهانه های ریشه دار برای جلب رضایت مردم از خود نشان دهند و اجازه دهند وزارت امور خارجه به بهره مندی از تخصص و منشی برازنده کشور مهمی مانند ایران، نقش درخوری در روابط بین المللی بر عهده بگیرد و ایفا کند. تظاهرات ایران نیز بروز جنبه ها یی از اعتراض به برخی امور اقتصادی، سیاسی و اجتماعی بود که جای بررسی و پاسخ گویی و احتمالا همدردی و اصلاح دارد؛ اما هرچه بود، در ابعادی بسیار کوچک تر از تظاهرات میلیونی معروف به جنبش البته بی سر و بی سرپرست «وال استریت» در نیویورک و مشابه آن در اغلب شهرهای بزرگ آمریکا بود و بسیار کوچک تر از انواع تظاهرات ضدتبعیض نژادی است.که به دنبال قتل هر جوان سیاهپوست به دست پلیس در آمریکا یا به بهانه های مختلف در فرانسه، انگلیس، آلمان و حتی در میدان سرخ مسکو رخ می دهد و در برابر شورش بزرگ میدان «تیان آن من» پکن و واکنش خشن در برابر آن، اصلا به حساب نمی آید. گرچه کشورها حق دارند به برخورد خشونت آمیز دولت ها اعتراض کنند و خواهان رعایت حقوق و ضوابط امروزی جهانی باشند؛ اما هرگز مسائل داخلی کشورها به عنوان اقدامی دولتی که صلح و امنیت بین المللی را به مخاطره بیندازد، تلقی نشده تا بهانه ای برای ارجاع مسئله به شورای امنیت سازمان ملل متحد باشد. در حالی که دیدیم آمریکا به این بهانه و بیشتر برای بهره برداری تبلیغاتی، موضوع ایران را به شورای امنیت و مجمع عمومی برد و در هر دو مرجع با وجود خط و نشان ها یی که برای مخالفان نظر خود کشید، به شدت شکست خورد. البته باید توجه داشت که رای کشورها را در آن قضیه نمی توان با قاطعیت حمایت از مواضع ایران تلقی کرد؛ بلکه هر کشوری خودش را نیز در موارد مشابه در معرض دخالت های خارجی می بیند و احتیاط می کند. اروپا در بسیاری از زمینه ها، به ویژه موضع گیری ایران در برابر اسرائیل، موضعی مشابه دوستان غربی و حتی روسیه دارد و اگر درباره برد موشک های ایران معترض است، به همین دلیل است که برخی شعارها و خط و نشان های داخلی در این بهانه جویی ها موثر است. منطق آقای ظریف این است که ایران برجام را با هدف بهره مندی اقتصادی امضا کرده است و اگر از این هدف منحرف شود، چه لزومی به بقا دارد؟ او اروپا را تشویق خواهد کرد شرکت ها و به ویژه بانک ها را ترغیب کند که ملاحظه کاری برای آمریکا را کنار بگذارند و با ایران کار کنند. آنها خواهند گفت دلیل وجودی برجام، امری امنیتی و برای پیشگیری از تهدید اسرائیل بوده است و شاید توسعه فعالیت موشکی ایران را که با توجه به سابقه جنگ ایران و عراق برای ایران اهمیت دفاعی و حیاتی دارد، جایگزینی برای تهدید هسته ای تلقی کنند. گفته می شود احتمالا موضوع تمدید برجام را از اعتبار 10ساله به 25ساله که مدنظر ترامپ نیز بود، مطرح کنند. به نظر می رسد ایران چنین پیشنهادهایی را قبول نکند؛ اما در تبادل دیپلماتیک و روابط بین المللی، ظاهرا اقدام شتاب زده ترامپ در به رسمیت شناختن قدس به عنوان پایتخت اسرائیل، موجب شد پاسخ مناسبی برای ایران در قبال بهانه جویی ها در برابر تهدید ایران فراهم شده باشد. پاسخ در اعلامیه نهایی اجلاس فوق العاده سران کشورهای کنفرانس اسلامی با حضور رئیس جمهور ایران است که با تاکید به الزام اسرائیل به اجرای بخش نامه های شورای امنیت درباره خروج از سرزمین های اشغالی و منع خانه سازی در این سرزمین ها، خواهان اعلام دولت فلسطین به پایتختی قدس شده است. به نظر می رسد به این ترتیب در شرایطی که ایران خواهان حفظ امتیازات کنونی در روابط دوستانه با عراق، سوریه، لبنان و ترکیه است و در شرایطی که آقای ظریف بارها تاکید کرده که «ایران در هیچ جنگی در منطقه پیش قدم نخواهد شد»، چنین تلقی شود که ایران خواهان حمایت از تصمیمات جمعی کشورهای عربی و اسلامی در حل مسئله فلسطین است و بتواند بهانه تهدید صلح و امنیت منطقه از سوی ایران را باطل و منتفی کند.
                