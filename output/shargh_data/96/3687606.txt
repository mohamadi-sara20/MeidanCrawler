شنبه ۱۶ دی ۱۳۹۶
-----------------------------------------
سرمقاله
-----------------------------------------
هزینه اعتراضات را چه کسی می دهد؟
-----------------------------------------

                    اعتراضات مردمی اخیر بیش از هرچیز آزمونی سیاسی است؛ آزمونی برای مردمی که دچار برخی تنگناهای معیشتی و سیاسی شده و کف خیابان را برگزیده اند. آزمون مردمی که ناآرامی ها را به نظاره نشسته اند و زیروبم آن را در ذهن خود تحلیل می کنند. آزمونی برای اپوزیسیون خارجی و منتقدان داخلی وضع موجود. هر گروه و جناح سیاسی این اعتراضات را با رویکردی دوگانه مورد ارزیابی قرار می دهد. همه تحلیلگران خارجی و داخلی و حامی دولت بر این نکته تاکید دارند که انگیزه اصلی اعتراض مردم، اقتصادی (معیشتی) است. بعد از بیان این نکته است که موضع گیری های سیاسی آنان تجلی پیدا می کند. گویا تاکید بر حق مردم فقط برای به دست آوردن مقبولیت و مشروعیت است تا هرکس با دیدگاه و نظرات سیاسی خود وارد گود و میدان شود و این مردم معترض را به سوی خود بکشاند. گلایه ای نیست تا بوده چنین بوده و در هنگامه ناآرامی تشخیص درست یا نادرست بسیار دشوار است. آن هم برای مردمی که بیش از هرچیز دغدغه نان دارند. بعید است کسی باور کند مردم شهری دورافتاده در جنوب کشور در پی آزادی های سیاسی و جامعه مدنی اند که البته اگر باشند هم اشکالی ندارد. حرکت های اعتراضی در ایران به سرعت از بستر واقعی خود خارج شده و حتی برای مردمی که کف خیابان اند این سوال پیش می آید که واقعا اینجا چه خبر است؟شاید اغراق نباشد بگوییم جناح های سیاسی اعم از اپوزیسیون خارجی و منتقدان داخلی، هیچ کدام به معنای واقعی، تحلیل درستی از روستاها و شهرهای ایران ندارند. یک طرف ایران سوسنگرد است و ایذه، طرف دیگر آن قهدریجان؛ اینها را تعمیم بدهیم به شهرهای دیگر و آنچه از دل آن بیرون می آید تفاوت و تضادهای بسیار در مطالبات آنان است که حول محوری به نام نارضایتی «از وضع موجود» همه را دور هم جمع و یک صدا کرده است. آنچه در این میان خالی است، یکدلی است و مسئله اصلی در همین جاست. در جمع معترضان درخواست های متفاوتی وجود دارد؛ سیاسی، اقتصادی، اجتماعی و گاه درخواست هایی مبنی بر بازگشت سلطنت که چندان جدی به نظر نمی رسد. اما همه این درخواست ها چه آنان که اصیل اند و چه آنان که ترکش های کوچکی هستند، گروه ها و جناح های سیاسی را مشغول کرده تا با نگاه و موضع گیری خود به سراغ این معترضان بروند. حتی مخالفان به ویژه اپوزیسیون خارجی نه تنها یکدل بلکه یک صدا هم نیستند. آنان در یک چیز با معترضان هم داستان هستند؛ اینکه مخالف وضع موجودند. اما نکته اصلی در همین هم داستانی است: مخالفت با وضع موجود از نگاه ما با دیگران و از نگاه مردم کف خیابان با نظاره گران، از نگاه طبقه متوسط با نگاه طبقه فرودست جامعه کارگران و کشاورزان بسسیار تفاوت دارد. بی دلیل نیست که این پرسش بیش از هر پرسش دیگری در اذهان مردم که هم مخالف وضع موجودند و هم نگران حوادث اخیر، وجود دارد: «چه خواهد شد؟»؛ این پرسش بجا و درستی است که حاکی از نگرانی است. نگرانی نسبت به آینده ای که چندان وضوح و شفافیتی ندارد و آنچه بیش از هرچیز نگران کننده است، این است که کسی به این پرسش اساسی که «چه باید کرد؟»، هنوز پاسخ نداده است. اگر هم پاسخی وجود داشته باشد نشئت گرفته از آرزوهای ناکام و کینه های انباشته شده گروه های سیاسی است که نسبت وثیقی با مطالبات مردم ندارد. مردمی که خود مطالبات متنوعی را دنبال می کنند و خسته اند از بی کاری، فقر، دزدی و اختلاس و وعده هایی که به سرانجام نرسیده است. آیا گروه های سیاسی داخل و خارج از کشور می توانند فقط به مردم فکر کنند و رویاها و کینه های خود را به توده های مردم پمپاژ نکنند و فقط صدای آنان باشند؟ بعید است. متاسفانه این بومرنگی که گروه های سیاسی از پی کسب جایگاه قدرت به سمت مردم پرتاب می کنند، به سوی رهاکنندگان آن بازنمی گردد. به سوی مردم بازمی گردد و این گروه های سیاسی در پایان حادثه، هر یک به سر کارهای خود بازمی گردند و برای آنان روز از نو و روزی از نو است. تا چند صباحی دیگر و هنگامه ای دیگر. از مولکولی کردن مردم مولکولی، سیاستی خلق نمی شود. آنچه دشوار است خلق مردم از دل توده هاست. خلقی که با ترفندهای غیراصیل به وجود نمی آید؛ اگر هم بیاید دیری نخواهد پایید. سیاست به مردم نیاز دارد و نه انبوهه ای از عقاید سیاسی متکثر و متلون که هریک در پی اهداف و منفعتی به میدان آمده اند و برخی از آنان ارتجاعی اند و برخی خانمان برانداز و برخی هم شاید دلسوز مردم. شاید نگرانی هایی از این دست هم ارتجاعی و «پسین» به نظر برسد و از دل آن تایید اصلاح طلبی محافظه کار بیرون بیاید که با گوشه چشمی به قدرت در پی حفظ وضع موجودند. این نیز خلاف واقع نیست، در گردابی چنین هایل چه باید کرد؟ پاسخ به این پرسش دشوار است. اما پاسخ به این پرسش که هزینه های گذر از وضع موجود را چه کسانی خواهند پرداخت، چندان دشوار نیست. نکته مغفول مانده در هر جریان اعتراضی در اینجا نهفته است. آنچه اکنون در این بحبوحه نادیده انگاشته می شود، تلاش همه جانبه ای است برای به فراموشی کشیدن کسانی که در گذشته پا به میدان پیگیری مطالبات مردم گذاشته اند. آنچه اصالت جریان های سیاسی را اثبات می کند، پرداخت همین هزینه های سیاسی است نه کسب جایگاه ها و منفعت های سیاسی. اینها پرسش هایی است که در ذهن همه وجود دارد، حتی اگر الان کسی بر زبان نیاورد.
                