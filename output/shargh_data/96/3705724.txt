دو‌شنبه ۲۳ بهمن ۱۳۹۶
-----------------------------------------
گزارش
-----------------------------------------
همه راضی حاتمی کیا ناراضی
-----------------------------------------

                    بالاخره برگزیدگان «سی وششمین دوره جشنواره فیلم فجر» معرفی شدند؛ هرچند که در معرفی نامزدهای جشنواره حواشی زیادی رقم خورد و برخی انتقادات از سوی اهالی رسانه مطرح شد. برای نمونه در نشست اختصاصی معرفی نامزدها با حضور هیئت داوران که برای نخستین بار در «پردیس سینما ملت» برگزار شد، با اعلام نام «پژمان جمشیدی» به عنوان کاندیدای بازیگر مکمل مرد در فیلم «سوءتفاهم»، برخی ها به تمسخر خندیدند. همچنین برای اولین بار در تاریخ برگزاری جشنواره فیلم فجر، یک فیلم با دو نقش اول زن معرفی شد؛ یعنی سارا بهرامی و مهناز افشار هر دو برای فیلم «دارکوب» کاندیدا شدند که با اعلام نام سارا بهرامی، حاضران با تشویق از این نکته استقبال کردند. یا برای اولین بار در جشنواره فجر، تمام بازیگران (باران کوثری، امیر جدیدی، سحر دولتشاهی، هدی زین العابدین و لیلی رشیدی) یک فیلم (عرق سرد) برای بازی در فیلم «عرق سرد» نامزد دریافت جایزه شدند. ضمن اینکه کاندیدانشدن فیلم «شعله ور» در رشته های اصلی و نامزدنشدن «جواد عزتی» برای بازی در فیلم «ابوقریب»، یا نادیده گرفته شدن بازی «ساعد سهیلی» با اعتراض برخی ها مواجه شد. با همه این حواشی، روز گذشته مراسم اختتامیه ساعت 18:30 در سالن برج میلاد برگزار شد. برادران ارک (بهرام و بهمن) برای فیلم «حیوان»، جایزه بهترین فیلم کوتاه را دریافت کردند. بهمن ارک بعد از دریافت جایزه از رسول صدرعاملی، یکی از داوران جشنواره، تشکر کرد و گفت: «امیدوارم به سینمای کوتاه بیشتر توجه شود». پس از آن سیمرغ بلورین بهترین جلوه های ویژه بصری به فرید ناظرفصیحی برای فیلم «چهارراه استانبول» اهدا شد. ناظرفصیحی بعد از دریافت جایزه از دستان بهرام بدخشانی، داور جشنواره، گفت: «من از مصطفی کیایی تشکر می کنم و تولدش را هم تبریک می گویم. واقعا هیجان زده هستم و فکر می کنم این جایزه کار ما را از امروز سخت تر می کند». محسن روزبهانی، سیمرغ بلورین بهترین جلوه های ویژه میدانی را برای فیلم «تنگه ابوقریب» دریافت کرد. سیمرغ بلورین بهترین چهره پردازی را نیز سعید ملکان برای فیلم «تنگه ابوقریب» گرفت. ملکان بعد از دریافت جایزه از دستان خسرو دهقان، داور جشنواره، گفت: «از تمام بازیگران فیلم تشکر می کنم به خصوص امیر جدیدی، علی سلیمانی، حمیدرضا آذرنگ و جواد عزتی. سیمرغ خود را به اجراگران گریم فیلم تقدیم می کنم».عباس بلوندی پس از دریافت سیمرغ بلورین بهترین طراحی صحنه برای فیلم «سرو زیر آب» از دست فرشته طائرپور، داور جشنواره، گفت: «از هیئت داوران که من را لایق دانستند، تشکر می کنم.سیمرغ خود را به همه گروه فیلم سرو زیر آب همچنین دوستانم در انجمن طراحان صحنه تقدیم می کنم».سیمرغ بلورین بهترین طراحی لباس به سارا خالدی زاده برای فیلم «بمب، یک عاشقانه» رسید.خالدی زاده پس از دریافت سیمرغ بلورین از دستان کمال تبریزی، داور جشنواره، گفت: «از هیئت داوران و گروه خوب فیلم «بمب، یک عاشقانه» تشکر می کنم و جایزه را به آنها اهدا می کنم. از محسن شاه ابراهیمی هم به صورت ویژه تشکر می کنم».سیمرغ بلورین بهترین صداگذاری به علیرضا علویان برای فیلم های «به وقت شام» و «مغزهای کوچک زنگ زده» تعلق گرفت. علویان پس از دریافت سیمرغ بلورین از دستان محمدرضا فروتن، داور جشنواره، گفت: «از ابراهیم حاتمی کیا و هومن سیدی به خاطر اعتمادشان و از محسن کیایی، سهیل بیرقی، محمد خزاعی و سعید سعدی، از گروهم در استودیو و... همچنین از پژمان لشکری پور تشکر می کنم».رشید دانشمند پس از دریافت سیمرغ بلورین بهترین صدابرداری برای فیلم «تنگه ابوقریب»، گفت: «بد نیست یادی کنیم از یدالله صمدی که حداقل دو سال است کار نمی کند».سیمرغ بلورین بهترین موسیقی متن به «کارن همایون فر» برای فیلم «به وقت شام» اهدا شد. او گفت: «خیلی خوشحالم که اینجا هستم. از هیئت داوران و حاتمی کیا تشکر می کنم. هر بار با او کار می کنم، جایزه هایی که می برم واقعا برای اوست. این جایزه متعلق به ابراهیم حاتمی کیا است و کسانی که جانشان را می دهند تا ما اینجا جشن برگزار کنیم».سیمرغ بلورین بهترین تدوین به آقایان «بهرام دهقانی» و «محمد نجاریان» برای فیلم «عرق سرد» اهدا شد. دهقانی بعد از دریافت جایزه گفت: «امیدوارم این جایزه را خسرو (برادرم) در هیئت داوران به من نداده باشد. از مجموعه همکارانم در مقابل و پشت دوربین به خصوص سهیل بیرقی که به سختی فیلم را به نمایش جشنواره رساندند تشکر می کنم.از باران کوثری تشکر می کنم که اگر در این فیلم نبود نتیجه کار به این خوبی نمی شد».سیمرغ بلورین بهترین مدیر فیلم برداری به «علیرضا زرین دست» برای فیلم «سرو زیر آب» اهدا شد.همچنین سیمرغ بلورین بهترین فیلم از نگاه «هنر و تجربه» به فیلم «مغزهای کوچک زنگ زده» به کارگردانی «هومن سیدی» تعلق گرفت.سیدی پس از دریافت جایزه گفت: «اصلا نمی دانستم چنین جایزه ای وجود دارد! از همه سپاسگزارم و کلیشه ترین جمله ای را که بارها شنیده اید: «من جایزه ام را از مردم گرفتم»، من هم همین را می گویم».سیمرغ بلورین بهترین فیلم اول به فیلم «خجالت نکش» به کارگردانی «رضا مقصودی» اهدا شد.رضا مقصودی پس از دریافت جایزه از خسرو دهقان، مثل سیدی ابراز تعجب کرد و گفت: «احمد مهرانفر برای نقش خود در فیلم خیلی زحمت کشید و از او تشکر می کنم».سیمرغ بلورین بهترین بازیگر زن نقش مکمل به «سحر دولتشاهی» برای فیلم های «عرق سرد» و «چهارراه استانبول» و سیمرغ بلورین بهترین بازیگر مرد نقش مکمل به «جمشید هاشم پور» برای فیلم «دارکوب» اهدا شد.سحر دولتشاهی پس از دریافت سیمرغ بلورین ضمن تشکر از مصطفی کیایی برای اعتماد دوباره به او و ذکر اینکه جای او در مراسم خالی است، گفت: «هر پنج بازیگر اصلی فیلم «عرق سرد» نامزد شده اند، عجب کارگردانی... او اظهار امیدواری کرد جشنواره فجر، جشنواره واقعی سینمای ایران باشد و محل تجدید دیدار هنرمندان با هم و اینکه از کارهای هم کیف کنیم و دلخوری ها کمتر باشد».سیمرغ بلورین بهترین بازیگر نقش اول به «سارا بهرامی» برای فیلم «دارکوب» اهدا شد.سیمرغ بلورین بهترین بازیگر نقش اول برای فیلم «تنگه ابوقریب» و «عرق سرد» به «امیر جدیدی» تعلق گرفت؛ اما قبل از آن دیپلم افتخار به امین حیایی برای بازی در فیلم «شعله ور» اهدا شد.سیمرغ بلورین بهترین فیلم نامه به کامبوزیا پرتوی برای «کامیون» تعلق گرفت.پرتوی گفت: «داوران، بازی خوب آقاخانی را ندیدند، به همین دلیل می خواهم آقای آقاخانی روی سن بیایند و سیمرغ بلورین خود را به او می دهم. البته سال 90 این فیلم نامه دو بار جایزه گرفته بود و الان با دست ودلبازی و خیال راحت جایزه خودم را دادم».سعید آقاخانی هم گفت: «واقعا امسال آن قدر بازی های خوب وجود داشت مثل گروه بازیگران تنگه ابوقریب و مغزهای کوچک زنگ زده که به همه آنها تبریک می گویم».سیمرغ دیگر فیلم نامه به هومن سیدی برای فیلم «مغزهای کوچک زنگ زده» تعلق گرفت.سیدی نیز گفت: «من کم کم فکر کردم جشنواره را اشتباه آمدم.فرهاد اصلانی و نوید محمدزاده خیلی خوبید و ممنونم از سعید سعدی برای تهیه کنندگی فیلم».همچنین جایزه ویژه هیئت داوران به فیلم «بمب، یک عاشقانه» به کارگردانی پیمان معادی تعلق گرفت.معادی گفت: «بسیار جایزه باارزشی است برای من و از احسان رسول اف و هیئت داوران تشکر می کنم».سیمرغ بهترین کارگردانی به فیلم «به وقت شام» به کارگردانی ابراهیم حاتمی کیا و همچنین سیمرغ بهترین کارگردانی به فیلم «تنگه ابوقریب» به کارگردانی بهرام توکلی تعلق گرفت.حاتمی کیا گفت: «من فیلم ساز وابسته و متعلق به این نظام هستم. فیلم ساز این کشور هستم و افتخار می کنم چنین هستم.از بچه های سازمان اوج تشکر می کنم و آنها از جمله کسانی هستند که به آنها باید واقعا عنوان سربازان گمنام امام زمان (عج) را داد. افتخار می کنم فیلمی ساخته ام درباره مدافعان حرم و افتخار می کنم از عزیزی مثل حاج قاسم سلیمانی جایزه ام را گرفته ام. از بچه های سپاه که امثال بنده را بزرگ کردند کمال تشکر را دارم. اگر خانه سینما شعبه تشکیلات وزارت شود، من با این فیلم فرصتی شغلی برای جوانان و همکارانم ایجاد کردم. اما در تلویزیون حرف هایی می زنند و مثلا به فیلم «به وقت شام» کمدی می گویند.من از این آقا [رضا رشیدپور] گله مند هستم و به جای اینکه از افرادی دعوت کنند که از فیلم ها بگویند، سراغ افراد دیگر می روند. من از مسئولان شبکه 2 و3 سیما به خدا شکایت می برم. چنین نگاهی در مملکت زشت است».بهرام توکلی نیز گفت: «از هیئت محترم داوران و همین طور گروه محترم کارگردانی تشکر می کنم».سیمرغ بلورین بهترین فیلم نیز به سعید ملکان به تهیه کنندگی فیلم «تنگه ابوقریب» تعلق گرفت.سیمرغ زرین بهترین فیلم از نگاه ملی به سیدحسینی تهیه کننده فیلم «سرو زیر آب» تعلق گرفت. در پایان جایزه بهترین فیلم از نگاه تماشاگران به فیلم «مغزهای کوچک زنگ زده» تعلق گرفت.
                