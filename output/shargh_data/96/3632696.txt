شنبه ۱ مهر ۱۳۹۶
-----------------------------------------
سرمقاله
-----------------------------------------
چه کسی به پای خود شلیک می کند
-----------------------------------------

                    وقتی حسن روحانی در جایگاه سخنرانی سازمان ملل قرار گرفت، بیش از هر زمان دیگری به فضیلت دموکراسی و آرای 24 میلیونی اش پی برد؛ آرایی که به او مشروعیت می داد تا از طرف مردم کشورش، دنیا را خطاب قرار دهد. هر خطابه ای بدون پشتوانه مردمی تهی از معنا و اثرگذاری سیاسی است. آنچه روحانی بیش از هرچیز به آن دل بسته بود، همین مشروعیت برخاسته از رای مردم بود که در سخنرانی اش طنین داشت. او با گره زدن اعتدال، خصلت بارز ایرانیان و آرزوی دیرینه آنان، دموکراسی، خطابه ای آرام و شورمند را قرائت کرد؛ خطابه ای آگاهانه که درست در تضادی آشکار با سخنان رئیس جمهور آمریکا بود، سخنانی نشئت گرفته از تکبر و خشونت. روحانی، روحانی زیرکی است؛ او بدون نام بردن از گفتمان اصلاحات و با تاکید چندباره بر اعتدال درصدد استمرار گفتمان دولت خود در سطحی جهانی برآمد. او می دانست پیگیری گفتمان اصلاحات از زبان ارشدترین مقام دولتی ایران، معنایی متفاوت از معنای داخلی آن دارد و بیش از آنکه کارساز باشد، به سوءظن ها و سوءتفاهم های داخلی و خارجی دامن خواهد زد. از سوی دیگر شاید تاکید بر اعتدال آن هم به پشتوانه شاعران کلاسیک ایران ازجمله سعدی، پاسخی غیرمنتظره بود به منتقدان روحانی که باور دارند اعتدال گفتمان نیست. روحانی خواسته یا ناخواسته از پشت تریبون جهانی سازمان ملل پرده از آینده سیاست داخلی اش برداشت؛ سیاستی که بر محور گفتمان اعتدال می گردد. سخنان رئیس جمهور آمریکا حال وهوای دیگری داشت. خطابه ای سرشار از تهدید؛ تهدیدی که بیش از هرچیز از عدم اعتمادبه نفس اش نشئت می گرفت. القای «سیاست زور» گاه با چاشنی انسانی و بشردوستانه. تئوری نخ نماشده واگرایی بین دولت ها و ملت ها. گرگی «هوبریس» تنها، گستاخ و خودپسند که به قول هراکلیتوس باید سریع تر از یک آتش بزرگ اقدام به خاموشی اش کرد. اقدامی که سیاست مداران کهنه کار وال استریت به دنبالش هستند. ترامپ نشان داده بیش از دانش و خرد از غریزه اش تبعیت می کند؛ همان غریزه ای که با آن مردم را برانگیخت و رستاخیزی در سیاست داخلی آمریکا بر پا کرد. او برای ادامه کامیابی اش از سه انگیزه فرمان می گیرد؛ افتخار، ترس و منفعت. مایکل اچ فوکس، مقام ارشد مرکز توسعه آمریکا، همچون دیگر همتایان خود باور دارد: «ترامپ با لغو برجام گلوله ای به پای خودش شلیک می کند».اما برخی نیز باور دارند، ترامپ درصدد است تا ایران را وادار به این کار کند. مایکل فوکس با یادآوری دوره ریاست جمهوری جورج دبلیو بوش به نکته ای اساسی اشاره می کند. بوش در سال 2003 آمریکا را با یک فاجعه تاریخی روبه رو کرد. او نگاه ها را از افغانستان و یک جنگ ضروری در آن کشور که در سیطره تروریست ها بود، به سوی عراق برگرداند و آمریکا را درگیر جنگی غیرضروری کرد. جنگی که منجر به صدها هزار کشته و زخمی، فاجعه اقتصادی توصیف ناپذیر، ویرانی کامل خاورمیانه و ظهور داعش شد. اینک ترامپ همان کار بوش را می کند. نگاه ها را از سمت کره شمالی به سوی ایران بازمی گرداند؛ ایرانی که جنگ با آن ضرورتی ندارد و بازرسان آژانس بین المللی بارها شهادت داده اند ایران مطابق شرایط قراردادها عمل کرده است. در سال 2002 جورج بوش در سخنرانی سازمان ملل به دنیا نشان داد قصد دارد با عراق بجنگد. امیدوارم زمانی که تاریخ به اولین سخنرانی ترامپ در سازمان ملل بازمی گردد از آن به عنوان نماد جنگی کاملا اجتناب پذیر یاد نکند.از این رو سخنرانی رئیس جمهوری ایران در سازمان ملل اهمیت ویژه ای پیدا می کند و مهم تر از آن رای مردم است که پشتوانه این سخنرانی است. رایی که پیامی روشن دارد: هیچ قدرتی چه در ایران و چه در خارج، نمی تواند خواست مردم را نادیده بگیرد. هرگونه تلاش برای نادیده انگاشتن آرای مردم، فرجامی ناخوشایند دارد. روحانی در خطابه خود، تلاش کرد به وعده خود با مردم عمل کند؛ وعده ای که از او می خواست به جای دیدن هاله نور و پرخاشگری، خویشتن داری و مدارا پیشه کند. خویشتن داری، عدالت و پرهیزگاری وابسته به هم اند و این تنها خواسته اساسی مردم از دولت روحانی است. دشمن خویشتن داری، گستاخی و جنگ است. جنگ آموزگاری خشن است که برخی سیاست مداران به واسطه خشونت در پی برانگیختن اشتیاق های خشمگین اکثریت مردم هستند؛ آنچه احمدی نژاد می کرد. کشوری، شان خویشتن داری دارد که مردمش در صلح باشند، نه در حال تخاصم و جنگ با یکدیگر. آنان که درصدند به تخاصم و تضادهای داخلی دامن بزنند، جنگ بزرگی را در سر می پرورانند؛ جنگی که خود نماینده اش باشند تا انگیزه های آنان را تقویت کند؛ افتخار، ترس و منافع.اینک اگر سخنرانی خویشتن دارانه حسن روحانی با این ملاک ها مورد ارزیابی قرار گیرد، شجاعت، خودباوری و جنگ معانی دیگری می یابد و دلیل بروز انگیزه های غریزی افتخار، ترس و منافع عیان می شود. در این آشکارشدگی، دیگر مفاهیم با یکدیگر همپوشانی پیدا نخواهند کرد. افتخار، شجاعت نیست، ترس هم اقتدار و منافع هم عدالت نیست. چه جنگ ها و کشته های بسیاری که در پس جعل این مفاهیم بیهوده رخ نداده است.
                