شنبه ۲ اردیبهشت ۱۳۹۶
-----------------------------------------
سرمقاله
-----------------------------------------
رئیسی در مواجهه با رئیسی
-----------------------------------------

                    ابراهیم رئیسی بیش از آنکه با نامزدهای دیگر ریاست جمهوری در تقابل باشد در مواجهه با خودش است. او ناگزیر پیش از رسیدن به چنین جایگاهی باید تکلیفش را با خودش روشن کند. مردی که همواره در سمت های قضائی بوده و به کسی جز بالادستی اش پاسخ گو نبوده، این بار در صورت پیروزی در جایگاهی می نشیند که باید پاسخ گوی همگان باشد. شاید از همین رو است که رئیسی طوری رفتار می کند گویا برای کسب جایگاه ریاست جمهوری به میدان نیامده است و بیشتر درصدد انجام تکلیفی است که بر گردنش نهاده اند. او بیش از هر چیز تلاش می کند تا از شخصیت خود صیانت کند. از همین جا معلوم می شود که رئیسی برای در معرض رای قراردادن خود، دست به کار خطیری زده است و بعید است برای رسیدن به این جایگاه همچون قالیباف به آب و آتش بزند. محمدباقر قالیباف در این زمینه بی شباهت به محسن رضایی نیست که او هم خدمت به خلق را صرفا از مسیر کسب مناصب رده بالای اجرائی دنبال می کند. با یک قیاس دم دستی اختلاف فاحش قالیباف و رئیسی عیان می شود که بیانگر اختلاف سلیقه جدی اصولگرایان در این زمینه است. قالیباف با آگاهی و حساب بازکردن بر این خصیصه رئیسی، مایل است در صحنه بماند تا با آغاز فعالیت های انتخاباتی، به طرز عملی ثابت کند کارآمدتر از دیگر نامزدهای اصولگراست. برای قالیباف این انتخابات بازی دو سر برد است، حتی اگر به نفع رئیسی کنار برود انتظار آن را دارد که جایگاه مهمی در دولت آینده به دست آورد. ازاین رو کشف بازی سیاسی پنهان- آشکارش چندان کار ساده ای نخواهد بود. قالیباف به قدرت برگه رای طیف های مختلف سیاسی باور دارد و حتی برای جمع آوری آرای اصولگرایان تندرو در مناظره ها از بازگویی خدمات خود در وقایع مختلف پرهیز نکرد. قالیباف نشان داده است اشتیاق وافری برای رسیدن به جایگاه ریاست جمهوری دارد و همین اشتیاق است که دیگران را از او برحذر می دارد. قالیباف هرچه بیشتر به سمت این جایگاه می دود، انگار همچون محسن رضایی از آن دورتر می شود. برخلاف قالیباف، رئیسی این گونه نشان می دهد که رغبت چندانی به این جایگاه ندارد و در صورتی آن را می پذیرد که همه حول او اجماع کنند. مردی که در جوانی بالاترین مقام های قضائی را داشته و اینک تولیت آستان قدس را بر عهده دارد، بعید است انگیزه ای برای مدیریت کلان اجرائی داشته باشد. خاصه آنکه در این زمینه سابقه و تجربه ای هم ندارد. اگر رئیسی در انتخابات پیروز شود شاهد نوعی ترویج اندیشه های سنتی خواهیم بود. اندیشه هایی که برخی از آنان در سال های بعد از انقلاب بارها به انحای مختلف محک خورده است. رئیسی راه دشواری پیش رو دارد، او مایل نیست خاستگاه و موقعیت کنونی اش را در سبد اصولگرایان سیاست پیشه بگذارد. او نگاهی فرادستی به اصولگرایان دارد و در برابر تمجیدها و حمایت های بی دریغ رسانه های اصولگرا با نوعی بی اعتنایی برخورد می کند، زیرا اوست که همه دارایی های مادی و معنوی اش را به میدان آورده است. پس تعریف و تمجید این رسانه ها برای او چندان شوقی ایجاد نمی کند. حالا می توان مخالفت برخی از اصولگرایان با رئیسی را درک کرد. برخورد رئیسی با اصولگرایان، برخورد تفقدآمیز رئیس با وظیفه شناسان را تداعی می کند. مهم تر از همه رئیسی شاید در ایده به اصولگرایان نزدیک باشد اما در قرائت آن، تئوری پذیر نیست و خود تئوریسین است. اصولگرایان موقعیت شناس همان هایی هستند که علم مخالفت برداشته اند و ترجیح می دهند با ارابه قالیباف وارد این کارزار شوند.از این منظر اگر سخت جانی قالیباف اصالت داشته باشد، قابل تامل است اما گذشته او نشان می دهد بیش از آن که کنشگر باشد، کنش پذیر است. بزرگ ترین خصیصه قالیباف آن است که تضاد چندانی با جایگاهی که در پی آن است ندارد، حال آنکه رئیسی خود را فراتر از این جایگاه می داند و اگر او به این جایگاه دست پیدا کند به دلیل همین تضاد با جایگاهش، یا به زبان دیگر تضاد فرم با محتوا امور کشور را دچار نوعی دگرگونی خواهد کرد. پس بی دلیل نیست که قالیباف بی محابا می تازد تا خود را دست کم به عنوان معاون اول رئیس جمهوری جا بیندازد، تا با توان اجرائی اش رئیسی را در سایه قرار دهد اما بعید است رئیسی در صورت پیروزی این جایگاه را به راحتی در اختیار قالیباف قرار دهد.
                