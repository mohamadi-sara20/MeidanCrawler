شنبه ۲۶ فروردین ۱۳۹۶
-----------------------------------------
حرف اول
-----------------------------------------
به نام ایران، به کام رقبا
-----------------------------------------

                    مزیت ایران در توسعه اقتصادی چیست؟ در کشور کم آبی مانند ایران مزیت ویژه ما توسعه کشاورزی درون مرزهای کشورمان نیست، حوزه معدن نیز مزیت های خوبی دارد، اما در سال های گذشته سرمایه گذاری های انبوه متناسب با ظرفیت های کشور در آن حوزه انجام نشده است. در حوزه صنعت، مهم ترین مزیت ایران صنایع نفت، گاز، پتروشیمی و پالایشگاه است. قطر و عربستان به خوبی به این مزیت ویژه خود پی برده و صدها میلیارد دلار در این حوزه سرمایه گذاری کرده و اکنون سود سالانه آنها از حوزه های یادشده به بیش از صد میلیارد دلار می رسد. روسیه از مزیت ذخایر عظیم گاز و امکان صادرات گاز با قیمت های بالا به اروپا بهره برده و چین مزیت خود در حوزه زغال سنگ را شناسایی و بر آن تمرکز کرده و انقلابی در آن حوزه ایجاد کرده است. چه کسی باور و تصور می کرد که بتوان از زغال سنگ پاک ترین بنزین و گازوئیل و حتی بنزین هواپیما تولید و در مقیاس کلان به بازار های جهانی عرضه کرد؛ به گونه ای که قیمت آن از قیمت بنزین و گازوئیل تولیدی با نفت خام بسیار ارزان تر باشد؟ چه کسی باور می کرد از زغال سنگ بتوان به تولید محصولات پلی اتیلن پلی پروپیلن، متانول، آمونیاک و اوره دست یافت و کک ته مانده آن را به قیمت بالا به واحدهای تولیدکننده فولاد فروخت؟همه این غیرممکن ها با تمرکز چین بر مزیت ویژه آن کشور یعنی ذخایر عظیم زغال سنگ محقق شد و امروز چین با زغال سنگ خود اقتصاد جهانی قیمت های نفت، بنزین، گازوئیل و بسیاری از حوزه های دیگر را تحت الشعاع خود قرار داده است. مزیت آمریکا ذخایر عظیم «شیل گاز» است. آمریکا از حدود یک دهه پیش به این مزیت ویژه خود توجه خاص کرد و امروز آمریکایی ها توانسته اند ضمن کاهش شدید واردات نفت، تاثیرگذاری در کاهش قیمت نفت، میلیون ها تن اتان، اتیلن و محصولات پلی الفین خود را که حاصل از شیل گاز است، به بازار های جهانی عرضه کنند؛ دستاوردی که باعث شد اقتصاد در رکود فرورفته و واردات محور در حوزه نفت گاز و پتروشیمی آمریکا در اوایل حضور اوباما به اقتصاد صادرات محور در حوزه نفت و گاز و صنایع پتروشیمی تبدیل شود. این تحولات در حالی به وقوع پیوست که هزینه تولید نفت و گاز از زغال سنگ و شیل گاز بسیار بالاتر از هزینه تولید نفت و گاز در ایران و دردسرهای آن نیز بسیار زیادتر است اما آنها با تمرکز بر مزیت ویژه خود و تولید انبوه و دستیابی به تکنولوژی های پیشرفته، از ضعف خود نقطه قوت بزرگی ساخته اند. اما ایران در هشت سال دولت قبل، مسیری برخلاف مسیر کشورهای یادشده را طی کرد. قطر از ذخایر مشترک گاز با ما به سرعت بهره برداری و ده ها میلیارد دلار سود و ارزش افزوده برای کشور خود ایجاد کرد. همچنین کشورهای همسایه ازجمله عراق روزانه بیش از یک میلیون بشکه نفت از میادین مشترک با ایران از سهم ایران برداشت کرده و می کند. خساراتی که در این مدت به کشور و مردم ایران وارد شده صدها میلیارد دلار برآورد می شود.اما چرا ما در این حوزه ها سیاست گذاری بلندمدت و منسجم نداشتیم و سرمایه گذاری نکردیم؟ سرمایه گذاری در حوزه های یادشده بسیار کلان است و امکان چنین سرمایه گذاری از منابع داخلی ممکن نیست. برای احداث هر یک از این واحدها بیش از یک میلیارد دلار سرمایه گذاری نیاز است و جمعا باید در 12 سال گذشته ما صد میلیارد دلار در حوزه های یادشده سرمایه گذاری می کردیم که بخش کوچکی از آن محقق شد. به دلیل سیاست های خارجی اتخاذشده در دولت گذشته و تحریم های سخت، امکان جذب سرمایه گذاری خارجی وجود نداشت. سرمایه گذاری پنج یا 10هزار میلیاردتومانی در حوزه های یادشده با نرخ متوسط بهره بانکی 20 درصد کوچک ترین توجیه اقتصادی نداشته و ندارد چراکه سود یک واحدی که با سه میلیارد دلار یا 11 هزار میلیارد تومان احداث می شود، سالانه حدود دوهزار میلیارد تومان است. براین اساس سرمایه گذار هر سال فقط می تواند سود سرمایه گذاری را پرداخت کند و همیشه بدهکار خواهد بود و چنانچه به دلیل نوسانات بازار و با مشکلات فنی نتواند چنین سودی در هر ماه کسب کند، در مدت کوتاهی به سمت ورشکستگی پیش خواهد رفت. اما سرمایه گذاری های خارجی در کشورهای یادشده با بهره حدود چهار درصد است بنابراین سرمایه گذار در مدت حدود پنج یا هفت سال اصل و بهره وام دریافتی را پرداخت و برای سال های طولانی مالک یک واحد بزرگ سودده خواهد شد. بنابر این توسعه در واحدهای بزرگ نفت، گاز، پتروشیمی و پالایشگاه ها و جلوگیری از تاراج سالانه میلیاردها دلار از ذخایر نفت و گاز کشور و همچنین تحول در حوزه ای که مزیت خاص و ویژه کشور ایران است، بدون سرمایه گذاری خارجی و استفاده از منابع ارزی ارزان قیمت مقدور نیست. در سال های گذشته به دلیل شدت تحریم ها، صندوق توسعه ملی نیز نتوانست در این حوزه نقش چندانی ایفا کند. دولت دکتر روحانی در سه سال ونیم گذشته، تمرکز ویژه ای برای توسعه این بخش و جبران عقب ماندگی ها داشت اما تا زمانی که پیام مناسبی از ثبات و نگاه موافق همه ارکان کشور برای پذیرش سرمایه مستقیم خارجی مخابره نشود و البته موانع متعدد داخلی نظیر بوروکراسی پیچیده کنار نرود، نمی توان به آنچه شایسته ایران در حوزه انرژی است دست یافت.
                