دو‌شنبه ۱۳‌شهریور ۱۳۹۶
-----------------------------------------
گزارش
-----------------------------------------
انکار نمی کنیم
-----------------------------------------

                    گروه جامعه: روز گذشته خبر تجاوز به دختران کم توان ذهنی در یکی از مراکز نگهداری بهزیستی روی خروجی خبرگزاری ها قرار گرفت؛ خبری که خبرگزاری مهر منتشر کرد و دراین باره با جزئیات توضیح داده شده بود. خبری که حسین نحوی نژاد، معاون امور توانبخشی سازمان بهزیستی کشور، درباره آن در گفت وگو با «شرق»، این طور می گوید: «وجود آزار و اذیت سازمان یافته را در مراکز بهزیستی تکذیب می کنم؛ اما معتقدم نمی شود گفت این مسئله به صورت کلی در مراکزی از این دست وجود ندارد و نخواهد داشت». به گزارش مهر، یکی از مددکاران یک مرکز نمونه بهزیستی که نخواسته نامش فاش شود، گفت بارها به مدیریت درباره آزار و اذیت جنسی یکی از دختران کم توان ذهنی این مرکز از سوی یک «نیروی تاسیساتی» تذکر داده است؛ اما مدیر مرکز «هیچ اقدامی برای دفاع از این دختر» انجام نداده و صرفا قرار است «برای حل وفصل ماجرا»، این دختر را به مرکزی دیگر منتقل کند. به گفته نویسنده این گزارش، بازرسی سازمان بهزیستی از ماجرای آخرین تجاوز آگاهی یافته و از مسئولان مرکز خواسته گزارش پزشکی قانونی را دراین باره ارسال کنند؛ اما مدیر این مرکز از ارسال دختر کم توان ذهنی به پزشکی قانونی و اطلاع رسانی درباره این تجاوزها سر باز زده و «مصمم است صورت مسئله را پاک کند» و البته تجاوزگر نیز به سر کار بازگردانده شد که این کارمند تاسیساتی، خود پدر یک کودک کم توان ذهنی است. در یکی دیگر از مراکز نگهداری از افراد کم توان ذهنی و جسمی که از زنان جوان 30 تا 35 سال نیز نگهداری می کند، مواردی از تجاوز به طور مرتب رخ می دهد. انتشار این گزارش واکنش های متفاوتی را در پی داشته است. نگاهی که به مراکز بهزیستی وجود دارد، در تمام این سال ها مثبت نبوده؛ نوع نگهداری کودکان و همچنین رهاکردن یکباره آنها در 18سالگی آن هم بدون پشتوانه، همیشه محل اعتراض بوده است. در گفت وگویی که روزنامه «شرق» با پسران ترخیصی از بهزیستی در سال گذشته انجام داد، آنها مدعی بودند برخی مددکاران حاضر در مراکز اعتیاد دارند؛ اما نمی شود این مسئله را به همه کارمندان سازمان و البته تمام مراکز بهزیستی تعیمم داد. هرچند نمی توان تکذیب کرد که در برخی مراکز بهزیستی کودکان سالم و معلول آزار و اذیت هایی را تجربه کرده اند. بلافاصله پس از انتشار گزارش یادشده، سازمان بهزیستی بیانیه خود را نیز در اختیار رسانه ها قرار داد. در بخش هایی از این بیانیه آمده است: «نظارت بر عملکرد مراکز فوق از محورهای اساسی برنامه های سازمان بوده و خواهد بود و بازرسی ها از سوی کارشناسان تخصصی توانبخشی شهرستان، استان ها، دفاتر تخصصی ستاد، دفاتر بازرسی، حراست و تشکل های خانواده ای افراد دارای معلولیت صورت می پذیرد و دستورالعمل های جامع عمومی و تخصصی مراکز مذکور، راهنما و ملاک عمل کارشناسان در بازدیدها می باشد. بر اساس آنچه که از خبر مذکور استنباط می شود، نگارنده بر اساس گفتار و نقل قول های شنیده شده، اقدام به درج خبر کرده که گاها مشخص نیست آیا این نقل قول ها از سوی اشخاص معتبر بیان شده باشد و حتی در صورت صحت خبر، نباید زحمات خیل عظیم افراد خدمت رساننده و دارای انگیزه به معلولان را در بخش های دولتی و غیردولتی زیر سوال برده و همه را با یک نگاه انتقادی برنده، از دم تیغ گذراند و آینده شوم و سیاهی را در مقابل حداقل 50 هزار ساکن مراکز نگهداری تحت نظارت سازمان ترسیم کرد.خاطرنشان می سازد سازمان بهزیستی علی رغم ادعای اثبات نشده در این باره، به جد پیگیر موضوع بوده و در صورت اثبات با متخلفان از طریق مراجع قضائی برخورد کرده و مدافع احقاق حقوق معلولان در همه امور مربوطه خواهد بود». حسین نحوی نژاد در گفت وگو با «شرق»، درباره جزئیات نگهداری کودکان معلول و گزارش منتشرشده، توضیحاتی ارائه می کند که در ادامه خواهید خواند. آیا وجود آزار و اذیت را در مراکز نگهداری سازمان بهزیستی می توان به صورت کامل رد کرد؟انسان تا زمانی که در زمین وجود دارد، جرم و جنایت و انحراف از قانون هم وجود دارد. وجود این همه پرونده جنایی و مشکلاتی از این قبیل، شاهدی بر این ادعاست؛ بنابراین هیچ مدیری در هیچ کجای جهان نمی تواند بگوید دستگاه تحت نظارت من بری از هر خطا و اشتباه است. حتی دادگاهی تحت عنوان دادگاه کارکنان دولت داریم یا مثلا کمیته تخلفات اداری یا کمیته انظباطی در دانشگاه ها را داریم که این نشان می دهد همه جا ممکن است انحراف هایی صورت بگیرد؛ اما نکته مهم این است که مسئولان در حوزه کاری خود، به نحوی فعالیت کنند که اولا قوانین، قواعد و مقرراتی را داشته باشند که تا حد امکان مسائل انحراف از معیار را پیش بینی کند و هم تا حد امکان، زمینه ای را ایجاد کند که پس از هرگونه انحرافی، امکان مداخله به هنگام را برایشان فراهم و با انحراف برخورد کند. به صورت مشخص، درباره مراکز نگهداری از افراد کم توان ذهنی چه می گویید؟من درباره مراکز نگهداری می توانم این ادعا را بکنم که در دوره کاری من، اگر اتفاقی افتاده است، به آن پاسخ داده ام. دفاعی که من از مراکز می کنم، به این معنا نیست که وقوع انحراف را تکذیب کنم، نخیر؛ مثل هرجای دیگری می تواند هرگونه انحرافی در سیستم ما نیز رخ بدهد. در آموزش وپرورش، نیروی انتظامی، قوه قضائیه و شهرداری رخ می دهد و در بهزیستی و سازمان های تابعه هم رخ می دهد. اما این دعا را هم می توانم بکنم که با توجه به قواعد و مقرراتی که ما داریم، با توجه به سخت گیری هایی که در زمینه اعطای مجوزها به افراد حقیقی و حقوقی داریم، با توجه به اینکه بسیاری از مراکز بزرگ نگهداری ما تحت نظر هیئت امنای مردمی که افراد معتمد هستند اداره می شوند و با توجه به اینکه سیستم نظارتی ما چندلایه است و بر یک فرد و یک واحد نظارت نمی کنیم و بخش های مختلفی نظارت می کنند، ضریب خطا نسبت به مراکز مشابه در مرکز ما کمتر است، همچنین امکان بروز خطای سیستماتیک و مداوم تقریبا صفر است؛ یعنی ممکن است در جایی معلولی مورد آزار و ضرب وشتم قرار بگیرد، اما اینکه این آزار به صورت مداوم در تمامی مراکز ما و جود داشته باشد امکان ندارد. این ادعا را ثابت می کنیم که این مسئله به صورت سیستماتیک در بهزیستی وجود ندارد. کسانی که به استخدام این مراکز درمی آیند آیا از فیلترهای مشخصی عبور می کنند؟تا چند سال پیش خودمان با مدیران مصاحبه می کردیم، الان گزینش ما روی خود افراد هم موثر است، یعنی حراست و گزینش ما روی افرادی که در این مراکز کار می کنند موثر است، افراد استخدامی باید تحت آموزش قرار بگیرند، پرونده های این افراد در بهزیستی وجود دارد و نظارت لازم انجام می شود که فرد روانی و مجرم وارد سیستم نشود. این گزارش درباره مرکز مورد بحث کدهای مشخصی می دهد، نام مرکز را می دانید؟ما دقیقا می دانیم که گزارش از کدام مرکز صحبت می کند. صحت این مسئله را تایید می کنید؟گزارشگر خودش اسم مرکز را به ما نگفت، اما از بررسی هایی که ما انجام دادیم، متوجه شدیم صحبت درباره یکی از مراکزی است که به صورت دولتی اداره می شود، البته با ترکیب هیئت امنایی، در این مرکز فردی مدت ها پیش مدعی شده بود که یکی از پرسنل آنجا با یکی از معلولان رابطه جنسی برقرار کرده است، به همین منظور حوزه بهزیستی شهرستان تهران و حراست به موضوع ورود پیدا کردند ولی این مسئله اثبات نشد، فرد به پزشکی قانونی ارجاع داده شد و مسئله ای مشخص نشد؛ اما با توجه به اینکه شایعاتی دراین باره مطرح شده بود، تغییرات مدیریتی در آنجا اعمال شد، ولی چون جرمی اثبات نشده بود، این را به مراجع بالاتر گزارش نکرده بودند و احساس کردند مسئله در شهرستان تهران حل وفصل شده، حالا آن فرد خبر خود را به رسانه مربوطه رسانده است. این خبرگزاری هم یک مصداق را در دست داشته و آن را کاملا به کل مراکز نگهداری سازمان تعمیم داده، دوم اینکه بین مراکز نگهداری پرورشگاهی و نگهداری معلولان خلط مبحثی شده و وقتی شما گزارش را می خوانید احساس می کنید درباره مراکز نگهداری کودکان و دختران صحبت می شود. اما وقتی مطلب را کامل می خوانید متوجه می شوید درباره معلول ذهنی صحبت می کند. نکته دیگر اینکه به نظر می رسد گزارش تشویش اذهان عمومی است، چون درباره گزارشی صحبت می کند که اثبات نشده و اگر اثبات هم شود، آیا باید زحمات افراد خیر را زیر سوال ببریم؟ 14 هزار نفر از افرادی که نزد ما نگهداری می شوند با حکم قضائی نگهداری می شوند، یعنی یا سرپرست موثر نداشته اند یا مجهول الهویه هستند و در خیابان سرگردان بوده اند، اگر اتفاق اثبات شده یا اثبات نشده ای در مرکزی به وقوع پیوست، آیا درست است آن را به تمامی مراکز منتصب کنیم؟این مورد نه اولی است و نه آخری آقای دکتر... مورد و مصداق بیاورید.عرض بنده این است که این اتفاق می افتد، شما نمی توانید آن را انکار کنید. ساماندهی شده نیست، اما نمی شود گفت اصلا چنین مسئله ای وجود ندارد...من هم آن را انکار نمی کنم. خب چه باید کرد؟همین کاری که ما می کنیم. دستورالعمل نظارتی و ایمن ما در حد یک کتاب است و به ویژه در سال 95 و 96 تاکیدات ما گسترده بود. تاکید ما به مراکز این است که هر حادثه ای را به محض وقوع به مرکز توان بخشی کشور گزارش دهند. این دختری که درباره آن در گزارش صحبت شده، شما وجودش را تایید می کنید؟بله. فردی است که در آن مرکز وجود دارد و بهزیستی شهرستان به وضعیتش رسیدگی کرده. براساس آخرین اطلاعی که ما درباره وضعیت او کسب کردیم، هیچ گونه مسئله ای درباره کودک ثابت نشد و پزشکی قانونی هم مسئله آزار جنسی را رد کرد؛ اما اقدامات انجام شده. شاید تنها انحرافی که خارج از معیار بوده، این است که باید گزارش عملکرد را به معاونت توان بخشی بهزیستی کشور ارائه می کردند که نکردند. به نظر می رسد مراکز توان بخشی و نگهداری آن طور که باید معرفی نشده اند و البته نگاه سیاهی را که به این مراکز وجود دارد نمی شود منکر شد، این مسئله البته به خود سازمان برمی گردد که نتوانسته است آن طور که باید از هویت خود دفاع کند، نظر شما در این باره چیست؟ از طرفی این مراکز را نمی توان از هر جهت عاری از مشکل دانست. نمی شود به صورت صدرصدی تمامی مسئولان این مراکز را از نظر روانی سنجش قطعی کرد، چه توضیحی درباره این دو نکته دارید؟اصولا نگاه ما به مراکز نگهداری هم منفی است، چون اعتقاد ما این است که این مراکز آخرین راهکار است، هدف ما هم در 15سال گذشته افزایش مراکز روزانه و گسترش طرح مراقبان و خدمات در منزل بوده است. ما خدمات نگهداری را آخر خط می دانیم، بنابراین هیچ گونه تبلیغی درباره آن نداریم؛ مگر مراکزی که برای کمک گرفتن از مردم دست به تبلیغات می زنند. ما محدودیت حضور مردم در مراکز نگهداری را هم داریم، چراکه حفظ اسرار این بیماران هم برعهده ماست، نمی توانیم اجازه دهیم عکس های آنها پخش شود. بخشی از این افراد هم اصلا بیمار روانی هستند و امکان حضور مردم در کنار آنها وجود ندارد. بنابراین اینکه ما بخواهیم درباره آنها تبلیغ کنیم، اصلا هدف ما نیست، ولی روی خروجی سازمان همیشه تبلیغ می کنیم. مراکز ما مراکزی خدمت رسان هستند که به افراد ته خطی سرویس می دهند. این را هم بگویم در برخی از مراکز ما سرویس های اجباری داده می شود، شاید برخی از افراد اصلا نباید در مراکز حضور داشته باشند، ولی با حکم قضائی مجبور به پذیرش هستیم. بارها هم اخطار در این باره داده ایم و از خطرناکی ماجرا گفته ایم، همیشه هم بحث تجاوز نیست. هفته پیش دعوایی در این مراکز رخ داد که فرد روانی با فرد دیگری درگیر شد، دو نفر برای دخالت و جمع کردن دعوا وارد شدند و یک نفر کشته شد. قاتل قبلا نیز سابقه قتل داشته است. ما مجبور به پذیرش این فرد بودیم، درحالی که در همه دنیا مراکز حفاظت شده قضائی وجود دارند. در این گزارش درباره متجاوز به عنوان فردی نام برده شده که در مرکز مذکور در بخش تاسیسات کار می کرده است. این مطلب را تایید می کنید؟من الان درباره اسم و رسم او اطلاع دقیقی ندارم. اولین خبر به من این است که رسیدگی ها انجام شده و دوربین های مداربسته هم چیزی ثبت نکرده و کسی شهادت نداده و چون صرفا ادعا بوده، از طریق پزشکی قانونی هم به اثبات نرسیده است. الان این فرد در آن مرکز هنوز مشغول به کار است؟خیر. گفته شده این فرد کارمند تاسیسات است، چطور کارمند تاسیسات می توانسته این قدر با بچه ها ارتباط نزدیک داشته باشد؟برای همین خیلی برای ما قابل باور نیست، اما بالاخره در یک مرکز بزرگ می شود خیلی راحت در لحظه به هر کسی دسترسی پیدا کرد.
                