چهار‌شنبه ۱‌شهریور ۱۳۹۶
-----------------------------------------
حرف اول
-----------------------------------------
بازدید از یک منطقه جنگ زده
-----------------------------------------

                    منطقه مدنظر این یادداشت، در خوزستان یا دیگر استان های آسیب دیده در سال های جنگ تحمیلی نیست. منطقه ای در دامنه های البرز که متجاوزان به آن، نه از آن سوی مرزها که از درون مرزها آمده اند. اینجا کلاردشت است؛ منطقه ای که در کمتر از سه دهه مورد تاخت و تاز قشونی از زمین خواران، ویلاسازان و ویلانشینان قرار گرفته و خاک سبزش را در ناتوانی دیدبانان به توبره افزون طلبی خود کشیده اند. اینجا حکایت از غفلت و فراموشی است و راهیان این بازدید نه در جست وجوی نور که برای عبرت از تاریکی باید بیایند و از خسرانی که پیش آمد، برای آینده و آنچه به جا مانده، پند بگیرند. در مرداد 1360 محل کارم در یک ایستگاه تحقیقات کشاورزی کوچک در کلاردشت قرار گرفت. منطقه ای که در یکی از زیباترین نقاط دامنه های البرز و به فاصله 20 کیلومتری از دریای خزر واقع شده است. آنها که هنوز کلاردشت را تا نیمه اول دهه 60 در خاطرات خود مرور می کنند، تابلویی حیرت انگیز از شاهکار بی بدیل آفریننده نظام هستی در برابرشان تجسم می شود. تابلویی در وسعت حدود پنج هزار هکتار و در میانه شیب های جنوبی پوشیده از جنگل و مراتع غنی و رنگارنگ در شمال آن که نقاش چیره دست آفرینش در هزاران هزار سال بر آن نقش زیبای زندگی آراسته بود.دریا در سخاوت هر روزه خود پیا م های مه آلودش را به پای علم کوه سرافراز می رساند تا که در هم نوایی چهچه مرغان و ملودی آرام بخش زنگوله رمه ها و در کناره سرداب رود خروشانش به جشن و پایکوبی بنشینند. همواره علم کوه از یخ های سخاوتش گرمای زندگی در این دشت می پراکند و همه صاحبان حیات بر سفره عدالتش دست در دست هم سرود زندگانی سر می دادند. روزی در آن سال ها میهمان هلندی ما در سفر تحقیقاتی اش به کلاردشت را دیدم که از دیدن این خطه به وجد آمده بود. از او پرسیدم شما هم از کشور مهد گل و زیبایی می آیید؛ پس راز این همه شگفتی تان در چیست؟ او بی درنگ پاسخ داد ما مردم هلند آرزو داریم که ای کاش در کشورمان ترکیبی از این زیبایی کوهستانی نیز وجود داشت. اکنون و تنها پس از سه دهه با چشمانی بهت زده باز قدم به آن دیاری گذاشتم که دیگر هرگز کلاردشت نیست. عرصه جنگ زده و درهم کوبیده ای است که جای پای هیچ دشمن خارجی در آن به چشم نمی خورد که اگر می خورد، امید به بازسازی آن نیز وجود داشت. از همان اولین پیچ جاده شیب دار به سمت کلاردشت دسته دسته ساختمان های بی هویت بر چشمان جست وجوگر مسافری مانند من اشکی از غربت و آهی از حسرت می آورد. مسافری که در تلاش است شاید از ورای چشمان ژاله بارش، باز هم نشانه ای از آن شاهکار آفرینش ببیند؛ اما متاسفانه جست وجو بی نتیجه است. هرچه به سمت مرکز بخشی که به یمن این تخریب هم اکنون به فرمانداری ارتقا یافته است، می رویم، انبوه ساختمان های بی روح دیده می شود که بر مزار سبز حیات گذشته رسته اند. از روستاهای بنفشه ده، گوی تر، کل نو، پی قلعه و... تا رودبارک انباشت فروشگاه ها و ویلاهایی رخ می نمایند تا بر اندوه و سردرگمی من بیفزایند؛ مسافری که از درماندگی چشم به قله علم کوهی می اندازد که گویی آن نیز سر از خجلت فرو برده و دسته دسته مسافرانی که در جست وجوی زندگی؛ اما جز آلودن نمی افزایند. بدون تردید مادامی که به مدد پمپ های قدرتمند آب رسانی همه ارتفاعات کلاردشت نشانه گرفته شده است و تا زمانی که نهادهای مدیریتش با این چرخه اقتصادی می چرخند، وضعیت رو به وخامت بیشتری می رود. پس ای کاش برای عبرت آیندگان و حراست از بقایای بستر حیات در دیگر نقاط همه ساله راهیانی را نیز روانه آن دیار جنگ زده کنیم. امید داریم که این راهیان در بازگشت، از غفلت مردمانی روایت کنند که بر سرشاخ نشستند و بن بریدند. شاید که برای آنچه برایمان به جا مانده، فکری شود.
                