دو‌شنبه ۲۲ خرداد ۱۳۹۶
-----------------------------------------
حرف اول
-----------------------------------------
اگر دولت متولی برنامه های صدا و سیما بود!
-----------------------------------------

                    یکی از حساسیت های مهم گروه های موسوم به دلواپسان، مسائل فرهنگی کشور از جمله فیلم، تئاتر، موسیقی، شعر و کتاب است که هر از چندگاهی به بهانه چاپ کتبی خاص یا نمایش فیلم و تئاتر یا برگزاری کنسرت در شهرهای مختلف کشور مورد اعتراض این گونه مجامع قرار می گیرد؛ تا جایی که بارها در جریان اکران برخی فیلم ها و اجرای کنسرت ها اخلال ایجاد شده؛ در نهایت هم دولت و وزارت ارشاد باید پاسخ گو باشند و از آنها سوال و استیضاح می شود که چرا دچار وادادگی و گسست فرهنگی- دینی شده اند. صرف نظر از درست یا غلط بودن انتقاد یا ایراد منتقدان به برنامه های فرهنگی یا هنری وزارت فرهنگ و ارشاد اسلامی، آن هم به ویژه در دولت یازدهم که در این مقال جای بحث درباره آن نیست، سوالی که تاکنون بارها به ذهن نگارنده رسیده، این است که برخی برنامه های صداوسیما به ویژه طنز که در سراسر کشور مخاطب عام دارد و تقریبا کل کشور را تحت پوشش امواج جادویی خود قرار می دهد، چطور حساسیت و نگرانی این گروه ها را برنمی انگیزد و هیچ ایراد و انتقادی به آن وارد نمی کنند؟! و چرا این قدر روی برنامه های دولت، آن هم دولت یازدهم و ادامه آن در دولت دوازدهم حساس هستند و خواهند بود؟! به عنوان نمونه شما تصور کنید غیر از صداوسیما، وزارت ارشاد برنامه ای هنری و نمایشی می ساخت که دخترخانم ها باید در جمع مردان و زنان بیننده با حرکات و شوخی های طنز، مردم را بخندانند یا جوانی برای انبساط خاطر بینندگان ماجرای عشق دروغین خود به یک دختر را با آب و تاب تعریف کند و برای خلاصی از بهانه گیری های پلیس در کلانتری، دختر نامحرمی را به دروغ همسر خود معرفی کند یا مثلا در برنامه طنز دیگری که بیننده زیادی هم دارد، مجری، دختر یا پسر جوانی را با سوالات مکرر و اصرار خود مجبور کند که بگوید آیا تا به حال عاشق شده یا نه و اگر شده در کجا و چگونه بوده یا اولین کلمات عاشقانه ای که بین وی و معشوقش رد و بدل شده، چیست؟ یا دختر و پسر جوان هنرمند دیگری را مجبور کند تا بگویند چرا تاکنون تن به ازدواج نداده اند و علت آن چیست؟ و سوالات خصوصی دیگری از این دست یا این سوال که چرا باید همیشه یک پای ثابت همه سریال ها و فیلم های تلویزیونی موضوع عشق و عاشقی میان یک دختر و پسر جوان باشد که به قول مسئولان صداوسیما این گونه داستان ها......موجب جاذبه فیلم و جذب بیشتر مخاطب می شود؟! فارغ از درست بودن یا نبودن این گونه مسائل در رسانه ملی، سوال قابل طرح این است که چرا تاکنون به این گونه برنامه های صداوسیما، دلواپسان و تریبون های نماز جمعه و جماعات در مساجد هیچ گونه اعتراضی نکرده و نمی کنند؛ البته اشتباه نشود، منظور این نیست که به این برنامه ها حتما باید اعتراض شود؛ بلکه فقط از باب قیاس طرح شد.آیا دلیل آن، این است که صداوسیما نورچشمی است و نباید از آن انتقاد کرد؟! و وزارت ارشاد بیگانه است؛ پس باید با بهانه و بی بهانه به آن انتقاد کرد و آن را تخطئه کرد؟! آیا برای مردم و افکار عمومی این سوال پیش نیامده و نمی آید که درحالی که صداوسیما در ساخت برنامه های موسیقی و هنری و طنز و... کاملا آزاد است؛ ولی وزارت ارشاد دائم باید به مقامات مسئول و غیرمسئول برای کارهای کرده و نکرده خود پاسخ گو باشد؟ آیا دلیلش این نیست که خدای ناکرده مچ گیری ها و بهانه جویی ها از وزارت ارشاد، صرفا برخاسته از حب و بغض های سیاسی و جناحی است و نه چیز دیگری؟
                