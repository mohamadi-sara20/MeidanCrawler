پنج‌شنبه ۷ اردیبهشت ۱۳۹۶
-----------------------------------------
type_unknown
-----------------------------------------
اسحاق جهانگیری:نه رانت خانوادگی گرفتم نه رفاقتی
-----------------------------------------

                    گروه سیاست: اسحاق جهانگیری، معاون اول رئیس جمهوری و نامزد انتخابات ریاست جمهوری، در نخستین برنامه تبلیغاتی خود در برنامه رادیویی «بی واسطه با ایران» که از رادیو ایران پخش شد، درباره اینکه چرا کاندیدا شده است، گفت: «کشور در موقعیت حساسی قرار دارد. هم از نظر سیاست خارجی، اوضاع خارجی و منطقه ای که در آن قرار داریم هم از نظر توسعه ای در یک پیچ تاریخی هستیم. فرصت های بی نظیری داریم و با تنگناهایی مواجه هستیم». او با بیان اینکه از سابقه، توانایی و تجربه اش برای خدمت به مردم و کشور استفاده کرده، گفت: «حال که نیاز به حضور من در صحنه ای است که باید می آمدم، آمدم. چهار سال است کشور با تدبیر و امید گذشته است. دولت روحانی با استفاده از ظرفیت های ملی و توان کارشناسان، توانست مخاطرات فراوانی را که با تهدیدهای بین المللی به وجود آمده بود، کاهش دهد؛ اما ما همچنان نیازمند استمرار آن سیاست ها و پایدارکردن آنها هستیم». جهانگیری با تاکید بر اینکه دولت در این سال ها واقعا مظلوم بود، گفت: «همه ظرفیت های کشور و توانایی های ملت برای رفع مشکلات هنوز به طور کامل به کار گرفته نشده و ما در نیمه راه هستیم و نباید از این راه عقلانیت، اصلاحات و اعتدال بازگردیم».خود را طلب کار انقلاب نمی دانماو افزود: «با صلاحدید بزرگان اصلاح طلبان و موافقت آقای روحانی به عنوان مکمل برای پیشبرد راه اصلاحات و اعتدال و اعلام آمادگی برای حل مشکلات اشتغال و رونق اقتصادی و تحقق برنامه های اقتصاد مقاومتی وارد عرصه شدم. اهل عمل بوده و هستم و سطوح مدیریتی را بدون هیچ امتیاز و رانتی طی کرده ام؛ نه از رانت خانوادگی استفاده کرده ام و نه از رانت رفاقتی برخوردار بوده ام. در همه عرصه های مختلفی که بوده ام، بدون هیچ چشمداشتی تمام سرمایه ام را در راه آرمان هایم گذاشته ام و سرباز اسلام، کشور و انقلاب بوده ام و خود را طلب کار انقلاب نمی دانم». جهانگیری عنوان کرد:«امروز به برنامه های جاری و توسعه ای کشور اشراف دارم. وضعیت امروز کشور را سیاه و تیره و تار نمی بینم؛ ولی مسائل جاری اعم از سیاسی، اقتصادی و اجتماعی را جدی می دانم. آینده را نامشخص و مبهم نمی بینم، ظرفیت های کنونی کشور و نقاط ضعف و قوت دستگاه های اجرائی را می شناسم و به اعتبار تجربه و دانسته ها و توانی که در میان نخبگان، زنان و جوانان و کسانی که فرصت خدمت نداشته اند یا امکان حضور نداشته اند، راه حل ها را می دانم».مشکلات صنایع خودروسازی در دوران مسئولیتم حل شدمعاون اول رئیس جمهوری با بیان اینکه صنعت خودرو در دوران وزارت او در دولت محمد خاتمی تحولی اساسی را به خود دید، گفت: «افزایش کیفیت و کاهش قیمت خودرو از جمله سیاست های وزارت صنایع و معادن در دوران مسئولیتم بود. در این راستا، با خودروسازان بزرگ دنیا به صورت مستقیم وارد مذاکره شدیم تا آنها در کشور سرمایه گذاری کنند. همچنین تولید برخی از خودروها مانند پیکان که به جز افزایش آلودگی و ضربه زدن به اعتبارات کشور تولیدشان نتیجه ای نداشت، متوقف شد». جهانگیری ادامه داد: «یکی از تصمیمات مهم در این دوران، ایجاد حساب ذخیره ارزی بود. از محل این حساب، به بخش های مختلف صنعتی بودجه تخصیص داده شد. به طور مثال، با تخصیص بودجه به بخش سیمان، صنعت سیمان کشور دو برابر ظرفیت توسعه یافت و امروز به نقطه ای رسیده ایم که یکی از مسائل اصلی این است که سیمان تولیدشده به دنیا صادر شود».این فعال سیاسی اصلاح طلب با بیان اینکه در سال 84 تا 92 از مسئولیت های دولتی کنار گذاشته شدم، عنوان کرد: «از سال 92 که به عنوان معاون اول کشور انتخاب شدم، نیاز بود تا اولویت های کشور شناسایی شود. تمرکز دولت در این دوران، بر حل مسائل اساسی کشور تمرکز بود. در میان اولویت های کشور، اصلی ترین موضوع حل مسئله هسته ای بود که با انتخاب تیمی قوی از سوی رئیس جمهوری از دیپلمات های برجسته و با مدیریت آقای روحانی و تحت رهبری مقام معظم رهبری پرونده هسته ای حل شد و برخی فرصت های جدید نیز ایجاد شد». او با بیان اینکه در دوران سال های بعد از انقلاب با تورم های بالا روبه رو بودیم، ادامه داد: «در مقاطعی حتی تورم بالای 40 درصد داشتیم؛ اما رشد اقتصادی مثبت بود. زمانی بود که رشد اقتصادی منفی داشتیم؛ اما تورم پایین بود. اینکه در مقطعی هم تورم بالا باشد و هم رشد اقتصادی منفی باشد، تقریبا در 50 سال گذشته کم سابقه بود. نیازمند این بود که در مسائل اقتصادی تمرکز ویژه ای بر حل مسئله تورم و حاکمیت انضباط مالی و پولی در سیاست های اقتصادی حاکم توجه شود. به فضل الهی دولت توانست در مدت کوتاه روند کاهشی تورم را ادامه دهد؛ به طوری که سال جاری را با تورم تک رقمی آغاز کردیم».کم شدن ورود گردشگر به خاطر حمله به سفارت عربستانجهانگیری افزود: «حتما یکی از بخش هایی که باید به آن توجه کرد، بخش خدمات است؛ چرا که می تواند برای حل مسئله بی کاری به کمک آید. حتما در بین گردشگران اسلامی که به اماکن مذهبی مانند مشهد و قم سفر می کنند، برخی از مناطق گردشگری هم بازدید می کنند و باید از این ظرفیت به خوبی استفاده کرد. متاسفانه به دنبال حمله به سفارت عربستان، ورود گردشگر در این بخش کم شده و باید ما به دنبال حل مشکلات با کشورهای منطقه باشیم». او بر استفاده از ظرفیت های مدیریتی تاکید کرد و گفت: «باید از همه نیروها بدون توجه به گرایش سیاسی برای خدمت گزاری در دولت و بخش خصوصی استفاده کرد. نباید مدیران را به خاطر اینکه گرایش سیاسی هم سو ندارند، از خدمت گزاری کنار گذاشت. باید به دانشگاه ها استقلال کامل داده شود تا محیط پرنشاطی باشد». جهانگیری در پایان گفت: «انتخاب رئیس جمهور و تصمیمات او در تعیین سرنوشت امروز و آینده کشور تاثیرگذار است. با گفتن شعارها نمی شود به رئیس جمهور رای داد. اینکه فرد چقدر به مسائل کشور آگاه و به چه میزان توان مدیریتی و رفع معضلات را دارد، تعیین کننده است. آنچه در بضاعت دارم به صحنه آوردم و امیدوارم همراه با ملت ایران در گره گشایی از مشکلات بتوانیم کارهایی را انجام دهیم».در همه مناظره ها شرکت می کنمایسنا: معاون اول رئیس جمهوری روز گذشته در حاشیه جلسه هیئت دولت در جمع خبرنگاران در پاسخ به پرسشی درباره احتمال حاضرنشدن وی و حسن روحانی در مناظره های انتخاباتی، گفت: «من در همه مناظره ها شرکت می کنم و اگر 10 مورد از این مناظره ها برگزار شود در آن شرکت خواهم کرد؛ البته رئیس جمهوری واقعا کارهای زیادی دارد و نمی توان گفت هر جلسه ای که گذاشته می شود رئیس جمهوری هم باید در آن حاضر باشد، هرچند که در این مناظره ها شرکت می کنند و برنامه هایشان را برای شرکت در آن تغییر داده اند». اسحاق جهانگیری، در پاسخ به این پرسش که امکان انصراف وی از انتخابات پیش از برگزاری مناظره ها وجود دارد یا نه، عنوان کرد: «من تا به حال در زندگی ام انصراف نداده ام». او در واکنش به پرسش یکی از خبرنگاران درباره احتمال ارائه برنامه ای صدروزه از سوی روحانی برای دولت آینده، افزود: «ما الان با یکدیگر رقیب هستیم. البته ما با همه رقبا رفیق هم هستیم». جهانگیری با بیان اینکه هرکس شیوه ای برای تبلیغات در نظر دارد، گفت: «اینکه گفته می شود بهتر است هر کاندیدایی معاون اول خود را معرفی کند، موضوعی است که بستگی به نوع تبلیغات آن کاندیدا دارد و من معاون اول خودم را معرفی نمی کنم». او در پاسخ به پرسشی درباره احتمال حضورش در دولت بعدی با خنده عنوان کرد: «من فکر می کنم خودم رئیس جمهور شوم».
                