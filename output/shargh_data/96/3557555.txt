شنبه ۲۳ اردیبهشت ۱۳۹۶
-----------------------------------------
سرمقاله
-----------------------------------------
روحانی مدیون کیست؟
-----------------------------------------

                    روحانی بیش از هر کسی مدیون دشمنانش است؛ دشمنانی که با حملات خود چهره ای متفاوت از او ساختند. از این رهگذر محبوبیتی عاید روحانی شد که انتظارش را نداشت، همان گونه که در سال 92 او را بر کرسی ریاست جمهوری نشاندند. اگر روحانی بخواهد با شیوه سقراطی با مخالفانش عادلانه برخورد کند باید چیزی را به آنان بدهد که مستحق آنند.«سقراط: آیا ما باید آنچه که به دشمنان مان مدیونیم را [نیز، به مانند دوستان مان] به آنها بازگردانیم؟پولمارخوس: دقیقا چنین است، درست آنچه را که به آنها مدیونیم؛ و من فرض را بر این قرار می دهم که یک دشمن، درست همان چیزی را به دشمنش مدیون است که درخور و سزاوار اوست: یعنی آسیب رساندن.سقراط: بسیار خوب، بنابراین صناعتی که عدالت خوانده می شود چه چیزی را به چه چیزهایی باز می رساند؟پولمارخوس: سقراط! اگر پاسخ ما می بایست با آنچه از آن آغاز کردیم سازگار باشد، پس باید بگویم [عدالت] صناعتی است که به دوستان منفعت و به دشمنان آسیب می رساند».آیا در چهار سال گذشته روحانی با مخالفانش چنین عادلانه رفتار کرده است؟ آنچه مسلم است رئیس جمهور پس از پیروزی رفتاری مسیحایی در پیش نگرفت. او با بی اعتنایی به مخالفان و گاه در تنگنا قراردادن آنان به منظور جلوگیری از اقدامات انحصاری که در دست آنان بود، توانست با مخالفانش آن گونه رفتار کند که باید می کرد. آنچه امروز قالیباف را خشمگین ساخته و موجب شده بیش از هرکس دیگری تمام توش وتوان خود را به کار گیرد تا جای روحانی بنشیند و در صورت موفق نشدن دیگری را جای او بنشاند، از همین نوع عدالتی نشئت گرفته است که روحانی درباره مخالفانش به کار گرفت. روحانی را مخالفان دگرگون کردند تا ناگزیر به روش و منش خودش که تدبیر و اعتدال بود، پشت پا بزند و وارد گود سیاست شود. گودی که در سال های دوره اول از ورود به آن برای زورآزمایی پرهیز داشت. او راه سکوت و مهار را پیش گرفته و با این تئوری نشان داد سکوت و مهار بهترین شیوه برای برخورد با مخالفان است. اما شیوه سکوت و مهار چنان مخالفانش را به خشم آورد که دیگر پنهان کاری را تاب نیاورند و آشکار به هر بهانه ای با صراحت و خشم به او حمله کردند. رسانه های اصولگرا گاه از حد مجاز مواجهه های سیاسی فراتر رفته و با الفاظ و تصاویری که بیانگر خشم آنان بود به مقابله با روحانی پرداختند و چنان تخریبش کردند که اگر این کار از سوی هر روزنامه دیگری در دولت نهم و دهم رخ می داد، بی تردید با آن برخوردی جدی می شد. رسانه های اصولگرا اگرچه چندان رغبتی به آزادی ندارند اما به راحتی از فضای آزاد متکی بر نهادهای قدرت بهره برداری می کنند. آنان سال هاست که تلقی متفاوتی از آزادی دارند، آزادی، خیابانی یک طرفه است در اختیار آنان. روحانی برخلاف مخالفانش تمایل به سوگیری نداشت و تلاش می کرد در میانه میدان بایستد و همه چیز را چنان سروسامان دهد که موجب تخاصمی جدی میان دوستان و مخالفان نشود. اما مخالفان روحانی که با آموزه های دیگری آشنا بودند، او را وادار کردند به این سیاست تن بدهد که هر سیاست مداری یک دوست حقیقی و یک دشمن حقیقی دارد و زمانی فرا می رسد که بدون درنگ و تردید باید حمایتش را از کسی علیه کسی دیگر آشکار کند. مخالفان ناچارش کردند تا بپذیرد این مسیر در سیاست، همواره سودمندتر از بی طرف باقی ماندن است. این گونه بود که جهانگیری پا به میدان گذاشت تا سدی برای حملات قالیباف خشمگین باشد. اسحاق جهانگیری اصلاح طلب با حضور در رده های پایین و میانی قدرت خوب می دانست مخالفان برای نیل به هدف شان دست به هر کاری خواهند زد و برای رسیدن به مقصد هر آنچه را در برابرشان باشد، لگدکوب خواهند کرد.شاید حسن روحانی در مواجهه با مخالفانش به اندازه کافی واقع بین نبود، او تصور می کرد مخالفانش در مقابله با او حدی از حرمت و حریم برای او قائل خواهند شد. روحانی هرچه به پایان دوره اول نزدیک تر می شد، درک می کرد که چیزی به نام مصلحت اندیشی در برابر کسانی که منافع شان را از دست داده اند، معنا ندارد و تنها چیزی که می تواند آنان را به روحانی گره بزند، اشتراک منافع برابر و عینی است ولاغیر. خواسته ای که روحانی تلاش کرد به آن تن ندهد و اگر صحنه سیاست داخلی ایران امروز صحنه سیاست مداران خشمگین است، از همین رو است.قالیباف یکی از خشن ترین این سیاست مداران است که با کسی شوخی ندارد. او در مناظره ها بی محابا به روحانی و دولتش می تازد و حتی زمانی که تلاش می کند در ظاهر آرامشش را حفظ کند، موفق نمی شود. در پس خنده های او موجی از خشم و نفرت فروخفته است، خشمی که دلایل بسیاری برای بروز آن وجود دارد. رئیسی این خشم را کمتر از قالیباف علنی کرده است. او کلمات و جمله هایش را در لفافی مودبانه می پیچد و بر زبان می آورد. جملاتی که بیش از آنکه نشان از تواضع داشته باشد، بیانگر خشمی پنهان است که هر دم می تواند سر باز کند و چون سیلی از کلمات خشمگین بر سر رقیبان ببارد. مناظره های این دوره بیش از آنکه مدل گفت وگو و مواجهه سیاسی باشد، برخورد خشم آگین دیدگاه ها و ایدئولوژی های مستور در نقاب کلمات است. از این روست که مخالفان بیش از آنکه به استدلال و منطق پناه ببرند، به تخریب و تهدید روی آورده اند. مشکل آنان بیش از آنکه مربوط به روحانی و دولتش باشد، به خودشان و جایگاه سخن شان بازمی گردد. قالیباف و رئیسی تلاش می کنند از توده های مستضعف و فرودست جامعه دفاع و حمایت کنند و صدای خاموشان باشند. اگر این کار به هزارویک دلیل از جانب احمدی نژاد باورپذیر بود، به هزارویک دلیل برای قالیباف و رئیسی دور از دسترس است و بعید به نظر می رسد توده فرودست جامعه دلسوزی و جانبداری آنان را باور کند. آنچه قالیباف و رئیسی را به خشم می آورد همین است که این توده ها گوش شان از وعده ها پر است و دیگر به دشواری کسی را به عنوان حامی خود باور خواهند کرد. خاصه آنکه این حامیان، مدیریت نهادهای قدرتمندی را در اختیار داشته باشند که ارقام موجود و گردش مالی شان هیچ سنخیتی با زندگی فقیرانه آنان ندارد. این شعار قالیباف مصداق نقض خود او است: به عمل کار برآید... اشاره بجای روحانی به بانک های منتسب به قالیباف و رئیسی در مناظره اخیر نشان از رویکرد تازه روحانی به مخالفانش است، از این منظر او شیوه سقراطی را در پیش گرفته و چیزی را برای مخالفانش تدارک دیده است که مستحق آنند.
                