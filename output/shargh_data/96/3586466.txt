سه‌شنبه ۱۳ تیر ۱۳۹۶
-----------------------------------------
سرمقاله
-----------------------------------------
دفاع از تمامیت ارضی کشورها
-----------------------------------------

                    امنیت پروازهای هوایی مسئله ای بود که در دهه 80 میلادی بارها از سوی آمریکا در منطقه خلیج فارس خدشه دار شد و جان انسان های بی گناه را به مخاطره انداخت. امنیتی که در اسناد بین المللی مصوب مجامع جهانی بارها بر آن تاکید شده و کشورها متعهد شده اند که امنیت هوانوردی غیرنظامی در مناطق دریایی را به دقت رعایت کنند تا جان مسافران پروازهای هوایی به خطر نیفتد. در کنفرانس 1919 پاریس کنوانسیون نظام تردد هوایی به تصویب رسید که براساس ماده یک این کنوانسیون هر دولتی حاکمیت تام و انحصاری بر هوای حقوقی قلمرو خود را دارد. قلمرو شامل قلمرو ملی و آب های سرزمینی مجاور آن می شود. بعدها در کنوانسیون هواپیمایی کشوری، کنوانسیون دریای سرزمینی و کنوانسیون 1982 حقوق دریاها، حاکمیت کشورها بر هوای فوق آب های مجاورشان مورد تصویب و تاکید مجدد قرار گرفت. با تجاوز عراق به خاک ایران بسیاری از قواعد بین المللی از جمله قواعد فوق مورد نقض کشورها از جمله ایالات متحده آمریکا درباره احترام به محدوده آبی ایران و رعایت اصل بی ‎طرفی قرار گرفت. هدف آمریکا، یاری رساندن به عراق و مقابله با ایران بود. دولت آمریکا صراحتا اصل بی طرفی را نقض کرده و به حمایت از دولتی برخاست که خود چند سال بعد با حمله نظامی علیه آن دولت آن را ساقط کرد. در منطقه خلیج فارس و در حریم هوایی و آبی ایران در جنگ تحمیلی ناامنی هوانوردی را آمریکا با استقرار ده ها کشتی در منطقه و اخطارهای غیرقانونی به هواپیماهای ایرانی به مردم منطقه تحمیل کرده و امنیت سفر آنها را از بین برد تا اینکه در 12 تیر سال1367 اقدامات ضد حقوق بشری آمریکا به اوج خود رسید و با دو موشک ناو وینسنس آمریکایی 290 مسافر و خدمه هواپیما در چند دقیقه به شهادت می رسند. طبق اصول حقوقی هوانوردی غیرنظامی بین المللی پروازهای درون منطقه یک کشور اطلاعات پروازی شان می تواند از سوی مقامات هوانوردی غیرنظامی همان کشور ردیابی و رصد شود و این در حالی است که اخطار رزم ناو وینسنس به هواپیما مورد تردید بوده و اساسا اخطارهای قبلی ناوهای آمریکایی نیز به هواپیماهای ایرانی از لحاظ حقوقی غیرقانونی است. ادعای واهی آمریکا مبنی بر شیرجه هواپیمای مسافربری به سوی کشتی آمریکایی کاملا رد شد؛ همان طور که شرکت های بیمه خارجی نیز تایید کردند منطقه مورد اصابت موشک به هواپیما خارج از منطقه جنگی بوده و هواپیماهای مسافربری حتی با چشم غیرمسلح قابل شناسایی بودند و هنوز این سوال برای ملت ایران مطرح است که مسئولیت بین المللی دولت آمریکا در مجازات مرتکبان و تعهد به مداخله نکردن در منطقه خلیج فارس هیچ گاه از سوی شورای امنیت پیگیری نشد و این در حالی است که در موارد مشابه اقدامات بسیار موثرتری از سوی سازمان ملل متحد و سایر نهادهای تخصصی هوانوردی درباره برخورد با عاملان کشتار انسان ها و نقض امنیت هوایی انجام شده است. جای آن دارد که در هفته حقوق بشر نهادهای بین المللی و کشورهای حامی حقوق بشر دست از موضع انفعالی خود برداشته و حقوق انسانی را مرجح بر ملاحظات سیاسی انگاشته و اغراض ساختارشکنانه بین المللی در نادیده گرفتن استقلال و تمامیت ارضی کشورها و نهایتا حقوق مسلم مردم را برنتابند.
                