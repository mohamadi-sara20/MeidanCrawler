پنج‌شنبه ۲۳‌شهریور ۱۳۹۶
-----------------------------------------
یادداشت
-----------------------------------------
راهکار به جای ترسیدن
-----------------------------------------

                    «نائومی کلاین»، نویسنده، فیلم ساز و فعال سیاسی کانادایی، در دو دهه اخیر به عنوان کنشگر در بحران زیست محیطی و تغییرات اقلیمی جهانی شهرت بالایی یافته است. او در آخرین کتاب خود به نام «سرمایه داری در برابر آب وهوا؛ همه چیز تغییر می کند» نظرات درخور توجهی درباره بحران آب وهوا و رابطه اش با نابرابری های نظام سرمایه داری دارد. فرازهایی از مصاحبه وی با روزنامه گاردین می تواند مورد توجه تمامی ارکان مدیریتی و مردم کشورمان برای بومی سازی آن قرار گیرد. اعتقاد اصلی «کلاین» آن است که تحت نظام سرمایه داری، نمی توان بحران تغییرات آب وهوایی و گرم شدن کره زمین را کاهش داد. به باور او، تغییرات آب وهوایی در پیوند با مسئله هایی همچون نابرابری و نژادپرستی فاجعه آفرین خواهد شد و بنابراین شکل کنونی بحث درباره گرم شدن کره زمین مادامی که این عامل محوری را در نظر نگیرد، نوعی پنهان کاری به حساب می آید. براساس نظریات زیست محیطی «کلاین»، نظام سرمایه داری جهانی و سیستم اقتصادی همه کشورهای در معرض بحران باید به سرعت به دوره «پساکربنی» تغییر یابد. دوره پساکربنی از نظر «کلاین» بنانهادن برنامه های توسعه و اقتصادی مبتنی بر انرژی های تجدیدپذیر است. او معتقد است در مناسبات سرمایه داری موجود و با بهره گیری از قدرت سیاسی و سرمایه و تکیه کامل بر مصرف منابع تجدیدناپذیر، این بحران کماکان ادامه دارد. «کلاین» با اشاره به کنفرانس زیست محیطی کپنهاک (2009) و پاریس (2016) و سایر تحرکات مشابه، معتقد است تمامی کشورهایی که تولیدکننده عمده گازهای گلخانه ای هستند، به این تفاهمات پایبند نبوده و در 25ساله اخیر فقط با الفاظ بازی کرده اند. خروج آمریکا از تفاهم نامه پاریس و تلاش استرالیا برای حذف مذاکرات زیست محیطی در کارگروه کشورهای 20، از پایبندنبودن نظام سرمایه داری جهانی به کاهش گازهای گلخانه ای حکایت می کند. در این مصاحبه او به بحران یونان اشاره می کند که به دلیل ریاضت اقتصادی ای که اتحادیه اروپا بر آن تحمیل کرد، ناگزیر شده است اقتصاد خود را بر استخراج از معادن و انرژی های تجدیدناپذیر بنا گذارد و این برای آینده یونان فضایی تیره تر از حال حاضر ایجاد می کند. نظریات «کلاین» را می توان در این ابراز او فشرده کرد: آنچه مرا از تغییرات آب وهوایی می ترساند نه افزایش مثلا سطح دریاها یا تعداد توفان ها، بلکه پدیدآمدن ترکیبی از نابرابری و نژادپرستی است که تغییرات آب وهوایی در پی دارد. وی تاکید می کند مادامی که نظام سرمایه داری جهانی با گسل های عمیق طبقاتی در جامعه بشری سلطه دارد، هرگونه بحران زیست محیطی به افزایش رفتارهای نژادپرستانه و غیرانسانی تبدیل می شود. مصداق این نظر او کشور استرالیاست که هرچه آب دریا بالاتر و سطح خشکی ها کاهش می یابد، رفتار دولت این کشور با مهاجران خشن تر می شود.«نائومی کلاین» درباره رفتار نهادها و کنشگران زیست محیطی می گوید ترس نمی تواند محرک باشد. اشتباه بزرگی که جنبش های زیست محیطی بر مبنای آن ساخته شده در همین جاست: «شما را از جهنم می ترسانیم، پس شما باید به یک کنشگر زیست محیطی بدل شوید». به خاطر داشته باشیم موضع گیری زیست محیطی «کلاین» در برابر نظام سرمایه داری کنونی در جهان هرگز به مفهوم گرایش او به اقتصاد بسته و آمرانه مارکسیستی نیست. باور او تکیه سیستم های اقتصادی بر توسعه از طریق بهره وری در انرژی های تجدیدپذیر و کاهش فاصله های طبقاتی ازجمله از طریق اخذ مالیات های سنگین از صاحبان سرمایه و کارتل های جهانی است. در شرایطی که کشور ما با شدت بیشتری در معرض افزایش دمای کره زمین قرار گرفته و نظام اقتصادی بسیاری دیگر از کشورها متکی بر انرژی های تجدیدناپذیر است، توجه به نظرات «نائومی کلاین» برای تدوین راهبردهای پیش رو مورد تاکید قرار می گیرد. تدوین راهبردی زیست محیطی برای همه ارکان مدیریت کشور ضروری است.
                