چهار‌شنبه ۲۳ اسفند ۱۳۹۶
-----------------------------------------
یادداشت
-----------------------------------------
فرمانده ای شجاع و با اخلاص
-----------------------------------------

                    در این روزها یاد سه شهید قهرمان، سه برادر پرآوازه و سه شیرمرد خطه آذربایجان، مهدی، حمید و علی باکری، به مناسبت سی و سومین سالگرد شهادت سردار سلحشور لشکر 31 عاشورا، شهید مهدی باکری، با برگزاری مراسم ویژه ای گرامی داشته می شود. شهید بزرگوار مهدی باکری، از آن سرداران نام آوری است که رشادت ها، اخلاق، اخلاص و مردم داری اش، او را در ردیف بهترین فرماندهان ایرانی قرار داده که همواره نام او نزد ایرانیان قدرشناس، به ویژه آذربایجانی های غیرتمند، بزرگ داشته می شود. برای گرامیداشت یاد او که در 25 اسفند 1363 به شهادت رسید، نکاتی را در این یادداشت تقدیم علاقه مندان به انسانیت می کنم. مهدی باکری فرزند فضل الله، به سال 1333 در شهرستان میاندوآب دیده به جهان گشود. کودک بود که مادر عزیزش خانم اقدس زنوزی را از دست داد. چندی بعد، پدرش که کارگر کارخانه قند میاندوآب بود، با فرزندانش به ارومیه کوچ کرد و ادامه خدمتش را در کارخانه قند ارومیه گذراند. مهدی با برادران و خواهرانش در این شهر بالید و بزرگ شد. با پایان یافتن تحصیلات دبیرستان، به دانشگاه تبریز که آن روزها آذرآبادگان نام داشت، راه یافت و در رشته مهندسی مکانیک دانشکده فنی ادامه تحصیل داد. او چهار، پنج سال پرخروش را در دانشگاه گذراند و موفق به دریافت کارشناسی شد. آقامهدی وقتی وارد دانشگاه شد، همچنان داغدار شهادت برادر بزرگش، علی باکری، از اعضای سازمان مجاهدین خلق ایران، بود که یک سال قبل از آن به دست دژخیمان رژیم پهلوی اعدام شده بود. مهدی با وجود اینکه تحت مراقبت ماموران ساواک قرار داشت، از همراهی دانشجویان مبارز در دانشگاه باز نایستاد و حتی در بسیاری از برنامه های آگاهی بخش دانشجویان مذهبی که علیه رژیم پهلوی اجرا می شد، پیشتاز بود. مهدی باکری در خارج از دانشگاه نیز فعال بود و همراه برادر کوچک تر خود، حمید باکری که با هم در تبریز زندگی می کردند، لحظه ای از فعالیت های سازنده و مبارزاتی باز نمی ایستاد؛ تا جایی که حمید را برای آموزش تعلیمات نظامی و دیدن یک دوره چریکی به سوریه فرستاد. مهندس باکری در سال 56 به خدمت سربازی اعزام شد؛ اما دوره خدمت را تمام نکرده، با الهام از دستور رهبر انقلاب که در فرانسه از سربازان و ارتشیان خواسته بود پادگان ها را ترک کنند، از سربازی فرار کرد و به زندگی مخفی روی آورد. با پیروزی انقلاب اسلامی، مهدی باکری در ارومیه به ارگان تازه تاسیس سپاه پاسداران پیوست. زمانی که در سپاه بود، 9 ماه شهرداری ارومیه را نیز اداره می کرد. رفتار و منش مردمی آقامهدی در زمانی که شهردار بود، همچنان در خاطر نسل اول انقلاب باقی مانده است و به نیکی از آن یاد می شود. او مدتی در جامه دادستان ارومیه خدمت کرد؛ اما آغاز جنگ تحمیلی باعث شد او و دیگر همراهانش، شهر ارومیه را رها کنند و به سلحشوران دفاع از ایران و انقلاب بپیوندند.مهدی باکری در همان آغاز حضورش در جبهه های حق علیه باطل، شایستگی خود را نشان داد؛ به گونه ای که در سال های بعد توانست در قامت فرمانده ای شجاع و باتدبیر، لشکر 31 عاشورا را به عنوان لشکری پیروز و خط شکن، با فرزندان رزم آور آذربایجان فرماندهی کند. مهندس باکری برای اولین بار که به جبهه رفت، مهندسی جنگ را نیازی اساسی تشخیص داد؛ بنابراین این بار در مرکز آذربایجان غربی به جهادسازندگی رفت و مدیریت آن را بر عهده گرفت. در جهادسازندگی هم که بود، پیوسته در حال وهوای نبرد عاشقانه در میادین آتش و خون در جنوب و غرب کشورمان بود؛ در نتیجه چندان در ارومیه نماند و خود را به جبهه ها رساند. آغاز سال 61 بود که عملیات فتح المبین در دشت عباس شروع شد و مهدی باکری به عنوان معاون تیپ نجف اشرف به فرماندهی احمد کاظمی در عملیات نقش آفرینی کرد. این عملیات پیروزی بزرگی برای ایران و رزمندگان غیور سرزمینمان محسوب می شد. پس از آن باکری با همین عنوان در عملیات بیت المقدس که منجر به آزادسازی خرمشهر شد، حضور داشت؛ عملیاتی سرنوشت ساز در دوران دفاع مقدس. به این ترتیب آقا مهدی که خوب درخشیده بود، به آذربایجان بازگشت و فرماندهی تیپ 31 عاشورا را عهده دار شد. این تیپ آماده به رزم، از آن پس در چند عملیات حضوری قهرمانانه پیدا کرد و فرمانده آن، مهدی باکری و برادرش حمید باکری که دستیار رزمی اش بود، با خلوص، تدبیر و آمادگی تمام توانستند پیروزی های مکرری را به دست آورند. تیپ 31 عاشورا که بعد از مدتی به لشکر 31 عاشورا ارتقای سازمانی پیدا کرد، عملیات والفجر مقدماتی و والفجر های 1، 2، 3 و 4 را انجام داد. جز این، مهدی باکری در چند عملیات دیگر ازجمله عملیات رمضان، مسلم ابن عقیل، خیبر و بدر، رشادت ها از خود نشان داد و در شرایطی که بارها دچار مجروحیت شده بود، از جبهه ها پای پس نکشید تا اینکه در عملیات بدر با تیر مستقیم دشمن به شهادت رسید. هم رزمانش مجبور بودند پیکر این فرمانده رشید و مخلص را با قایق و از طریق اروندرود به پشت جبهه منتقل کنند؛ اما وسط اروندرود، قایق آنان با حمله خمپاره ای دشمن هدف قرار گرفت و همه سرنشینان آن ازجمله پیکر خونین شهید مهدی باکری روانه آب های خروشان جنوب کشورمان شد و دیگر هرگز از آن خبری نشد. رحمت الله علیه. از مهدی باکری، روحیات او، اقدامات او در جبهه ها و رازونیاز هایش خاطرات زیادی باقی مانده که بد نیست در پایان این نوشته به نمونه هایی از آنها اشاره شود:1- در عملیات خیبر زمانی که برادرش حمید به درجه رفیع شهادت نائل آمد، با وجود علاقه خاصی که به او داشت، بدون ابراز اندوه با خانواده اش تماس گرفت و گفت: شهادت حمید یکی از الطاف الهی است که شامل حال خانواده ما شده است.2- هم رزمان آقامهدی نقل می کنند وقتی حمید، برادر و معاونش، شهید شد از او خواستند اجازه دهد بروند و پیکر خونین حمید را از میان آتش دشمن بیاورند؛ اجازه نداد و گفت همه آنهایی که با حمید شهید شده اند، برادر من هستند؛ بنابراین جسد شهید حمید باکری به پشت جبهه منتقل نشد.3- قبل از عملیات بدر - همان عملیاتی که آقامهدی در آن شهید شد - به نیروهای آماده برای رفتن به خط گفته است: هرگاه خداوند مقاومت ما را دید، رحمت خود را شامل حال ما می کند. اگر از یک دسته 22نفری یک نفر بماند، باید همان یک نفر نیز مقاومت کند و اگر فرمانده شما هم شهید شد، نگویید فرمانده نداریم و نجنگید که این وسوسه شیطان است. ما وسیله ای هستیم برای بردن شما به میدان جنگ. وظیفه ما مقاومت تا آخرین نفس و اطاعت از فرماندهی است.4- یکی از همکارانش در شهرداری ارومیه نقل کرده است: زمانی که آقامهدی شهردار ارومیه بود، روزی باران خیلی تندی می آمد، به من گفت من میرم بیرون. گفتم تو این هوا کجا می خوای بری؟ جواب نداد، اصرار کردم، بالاخره گفت می خوای بدونی پاشو تو هم بیا. با لندرور شهرداری راه افتادیم در شهر، نزدیکی های فرودگاه یک حلبی آباد بود، رفتیم آنجا، توی کوچه پس کوچه های آن پر از آب و گل و شل بود. آب وسط کوچه صاف می رفت تو یکی از خونه ها. در خونه را که زد، پیرمردی آمد دم در. ما را که دید شروع کرد بدو بیراه گفتن به شهردار. می گفت آخه این چه شهرداریه که ما داریم؟ نمیاد یه سری بهمون بزنه ببینه چه می کشیم. آقامهدی بهش گفت: خیلی خوب پدرجان، اشکال نداره، شما یه بیل به ما بده درستش می کنیم. پیر مرد گفت: برید بابا شما هم! بیلم کجا بود؟ از یکی از همسایه ها بیل گرفتیم و تا نزدیکی های اذان صبح توی کوچه آبراه کندیم.
                