سه‌شنبه ۳ مرداد ۱۳۹۶
-----------------------------------------
یادداشت
-----------------------------------------
10 دلیل برتری محمدعلی نجفی برای شهرداری
-----------------------------------------

                    1. اعضای شورای شهر تهران که با رای مستقیم شهروندان انتخاب شده اند، به اتفاق آرا فردی را برای شهرداری انتخاب کرده اند؛ احترام به رای مردم و تمکین به آن که اولین اصل دموکراسی است حکم می کند این فرد به این سمت منصوب شود. شاید تنها همین دلیل برای احراز این پست توسط دکتر نجفی کافی به نظر برسد.2. یکی از عمده ترین مسائل شهر تهران مباحث مالی و کیفیت مدیریت دخل و خرج و تامین بدهی های کلان آن است. آیا فردی که برنامه توسعه سوم کشور، حاصل تلاش موفق او است و چندین سال مدیریت برنامه و بودجه کل کشور را بر عهده داشته، شایسته سامان دهی به این مسائل نیست؟3. عضویت در شورای شهر تهران و به تبع آن آشنایی کامل با جزئیات مسائل آن دلیل عمده دیگری است که دکتر نجفی را بین سایر کاندیداها از ویژگی منحصربه فردی برخوردار می کند.4. تهران به اذعان کارشناسان، یکی از گسترده ترین و متنوع ترین شهرهای جهان است. تنوع مسئولیت های پیشین نجفی از وزارت فرهنگ و آموزش عالی تا وزارت آموزش و پرورش، مدیریت برنامه و بودجه، ریاست میراث فرهنگی......مشاورت عالی ریاست جمهوری و عضویت در شوراهای گوناگون، گستره وسیعی از آشنایی ها و تجربیات مدیریت و همکاری با اقشار گوناگون اجتماعی را سبب شده است که او را در بین سایر کاندیداها امتیازی ویژه می بخشد.5. یکی از مباحث اصلی شهر تهران حفظ هویت فرهنگی- تاریخی شهر و صیانت از ارزش های موجود در آن است. نجفی با ریاست قبلی در سازمان میراث فرهنگی و عضویت فعلی در شورای عالی آن، این امید را تقویت می کند که این مهم با مدیریت ایشان بر شهر به بهترین نحو سامان یابد.6. شورای محترم منتخب شهر تهران با درک این نکته که جانشینی مدیریت کلان شهری چون تهران آن هم در شرایطی که مدیریت قبلی آن با اتکا و برخوردار از تجربه ای 12ساله بوده است، امری خطیر و چالشی بزرگ را برای مدیر جدید به همراه دارد، نیازمند فردی با هوش سرشار و سرعت انتقال فوق العاده است تا بتواند بدون ایجاد نکثی در روند زندگی شهر این انتقال را مدیریت کند. رای مطلق منتخبان مردم به نجفی نشان دهنده توجه به این مهم و به کارگیری درایت لازم در این مورد است.7. هم اکنون بر تمامی کارشناسان روشن است که شهر تهران نیازمند مدیری است که به جنبه های فرهنگی و نرم افزاری شهر نیز توجه کافی داشته باشد. شهر تهران بیش از هر چیز نیازمند ارتقای سطح کیفی زندگی است. سوابق طولانی و درخشان نجفی در مدیریت کلان فرهنگی و آموزشی کشور از او فردی بی بدیل برای درک مباحث فرهنگی جامعه شهری و برنامه ریزی جهت ارتقای جنبه های آموزشی شهروندان اعم از کودکان، جوانان و بزرگسالان و افزایش ظرفیت های مدنی شهر می سازد.8. حضور نجفی در کنار بالاترین مسئول اجرائی کشور- ریاست محترم جمهور- سبب آشنایی نزدیک ایشان با مدیران طراز اول کشور و کیفیت جریان امور در دستگاه دولت شده است. این ویژگی راه تعامل مثبت بین شهرداری و دولت را گشوده و به حل مسائل موجود شهر کمک شایانی خواهد کرد.9. نجفی در اولین سال های پیروزی انقلاب با حکم مرحوم شهید باهنر به وزارت رسید. ایشان در طول قریب به 40 سال مدیریت کلان در کشور با برخورداری از زندگی شخصی مطلوب به پاکدستی مشهور و هرگز در هیچ مورد با هیچ یک از موارد سوء مالی این دوران طولانی درگیر نبوده است. این ویژگی امید جلوگیری از هر نوع جریان مالی غیرمتعارف را در شهرداری تقویت می کند.10. شهرداران تهران، عموما ابتدا شهردار شده اند و سپس به مقامات بالاتری دست یافته اند. نجفی اولین شهرداری خواهد بود که با سابقه دو بار وزارت و دو بار معاونت رئیس جمهور به این سمت منصوب می شود.
                