شنبه ۲۰ خرداد ۱۳۹۶
-----------------------------------------
حرف اول
-----------------------------------------
ارعاب؛ هم استراتژی هم تاکتیک
-----------------------------------------

                    «قتل سیاسی» قدمتی به درازنای تاریخ سیاست دارد. گویی سیاست و قتل سیاسی هم زاد یکدیگرند. تاریک خانه تاریخ پر است از لحظات پرهراسی که در آن، نقاب پوشان دشنه ای در آستین نهان کرده، از تیرگی درآمده و صحنه را به خون کشیده اند. سناتورهای رمی برای از سر راه برداشتن «ژولیوس سزار» خنجرهایشان را در شنل پنهان کردند، به یک باره و ناگهان بر سرش ریختند و برای آنکه خونش بر گردن یک تن نیفتد، هریک - حتی بروتوس پسرخوانده سزار- ضربه ای به او زدند. گزارش قتل بردیا و کودتای اشراف زادگان هخامنشی برای قبضه کردن تاج و تخت برجای مانده از کمبوجیه، به روشنی ترور ژولیوس سزار ثبت و ضبط نشده و روایت های متناقضی از آن بر جای مانده است. صورت مسئله و راه حل اما یکی است؛ یک گروه توطئه گر با نقشه از پیش طراحی شده و دقیق، برای تحقق یک هدف مشخص سیاسی، یک دولتمرد یا دولتمردانی عالی مقام را در موقعیتی غافلگیرانه می کشند. انقلاب فرانسه، ابعاد تازه ای به مفهوم تاریخی «قتل سیاسی» بخشید. در سیاست ورزی پسا انقلاب، هدف از قتل سیاسی دیگر نه فقط حذف فیزیکی یک مخالف مسلکی، که ابزاری برای ایجاد هراس و به انقیادکشاندن جامعه شد. افزوده شدن واژه «ترور» -به معنای «دهشت افکنی»- به فرهنگ سیاسی، زاده ورق خوردن برگی تازه در زیست اجتماعی بشر است.از تطور انواع دهشت افکنی در قرن بیستم - که حکومت ها و مخالفان شان به یک اندازه در آن سهم داشته اند - که بگذریم، ظهور پدیده شوم داعش، خود نشانه ورق خوردن برگی تازه در این کتاب قطور است. داعشیان، بر ستونی که القاعده بنا کرد بنایی چنان مهیب ساخته اند که کردار اسلافشان در برابر آن به بازیچه ای کم خطر و کودکانه می ماند. «هانا آرنت» کتاب توتالیتاریسم را به سودایی دیگر و براساس بازخوانی نمونه تاریخی متفاوتی نوشت اما گویی واژگان او، پژواک همان چیزی است که ما و دیگر جهانیان امروز با آن دست به گریبانیم؛ «...ارعاب، تحقق قانون جنبش است و هدف اصلی آن، این است که کاری کند تا قوای طبیعت یا تاریخ بتوانند با لگدمال کردن انسان ها آزادانه به پیش تازند، بی آنکه هرگونه خودانگیختگی انسانی از یکه تازی آنان جلوگیری کند... در اینجا مفهوم های بی گناهی و گنه کاری بی معنی می شوند...» در چنین اوضاع و احوال سرگیجه آوری است که «جلاد» خود نخستین قربانی دهشت افکنی خویش است و با کشیدن ضامن جلیقه انتحاری، کیفرخواست را برای خویشتن و قربانیان به یک باره و هم زمان به اجرا می گذارد. اینجاست که ترور دیگر نه ابزاری برای حذف فیزیکی مخالفان سیاسی یا دهشت افکنی به منظور به کرسی نشاندن یک آرمان یا تحقق هدفی مشخص، که خود هدف است. و باز با وام گرفتن واژگان آرنت «...ارعاب، حدود و مسیرهای ارتباطی میان افراد انسانی را از میان می برد و به جای آنها، یک مسیر زنجیر آهنین می گذارد که انسان ها را سخت به هم می بندد...؛ لغو حصارهای قانونی میان انسان ها، به معنای سلب آزادی انسان و نابودی آزادی به عنوان یک واقعیت سیاسی زنده است...».مشکل بتوان فهمید که در مغز یک عامل انتحاری چه می گذرد. این معمایی است که برای سال ها و سال ها ذهن کوشنده بشر را به خود مشغول خواهد کرد. ذهن آدمیان معمولی مشتاق زندگی که ماییم و دهشت افکنی با هدف مرعوب کردن آنان صورت می گیرد اما از پرسش و پاسخ درونی ناگزیر و به آن محکوم است؛ انتحاری ها، مرگ را به جان می خرند که در ذهن ما چه بکارند؟ به گمانم پرسش اصلی این است.
                