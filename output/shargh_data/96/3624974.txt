یک‌شنبه ۱۹‌شهریور ۱۳۹۶
-----------------------------------------
حرف اول
-----------------------------------------
زنی تنها برای یک فصل
-----------------------------------------

                    «شهلا حبیبی» نامش با «دفتر امور زنان ریاست جمهوری» زنده یاد «آیت الله هاشمی رفسنجانی»پیوند دارد و راه اندازی دفتر امور زنان در بیش از دو دهه پیش به عنوان مکانیسمی نهادین برای رفع تبعیض علیه زنان بارقه امیدی در دل های زنانی تاباند که جایگاه واقعی و سهم و نقش شان را در مدیریت کشورشان جست وجو می کردند. شهلا حبیبی نام آشناست؛ زیرا نامش با «امور زنان» پیوند خورده؛ زنانی که به عنوان نیمی از جمعیت، کشور عزیزمان «ایران» برای رسیدن به توسعه نیازمند نقش آفرینی آنان است. در چهار سالی که توفیق همکاری در مرکز امور مشارکت زنان را داشتم، خاطرات خوشی از ایشان از زبان همکاران می شنیدم و پس از آن نیز به عنوان بنیان گذار حرکت های تاثیرگذار در مسیر بهبود وضعیت زنان، البته با حمایت های شخص رئیس جمهور و پشتیبانی ها و همراهی های فرزندان گرامی ایشان بانو فائزه و فاطمه هاشمی، همیشه ذکر خیر او بوده و هست. البته این به آن معنا نیست که او مدیری بی نقص بوده و در کارش اشکالی وجود نداشته؛ کمااینکه همه مدیران کشورمان از صدر تا ذیل از این نظر قابل نقد هستند و اگر فضای مناسب و آزاد وجود داشته باشد، با نقد و نظرها امکان اصلاح روند مدیریتی کشورمان بیش از پیش مهیا خواهد شد؛ اما آنچه درخور توجه و تامل برانگیز است، آن است که او با فعالیت های شبانه روزی و دغدغه مندانه در دفتر امور زنان ریاست جمهوری راه را برای مشارکت همه جانبه زنان ایرانی فارغ از تفاوت آرا و نظرها و اختلاف سلیقه ها گشود؛ به طوری که در این دفتر به روی صاحبان ایده و نظر بسته نبود و نیز با وجود امکانات بسیار محدود دفتر، بخش ارتباطات مردمی ملجا و پناهگاهی برای زنانی بود که تا آن زمان به دردهایشان توجهی نشده بود. بر هیچ کس پوشیده نیست که اولین سفر بین المللی حدود 150 نفر از زنان ایرانی با عنوان انجمن های غیردولتی به کنفرانس پکن به همت این زن تلاشگر، علاوه بر تغییر نگاه جهانی به جایگاه و موقعیت زن ایرانی، تغییر نگرشی در این زنان جهان دیده و تجربه آموخته و نیز مسئولان به وجود آورد که نه تنها باید بیش از گذشته احساس مسئولیت کنند و برای بهبود وضعیت زنان ایران بکوشند بلکه باید تلاش ها و فعالیت هایشان مطابق با استانداردهای بین المللی هماهنگ با قوانین داخلی کشورمان و هم جهت با کنوانسیون های بین المللی باشد تا راه هرگونه سوءاستفاده و خلاف واقع گویی را بر هر مقام و نهاد بین المللی مغرض ببندد.باری امانتی که شهلا حبیبی پس از پایان دوره مسئولیتش به دوش خواهرانش گذاشت، با ارتقای این دفتر به مرکز امور مشارکت زنان در دوره اصلاحات و حضور رئیس این دفتر به عنوان مشاور رئیس جمهور در هیئت دولت، و نقش آفرینی های به موقع و متناسب با شرایط و نیاز روز جامعه به وسیله ایشان و همکارانش، حفاظت شد و پس از وقفه ای هشت ساله مجددا صاحبان اصلی کرسی حمایت از حقوق زنان در دولت تدبیر و امید پای در نهادی گذاشتند که به معاونت رئیس جمهور ارتقا یافته بود و اینک انتظار می رود این نهاد دقیقا منطبق با شرایط روز داخلی و بین المللی و مطابق با اراده زنان و مطالبات واقعی آنان ایفای وظیفه کند تا روح آن بزرگوار در خلد برین قرین آرامش بیشتری باشد.نکته ای که در این نوشتار می خواهم بر آن تاکید کنم، نقش آفرینی بانو شهلا حبیبی پس از پایان مسئولیت دولتی اش به عنوان فعال اجتماعی حوزه زنان است؛ یعنی از نوع همان دغدغه مندی که خانم زهرا شجاعی نیز از آن دور نماند و هر دو تلاش برای بهبود وضعیت زنان را در فضای مدنی و در بخش غیردولتی ادامه دادند و با دوری جستن از قدرت و امکانات دولتی از احساس مسئولیت شان در این زمینه کاسته نشد. به یاد دارم وقتی پس از مدت ها تردید و تاخیر سرانجام پست مدیریت امور بانوان وزارت کشور را پذیرفتم، دوستی از من پرسید شما که قصد پذیرش مسئولیت داشتید، چرا این پست را پذیرفتید؛ در حالی که شرایط بهتری هم برایتان مهیا بود. من درحالی که سعی می کردم تاسف خود را از شنیدن این کلام پنهان کنم، گفتم: پست نبود که من را به قبول انجام وظیفه در حوزه زنان وادار کرد؛ بلکه احساس وظیفه در این حوزه من را وادار به پذیرش پست کرد. از این رو نه قبل و نه بعد از دوره کوتاه خدمتگزاری در وزارت کشور دولت اصلاحات مدیریتی را نپذیرفتم؛ اما به همان میزان بلکه بیشتر در فضای غیردولتی و جامعه مدنی برای زنان خدمتگزاری کرده و خواهم کرد. از این رو برای شهلا حبیبی که زنی برای تمام فصول نبود و هم و غمش را به خدمت زنان مصروف داشت، احترام قائلم و برای آرامش روحش دعا می کنم و به همین میزان برای خواهر بزرگوارم زهرا شجاعی حرمت قائلم و برای سلامت و اثربخشی هرچه بیشتر فعالیت هایشان دعا می کنم. خداوند عاقبت همه ما را به خیر ختم کند و کینه و نفرت و حسد و همه آثار و مظاهر شیطانی را از دل های ما بزداید و دایره دوستی ها و محبت هایمان را روزبه روز گسترده تر کند با تخلق به اخلاق محمدی و صفات والای الهی از جمله رحمانیت و رحیمیت او.
                