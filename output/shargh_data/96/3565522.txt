پنج‌شنبه ۴ خرداد ۱۳۹۶
-----------------------------------------
بازتاب
-----------------------------------------
واکنش به یک یادداشت
-----------------------------------------

                    روز گذشته روزنامه «شرق» در ستون حرف اول، یادداشتی منتشر کرد با عنوان «خرمشهر آزاد شد ولی...» که واکنش های متفاوتی دربر داشت. گفتنی است روزنامه «شرق» هدفی جز دفاع از تمامیت ارضی و مصالح ملی ندارد و همه اقوام کشور را گل های بوستان ایران می داند و برای همه آنها احترام ویژه ای قائل است. یکی از این واکنش ها که نگاهی انتقادی به آن یادداشت دارد، در پی می آید:1. در دوره رضاشاه براساس سیاست های دولت وقت، اسامی برخی شهرهای ایران تغییر کرد که بعد از انقلاب اسلامی 57، تعداد زیادی از این اسامی به حالت قبلی بازگشت. در این دوره اسامی برخی شهرهای خوزستان نیز تغییر داده شد، این موضوع محدود به خوزستان نبود و شامل بسیاری از شهرهای دیگر در استان های مختلف ایران نیز شد که تعدادی از اینها با تشکیل کمپین و تلاش هایی بعد از پیروزی انقلاب، دوباره به شکل اولیه بازگشتند.حال آیا می توان همه این تلاش ها و کمپین ها را به ضد انقلاب نسبت داد و آنها را آماج اتهام و توهین قرار داد.2. بخشی از مردم مذهبی، مومن، انقلابی و وطن دوست خوزستان نیز خواهان به بازگشت اسامی برخی از شهرهای استان به قبل از تغییر در دوره پهلوی اول هستند. آنها بعد از انقلاب تاکنون تلاش های بسیاری برای بازگشت این نام ها انجام داده اند. در همین چارچوب، مردم عرب خوزستان در مکالمات خود به زبان عربی، همچنان اسامی سابق این شهرها را به کار می برند. همان گونه که هم اکنون در بسیاری از شهرها، از نام های قدیمی میدان ها و خیابان ها استفاده می کنند و کسی انواع و اقسام اتهام ها و توهین ها را متوجه آنها نمی کند. بخشی از مردم خوزستان بازگشت نام های قدیمی بعضی شهرها را که در دوره رضاخان تغییر داده شده بود، پیگیری می کنند. فارغ از درستی یا نادرستی این مطالبه، انگ زدن و برچسب زنی به مردم، اقدامی نادرست است.3. مردم خوزستان در دوره انقلاب و جنگ تحمیلی شهدای بسیاری را تقدیم انقلاب و کشور کردند و رشادت ها و ایثارگری های بسیاری را به نمایش گذاشتند. همان گونه که قبل از این نیز هنگام حمله متجاوزان انگلیسی در جنگ جهانی دوم، مقابل آنها ایستادند و شهدای بسیاری را تقدیم ایران و اسلام کردند که قبرستان جهاد امروز، سند آن افتخار بزرگ است. مردم خوزستان در جنگ تحمیلی و دوره دفاع مقدس، علاوه بر جان، خانه و کاشانه و زندگی خود را برای حفظ کشور و انقلاب اسلامی و وحدت سرزمینی ایران تقدیم کردند. شهرها و روستاها و کارخانه ها و صنایع استان تخریب شد. جنگ برای ایران تمام شد؛ اما تاثیرات مخرب جنگ از جمله میدان های مین، تخریب زمین های کشاورزی و زیرساخت های اقتصادی استان، همچنان گریبان گیر مردم خوزستان است. انتظار نمی رود مردم خوزستان در کنار تحمل همه سختی های دوره جنگ، این بار نیز برای پیگیری مطالبات اجتماعی زخم زبان بشنوند.4. یکی از انگاره های نادرست که پس از آغاز جنگ بارها در برخی رسانه های ایران و از زبان بعضی چهره های سیاسی شنیده می شود این است که صدام برای خرمشهر و دیگر شهرهای خوزستان اسامی قبلی را گذاشت. این موضوع نادرست و اشتباه است. اولا صدام از این موضوع سوءاستفاده می کرد، همان گونه که امروزه نیز بسیاری از گروه های ضد انقلاب از مطالبات بحق مردم سوءاستفاده می کنند. ثانیا دیروز و امروز مردم عرب خوزستان هنگام صحبت کردن به زبان عربی، از اسامی قبلی استفاده می کنند. آنها هم زمان نیز وقتی به زبان فارسی سخن می گویند، اسامی فعلی شهرها را به کار می گیرند. این موضوع یک رخداد تجربی و قابل راستی آزمایی از سوی هر فرد است. علاوه بر این، امروزه بسیاری از شهرها و کشورها چند اسمی هستند؛ برای مثال، کشور مصر در فارسی و عربی و ایجیپت در انگلیسی، کشور اردن در عربی و فارسی و جردن در انگلیسی، قاهره در عربی و فارسی و کایرو در انگلیسی، کشور مغرب در عربی، موروکو در انگلیسی و فرانسه و در فارسی مراکش - لهستان در فارسی و بولند در انگلیسی و بولندا در عربی. عراق در فارسی، العراق در فارسی - عربستان سعودی در فارسی و المملکه العربیه السعودی (پادشاهی عربی سعودی) در عربی و انگلیسی. تهران در فارسی و در عربی طهران - امان (پایتخت اردن) در فارسی و عمان در عربی - دریای خزر در فارسی، کاسپین در انگلیسی و بحر القزوین در عربی؛ این مورد همچنین درباره اسم اهواز نیز صادق است؛ نام اهواز در زبان فارسی اهواز است و در زبان عربی به دلیل قواعد صرف و نحو، الاهواز است؛ این موضوع نیز با پرسش ساده از علمای قواعد عربی قابل راستی آزمایی است. مهم ترین مثال آن نیز راه اندازی شبکه الاهواز از سوی موسسه امیرالمومنین زیر نظر آیت الله جزایری، امام جمعه اهواز است که برنامه های خود را به زبان عربی برای مردم عرب خوزستان پخش می کند. به دوستان و عزیزان پیشنهاد می شود اولا جنگ ایران و عراق را به جنگ عرب و فارس یا جنگ نژادپرستانه تبدیل نکنیم، چراکه ملت ایران از این مرحله عبور کرده اند. آن جنگ، جنگ دولت صدام علیه دولت و مردم ایران بود. ثانیا ایران به لحاظ تنوع و گوناگونی فرهنگی در میان کشورهای خاورمیانه و اروپا، کم نظیر است، این تنوع را نباید به بهانه ای برای دشمن سازی، تحریک و تنفر میان بخش های مختلف مردم ایران و گوناگونی ها را به وسیله ای برای انگ زنی و توهین تبدیل کنیم. امروزه بخشی های تشکیل دهنده جامعه ایران از جمله عرب های ایرانی دست در دست یکدیگر به دور از کینه جویی و نفرت افکنی می توانند در توسعه و ارتقای جایگاه ایرانی با هم مشارکت کنند.
                