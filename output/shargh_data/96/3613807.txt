دو‌شنبه ۳۰ مرداد ۱۳۹۶
-----------------------------------------
سرمقاله
-----------------------------------------
بالاترین برای «آقای برجام»
-----------------------------------------

                    روز چهارشنبه در اخبار معرفی وزرای دولت جدید روحانی در تلویزیون نماینده ای که قاعدتا باید گرایش های دلواپسانه داشته باشد، به همان سبک و سیاق همیشگی با صدای بلند و لحنی کشدار در آغاز سخنان خود، به عنوان مخالف، ظریف را مثلا به اشتباه و با لحنی تحقیرآمیز «آقای برجام» خطاب کرد. با خود گفتم عجب نشان افتخاری آن هم از چه فردی! برای لقب «آقای برجام»، چه کسی سزاوارتر از ظریف؟ فراموش نکرده ایم چگونه خواب و آسایش مردم واقعا دلواپس، در گرو و در انتظار موفقیت تیم مذاکره کننده هسته ای وزارت خارجه پس از آن ماراتن مذاکرات کمرشکن بود. مخالفان او چه کسانی بودند؟ مخالفان صلح، آرامش، دوستی و تعامل بین المللی یعنی دور زنندگان فروش نفت و فرزندان پورشه سوارشان که با دوردور کردن های نیمه شب به مردم فخر می فروشند. آن روزها هنوز «برجام» متولد نشده بود. مذاکرات 1+5 به علاوه کمیسر عالی اتحادیه اروپا، یعنی همین خانم فدریکا موگرینی معروف، در جریان بود. برجام، نام فرجام کار بود، نامی به خودی خود بی معنی و خلاصه توافق یعنی «برنامه جامع اقدام مشترک». یعنی یک برنامه صلح، یعنی باطل کننده شش قطع نامه شورای امنیت ملل متحد که ایران را به نام کشوری که صلح و امنیت بین المللی را به مخاطره انداخته باشد، محکوم کرده و کشورهای برادر- روسیه و چین- نیز به این قطع نامه های دوران احمدی نژاد، رای داده بودند و آن را «وتو» نکردند. تحریمی که دیگران حتی چین و روسیه و امارات و پاکستان و ترکیه هم جرئت نمی کردند حریمش را بشکنند. آنان به دنبال افت رو به زوال صادرات نفت مان بودند تا تهدید کنند و بفهمانند که نفت مان هم از تیررس کشورهای تعیین کننده، دور نیست. هم زمان با اعلام تولید بنزین از ملاس و ذرت و تولید گازوئیل از گیاهان روغنی و خبر راست یا دروغ استخراج نفت و گاز حاصل از شیل یا شن های قیری در آمریکا و پایین کشیدن تنبیهی بهای نفت، شرایط نفت ایران رو به وخامت گذاشت. بعدها وقتی توافق هسته ای ایران در دولت روحانی، به تصویب شورای امنیت رسید، تدریجا نام مخفف «برجام» برایمان معنی پیدا کرد و مانند واژه ای قدیمی و جاافتاده شد. می گویند شعر فارسی کلمات غیرفارسی یا جانیفتاده در زبان فارسی را مانند پیوند جسم خارجی دفع می کند. در شعر فارسی کلماتی بسیار رایج مانند «مرسی» و «دوش گرفتن» «سونامی» و هزاران واژه رایج اما جانیفتاده و به تابعیت ایرانی درنیامده را جز به طنز نمی توان به کار برد؛ اما اکنون برجام معنا و تابعیت فارسی و ایرانی یافته است. معنایش دورشدن از خطر تنش است، معنایش صلح و اشتغال و توسعه است، معنایش قانون مداری و شفافیت است. معنایش عقلانیت و اعتدال و گریز از ماجراجویی است. معنایش کسب احترام و به حساب آمدن در عرصه بین المللی است و معنایش استقلال است؛ زیرا کشوری که نتواند با دیگران تعامل کند، نتواند پول و بهای معاملاتش را حواله کند و نتواند بهای صادراتش را دریافت کند، در واقع استقلالش مخدوش شده است. در گذشته به رجالی که منشا خدمتی می شدند، عنوانی اعطا می شد. اگر فرمانده نظامی بود سپهسالار می شد، اگر پزشک بود آصف الحکما می شد و.... سال های درازی است که این گونه القاب برچیده شده؛ اما مردم القاب ساده خودشان را می دهند. از روزی که آن آقا تمام رنجش و مخالفت جناحی خودش را به توافق برجام، با «آقای برجام» خطاب کردن ظریف بروز داد و همکار ناسپاس دیگرش از دشنام رکیک نیز فروگذار نکرد، این واژه معنای بیشتری در نزد مردم پیدا کرد...زیرا گفته اند: «خمیرمایه دکان شیشه گر سنگ است/ عدو شود سبب خیر اگر خدا خواهد». عجب لقب شایسته و سزاواری. مردم به فهرستی رای دادند که گفته بود رفع تحریم های بین المللی را به تحریم های دوجانبه نیز تعمیم خواهد داد. مردم تایید کردند. اکنون آن فهرست با بالاترین رای بر آن تایید تاکید کرده است. مرد این کار، مرد مذاکره ما یعنی ظریف است و تیمی که امتحان خودش را داده است. بله او «آقای برجام است».
                