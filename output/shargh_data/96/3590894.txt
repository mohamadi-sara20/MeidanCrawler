چهار‌شنبه ۲۱ تیر ۱۳۹۶
-----------------------------------------
حرف اول
-----------------------------------------
جبران عقب ماندگی پزشکی با هم گرایی
-----------------------------------------

                    شواهد به روشنی نشان می دهد شکل یعنی نحوه تنظیمات و آداب و رسوم ارائه خدمات درمانی، آموزشی و پژوهشی پزشکی کشور به شدت از محتوای آن یعنی خود کار پزشکی عقب مانده و سال هاست این ظرف گنجایش آن مظروف را ندارد و خود مانعی در تحول آن محتوا شده است؛ آن هم مظروف یا محتوایی که در واقع ماده ای همواره در حال تطور است. چگونه می توان این ظرف را با آن محتوا متناسب کرد؛ به نحوی که از تحولات باورنکردنی آینده هم درنماند؟ این قطعا نیازمند ساعت ها کار کارشناسی از سوی کمیسیون های تخصصی است؛ اما تاکید بر این واقعیات بدیهی در برنامه ریزی های دولت آینده از اهمیتی حیاتی برخوردار هستند. در زمینه درمان، مدل مطب خصوصی مجزا برای هر طبیب، متعلق به دورانی است که بیمار مثلا تنها برای گلودرد چرکی مراجعه می کرد تا دستور پنی سیلینی بگیرد یا طبیب قراری برای جراحی فتق او برایش بگذارد. بیمارستان های خصوصی هم به شکل فعلی تنها برای جراحی های با قرار قبلی مناسب هستند و درست به همین دلیل است که همان جراحی ها هم درحالی که سایر تخصص ها به شکل تمام وقت وجود ندارند، ممکن است به بهترین شکل ممکن انجام نشوند.درحال حاضر نیاز به یک دبیرخانه متمرکز و مدرن برای ثبت اطلاعات بیماران و انجام مکاتبات مختلف برای آنها، نیاز به مشاوره های هرچه سریع تر با تعدادی هرچه بیشتر از متخصصین مختلف، ضرورت ارائه خدمات چندتخصصی در بسیاری از بیماران، پزشکان متخصص را مجبور می کند که به جای مطب در پلی کلینیک های تخصصی مشغول به کار باشند. دولت می تواند با تدبیرهای تشویقی و حمایت از تعرفه های واقعی چارچوب های لازم را برای این اشکال جدید فراهم آورد. از نظر آموزشی، همه اشکال و امکانات موجود با نیازهای آموزشی کشور در تضاد هستند. آموزش پزشکی از سوی افرادی معدود در بیمارستان هایی محدود و با اشکالی بسیار محدودتر و عمدتا به شکل تئوری صورت می گیرد و بازهم عمدتا به شکل تئوری آزموده می شود. تنها دولت است که می تواند همه این سدها را به نحوی بشکند. کار اصلاح اشکال تحقیق و پژوهش در کشور ما از اصلاح درمان و آموزش پزشکی آسان تر است. عجیب آنکه این کمبودها با وجود تاکیدهای فراوانی بوده است که در سال های گذشته بر اهمیت تحقیقات می شد! ارتقای هیئت علمی صرفا براساس میزان تحقیقاتش صورت می گرفت و نمره فارغ التحصیلی در آن بحبوحه و کارزار وانفسای «حافظه برتری» بورد -که باید یک کتاب چند هزار صفحه ای به طور کامل با جداول و زیرنویس ها در مغز دانلود می شد- هم منوط به چاپ یک مقاله تحقیقاتی بود! اصلاح همه ساختارهای پیش گفته اقتدار دولتی ای می خواهد که جز با همکاری و تشریک مساعی جامعه پزشکی مقدور نخواهد شد. 
                