شنبه ۱۰ تیر ۱۳۹۶
-----------------------------------------
یادداشت
-----------------------------------------
سیاسی کاری یا انتخاب شهردار گره گشا؟
-----------------------------------------

                    موضوع انتخاب شهردار تهران بعد از انتخاب اعضای شورای شهر، یکی از مهم ترین دغدغه های رای دهندگان تهرانی است. تهران به عنوان ابرشهری لمیده در حاشیه جنوبی رشته جبال البرز، روزگاری با توجه به دره های حاصلخیز و آب های جاری و قنوات فراوانی که در گوشه گوشه جغرافیای این منطقه واقع بود، به شهری با آب وهوای سالم و باغ های میوه و درختان چنار سر به فلک کشیده شهرت داشت. آب آشامیدنی تهران یکی از گواراترین آب ها بود. باغ های شمال شهر با درختان سرسبز، یادآور طراوت زندگی شهری در بافت سرسبز روستا بود. وقتی از بالای کوه های شمالی تهران، از فراز توچال و دیگر بلندی ها مانند کلک چال به پایین دست نگاه می کردی، تراکم درختان بر ساخت وساز آجر و سیمان فزونی داشت. تهران از زمان شاه تهماسب صفوی رو به رونق گذاشت و با انتخاب به پایتختی از سوی آغامحمدخان قاجار، کم کم بر رونق این شهر افزوده شد. تهران در چند نوبت مقصد مهاجرانی شد که دست حوادث، آنها را وادار به هجرت کرده بود. انتخاب تهران به عنوان پایتخت، باعث مهاجرت بزرگان ایالات و ولایات به قصد حضور در هیئت حاکمه جدید شد. شکست ایران در جنگ با روسیه و مهاجرت کسانی که در این جنگ ها با قوای دولتی همکاری کرده بودند و با ازدست رفتن خاک کشور، مجبور به ترک محل سکونت خود بودند و حوادث طبیعی از قبیل سیل، زلزله و امراض واگیردار، مهاجرت را اجتناب ناپذیر می کرد. با توجه به اینکه در گذشته شهرها با برج و بارو محافظت می شدند، به علت افزایش جمعیت، چند بار حصار شهر گسترش یافت و افراد حاشیه نشین شهر، به محدوده توسعه یافته جدید اضافه شدند. مناطقی مانند دروازه غار و گود عرب ها که محل اسکان مهاجران از دیگر مناطق به ویژه خوزستان بودند، به نقشه جدید شهر افزوده شدند. انقراض قاجاریه و ظهور سلسله پهلوی و نوسازی رضاشاه، هم بر وسعت و هم بر جمعیت شهر اضافه کرد. دگرگونی ظاهری باعث سقوط برج و بارو و دروازه های ورودی شهر شد. این بار روستاهای اطراف تهران با حذف دروازه ها، آماده بلعیدن از سوی ساکنان تهران و مهاجران به این شهر شدند.گسترش جمعیت روستاهای اطراف تهران و اضافه شدن روستاها به بافت شهر تهران، با قاعده و قانون همراه نبود. اکنون در مرکز روستاهایی که به تهران اضافه شده اند، ساخت وسازهای قدیمی پابرجاست؛ کوچه های باریک و کج و معوج. گسترش تهران که با اصلاحات ارضی در زمان محمدرضا شاه، آهنگ سریعی به خود گرفت، در زمان انقلاب پذیرای مهاجران از کل کشور شد. مهاجرت ها در جنگ هشت ساله، بار مضاعفی را به تهران تحمیل کرد و رکود اقتصادی در شهرهای کوچک هم بر موج مهاجرت افزود. همیشه شهرداری ها، به ویژه شهرداری تهران، با حاشیه روبه رو بوده است و شهرداران در مرکز حوادث قرار داشته اند؛ از شهردار آرام و بی حاشیه ای مانند «مهام» در دوره محمدرضا شاه گرفته تا شهردار نوگرای اواخر این دوره، غلامرضا نیک پی که بعد از انقلاب اعدام شد. بعد از انقلاب نیز کسانی که بر کرسی شهرداری تهران تکیه زدند، بی حاشیه نبودند؛ بگذریم از محمدنبی حبیبی و سیدمرتضی طباطبایی که در اوایل انقلاب و دوره جنگ، اداره شهر را بر عهده داشتند. غلامحسین کرباسچی سر از زندان درآورد؛ کسی که رخت قدیمی را از تن شهر خاکستری تهران درآورد و قصد داشت تهران را شاد کند. در دوره او، کشتارگاه شهر به فرهنگسرا تبدیل شد و هر منطقه صاحب خانه فرهنگ شد و با وجود برج آزادی که نماد تهران بود، برج میلاد قد کشید.. محمود احمدی نژاد هم مشق سیاست را در راهروهای شهرداری تهران شروع کرده بود، به پاستور کوچید و شد رئیس جمهور و محمدباقر قالیباف که می توانست در همان لباس نظام خدمت کند، رخت و لباس از تن درآورد و با پوشیدن کت و شلوار سفید، از بالای شانه های محمود احمدی نژاد، نیم نگاهی به کاخ ریاست جمهوری انداخت؛ اما در سه انتخابات ناکام ماند. فصل پنجم قانون اساسی به حق حاکمیت ملت و قوای ناشی از آن می پردازد و در فصل ششم، قوای سه گانه و شورای نگهبان بر قانون اساسی را تعریف می کند و درست بعد از شرح 44 اصل از قانون اساسی، به فصل هفتم از قانون اساسی یعنی شوراها می رسیم که در اصل صدم تا صدو ششم، به مهم ترین بخش از قانون اساسی یعنی شوراها پرداخته می شود. در واقع اگر مطبوعات را رکن چهارم آزادی بدانیم، بر اساس قانون اساسی، شوراها را باید رکن پنجم آن دانست؛ تا جایی که برابر اصل 101 قانون اساسی، شورای عالی استان ها از نمایندگان شوراهای استان ها تشکیل می شود و در اصل 102 این حق برای شورای عالی استان ها لحاظ شده است که در حدود وظایف خود، مانند نمایندگان مجلس طرح هایی تهیه و مستقیما یا از طریق دولت به مجلس پیشنهاد کنند. اگر قوه مجریه می تواند با تقدیم لوایح قانونی به مجلس، مقدمات قانون گذاری را فراهم کند و اگر نمایندگان مجلس با ارائه طرح های قانونی می توانند قانون گذاری کنند، شورای عالی استان ها هم بر اساس اصل 102 قانون اساسی، قادر به قانون گذاری از طریق قوه مقننه هستند. آیا اعضای شورای شهر تهران، قصد سیاسی کاری دارند و شهرداری را انتخاب خواهند کرد که از فراز ساختمان شهرداری، نیم نگاهی به ساختمان پاستور خواهد داشت یا شهردار منتخب قصد دارد شهری بسازد که بتوان در آن سکونت کرد، بافت فرسوده را سامان دهد و به جای احداث خیابان و بزرگراه جدید و دو طبقه در مرکز شهر، راه برون رفت را در احداث مترو ببیند و با روان سازی و ارزان کردن رفت وآمد در داخل شهر با وسایل نقلیه عمومی، رفت وآمد با وسیله نقلیه شخصی را از صرفه بیندازد؟ اعضای شورا می توانند برنامه کاری کاندیداهای احتمالی را برای اداره شهر تهران بخواهند تا با بررسی برنامه کاندیداها، به مناسب ترین گزینه برای اداره شهر تهران برسند.
                