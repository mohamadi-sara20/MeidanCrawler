پنج‌شنبه ۱۶‌شهریور ۱۳۹۶
-----------------------------------------
سرمقاله
-----------------------------------------
تمجید از نگاه به اهل تسنن
-----------------------------------------

                    پاسخ مقام معظم رهبری به نامه مولوی عبدالحمید، چهره شناخته شده و مورد اتفاق اهل سنت در ایران، اتفاقی تامل برانگیز است که جای خوش وقتی بسیار دارد. درباره نوع رفتار با پیروان مذاهب و ادیان دیگر در جمهوری اسلامی ایران، قانون اساسی تکلیف را کاملا روشن کرده است. براساس اصل دوازدهم قانون اساسی، دین رسمی ایران اسلام و مذهب جعفری اثنی عشری است و این اصل الی الابد تغییر ناپذیر است و مذاهب دیگر اسلامی اعم از حنفی، شافعی، مالکی، حنبلی و زیدی دارای احترام کامل هستند و پیروان این مذاهب در انجام مراسم مذهبی، طبق فقه خودشان آزادند و در تعلیم و تربیت دینی و احوال شخصیه (ازدواج، طلاق، ارث و وصیت) و دعاوی مربوط به آن در دادگاه ها رسمیت دارند و در هر منطقه ای که پیروان هریک از این مذاهب اکثریت داشته باشند، مقررات محلی در حدود اختیارات شوراها بر طبق آن مذهب خواهد بود، با حفظ حقوق پیروان سایر مذاهب. نگاه بنیان گذار فقید جمهوری اسلامی نیز با تاکید بر برابری و استفاده از ظرفیت های سایر مذاهب بوده و مقام معظم رهبری هم بارها در سفر به شهرهای سنی نشین، همگان را به همراهی در فعالیت های اجرائی و همدلی و برادری دعوت کرده اند. رئیس جمهور نیز در ابتدای دولت یازدهم، دستیار ویژه ای در امور اقوام و مذاهب منصوب کرد تا در سازماندهی دولت، یک مقام مسئول در این حوزه، به فعالیت بپردازد. همچنین در رقابت های انتخاباتی دوره دوازدهم، منشوری در این باره از سوی دکتر روحانی ارائه شد. به باور نگارنده، مشکل در استفاده از ظرفیت های اهل تسنن، در این سطوح کلان نیست. مشکل در برخی محافل است که وظیفه خود را احتمالا ترویج شیوه های دیگری می دانند. همان طور که درباره ادیان دیگر هم به لحاظ فرهنگی و سنتی، تعارضاتی در ذهن برخی ایرانیان بوده که منطق صحیح دینی و ملی ندارد. امروز روز ترویج شایسته سالاری و رفتارهای غیرتبعیض آمیز به بهانه های گوناگون است؛ بنابراین باید اشکالات فرهنگی را رفع کرد. نگرانی ها درباره مسئولیت گرفتن اهل تسنن، بیشتر ناشی از فرهنگ نادرستی است که در برخی بخش ها رسوخ کرده و نه بحث امروز و دیروز که ریشه تاریخی دارد. زدودن این باورهای نادرست و رفع همه اشکال تبعیض، نیازمند پیشرفت های فرهنگی و مردم سالاری است و ما هنوز به این مرحله نرسیده ایم. اخیرا در یادداشتی در صفحه نخست روزنامه «شرق»، نویسنده ای به اظهار نظر درباره اهل تسنن ایران پرداخت که متاسفانه فاقد وجاهت لازم در این حوزه است. او که معمولا در حوزه تاریخ کردی، نکات انحرافی را مطرح می کند، این بار سراغ اهل تسنن رفته و اعلام کرده که یک فرد خاص، نماینده اهل تسنن نیست. اگرچه ایرانیان مشاهیر بسیاری فارغ از قوم و نژاد دارند؛ اما برخی چهره های مورد وثوق همگان، به طور طبیعی و با نظر خود مردم، چنین جایگاهی می یابند که جناب مولوی عبدالحمید، از آن جمله هستند؛ بنابراین برخی غفلت ها در انتشار مطالب و موضع گیری در این باره، رسانه اصولگرا و اصلاح طلب نمی شناسد.امید می رود بعد از پاسخ مهم مقام معظم رهبری درباره استفاده از توانمندی های اهل تسنن ایران، در راستای تقویت وحدت ملی و هم افزایی، اصلاح فرهنگ نادرست در این باره از مدارس آغاز شود و آموزش وپرورش برای تحقق نظر رهبر انقلاب و رئیس جمهور، فعال شود. ایران در دوران صفویه، در معرض تهاجم امپراتوری عثمانی بوده و به شکل طبیعی برای مقابله با تهاجم خارجی به ایران با دستمایه مذهبی فعال بوده است. ایران دربرگیرنده همه کردهای خاورمیانه است. خطوط مرزی نمی تواند اصلیت برادران کرد ترکیه، عراق و سوریه را از بین ببرد و می توان با دیپلماسی درست در عین احترام به تمامیت ارضی کشورها، از این پتانسیل تاریخی - ایرانی استفاده کرد. می توان با تاکید بر لزوم ایجاد هم افزایی در توانمندی های داخلی ایران، رسوباتی را که برخی از آنها دارای ریشه های استعماری درباره مذاهب و ادیان است، برای همیشه از پیشانی ایران زمین پاک کرد.
                