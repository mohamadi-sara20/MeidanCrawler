سه‌شنبه ۵ دی ۱۳۹۶
-----------------------------------------
یادداشت
-----------------------------------------
مکان یابی دانشجویان در سپهر سیاسی
-----------------------------------------

                    در شرایطی که با گذشت نزدیک به پنج سال از روی کارآمدن دولت تدبیر و امید، موازنه ای معنادار میان دولت به معنای عام و نیروهای دانشجویی برقرار شده است، اینک در پی چندین سال پرهزینه و اتخاذ موضع رد و نفی دانشجویان منتقد و جنبش اصلاح طلبانه دانشجویی، شرایط به نقطه ای رسیده است که دیگر اولا انکار وجود چالش در حوزه های مختلف اجتماعی و سیاسی و ثانیا نادیده گرفتن واقعیتی سیاسی به نام جریان دانشجویی با ویژگی های منحصربه فردش امکان پذیر نیست. اگر عده ای بگویند شور و هیجانی که جریان دانشجویی پیش تر داشته، کاهش یافته یا دست کم توان انتقادهای علنی و قانونی خود را از دست داده است، در پاسخ می توان مدعی شد که از دیگر سو محدودیت و حذف و نفی استادان منتقد و تشکل های هوادار دولت نیز کند شده است. بااین حال موازنه فعلی، از وضعیتی ناپایدار و غیرقابل اتکا حکایت دارد و باور به توفق محتوم یکی بر دیگری در یک چشم انداز کوتاه مدت و میان مدت بدون بررسی برنامه ها و طرح های هرکدام خطایی استراتژیک است. در این میان جریان دانشجویی برای اول حفظ و پایداری و دوم ارتقا و پیشرفت خود در این عرصه با چالشی جدی و تامل برانگیز مانند حرکت بر مدار تامین منافع ملی روبه رو است. هرساله در پاییز و به ویژه نیمه دوم آذر، امکانی هرچند محدود برای پاسداشت و تجلیل از دانشجویان با برگزاری برنامه ها، میزگردها و اعزام سخنران به دانشگاه های سراسر کشور با هدف روز دانشجو فضایی فراهم می شود و اگرچه این فضا و آزادی ناپایدار برای دانشگاه های پایتخت بیشتر فراهم است و به مراتب محدودیت هایشان کمتر از دانشگاه های دور از مرکز بوده و هست و به نسبت دوری و فاصله جغرافیایی دانشگاه ها و موسسات آموزش عالی از مرکزیت تصمیم گیری در کشور این امکان و فضا و تریبون دانشجویی برای آنها در ایام آذر نیز بعید و گاه غیرممکن می نماید؛ یعنی شانس و امکان برای فعالان دانشجویی دانشگاه ها برای استفاده از این فرصت محدود دانشجویی به دلیل دوربودنشان از پایتخت کشور و فرصتشان برای برگزاری برنامه های دانشجویی با حضور افراد با گرایش های روشن اصلاح طلبی یا گرایش های انتقادی به وضع موجود سخت تر و تا حدودی نشدنی است. فرصتی که می تواند با جمع بندی تجارب پیشین دانشجویی و تحلیل موقعیت فعلی و ارزیابی و چرایی تجارب متفاوت دانشجویی، راه دشوار و پرپیچ وخم جریان همیشه پویا و زنده دانشجویی را کم هزینه تر و در جهت طی طریق اهداف و آرمان های دانشجویی، شرایط پیش رو را سهل و ممکن کند و درعین حال می تواند با درس آموزی از گذشته پرهزینه برخی رفتارهای رادیکال دانشجویی که عملا این جریان را تا مرز اضمحلال تشکیلاتی پیش برد، حاوی عبرت آموزی هایی نیز باشد که فرصت ها و تهدیدها می توانند شانه به شانه هم نصب العین فعالان و کنشگران دانشجویی قرار بگیرند با عقلانیت دانشجویان را به سمت روش های مقوم منافع ملی که درعین حال زمینه حمایت فراگیرتر و متضمن هزینه کمتر نیز هستند سوق دهند که بی شک جریان دانشجویی را می تواند در موقعیت اثربخشی گسترده تر و تامین منافع کلان تر قرار دهد که البته از همه مهم تر، این رویکرد مهم ترین دستاوردش ایجاد فرصتی برای بازسازی ساختار و تشکیلات آسیب دیده دانشجویی کشور خواهد بود.با وجوداین دانشجویان فعال و کنشگران حوزه های مختلف دانشجویی با پیش رو قراردادن این رویکرد که «گذشته چراغ راه آینده است» باید به اتخاذ رویکردهای عاری از هزینه یا کاستن از هزینه ها به دنبال راهکارهای منطقی و جامعه پذیر دانشجویی بروند؛ ازاین رو با ملاحظه این نگرش، خاطر مخاطبان و فعالان جریان دانشجویی را در سطوح مختلف به دو نکته اساسی جلب کرده و به تشریح تحلیلمان از 1- مکان یابی و جایگاه جریان دانشجویی در سپهر سیاست ایران و 2- تعیین زاویه نگاه به منافع ملی براساس درک صحیح از موقعیت کنونی، می پردازیم.ما در تحلیل هایی که ارائه می دهیم نباید در پی ارائه راهکارهای اجرائی مشخص و مدون، به ویژه درخصوص نحوه عمل جریان دانشجویی در وضعیت سیاسی کشور باشیم، اما بااین حال می کوشیم نکاتی را به عنوان الزامات زاویه نگاه به فعالان دانشجویی معرفی کنیم که طبعا در انتخاب و تشخیص راهکارهای اجرائی مختلف در مواجهه با کنش های دانشجویی می توانند موثر و راهگشا باشند. اعتراض به وضع موجود و کوشش برای ارتقای وضعیت زیست فردی و جمعی کمابیش همزاد تکوین مفهوم ملت نزد ایرانیان است.جدال و دوگانه های تاریخی سنت – مدرنیته و برابری– تبعیض از انقلاب مشروطه به بعد همواره دوگانه ای را در جامعه ای شکل داده که البته پرداختن به ریشه ها و سیر تاریخی آن مقصود این گفتار نیست. آنچه می تواند بدیهی تصور شود، واقعیت پدیده ای به نام دوگانه مشارکت جویی – تمامیت خواهی در بطن جامعه ایرانی در تاریخ بیش از صد سال اخیر است. این دوگانه از سویی به مثابه یک پروسه و روند هماهنگ با تحولات جهانی در مقیاس تاریخی کلان به نفع جبهه آزادی خواهی در جریان بوده و فراگیری این فکر از تعدادی محدود از روشنفکران مرکزنشین به مدد گسترش ابزارهای اطلاع رسانی و... و همراه با فربه شدن طبقه متوسط به طیف گسترده ای از جامعه ارتقا یافته است، اما از سویی دیگر اصلاحات به عنوان پروژه ای سیاسی که ورود به قدرت و تغییر سیاست های کلان را هدف قرار داده، در مقاطع مختلف تاریخ معاصر کامیابی ها و ناکامی هایی را تجربه کرده است. میل اجتماعی و ملی به تغییرات، گاه مانند مقاطعی از قبیل پیروزی مشروطه، استقرار دولت ملی دکتر مصدق، انقلاب اسلامی و انتخابات ریاست جمهوری 76 و مجلس ششم شورای اسلامی امکان ورود به قدرت سیاسی اجرائی را پیدا کرده و گاه در مقابله با جبهه مقابل امکان ادامه فعالیت را از دست داده یا برای مدت درخور توجهی عملا امکان ورود به قدرت از او سلب شده است.در این میان بهترین و عمده ترین تکیه گاه تحول خواهان، نیروی اجتماعی و حضور شهروندان در حوزه عمومی بوده است. به دیگر سخن، اگر نیروی مدافع وضع موجود با دردست داشتن ابزارهای سنتی قدرت سیاسی را در اختیار خویش درآورده، جنبش اجتماعی منبع تولید انرژی برای طرف مقابل و وسیله ایجاد توازن بوده است؛ بنابراین با نگاهی گذرا به تحولات تاریخی صد سال گذشته درمی یابیم که جبهه تحول خواهی زمانی که متکی به جنبش اجتماعی و حضور همدلانه شهروندان در عرصه عمومی بوده است توانسته گام هایی به جلو بردارد و از قضا این توفیقات هنگامی به ناکامی بدل شده اند که به هرترتیب نیروهای سیاسی اصلاح طلب از حمایت و حضور جنبش اجتماعی حامی خود محروم شده یا خود را بی نیاز از آن تصور کرده اند.
                