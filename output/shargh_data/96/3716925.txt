چهار‌شنبه ۱۶ اسفند ۱۳۹۶
-----------------------------------------
سرمقاله
-----------------------------------------
پیامدهای پنهان استیضاح
-----------------------------------------

                    استیضاح اختیاری قانونی است که قانون اساسی به نمایندگان مجلس داده است و با 10 امضا رسمیت می یابد. این اختیار و حق قانونی، تشکیک پذیر نیست؛ اما یک نماینده مجلس احتمالا از مردم عادی مسئولیت پذیری بالاتری دارد. ممکن است افراد در سطوح مختلف جامعه، به تحلیلی برسند و بر مبنای آن، یک مسئول یا یک قوه را اسباب العلل همه مشکلات فرض کرده و از آن انتقاد کنند؛ اما یک نماینده از حدود وظایف در چارچوب قوانین عادی و اساسی و همچنین تاثیرگذاری عوامل ملی، سیاسی و اجتماعی و البته مسائل خارجی بر عملکردها اطلاع کافی دارد. در شرایطی که دولت دوازدهم نیمی از سال اول فعالیت خود را گذرانده، به نظر می رسد می توان همچنان مسائل را با جلسات درون کمیسیونی و نوعی همراهی به پیش برد تا اینکه کار به استیضاح کشیده شود. در این میان، توجه به چند نکته ضروری است. نخست، اگر نماینده ای متوجه انحراف یا مغایرت در رفتار وزیر یا وزارتخانه ای شود، حق تذکر و سوال دارد. دوم، وقتی دولت یا وزیر برنامه ای به مجلس ارائه کرده، نماینده می تواند به استناد آن، مدعی انحراف شود؛ اما حتما باید توان اثبات و ارائه اسناد آن را داشته باشد. نباید با موضوعات پرچالش امروز کشور به شکلی مکانیکی مواجه شد و گفت چون حق استیضاح وجود دارد، هر آن می توان از این اهرم استفاده کرد و شرایط اجتماعی، اقتصادی و سیاسی را در نظر نگرفت. صاحب نظران اتفاق نظر دارند که برخی مشکلات ایران وارد فاز بحران یا ابربحران شده است.آیا با وجود علم به مشکلات عدیده برخی دستگاه ها و وزارتخانه ها، استیضاح حتی اگر منجر به تغییر یک وزیر شود، می تواند مشکلی را حل کند؟ هر دو وزیر موضوع این یادداشت، در کابینه اول دکتر روحانی نیز حاضر بوده و تا حد زیادی به زیروبم دو وزارتخانه خود -که ازقضا از وزارتخانه های ادغامی دوران احمدی نژاد هستند و میراث دار آن تصمیم اشتباه- مطلع بوده و سرمایه اجتماعی و مدیریتی ای را در این بخش اندوخته اند. نگارنده معتقد است اگر وزیر اقتصاد دولت یازدهم نیز در کنار آنان می ماند، شانس رفع بحران ها به مراتب بیشتر بود؛ چراکه به خوبی مسائل را می شناخت و برای رفع آنها صاحب تئوری بود. حال حضور فرد جدیدی در سه سال آینده، قرار است چه مشکلی را حل کند؟ اگر وزارتخانه ای نیازمند تقویت باشد، راه های منطقی و علمی آن موجود است. امروز شرایط به گونه ای است که حتی نمی توان به برنامه ششم نیز استناد کرد و خود برنامه ای که مجلس تصویب کرده، مشکلات فراوانی دارد. چه کسی مسئول وضعیت فعلی صندوق توسعه ملی است که زیر هر بند برنامه، راهی برای برداشت از منابع آن در نظر گرفته شده است؟ فرانسه برخلاف ایران سه نوع قانون دارد؛ قانون اساسی، قوانین ارگانیک و قوانین عادی. قوانین ارگانیک مربوط به برنامه ها و محاسبات مالی است و پارلمان حق تغییر آنها را ندارد. شاید قانون برنامه های پنج ساله توسعه، شبیه این نوع قوانین فرانسه باشد؛ اما از همین سند مهم نیز با احترام سخن گفته نمی شود و بیشتر افراد در روند برنامه ریزی دنبال نوعی راه میان بر هستند. در محورهای استیضاح یک وزیر آمده که ضعف ایجاد اشتغال را در نقاط مختلف به ویژه مناطق محروم دارد. همه می دانند اشتغال از طریق سرمایه گذاری ایجاد می شود. همان نمایندگان می دانند چرا دولت امروز امکان ایجاد اشتغال بالا را ندارد و اعتبارات بخش صنعت یا کشاورزی در چه بخش های غیرمرتبطی به کار گرفته می شود. در بخش خصوصی نیز رغبت چندانی برای سرمایه گذاری در بخش های تولید یا خدمات باقی نمانده است و دلیل آن نیز موانعی است که سرمایه را فراری می دهند. وزیری که با این محور استیضاح مواجه شده، مسئول تنظیم روابط کار است؛ بااین حال، دردمندانه دنبال تنها راه موجود یعنی توانمندسازی افراد جویای کار یا بی کارشده بر اثر رکود اقتصادی از طریق مهارت آموزی است.همان نمایندگان و مردم ایران می دانند ایجاد اشتغال پایدار، وظیفه ای است بر عهده وزارتخانه های تولیدی مانند صنعت، معدن و تجارت، جهاد کشاورزی و نیرو. حال چطور قرار است با این نوع داوری به مسائل پرداخته شود؟ وزیر دیگر به دلیل سقوط هواپیما یا رکود بازار مسکن و... قرار است پاسخ گوی استیضاح کنندگان باشد. واقعا شرایط فعلی ناوگان حمل و نقل کشور، با حذف یک مسئول بهبود می یابد؟ چه کسی است که نداند ارتباطات جهانی، تامین سرمایه و... نیاز حیاتی این بخش است یا درباره مجموعه هایی مانند شستا و صندوق بازنشستگی کشوری که تعداد زیادی شرکت را در زیرمجموعه دارند، واقعا می توان به سادگی تصمیم گیری کرد؟ در اقتصاد، سرنوشت هر بنگاهی از سوی مدیران و سرمایه انسانی تعیین می شود. اگر تعداد بنگاه های تحت نظر عالی یک وزارتخانه از صد شرکت افزون تر رفت، چگونه توقع بنگاه داری مطلوب برای آنان وجود خواهد داشت؛ آن هم برای شرکت هایی که همه تحت فشارها، نفوذ ها و توصیه ها قرار دارند و برخی مدیران میانی ناکارآمد آنها از بیرون حمایت می شوند. آیا شرایط زمانی ایجاب نمی کند این مسئله بسیار توجیه ناپذیر مطرح نشود؟ دو مجموعه شستا و صندوق بازنشستگی کشوری، اولین گزینه هایی هستند که وقتی یک موکل به وکیل خود در مجلس در حوزه انتخابیه مراجعه می کند، برای معرفی در نظر گرفته می شوند؛ چون تصور می شود اگر 10 نفر به فلان شرکت اضافه شوند، اتفاق خاصی رخ نمی دهد. همین بینش، آسیبی جدی به نظام تدبیر کشور وارد آورده است. اگر بیماری به پزشکان متعدد برای امراض مختلف خود مراجعه کند و مشکل او برطرف نشود، معمولا توجه به علل ماهوی اهمیت پیدا می کند. اگر تصادفا یک پزشک متوجه ازکارافتادن سیستم دفاعی بیمار شود، می تواند علت العلل امراض او را شناسایی کند. سیستم دفاعی نظام تدبیر در کشور، دچار آسیبی جدی است و این مسئله با استیضاح وزرا حل نخواهد شد. بنگاه داری نیاز به امکان استفاده از جدیدترین مولفه ها و پذیرش آنها در سطح نظام را برای جراحی عمیق فساد دارد؛ اما برخی نمایندگان دم دست ترین راه را برای وزرایی که برخی جریان ها توصیه به حذف آنها کرده اند، در دستور کار قرار داده اند. پیشنهاد نگارنده به عنوان فردی که سال هاست در جریان نظام اقتصادی و بودجه ای کشور شاهد اتفاقات بسیاری بوده، این است که اگر مجلس و نمایندگان واقعا نگران مسائل این دو وزارتخانه و همه مجموعه دولت هستند، همسو با دولت و دستگاه قضائی و دیگر ارکان حاکمیت، هیئتی مقتدر برای بررسی وضعیت عام اقتصادی که نگارنده به آن «نظام تدبیر» می گوید، تشکیل دهند. می توان با ترکیبی از باصلاحیت ترین کارشناسان این حوزه، در شش ماه یک برنامه اصلاحی برای وضعیت اقتصادی که بنگاه ها، عملکردها، سامانه حمل ونقل بار و مسافر و... ذیل آن هستند، تدوین کرد. با این مطالعه دقیق، تصویری از وضع موجود و عوامل رسیدن به آن و همچنین نیازهای آینده مشخص خواهد شد. این مسئله به متقاعدسازی همه ارکان کشور کمک خواهد کرد. در جایگاه یک مشاور که حسن نیت قریب به اتفاق نمایندگان را باور دارد، پیشنهاد می کنم حالا که استیضاح دو وزیر کلیدی کابینه اعلام وصول شده است، از فرصت استیضاح برای هم گرایی بیشتر، شنیدن دغدغه های وزرا و همچنین رای منفی بالا به استیضاح برای دادن سیگنال مثبت به مجموعه دولت و بدنه عظیم این دو وزارتخانه در راستای اصلاحات واقعی استفاده شود.
                