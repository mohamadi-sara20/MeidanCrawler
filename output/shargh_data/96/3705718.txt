دو‌شنبه ۲۳ بهمن ۱۳۹۶
-----------------------------------------
حرف اول
-----------------------------------------
مسئولیت حفظ جان زندانی
-----------------------------------------

                    کسی که محکوم به زندان است، زندانی است، نه محکوم به مرگ. کسی هم که هنوز محکوم نشده و به دلیل قرار بازداشت در زندان است، از نظر حقوقی و فقهی اصلا بی گناه است. او فقط متهم است. اصل بر برائت است. تا وقتی جرم کسی با رای قطعی دادگاه ثابت نشود، اصل برائت بر او حاکم است؛ یعنی او بی گناه است. استاد فقه ما مرحوم دکتر سیدابوالقاسم گرجی(ره) که مرتبتی بس بالا در فقاهت و اصول و قواعد داشت، پا فراتر می گذاشت و می فرمود متهم از ریشه «وهم» است. کسی که متهم می شود، یعنی ما به گنهکاری او فقط وهم داریم. با زندانی محکوم یا متهم، باید متناسب با شان و شئون یک انسان برخورد شود. سهل است که حتی یک محکوم به مرگ نیز باید تا زمان اجرای حکم اعدام، در زندان از همه حقوق انسانی برخوردار است.یک زندانی، فقط از یک چیز محروم است که عبارت است از «آزادی». فقط آزادی او و آنچه نتیجه مستقیم سلب آزادی است، از او سلب می شود، نه بیشتر.این است که یک زندانی در زندان باید از همه حقوق انسانی برخوردار باشد. مهم ترین حق انسان، حق حیات است.در بیرون از زندان، انسان ها خود بیشترین سهم را در حفظ حیات خود دارند. در حالت آزادی، هر انسانی قدرت و اختیار آن را دارد که از جان خود مراقبت کند. اگر بیمار شد، به موقع خود را درمان کند؛ اگر خانه اش امن نیست، خانه را امن کند؛ مرتکب رفتارهای پرخطر نشود و.... انسان ها در حالت آزادی، جز در مواردی که قربانی متجاوزان یا سوءاستفاده کنندگان یا سوءمدیریت های ساختارهای عمومی قرار می گیرند، خود مسئول حیات و جان خویش هستند. اما یک زندانی در دیوارهای زندان و مقررات حاکم بر زندان و وظایف زندانبان محصور است. او نمی تواند هر وقت تب کرد، به اختیار خود به درمانگاه و نزد طبیب برود. او نمی تواند اگر محیطش در سلول یا بند ناامن است، آن را به تنهایی امنیت دهد. زندانی قادر نیست در محیط زندان، خود را به تنهایی از هجوم انواع اندوه های جانکاه و مشکلات روحی و روانی خلاصی بخشد. شرایط و محدودیت های زندان، تا حد زیادی توان و اختیار زندانی را در مراقبت از حیات خود سلب می کند. زندانی اراده چندانی به مراقبت از جان و حیات خود ندارد زیرا او به اراده قانون و قضا از حق آزادی بدن محروم شده است.به همین دلیل است که در حقوق جدید مسئولیت جان و حیات زندانی برعهده زندانبان گذاشته شده است. حقوق ایران هم به همین دلیل وظایف متعددی را برای سازمان های مسئول مانند سازمان زندان ها و سلسله مراتب آن مقرر کرده است تا از طریق آن، زندانی، ضمن گذراندن دوران محکومیت خود، یا دوره قرار بازداشت، از حقوق انسانی خود، از جمله حق حیات برخوردار باشد. اگر زندانی در سلول یا بندی است که از سوی زندانیان دیگر تمامیت جسمی او در خطر است، باید محل او تغییر کند. اگر زندانی بیمار است، باید به بهداری اعزام شود. اگر زندانی دچار حوادث خطرناک می شود، باید به فوریت به او کمک شود. اگر زندانی به دلیل سابقه بیماری یا کهولت سن مستعد عارضه هایی مثل بیماری های حاد است، باید در نحوه زندان کردن و نگهداری از او اقدامات ویژه پیش بینی شود. اگر زندانی دچار مشکلات یا اختلالات روحی و روانی است، باید برای او تمهیدات ویژه تدارک دیده شود و تحت مراقبت قرار گیرد. زندانی باید منظما تحت نظارت های بهداشتی، پزشکی و روان شناسی باشد. اینها حرف های تازه و زیادی نیست. کافی است نگاهی به آیین نامه زندان ها انداخته شود تا معلوم شود که همه این موارد و بیش از اینها در آیین نامه زندان ها آمده است.مثلا مواد 24،40،41،70،103،111،113،114،115،116 و... از آیین نامه زندان ها.فرقی نمی کند زندانی به چه دلیل در زندان است. هر زندانی از این حقوق اولیه برخوردار است. دزدی قالپاق یا سرقت بانک. قتل یا جاسوسی. جرم سیاسی یا جرم مطبوعاتی. نزدیک به یک قرن از منسوخ شدن آن نظریه کهنه گذشته است که کیفرشناسان می گفتند زندانی باید در زندان متحمل بیشترین رنج ها شود تا وجود او از گناه و فکر خطا پاک شود و دیگر فیلش یاد هندوستان نکند. حتما «پاپیون» یا «بینوایان» را دیده اید. آن تفکرها به موزه تاریخ کیفرشناسی رفته اند. حقوق جزا و کیفرشناسی و نظام زندان های ایران هم پیرو نظریه های جدیدتر است که طبق آن زندان فقط جای سلب آزادی است اما دیگر حقوق زندانی، ازجمله «حق حیات» و «حق سلامت و تمامیت جسمی» زندانی محفوظ است و مراقبت از آن وظیفه سازمان های مسئول است.مرگ واقعه ای است که هرزمان ممکن است گریبان هر آدمی را بگیرد. اما از مرگ در زندان به دلیل موقعیت خاص زندان و مسئولیتی که بر عهده مقامات رسمی است، نمی شود به سادگی، با یک گواهی فوت عبور کرد. علت مرگ چه بوده؟ شرایط نگهداری زندانی چگونه بود و آیا شرایط زندانی در زندان با شرایط مندرج در آیین نامه زندان ها از حیث سن و وضعیت جسمی و تفکیک زندانی متوفا از زندانیان نامتجانس، وضعیت غذایی و دارویی، رسیدگی پزشکی و دارویی به زندانی بعد از وقوع عارضه و... مطابقت داشته است یا نه؟ اگر زندانی خودکشی کرده است، آیا روان شناسان زندان او را تحت مراقبت داشته اند که امکان رفتارهای پرخطر او را دریافته باشند و براساس آن اقدامات پیشگیرانه انجام دهند؟وقتی کسی خارج از بیمارستان فوت می کند، بدون کالبدشکافی گواهی دفن صادر نمی شود. بعد از فوت زندانی اعزام متوفی به پزشکی قانونی و انجام کالبدشکافی طبق ماده 121 آیین نامه زندان ها الزامی است.
                