دو‌شنبه ۱۶ مرداد ۱۳۹۶
-----------------------------------------
یادداشت
-----------------------------------------
آینده مالیه شهری در تهران
-----------------------------------------

                    وضعیت مالیه شهری در شهرداری تهران از گذر سال ها شهرفروشی به مرحله ای بحرانی رسیده است. با درنظرگرفتن ماموریت خطیر شورای شهر و شهردار جدید تهران، فقط با اذعان به وجود بحران و شرح دقیق ابعاد پیچیده آن است که می توان برای برداشتن گام های اصلاحی آماده شد. دارایی های شهرداری تهران پس از سال ها حراج گسترده، بسیار اندک است. بدهی های شهرداری به پیمانکاران و موسسات مالی و بانکی به سرعت در حال افزایش است و ادامه کار با منابع ناپایدار درآمدی نه ممکن و نه مطلوب است. در چنین شرایطی، شناسایی فرایندهای پیش روی مالیه شهری در کوتاه مدت یک ضرورت برای برداشتن هر گام اصلاحی است. اصلی ترین این فرایندها که شهرداری درحال حاضر به آنها دچار است و در آینده نزدیک نیز همچنان گریبان گیر این نهاد خواهد بود، از قرار زیر است:1- با ادامه رکود بازار مسکن، درآمدهای متکی به این حوزه مانند فروش تراکم مازاد و عوارض تغییر کاربری، عوارض پروانه های ساختمانی و... کاهش بیشتری خواهد یافت.2- بدهی های بانکی و غیربانکی شهرداری، به دلیل اضافه شدن سود و جرائم معوقات به طور مداوم افزایش خواهد یافت و لاجرم از توان هزینه ای و اعتباری شهرداری خواهد کاست.a. بدهی های شهرداری به پیمانکاران براساس اعلام خود شهرداری نزدیک به هفت هزار میلیارد تومان است. این بدهی از یک سو سبب کندشدن روال انجام پروژه ها و خدمات شهری خواهد شد و از سوی دیگر سیاست های شهرداری برای کاستن از هزینه های غیرضروری را با مقاومت بیشتری از طرف پیمانکاران مواجه خواهد کرد.b. شهرداری تهران در سال 95 براساس بودجه مصوب باید فقط 1200 میلیارد تومان، یعنی هفت درصد بودجه را از طریق واگذاری درآمدهای مالی (اخذ وام) تامین می کرده است. گزارش تفریغ نشان می دهد در انتهای سال، عملا 30 درصد بودجه یعنی نزدیک به هفت هزار میلیارد تومان توسط بدهی تامین مالی شده است. از این میزان بدهی، 80 درصد آن متعلق به بانک شهر است که شهرداری تهران بزرگ ترین سهام دار آن است. در چنین حالتی، این بدهی بزرگ باری مضاعف بر دوش شهرداری تهران و بانک شهر بوده و رابطه ای ناسالم را میان این دو مجموعه رقم زده است.3-بانک شهر به عنوان یکی از دارایی های شهرداری تهران مانند سایر بانک های کشور دچار بحران کمبود سرمایه و وجود دارایی های سمی در ترازنامه است. دارایی های سمی ای که بسیاری از آنها را شهرداری تهران بر این بانک تحمیل کرده است و با ادامه اعمال فرایندهای جدید نظارتی بانک مرکزی مبنی بر واقعی سازی ترازنامه ها و افزایش سرمایه واردآمدن ضررهای بزرگ به شهرداری تهران به عنوان سهام دار اصلی این بانک، دور از تصور نیست.4- بدنه اجرایی شهرداری تهران و پیمانکاران طرف قرارداد این نهاد در برابر کاهش هزینه ها و پیاده سازی روش های منجر به افزایش درآمدهای پایدار مقاومت خواهند کرد.5-بار بیشتری از تامین هزینه های شهر بر دوش دولت خواهد افتاد. اتفاقی که در شرایط اقتصادی فعلی حاوی خبر خوشی برای دولتمردان نخواهد بود اما در بلندمدت لزوما اتفاق نامطلوبی نیست.مجموع ملاحظات مذکور نشان دهنده ضرورت اصلاح سریع ساختار مالی شهرداری تهران است. به نحوی که در این اصلاح هم ساختار بودجه ریزی و هم ساختار نظارتی شورا بر اجرای بودجه باید عمیقا اصلاح و شفاف شود. در شرایط فعلی نیز، قوانین بالادستی بسیاری مانند قانون نوسازی و عمران شهری، طرح جامع درآمدهای پایدار شهرداری و قانون شوراها وجود دارد که اگرچه نواقصی نیز دارد، می توان از آنها برای اصلاح این ساختار بهره جست. با همه این احوالات، رئوس یک سناریوی اصلاحی را می توان به طور خلاصه چنین برشمرد: دموکراتیک سازی شیوه اداره شهر، جلب مشارکت شهروندان تهرانی و بازتعریف نقش دولت در مناسبات شهری. همه این موارد در بحث مالیه شهری ما بازاهایی ملموس و مشخص دارد. دموکراتیک سازی شیوه اداره شهر سبب شفافیت درآمدها و مخارج و لاجرم حذف هزینه های غیرضروری اداره شهر می شود. در این شیوه، اجرای پروژه های مختلف شهری با جلب نظر عموم شهروندان انجام خواهد شد و می توان اطمینان داشت هرگز پروژه ای مانند پل صدر که فقط منفعت زودگذر عده معدودی را به زیان اکثریت شهروندان فراهم خواهد کرد، به مرحله اجرا نخواهد رسید. جلب مشارکت شهروندان تهرانی در ادامه فرایند دموکراتیزاسیون می تواند سبب افزایش درآمدهای پایدار شهری و کاهش شهرفروشی شود. اخذ عوارض استفاده از برخی معابر شهری یا اخذ عوارض از دارایی از جمله این موارد است. در نهایت نیز، افزایش هماهنگی با دولت می تواند سبب افزایش کمک های دولتی از طریق کمک های مستقیم و مالیات های عمومی شود. تجربه شکست خورده خودکفایی شهرداری ها در ایران، تجربه موفق پرداخت سهم از مالیات بر ارزش افزوده و تجربه حضور مستقیم دولت در تامین مالی برخی پرو ژه های شهری در سراسر جهان نشان می دهد، تنظیم مجدد روابط مالی دولت و شهرداری در تهران یک ضرورت است.
                