سه‌شنبه ۲۴ مرداد ۱۳۹۶
-----------------------------------------
حرف اول
-----------------------------------------
اینجا جای زنان نیست
-----------------------------------------

                    1- دقیقا 9 سال پیش بود که خیلی ها وقتی تصویر جمشید مشایخی را کنار کولری در بزرگرا ه ها دیدند، با زبان طعنه و طنز، لب به اعتراض گشودند که چرا پهلوان صحنه، کارش به حاشیه بزرگراه کشیده است. آنها می توانستند حضور فوتبالیست های جوان را در بیلبوردها نشانه ای از روحیه جوانانه آنها بدانند که می خواهند ره صدساله را یک شبه طی کنند، اما نمی توانستند هضم کنند که خان دایی قیصر و رضا خوشنویس و کمال الملک را در این هیئت تماشا کنند. آنها دوست داشتند تصویری که از مشایخی در ذهن دارند، همان تصویر دلگیری باشد که او را ذکرگویان با حاشیه صوتی گروه شیدا در راه بردن برادر مجنونش به امامزاده داوود نشان می داد، یا آن پیرمرد رنجور گراندهتل که به انگشتانش خیره می شد و می پرسید: «دوست داری خامه از کلک بچکانی یا گلوله از ماشه». برایشان پذیرفتنی نبود که خاک بوس صحنه های نمایش در ایران به مردمی که با شتاب از بزرگراه ها می گذرند، خیره شود و بگوید: «بفرمایید ریش سفید کولرها». آنها تصویر خودشان را می خواستند و به هنرمند سینما اجازه نمی دادند تصویری را که از او دارند، مخدوش کند. منطق آنها مطابق با منطقی قرن هشتمی بود که اهل هنر را اهل دود چراغ و گرسنگی و اهل ورزش را اهل فتوت و مردانگی می خواهد و نمی خواهد باور کند همه چیز تغییر کرده است. زندگی و زمانه دگرگون شده و اگر او بخواهد با این همه تغییر همچنان با نگاه قرن هشتمی خود در قرن پانزدهم زندگی کند، کار به جای باریک خواهد کشید. مگر هنوز مردم با چهارپایان رفت وآمد می کنند و به جای برق، پی سوز کاربرد دارد که هنرمند هم باید مطابق سلیقه عقب افتاده ای زندگی کند که او را گرسنه و خاک خورده می خواهد. گیریم از قبل آن تابلو، هنرمند به پولی رسید و آن موسسه به فروشی بالاتر، زشتی در چیست؟ خلاف کدام است؟ نه قبحی در کار است و نه ترویج منکری. ماجرا خیلی ساده است. با ذهنیت دیروزی، امروز را نمی توان تحلیل کرد.2- بعد از انتقادات فراوان و نقدهای غیرمنصفانه و متلک های سخیف و البته حضور حسین رضازاده در تبلیغات یک بنگاه املاک در دوبی، معاونت تبلیغات وزارت فرهنگ و ارشاد اسلامی با صدور بخش نامه ای در سال 1387 منع حضور ورزشکاران و هنرمندان در آگهی های تبلیغاتی را اعلام کرد.در این بخش نامه علت این ممنوعیت این گونه توضیح داده شد: «هنرمندان به عنوان الگوهای جامعه نباید مروج فرهنگ مصرف گرایی باشند و آنها باید با حضور خود ارزش هایی مانند فتوت را ترویج دهند...».3- با گذشت سال ها و درک این نکته از سوی مسئولان که یکی از روش ها و شیوه های رایج در بازاریابی و تبلیغ کالا و خدمات، استفاده از هنرمندان مشهور و محبوب است - که از آن به «سلبریتی برندینگ» یاد می کنند- بار دیگر حضور چهره های هنری و ورزشی در عرصه تبلیغات مجاز اعلام شد و روابط عمومی معاونت مطبوعاتی این بار یادآور شد: «استفاده از حضور چهره های هنری- ورزشی در تبلیغ محصولات و تولیدات داخلی، در راستای تاکید بر تحقق شعار سال 1393 با عنوان «اقتصاد و فرهنگ، با عزم ملی و مدیریت جهادی»، روح حاکم بر سیاست های کلی اقتصاد مقاومتی، توجه، باور و حمایت از صنایع و تولیدات داخلی صورت گرفته است».4- به دنبال مجازاعلام شدن حضور چهره های هنری در عرصه تبلیغات، هنرمندان و زوج های هنری زیادی وارد عرصه تبلیغات شدند. از رضا کیانیان که مدل تبلیغاتی یک دمنوش گیاهی شد تا زوج هنری امین زندگانی و الیکا عبدالرزاقی که یک برند لوازم خانگی را تبلیغ می کردند. در ادامه نیز نیکی کریمی در قراردادی با یک اپراتور جدید تلفن همراه، در قسمت های پایانی سریال «عاشقانه» با میزانسنی متفاوت در یک تیزر خوش آب ورنگ ظاهر شد. حضور نیکی کریمی که ابتدا در شبکه نمایش خانگی بود، به فضای مجازی نیز کشیده شد و واکنش های مختلفی را برانگیخت. حتی ماجرا به تلویزیون و بخش خبری «20:30» نیز کشید تا دوباره عده ای زبان به طعنه باز کنند و در واکنش هایی سختگیرانه با عنوان استفاده ابزاری، نشان دهند که آنها هنوز هم رغبتی برای نمایش زنان در تبلیغات ندارند.5- اساس اقتصاد آزاد بر اصل عرضه و تقاضاست و قاعده بازی در این میان رقابت. یکی از مهم ترین راه های رقابت در این بازی نفس گیر، تبلیغات است. حضور هنرمندان در آگهی های تجاری یکی از روش های معمول در دنیای تبلیغات محسوب می شود. شان اجتماعی این گروه از هنرمندان باعث می شود که اهمیت کالا برای مصرف کنندگان بالا برود. بالارفتن حجم تبلیغات مربوط به یک کالا در یک بازار نشان از رقابت بیشتر تولیدکنندگان آن کالا و در نتیجه رونق آن کالاست. همه این شرایط و اتفاقات هنگامی حاصل می شود که اقتصاد آزاد با چارچوب های اقتصاد کلان هر کشور منطبق باشد. انتقاد از نیکی کریمی و دیگر هنرمندان برای حضور در آگهی های تجاری بیش از هر چیزی اثبات دوباره این مدعاست که برخلاف برنامه های کلان اقتصادی کشور مبنی بر حرکت به سمت اقتصاد آزاد و مبتنی بر خصوصی سازی و کوچک سازی دولت، اهتمام جدی برخی بر این است که دولت همچنان در همه زمینه ها نقش اول را در اقتصاد کشور بازی می کند.6- به نظر می رسد انتقادات سختگیرانه و پافشاری بر جلوگیری از عدم گسترش فرهنگ مصرف گرایی باید بررسی و نقد شود. اگر هنرمندان باید به گونه ای در جامعه حضور داشته باشند که این حضور فقط مروج هنجارهای فرهنگی باشد، نباید از این موضوع مهم تر غفلت کرد که چگونه باید آتیه و زندگی هنرمندان را تامین کرد. همه می دانیم که عمر ستارگی کوتاه است و به محض آمدن رقیب جوان تر و موفق تر، او فراموش خواهد شد. پس کار عجیبی نباید باشد که هر ستاره ای در دوران کوتاه اقبال عمومی به دنبال استفاده از امکانات موجود پیرامون خودش برای کسب درآمد باشد. در این میان سرزنش و انتقاد از هنرمند و گرفتن یک امکان بالقوه برای کسب درآمد از او باید هم زمان با پیشنهاد راه های بهتر جایگزین باشد. ترویج الگوهای ایرانی - اسلامی نیازمند صرف هزینه است. با بخش نامه خشک و خالی و انتقادات بی منطق و ایجاد ممنوعیت که نمی شود الگوهای رفتاری را ترویج کرد.7- درحالی که همه درباره حضور نیکی کریمی در آگهی مناقشه برانگیز بحث می کنند، عده ای یادشان رفته خبری را که سه سال پیش ایسنا منتشر کرد و از زندگی بازیگر زنی (ثریا حکمت) نوشت که بعد از 38 سال کار و 64 سال سن مجبور شد به دلیل عقب افتادن اجاره خانه اش چندروزی را در چادر زندگی کند تا بعد از کمک پنج میلیونی ارشاد بتواند جایی را اجاره کند. همه پایان تلخ و غم انگیز روح انگیز سامی نژاد (اولین هنرپیشه زن ایرانی) را فراموش کرده اند که در 81سالگی در شرایطی که بسیاری از مورخان سینمایی تصور می کردند سال هاست درگذشته است، چشم از جهان فروبست. همه روزگار بسیاری از هنرمندان را که در نهایت تنگدستی زندگی می گذرانند، یادشان رفته است. آنها زمانی مروج هنجارهای جامعه ای بودند که امروز آنها را فراموش کرده است. کسی بابت آن همه فتوت، خود را بدهکار هیچ هنرمند و ورزشکاری نمی داند. برای انبوه سازی از جهان پهلوان تختی و فردین باید خط تولید مناسبی هم در نظر گرفت. با محدودیت نمی توان تختی و فردین اسلامی ساخت.
                