یک‌شنبه ۱۵ بهمن ۱۳۹۶
-----------------------------------------
بازتاب
-----------------------------------------
کارشناسی گزارش تفریغ بودجه 95
-----------------------------------------

                    دوشنبه 9/11/96، در صفحه نخست روزنامه «شرق» یادداشتی با عنوان «واکنش دولت به تفریغ بودجه» به قلم آقای غلامحسین حسنتاش که از منتقدان سیاست های دولت در حوزه نفت و انرژی است، خواندم که در آن، بر اساس مبانی و مفروضاتی نتیجه گیری کرده بود توضیحات ارائه شده از سوی دولت درباره گزارش تفریغ بودجه بر ابهامات او افزوده است. از آنجا که هم آقای حسنتاش را به عنوان یک کارشناسی زبده می شناسم و هم توضیحات وزیر نفت را در برنامه تلویزیونی «نگاه یک» قانع کننده می دانستم، به عنوان یک فعال عرصه نفت و انرژی شخصا بررسی مختصری درباره ابهامات نویسنده آن یادداشت انجام دادم که نتیجه آن به این شرح است:1- آقای حسنتاش در یادداشت خود در حالی میزان مصرف یا به عبارتی، فروش روزانه گاز کشور را به طور میانگین 550 میلیون مترمکعب فرض و آن را در تعداد روزهای سال ضرب و نتیجه را رند کرده و به عدد 200 میلیارد مترمکعب فروش سالانه رسیده اند که بر اساس آمار رسمی شرکت ملی گاز، میانگین حجم فروش روزانه گاز در سال 1395، حدود493 میلیون مترمکعب و سالانه چیزی حدود 180 میلیارد مترمکعب بوده است؛ این یعنی انحراف 20 میلیارد مترمکعبی ایشان در محاسبه حجم گاز مصرفی کشور. در ادامه محاسبات نیز آقای حسنتاش درحالی میانگین نرخ فروش هر مترمکعب گاز بر اساس آیین نامه اجرائی تبصره 14 قانون بودجه 95 را 150 تومان در نظر گرفته است که طبق بررسی های من، این عدد بر اساس تبصره بند «ب» ماده (2) این آیین نامه در سال 95 برای مشترکان خانگی، تجاری و صنایع کوچک و صرفا برای هشت ماه اول سال در نظر گرفته شده و در نهایت میانگین قیمت سالانه گاز مصرفی مشترکان حدود صد تومان محاسبه می شود؛ بنابراین تعمیم نرخ 150 تومان برای کل مصرف نیز نمی تواند درست باشد. به نظرم اگر آقای حسنتاش یک بار به سایت اینترنتی شرکت ملی گاز سر می زد یا قبض گاز مصرفی خود را دقیق مطالعه می کرد، به روشنی نرخ های قانونی گاز را که در پشت قبوض همه مشترکان درج شده است، می دید و دیگر به راحتی از «بی منطقی» و «بی ضابطه بودن» مبنای محاسبه صورت حساب گاز نمی نوشت. طبق اطلاعاتی که از شرکت ملی گاز دریافت کردم متوسط قیمت فروش گاز بر مبنای عملکرد واقعی شرکت های گاز استانی و نرخ های قانونی مندرج در صورت حساب مشترکین گاز و صورت های مالی آنها برای سال 1395 حدود 100 تومان بوده که بر این اساس، مجموع مبالغ حاصل از فروش گاز حدود 18 هزار میلیارد تومان می شود. البته آقای حسنتاش باید به این نکته نیز توجه کند که اساسا حدود یک سوم از کل گاز مصرفی کشور در سال 95، یعنی حدود 61 میلیارد مترمکعب، سهم مصرف نیروگاه های برق حرارتی بوده که در حساب های دولتی تهاتر شده و شرکت ملی گاز از این بابت ورودی نقدی نداشته و جزء درآمدهای این شرکت محاسبه نمی شود...بنابراین درنظرگرفتن درآمد این سهم از فروش گاز و منظور کردن آن به عنوان درآمد شرکت ملی گاز نمی تواند درست باشد. نویسنده در فرازی دیگر از یادداشت خود در حالی به غیرقانونی بودن دریافت آبونمان اشاره کرده است که به نظر بنده نه تنها شرکت ملی گاز و به طریق اولی، وزارت نفت، بلکه هر وزارتخانه یا شرکت دولتی، صرفا مجری و تابع قوانین ابلاغی کشور بوده و یک شرکت یا یک فرد درباره چنین گردش مالی ای ناشی از هزینه آبونمان نمی تواند به تنهایی تصمیم بگیرد و بر همین اعتقاد فکر می کنم مبنای محاسبه و دریافت آبونمان در سال 95 حسب مجوزهای قانونی بوده و اکنون نیز با ابلاغ مجوز قانونی این آیتم از قبوض گاز حذف شده است. طبق بررسی من در صورت حساب مشترکان گاز مبلغی تحت عنوان هزینه گازرسانی دریافت نمی شود و در صورتی که عوارض گازرسانی مدنظر آقای حسنتاش باشد، عوارض موصوف بر اساس ماده (65) قانون الحاق برخی مواد به قانون تنظیم بخشی از مقررات مالی دولت محاسبه و وصول می شود. طبق گزارش شرکت ملی گاز که به دیوان محاسبات ارائه شده است و وزیر نفت نیز در برنامه تلویزیونی «نگاه یک» بر اساس آن صحبت کرد.2- در بند دوم یادداشت مذکور، درباره انتشار اوراق مشارکت و اشکال منعکس شده در گزارش تفریغ بودجه دیوان محاسبات، مبنی بر علت استفاده نکردن وزارت نفت از مجوز فروش پنج هزار میلیارد تومان اوراق مشارکت، با مقایسه سخنان مهندس زنگنه در برنامه نگاه یک مورخ 7/6/96 با سخنان اخیر وزیر نفت در برنامه نگاه یک مورخ 7/11/96 معتقد است وزیر نفت در این زمینه متناقض صحبت کرده است. طبق جست وجوی اینترنتی نگارنده و بر اساس گزارش مخابره شده از سوی خبرگزاری ها از جمله سایت رسمی وزارت نفت، وزیر نفت در برنامه نگاه یک شهریور امسال درباره فروش اوراق مشارکت گفته بود: «سال گذشته (95) پنج هزار میلیارد تومان اوراق مشارکت منتشر شد، اما این گران است و بعید می دانم امسال (96) از طریق بازار سرمایه چنین اوراقی منتشر کنیم». از دیدگاه آقای حسنتاش صنعت نفت «بی برنامه»، «نابه سامان» و «فاقد شفافیت مالی» است و هم از این رو ایشان از منتشرنشدن اوراق مشارکت ابراز خشنودی کرده اند، اما من معتقدم اتفاقا به دلیل حاکم بودن تدبیر و دوراندیشی، نظارت و مسئولیت پذیری و پای بندی به منافع کلان کشور در مدیریت عالی صنعت نفت، انتشار این اوراق با وجود داشتن مجوز قانونی انجام نشده است زیرا هم اکنون شرکت ملی نفت ایران به دلیل تعهدات ناشی از فروش ده ها هزار میلیارد تومان اوراق مشارکت که در دولت های نهم و دهم انجام گرفته بود، زیر فشار سنگینی قرار دارد و افزودن بار مالی جدید از منابع گران به مصلحت کشور نیست و از این حیث باید به دوراندیشی وزارت نفت احسنت گفت. درباره توسعه میدان های مشترک، از جمله لایه نفتی پارس جنوبی، نیز باید بگویم که ایران اساسا در برداشت از میدان پارس جنوبی، چه در فازهای گازی و چه در لایه نفتی، به دلیل درگیری کشور در دوران جنگ تحمیلی، 10 سال از طرف قطری عقب تر است. قرارداد توسعه لایه نفتی نیز در اواخر دولت هشتم، یعنی اسفند 1383 بسته شد که متاسفانه با تاخیر هشت ساله در دولت نهم و دهم روبه رو بود و سرانجام در دولت یازدهم به طور جدی در دستور کار قرار گرفت و فاز نخست آن فروردین امسال و با استفاده از شناور پالایشی به بهره برداری رسمی رسید. طبق آخرین اخبار رسمی منتشرشده نیز هم اکنون مذاکرات پیشرفته ای به منظور جلب سرمایه گذار خارجی برای توسعه آینده آن انجام شده است.
                