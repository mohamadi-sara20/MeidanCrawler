دو‌شنبه ۱۵ آبان ۱۳۹۶
-----------------------------------------
یادداشت
-----------------------------------------
مجلس در راس امور است
-----------------------------------------

                    این روزها بحث حضور سپنتا نیکنام، عضو زرتشتی شورای شهر یزد و تعلیق ایشان، به یک بحث حقوقی- اجتماعی تبدیل شده است. بحثی که نیازمند دقتی خاص است و از جنبه های مختلفی می توان آن را بررسی کرد. در قانون گذاری، مرسوم است هنگام تفسیر یک قانون، به مشروح مذاکرات آن مراجعه کنند تا مشخص شود در زمان این قانون گذاری، به چه مواردی توجه شده و حتی به چه مواردی جواب منفی داده شده است یا در چه شرایطی این قانون، رای آورده است. در بحث شوراها و حضور یک فرد غیرمسلمان در آن، فقط به این نکته بسنده می کنم که در 21 شهریور 1358 هنگامی که این بحث در مجلس خبرگان قانون اساسی مطرح شد، نماینده زرتشتیان در آن مجلس؛ شادروان موبد موبدان رستم شهزادی که روحانی ارزشمند، پدر شهید و فارغ التحصیل رشته حقوق دانشگاه تهران بودند، از کیفیت ورود اقلیت های دینی (پیروان ادیان الهی) در شوراها می پرسند؛ نایب رئیس آن جلسه که شهید گران قدر آیت الله بهشتی بودند، به صراحت می فرمایند: «منظور ما این نیست که شورایی متشکل از مسلمین باشد، منظور این است که سیستم شورا، اسلامی باشد». چه بسا اگر این اصل این چنین مطرح نمی شد، نتیجه رای گیری به غیر از تصویب آن بود. در همین راستا، مجلس نیز به درستی قانون شوراهای شهر و روستا را به گونه ای طراحی و تصویب کرده است که هر فرد ایرانی می تواند در آبادانی شهر و دیار خود شریک باشد و پس از انتخاب از سوی مردم بتواند منشا اثر شود و چون باید به رای مردم احترام گذاشت، برکناری منتخب مردم پسندیده نیست. از جنبه دیگر نیز می توان موضوع اصل قانون گذاری را مورد بحث قرار داد. در اصول متعدد قانون اساسی اختیار قانون گذاری فقط به مجلس داده شده است و مراجعه به مشروح مذکرات مجلس خبرگان قانون اساسی نیز این موضوع را تایید می کند. حتی در جلسه 9 مهر 1358 مجلس خبرگان قانون اساسی که به نایب رئیسی شهید بهشتی تشکیل شده بود، تعدادی از نمایندگان با تعیین مهلت برای اظهارنظر شورای نگهبان مخالف بودند و شهید آیت مخالفتش را چنین بیان می کند: «نه مجلس شورا را می توانیم مقید کنیم که در 5 یا 10 روز کاری را انجام دهد و نه شورای نگهبان را چون فرض این است که شورای نگهبان هم به فکر مملکت است و سوء نیت هم ندارد و در حداقل مدت ممکن تصویب می کند، وقت گذاشتن صحیح نیست، چون باید جلساتش مرتب تشکیل شود و به هرحال باید نظرش را بدهد». این موضوع به این علت مطرح می شود که نه تنها اعلام نظر شورای نگهبان در زمان مشخص مهم بوده است، بلکه مجلس خبرگان قانون اساسی به دنبال آن بوده اند که قانونی در فرایند اعلام نظر شورای نگهبان حتی مسکوت هم نماند. در پاسخ به تعیین زمان برای شورای نگهبان، شهید آیت الله بهشتی به عنوان نایب رئیس مجلس خبرگان قانون اساسی به این موضوع این گونه پاسخ می دهد...«اصولا اینکه چند نفر به عنوان شورای نگهبان کمترین امکانی دردست داشتن عنان امور مملکت ولو برای دو روز، سه روز، چهار روز، 10 روز داشته باشند، به نظر ماها مصلحت نیامد».این بحث در مجلس خبرگان قانون اساسی ادامه پیدا می کند تا اصلی تهیه می شود که فردای آن روز در جلسه مورخ 10 مهر 1358 به تصویب می رسد که آن را به اصل 95 می شناسیم. در اصل شماره 95 این گونه آمده است: «در مواردی که شورای نگهبان مدت 10 روز را برای رسیدگی و اظهارنظر کافی نداند، می تواند از مجلس شورای اسلامی حداکثر برای 10 روز دیگر با ذکر دلیل خواستار تمدید وقت شود». حتی براساس قانون، چنانچه پس از مدت 20 روز شورای نگهبان نظر خود را به مجلس اعلام نکرده باشد، رئیس مجلس باید قانون را ابلاغ و لازم الاجرا کند». تمام موارد یادشده، بر این نکته تاکید می کند که اصل مشارکت نمایندگان مردم در قانون گذاری خدشه ناپذیر است و اصل قانون گذاری و تغییر قانون باید در فرایند مجلس انجام شود. حذف یک تبصره یا حتی کلمه ای از یک قانون، یک نوع قانون گذاری است و در اختیار خانه ملت. در این صورت است که «مجلس در راس امور است».
                