سه‌شنبه ۲ خرداد ۱۳۹۶
-----------------------------------------
یادداشت
-----------------------------------------
الزامات ورود نهادهای دینی به انتخابات
-----------------------------------------

                    آنچه در انتخابات 29 اردیبهشت گذشت، تکرار چندباره یک پیام و یک هشدار بود. گویا به تعبیر قرآن، برخی انگشت ها را تا انتها در گوش فروبرده و این دعوت به خودسازی و هم آغوشی با مغفرت و رحمت الهی را که تحقق عینی اش در عشق به عموم مردم است، نمی شنوند. «و إنی کلما دعوتهم لتغفر لهم جعلوا اصابعهم فی آذانهم واستغشوا ثیابهم واصروا واستکبروا استکبارا». در یادداشت پیشین نوشتم نباید از دین سوءاستفاده کرد و آن را هزینه اختلافات طبیعی و عادی سیاسی کرد. اختلافات و حتی دعواهای سیاسی امری بسیار طبیعی و پذیرفتنی است، اما اگر این اختلافات به پیش فرض ها و پشتوانه های دینی ارجاع داده شود و با شبیه سازی های عقیم سخن از تکرار دوباره تاریخ رانده شود می تواند هزینه های دینی، اخلاقی و اجتماعی را بسیار افزایش دهد. در این یادداشت – به جهت علقه شخصی و صنفی و اجتماعی و دینی – می خواهم به موضوعی بپردازم که دیگر تبدیل به یک بحران شده است. بنابراین ضروری است متولیان و علاقه مندان با تشکیل اتاق بحران در مدیریت آن تلاش کنند. نهاد روحانیت یکی از دیرپا ترین نهادهای اجتماعی در جامعه ماست که اتفاقا منشا خیرات و برکات بسیاری برای جامعه ایرانی و اسلامی ما بوده است. حفظ شان و جایگاه این نهاد به مثابه یک نهاد مهم و تاثیرگذار مانند بسیاری از دیگر نهادهای اجتماعی امری لازم و ضروری است که انتظار می رود این امر ابتدا از سوی متولیان آن رعایت شود. در انتخابات اخیر همگان مشاهده کردند برخی نهادهای رسمی حوزوی- از شنیده ها می گذرم - و حتی برخی مدارس و مراکز حوزوی نه تنها یک سوی تفاوت و اختلاف در عالم سیاست را گرفته بودند که تبدیل به ستاد تبلیغاتی یک فرد شده بودند، به گونه ای که دوگانه حمایت حوزه از یک فرد و دانشگاه، از فرد دیگر شنیده می شد. سخن نگارنده ناظر به عدم ورود نهاد حوزه و مرجعیت به عرصه سیاست یا حتی حمایت از یک جریان خاص سیاسی نیست، بلکه سخن این است که اگر می خواهیم این چنین کنیم برای تداوم مقبولیت حداکثری اجتماعی باید تلاش کنیم تا این حضور: اولا قاعده مند و روشمند باشد؛ ثانیا به لوازم و پیامدهای این حضور نیز اشراف پیدا کنیم و آنها را بپذیریم. برای روشن ترشدن دو نکته مهم حضور روشمند و پذیرش پیامدهای این حضور نکاتی چند را به شرح ذیل ارائه خواهم داد؛ امید که مورد توجه و نقد و نظر عالمان و دلسوزان قرار گیرد.1. ورود قاعده مند به عرصه های سیاسیقاعده گرایی و توجه به متدها، هم در دانش ها و هم در رفتارهای اجتماعی در جهان جدید به هنجار و امری بدیهی تبدیل شده است. به همین جهت انتظار این است که اگر نهاد روحانیت می خواهد در امری سیاسی ورود پیدا کند و یک سوی جریانات سیاسی قرار گیرد، ضمن آنکه این حضورش نیز تاثیرگذار و مقبول واقع شود باید حداقل قواعد زیر را رعایت کند:الف) شنیدن سخنان مختلف: اگر در انتخاباتی که گذشت جامعه مدرسین یا مراجعی که در این امور نوعا ورود پیدا می کنند و با اشاراتی گاه روشن جریانی خاص یا فردی خاص را مورد حمایت قرار می دهند، از نامزدهای محترم می خواستند تا ضمن دیداری حضوری، برنامه های خویش را ارائه دهند، ضریب پذیرش رای ایشان در افکار عمومی بالاتر نمی رفت؟ب) به رسمیت شناختن همه صداهای موجود: نکته دوم که بسیار مهم است، رسمیت بخشی به همه صداهای موجود در عرصه سیاست است. نهاد روحانیت و مرجعیت نباید با همراهی با یک صدا و جریان سیاسی، دیگر جریانات را غیراصیل و انحرافی جلوه دهد.ج) نهادینه کردن تقدم اخلاق بر حرکت های سیاسی: انتظار دیگر این است که نهاد حوزه و مرجعیت تلاش کنند «تقدم اخلاق» بر همه چیز را به عنوان یک اصل زرین و بدیهی به جامعه از یک سو و همراهان و هواداران خویش از سوی دیگر در هرگونه حضور اجتماعی و فعالیت سیاسی اعلام و اثبات کنند. به بیان دیگر انتظار این است که نهاد حوزه و مرجعیت اخلاق گرایی را خط قرمز مقلدان و همراهان خویش قرار دهد و اگر فردی یا جریانی - هرچند در قالب دفاع از نهاد دین و مرجعیت – از مرز اخلاق گرایی خارج شد، طرد شود و از ایشان برائت جسته شود. این وفاداری به اخلاق گرایی و رعایت موازین اخلاقی است که می تواند حتی خطاهای مصداقی نهاد روحانیت را توجیه کند. 2. پذیرش پیامدهای رفتارهای سیاسینکته بعدی که نهاد روحانیت و مرجعیت باید تن به آن دهد، پذیرش پیامدهای رفتارهای سیاسی است. رفتارها و حرکت های سیاسی لوازم و پیامدهایی دارند که برخی قابل مدیریت و برخی هم غیرقابل مدیریت اند که تنها در ادامه به دو مورد از مهم ترین پیامدهای پذیرش ورود در عرصه سیاست می پردازم.الف) تقدس زدایی و عرفی نگری: یکی از پیامدهای ورود در سپهر سیاست، تن دادن به زمینی بودن تصمیمات و رهاوردهای انسان ها و نهادهای دینی و اجتماعی است. نمی توان در رقابت های زمینی و این جهانی همچون رقابت های سیاسی یا اقتصادی و... وارد شد، اما تصمیمات و رهاوردهای خویش را آسمانی جلوه داد. شاید نکته مهم آن هم این باشد که ورود در این گونه از امور قابل داوری و سنجش انسانی اند؛ بنابراین نمی توان آنها را حوالت به امور رازآمیز و رمزآلوده کرد.ب) به روزرسانی و بازخوانی داشته ها و اندیشه ها: دیگر پیامد مهم، ضرورت به روزرسانی است که این به روزرسانی خود می تواند دریچه ای به این جهانی شدن اندیشه ها نیز باشد. نهاد روحانیت اگر پذیرفته است که در سپهر سیاست می خواهد نقش آفرین باشد لاجرم باید هرازچندی به بازخوانی داشته های خویش بپردازد و خود را به روزرسانی کند. حداقل به روزرسانی در ادبیات گفت وگویی و حداکثر آن در به روزرسانی گفتمانی است که انتظار می رود این نهاد دیرپا برای رهایی از ایجاد سوءتفاهم در جامعه نسبت به این نهاد، به آن توجه کند.
                