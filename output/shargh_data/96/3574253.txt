دو‌شنبه ۲۲ خرداد ۱۳۹۶
-----------------------------------------
type_unknown
-----------------------------------------
عبور از ترور
-----------------------------------------

                    ساعت 9 تا 11 جلسه غیرعلنی و ساعت 11 تا 13 جلسه علنی؛ برنامه کاری روز یکشنبه نمایندگان یعنی اولین روز کاری نمایندگان مجلس پس از حملات تروریستی چهارشنبه بود. فضای مجلس و بیرون آن همچنان متاثر از حمله تروریستی چهارشنبه بود. بیرون از مجلس پرچم های سیاه رنگی به نشانه عزاداری نصب شده بود. نیروهای انتظامی حضورشان نسبت به قبل از حمله چهارشنبه، چشمگیر و پررنگ بود.میدان بهارستان، نزدیکی ورودی مدرسه شهید مطهری، بنرهایی از شهدای چهارشنبه نصب شده بود و مدرسه مطهری برای مجلس ترحیم شهدا آماده سازی می شد. کنار ورودی مراجعه کنندگان یعنی همان دری که تروریست ها از آن حمله کردند، آن طرف تر از حضور نیروهای انتظامی، حجله عزا بر پا کرده اند؛ به یاد شهدای حملات چهارشنبه. خود مجلس هم حال و هوای خوشی ندارد؛ در لابی مجلس صدای قرآن پخش می شود، تصاویر شهدای مجلس را روی میزی قرار داده اند و چند شمع مشکی، جلوی عکس ها و یک دفتر یادبود منقش به تصاویر شهدای مجلس روی میز است. یک میز هم با همین تصاویر و شمع ها در جایگاه خبرنگاران است.در راهروی پشت صحن مجلس هم چنین میزی قرار گرفته بود؛ عکس شهدای مجلس به همراه دفتر یادبودی برای آنها. طبق روال ماه رمضان، ساعت کار مجلس از 9 صبح شروع شد.. اما این بار پشت درهای بسته؛ چرا که بنا بود جلسه غیرعلنی باشد تا «عبدالرضا رحمانی فضلی»، «سیدمحمود علوی»، وزرای کشور و اطلاعات و همچنین سردار «حسین سلامی»، جانشین فرمانده کل سپاه، پشت تریبون مجلس بروند و برای نمایندگان ابعاد و اقدامات صورت گرفته درباره حملات تروریستی چهارشنبه تهران را بیان کنند. حدود 11:15 بود که جایگاه خبرنگاران برای ورود به محل استقرارشان در صحن، باز شد. میهمانان جلسه غیرعلنی مجلس مشغول خداحافظی با نمایندگان بودند.لاریجانی: نواقص باید مرتفع شودپس از خروج میهمانان جلسه غیرعلنی از مجلس، لاریجانی چنددقیقه ای درباره جلسه غیرعلنی مجلس توضیحاتی ارائه کرد: «حساسیت این موضوع در مجلس، دولت و نیروهای مسلح جدی است. ما از 9 صبح جلسه ای غیرعلنی با حضور وزرای اطلاعات و کشور و سردار سلامی، جانشین فرمانده کل سپاه، درباره موضوعات کشور و واقعه ای که در مجلس رخ داد، داشتیم. توضیحاتی را ارائه کردند که نشان می دهد تلاش هایی در گذشته صورت گرفته؛ اما تمهیداتی برای جلوگیری از این وقایع اندیشیده اند. نمایندگان مجلس نیز اظهارنظر کردند و این مسئله نشان می دهد حساسیت این موضوع در مجلس، دولت و نیروهای مسلح جدی است. برخی نواقص وجود دارد که ان شاءالله باید مرتفع شود تا این گونه موارد را شاهد نباشیم. البته کمیسیون امنیت ملی و سیاست خارجی نیز این موضوع را پیگیری خواهد کرد». نطق پیش از دستورهمچنین با آغاز جلسه علنی، نوبت نطق پیش از دستور لاریجانی بود. او وحدت و هم گرایی ایجادشده بین مسئولان و ملت را بعد از حادثه تروریستی، گوهری دانست که نباید با هیچ اقدامی مخدوش شود و در عین حال به مصوبه سنا در راستای اعمال تحریم های جدید علیه ایران اشاره و گفت: «مجلس پاسخ روشنی به اقدامات سنا خواهد داد». به گزارش «ایسنا» او تاکید کرد: «آمریکا باید متوجه شود مجلس شورای اسلامی در راه مبارزه با تروریست ها اراده ای قوی دارد و از سپاه پاسداران و نیروی قدس و بنیه دفاعی با همه توان حمایت خواهد کرد». رئیس مجلس شورای اسلامی همچنین درباره حملات تروریستی چهارشنبه به تهران، گفت: نیروهای مسلح پاسخ تروریست ها را با قاطعیت خواهند داد.او افزود: «چهارشنبه گذشته تروریست های جنایت کار عملیاتی در مرقد مطهر حضرت امام (ره) و مجلس شورای اسلامی داشتند که در زمان وقوع این عملیات، ما نمایندگان شاهد دو صحنه مقاومت متفاوت بودیم. از یک سو جنایت کاران تروریست وارد ساختمان ارتباطات مردمی نمایندگان شدند و مراجعان و کارکنان محترم مجلس را مورد هدف قرار دادند». او گفت: «تروریست ها ناجوانمردانه تعدادی از مردم و کارکنان مجلس را به شهادت رساندند و چندین نفر را هم مجروح کردند. در بین اینها افرادی بودند که تنها برای رفع نیازهای اولیه خودشان به مجلس آمده بودند؛ مانند خانمی که در امور نهضت سوادآموزی کار می کرد. یا کارگر فضای سبز را به شهادت رساندند. این صحنه بسیار غم انگیز و دردآور بود». رئیس قوه مقننه با تاکید بر اینکه تروریست ها نتوانستند به هدف خود یعنی دسترسی به پارلمان، برسند گفت: «علی رغم این اتفاق، شهادت عزیزان همه ما را داغدار کرد که به ارواح مطهر شهدای چهارشنبه درود می فرستیم».لاریجانی روی دیگر این حادثه را روحیه بالای نمایندگان و آمادگی آنان برای مجاهدت در مبارزه با تروریست ها دانست و افزود: «این صحنه بسیار غرورآفرین را در تاریخ پارلمان ایران به نمایش گذاشت. در آن روز نمایندگان بارها به من برای برداشتن سلاح و مبارزه با تروریست های جانی مراجعه می کردند. همچنین اصرار داشتند پارلمان حتی یک لحظه هم تعطیل نشود. این صحنه شورانگیزی از مجاهدت را ترسیم کرد که از همه همکاران تشکر می کنم». نوبت به آخوندی نرسیدبعد از پایان نطق لاریجانی، مجلس وارد دستور کار خود شد. چند دقیقه بعد از آن لاریجانی برای بازدید راهی ساختمان اداری مجلس یعنی محل درگیری تروریست ها شد و «مسعود پزشکیان» ریاست جلسه را برعهده گرفت. صحن مجلس همهمه بود؛ پنج نماینده مجلس به نوبت برای نطق میان دستور پشت تریبون قرار گرفتند. در همین حین بود که «عباس آخوندی» وزیر راه برای یکی از دستور کارهای مجلس یعنی پاسخ به سوال کریمی قدوسی وارد مجلس شد. برخی نمایندگان به استقبال او رفتند. دیروز حدود ساعت 12:30 بود که نطق نمایندگان تمام شد و تازه نوبت به رای گیری درباره دوفوریت لایحه «اصلاح بخشی از ساختار دولت درخصوص تفکیک سه وزارتخانه صنعت، معدن و تجارت، ورزش و جوانان و راه، مسکن و شهرسازی» رسید. اما حدودا نیم ساعت پیش از پایان جلسه علنی، وقتی معلوم شد زمانی برای سوال کریمی قدوسی از وزیر راه وجود ندارد، آخوندی مجلس را ترک کرد. نهایتا ساعت 13 دیروز اولین جلسه علنی مجلس پس از حملات تروریستی چهارشنبه به پایان رسید، ولی همه در مجلس و حتی بیرون از مجلس هنوز از چهارشنبه می گویند؛ چهارشنبه غم انگیز.روایت 2عضو هیئت رئیسه از جلسه غیرعلنیدو عضو هیئت رئیسه توضیحاتی درباره جلسه غیرعلنی دیروز مجلس ارائه کردند. اکبر رنجبرزاده عضو هیئت رئیسه مجلس شورای اسلامی گفت وزیر اطلاعات تاکید کرد که بقایایی از تیم تروریستی داعش در کشور باقی نمانده است. به گزارش «تسنیم»، او با اشاره به جلسه غیرعلنی صبح یکشنبه پارلمان با حضور وزرای کشور و اطلاعات درباره حادثه تروریستی روز چهارشنبه مجلس، گفت: «در جلسه غیرعلنی امروز مجلس، وزیر اطلاعات گفت که اینها عوامل داخلی و ایرانی بودند که مدتی در خارج از کشور تحت آموزش های داعش قرار گرفته بودند». عضو هیئت رئیسه مجلس به نقل از وزیر اطلاعات افزود: «عواملی که ممکن بود به عنوان حرکت دیگری ریشه بدواند نیز سرکوب و آنها نیز دستگیر شدند. عوامل و فرمانده این حادثه روز چهارشنبه شناسایی شدند، به طوری که حتی فرماندهی این تیم نیز اخیرا رصد شده و به سزای اعمالش رسید». رنجبرزاده اضافه کرد: «وزیر اطلاعات تصریح کرد که «عوامل پشت صحنه نیز تحت تعقیب قرار گرفتند، به طوری که ممکن بوده به جای دیگری گریخته باشند که در آنجا نیز مورد ضربه قرار گرفتند و به سزای اعمالشان رسیدند. این عملیات آنها ابتر مانده و با اطمینان خاطر می گوییم که تیمشان منهدم شده و بقایایی از این تیم تروریستی در کشور باقی نمانده است». بهروز نعمتی سخنگوی هیئت رئیسه مجلس شورای اسلامی هم در گفت وگو با «ایسنا» با اشاره به جلسه غیرعلنی صبح یکشنبه با حضور مسئولان امنیتی کشور، گفت: «در حادثه تروریستی مجلس نقاط ضعفی در مجلس وجود داشته که قابل کتمان نیست و آقای لاریجانی هم مواردی را در این زمینه مطرح کرد. مسئولان امنیتی هم به دنبال حل این موضوع هستند و ان شاءالله تا دوشنبه طرح شفافی را برای ایمن سازی مجلس از نظر حفاظتی و امنیتی ارائه می کنند که هیئت رئیسه مجلس درباره آن تصمیم گیری خواهد کرد».
                