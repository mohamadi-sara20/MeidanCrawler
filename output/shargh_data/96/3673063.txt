یک‌شنبه ۱۹ آذر ۱۳۹۶
-----------------------------------------
سرمقاله
-----------------------------------------
بازی شکست خوردگان
-----------------------------------------

                    شکست خوردگان بزرگ، امروز صحنه خاورمیانه را رقم می زنند.نفر اول دونالد ترامپ: در هیچ کدام از طرح هایش موفق نشده و قول های او در دوره مبارزه انتخاباتی بر زمین مانده و بدتر از آن، اتهام همکاری با روسیه برای پیروزی در انتخابات، گلوی او را بدجور فشار داده است؛ به ترتیبی که تاکنون همه مشاوران و تیم اطراف خود را از دست داده و اگر قاضی مولر خوب پیش رود، رئیس جمهور آمریکا با استیضاحی جدی روبه رو خواهد شد. پس دونالد ترامپ برای انحراف افکار عمومی کشورش از ناکامی های خود، به ویژه در مسائل داخلی، نیازمند یک پیروزی در صحنه سیاست خارجی اعم از سیاسی یا نظامی است. دونالد ترامپ ابتدا به جنگ با کره شمالی، سپس به جنگ با ایران و در نهایت به شناسایی بیت المقدس به عنوان پایتخت اسرائیل متوسل شده تا موج شادی را میان لابی یهودی در آمریکا و در میان مردم اسرائیل به وجود آورد؛ این موج می تواند به عنوان دستاوردی بزرگ، سیاستی حمایتی را میان جمهوری خواهان تندرو برای جلوگیری از استیضاح او ایجاد کند.نفر دوم بنیامین نتانیاهو: در بدترین شرایط سیاسی - اجتماعی در اسرائیل قرار گرفته و علاوه بر نارضایتی زیاد در میان مردم و احزاب به دلیل سیاست های راست گرایانه اش، در چارچوب قوه قضائیه نیز به علت فساد مالی و سوءاستفاده، تحت پیگرد جدی قرار دارد؛ به ترتیبی که خود و همسرش در آستانه دریافت حکم محکومیت و اعزام به زندان هستند. نتانیاهو باید طرحی نو دراندازد تا بتواند رضایت عمومی را به دست آورد و از این تنگنا خارج شود. شناسایی بیت المقدس بعد از 50 سال مخالفت جامعه جهانی و قطع نامه های شورای امنیت با آن، می تواند یکی از آرزوهای دیرینه رژیم اسرائیل را برآورده کرده و از نتانیاهو قهرمانی ملی بسازد.نفر سوم محمد بن سلمان: جوان، ناپخته و جویای نام است. عربستان در دوره اوباما با تحقیق کنگره و تصویب قانون «جستا»، به عنوان متهم اول واقعه 11 سپتامبر 2001 شناخته شد که نقش دولتی آن به اثبات رسیده بود. عربستان باید به نوعی زمین بازی را عوض می کرد و از متهم اصلی، به بازیگری نقش آفرین در خاورمیانه تبدیل می شد. هم زمان پروژه «به پادشاهی رساندن محمد بن سلمان» که برخلاف عرف معمول عربستان بود نیز باید پیاده می شد. از این رو، عربستان احتیاج داشت بسته ای پیشنهادی به آمریکا ارائه دهد که در آن، هم اتهام شراکت دولتی در واقعه تروریستی 2001 فراموش شود و هم حمایت آمریکا برای پادشاهی محمد بن سلمان به دست آید. بخش هایی از این بسته پیشنهادی، تابه حال کشف شده که خریدهای کلان نظامی از آمریکا، ارسال هدایای غیرمعمول برای خانواده ترامپ، فاصله گرفتن عربستان از اسلام تندرو و ترویج اسلام متعادل، اعلام آمادگی پرداخت هزینه برای جنگ آمریکا با ایران (که شرط ترامپ بود) و مهم تر از همه ارتباط با اسرائیل را دربر می گیرد.... و حل قضیه فلسطین به روایت اسرائیل بود که محمود عباس، رئیس تشکیلات خودگردان فلسطین، آشکارا اعلام کرد سعودی ها در سفر دو ماه پیش او به عربستان، گفته اند باید طرح «دولت واحد» را بپذیرد؛ طرحی که فلسطینی ها در آن به عنوان شهروندان درجه دوم محسوب شوند. او خاطرنشان کرد سعودی ها به او گفته اند اگر نمی خواهد این طرح را بپذیرد، باید استعفا دهد. دفتر دونالد ترامپ نیز اعلام کرد در طرح بیت المقدس به عنوان پایتخت اسرائیل، قبلا با برخی از رهبران عرب مشورت شده بود که مقصود عربستان، اردن و خود محمود عباس است. به این ترتیب، ملاحظه می شود محمد بن سلمان هم برای نجات عربستان از اتهام تروریستی و هم برای رسیدن به پادشاهی، چه هزینه های گزافی پرداخته است؟ اگر محمد بن سلمان چنین عهدی با آمریکا نبسته بود، هیچ گاه آمریکا و به تبع آن اروپا، با دستگیری 320 سرمایه دار سعودی که بعضا مدعی سلطنت هم هستند، به آرامی برخورد نمی کردند و برعکس جهان را علیه عربستان بسیج می کردند. در مجموع، شکست خوردگان بزرگ امروز دارند صحنه خاورمیانه را رقم می زنند. آنها که در عمق ناکامی بودند، با طرحی مشترک توانستند با فداکردن فلسطینی ها و دیگران، خود را به پیروزمندان این منطقه تبدیل کنند؛ اما یقینا این پایان داستان نیست. در نظام سیاسی آمریکا نمی توان آشکارا برخلاف حقوق بین الملل و مصوبات شورای امنیت سازمان ملل متحد ساختاری قابل اطمینان برپا کرد که دوام بیاورد. اسرائیل هم با چنین ساختار شکننده ای قادر به ادامه حیات صلح آمیز در کنار فلسطینی ها نخواهد بود. قربانی آن، ساکنان اسرائیل هستند که باید دوره تندتری از خشونت و تعرض را تجربه کنند. هنگامی که همه کشورهای مهم جهان با طرح دونالد ترامپ مخالف هستند و موج جدیدی از احساسات میان مردم مسلمان علیه این تجاوز آشکار در حال شکل گیری است، دیگ تندروی و افراط گرایی مجدد به جوش می آید و تنفر مردم مسلمان از آمریکا را تولید می کند که ابعاد آن نامعلوم است. محمد بن سلمان بلندپرواز هم ممکن است به جای پادشاهی، حیات خود را در این کشاکش به گرو بگذارد؛ زیرا عربستان سلفی وهابی بعید است با این طرح های خیانت بار و جنون آمیز کنار بیاید. توصیه می شود جمهوری اسلامی ضمن حفظ اصول خود، در قالب جمع و گروه سازمان همکاری های اسلامی، علیه این تجاوز تاریخی حرکت کرده و از اقدامات فردی پرهیز کند؛ زیرا در صورت تنگ شدن شرایط برای اجرای طرح بیت المقدس به عنوان پایتخت اسرائیل و به هم خوردن بازی بزرگ، یکی از این سه بازیگر به فکر ایجاد درگیری جدیدی در خاورمیانه خواهد افتاد تا دعوا روی موضوع اصلی فراموش شود و دو بازیگر دیگر هم قطعا به آن خواهند پیوست. ایران نباید قربانی توطئه ها و طرح های شکست خوردگان خاورمیانه شود.
                