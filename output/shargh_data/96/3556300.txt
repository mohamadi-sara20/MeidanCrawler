چهار‌شنبه ۲۰ اردیبهشت ۱۳۹۶
-----------------------------------------
سرمقاله
-----------------------------------------
# دوباره_ ایران
-----------------------------------------

                    تمام وقت و انرژی نگارنده در سال های گذشته در زمینه علم و البته عمومی سازی و ترویج آن به ویژه در زمینه تخصصی خود صرف شده است. اما در شرایط حاضر بهترین راه توسعه علمی و عقلانی کشور را در تداوم مدیریت دولت دکتر «روحانی» می بینم. ولی چرا به چنین نتیجه ای رسیدم؟1- ما در ایران کار علمی را با کمترین هزینه انجام می دهیم. برای انجام کار علاوه بر نیاز به بودجه و امکانات، به ثبات و البته امید نیاز داریم. در سال های قبل از دولت تدبیر و امید به چشم خود دیدم که تعداد قابل ملاحظه ای از دانشجویان دکترای خودم که اتفاقا از بهترین شان هم بودند، کشور را به مقصد کشورهای پیشرفته با گرفتن شغلی مناسب ترک کردند، مهم ترین دلیل در کلام که آنها کشور را ترک کردند، نبود احساس ثبات و امید به آینده کشور بود. در چهار سال اخیر به نظر می رسد اگر هیچ چیز به طبقه تحصیل کرده داده نشده باشد، حداقل احساس ثبات و امید به آینده در میان بخش مهمی از آنها ایجاد شده است.2- دلایل مختلفی برای این خوش بینی به آینده وجود دارد. در موضوع برجام که بازکردن مهم ترین چالش بین المللی کشور در دهه های گذشته با استفاده از نیروهای زبده متخصص و دانشگاهی کشور بود، جرقه امیدی برای تقویت این دیدگاه که شاید بازنگری علمی و مدرن در عرصه های مرتبط با علوم انسانی، گشایشی در روابط و مناسبت های بین المللی منطقه ای، حتی بحران های منطقه ای مانند جنگ داخلی در سوریه باشد، زده شد.3- در سال های تحریم، این بحث در کشور بسیار مطرح شد که نگاه به درون و اتکا به نیروهای داخل، به دلیل عدم امکان خرید یا واردکردن تجهیزات و دستاوردهای علمی به کشور اولویت دارد. بخشی از این رویکرد در هر تحریمی طبیعی و منطقی است، ولی واقعیت دیگر آن است که مشکلات تحریم (از موانع مالی و اقتصادی تا عدم امکان تبادلات علمی بین المللی) عملا امکان بسیاری از فعالیت های علمی و توسعه فناوری را در کشور محدود کرد. در فضای پسابرجام به تدریج بخشی از محدودیت ها برای توسعه فناوری در داخل رفع شد. برجام از این دیدگاه، کمک به شروع انتقال و توسعه فناوری در داخل کشور بود.4- امکان همکاری پایاپای و مشارکت جدی و از موضع برابر برای پژوهشگران ایرانی در بسیاری از زمینه های علمی و توسعه فناوری فراهم شده است و با امیدی که در سال های اخیر گسترش یافت، به اعتبار کیفیت بالای تولیدات علمی پژوهشگران ایرانی (در هر زمینه ای که در بالاترین سطح در دنیا تولیدات خود را منتشر کرده اند) و همکاری علمی ای که اکنون توسعه می یابد، فرصتی برای پژوهشگران ایران به منظور مدیریت مشترک پروژه های علمی فراهم می شود.5- بعضی از زمینه ها که به صورت فوری در کشور ما به عنوان مسائل کلان ملی اولویت بالا دارند و نیاز است تا پاسخ های واقع بینانه و علمی برای این مسائل یافته شود (مانند مسئله خشک سالی، تغییر اقلیم، پهنه بندی ریسک مخاطرات طبیعی و خشک شدن دریاچه هایی مانند ارومیه و هامون) از زمینه هایی است که با گشایش های اخیر امکان طرح موضوع در قالب استفاده از همکاری مراکز پژوهشی کشورهای پیشرفته یافته و لازم است با گشایش های رخ داده حتما از توان داخلی برای مسائل ملی راه حل های درازمدت یافته شود.6- در دهه گذشته هشت قطع نامه درباره برنامه هسته ای ایران ذیل فصل هفت منشور ملل متحد (و به بهانه برنامه های توسعه فناوری هسته ای ایران و در عمل برای اعمال محدودیت های صنعتی، اقتصادی، بانکداری، بیمه و عملا هر نوع انتقال فناوری) از سوی مجمع عمومی سازمان ملل متحد یکی پس از دیگری تصویب شد. شروع این زنجیره تحریم ها از مرداد 1385 (با تصویب قطع نامه 1695) بود و در ادامه در دی 1385 (قطع نامه 1737)، فروردین 1386 (قطع نامه 1747)، اسفند 1386 (قطع نامه 1803)، مهر 1387 (قطع نامه 1835) و خرداد 1389 (قطع نامه 1929)، قطع نامه های تحریم علیه ایران مصوب شد و دو قطع نامه 1984 و 2049 به ترتیب در خرداد 90 و خرداد 91 برای تمدید ماموریت یک ساله پنل کارشناسی کمیته تحریم های ایران به تصویب مجمع عمومی سازمان ملل رسید. درکل شش قطع نامه اصلی و دو قطع نامه تمدیدی، یکی بعد از دیگری به تصویب رسیدند. مذاکرات هسته ای که خوشبختانه از مهرماه 1392 از سوی وزیر محبوب امور خارجه دکتر «ظریف» به خوبی عملیاتی و هدایت شد، مشارکت تخصصی سازمان انرژی اتمی با هدایت دکتر «صالحی» به توافق در 23 تیر 1394 در وین و درنهایت به تصویت قطع نامه 2231 در 29 تیر 94 برای لغو یکجای تمام این تحریم های قبلی بر پایه برنامه جامع اقدام مشترک (برجام) انجامید. این موضوع به باور نگارنده بزرگ ترین دستاورد تاریخ دیپلماسی ایران بود و مایه افتخار جامعه علمی و متخصصان ایران. 7- اتخاذ رویکردی مدرن براساس بهره گیری از دستاوردهای علوم انسانی مدرن و شناخت واقع بینانه و علمی از دستاوردهای بشری در این علم نشان داد که بر پایه نگاه علم روز در حقوق و روابط بین الملل و استفاده از نیروهای تخصصی و انتخاب رویکرد واقع بینانه و بر پایه عقل و علم می توان منافع ملی را تامین کرد. 8- نه خوش بینی مفرط و غیرمنطقی که اوضاع و مشکلات می تواند و باید با راه حل های عوام فریبانه ناگهان رفع و رجوع شود و نه بدبینی مطلق و منفعلانه، هیچ کدام کمکی به بهبود وضع موجود نمی کند. نیاز مهم نگاهی سازنده، واقع بینانه و امیدبخش است. اتفاقا بالابردن سطح توقعات در زمان همه انتخابات مختلف است که غیرواقع بینانه و غیرعلمی است. این نگاه به ما فرصت واقع بینی نمی دهد. فرصت هایی که از دست رفته را نمی توانیم در یک دولت بازسازی کنیم. فرصت همکاری های علمی بین المللی در جهت بهره برداری برای منافع ملی که عمدتا در یک دهه گذشته (مثلا با کشورهای عضو اتحادیه اروپا) به تدریج محدود و محدودتر شده است، ناگهانی و یک شبه بازسازی نمی شوند. با فرصت هایی که از رفع تحریم ها به وجود می آید و با طراحی شرایطی که به تدریج خودمان را از وابستگی به صادرات نفت و اعتیاد به ارز حاصل از آن خلاص می کنیم، فرصت را برای توسعه ای پایدار و درازمدت و بر پایه بهره گیری از انرژی های نو، اقتصاد دانش بنیان و طراحی آینده بر پایه نوآوری و خلاقیت نیروی انسانی مان باید غنیمت بشمریم. ما به آینده امید داریم. # دوباره_ایران 
                