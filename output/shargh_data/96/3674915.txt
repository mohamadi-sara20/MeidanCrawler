چهار‌شنبه ۲۲ آذر ۱۳۹۶
-----------------------------------------
یادداشت
-----------------------------------------
بن بست گرانی
-----------------------------------------

                    با وجود آنکه دولت درباره هرگونه افزایش قیمت حامل های انرژی در لایحه بودجه 97 سخنی نگفته است، اما افزایش 17هزارو 400 میلیاردتومانی درآمدهای حاصل از حامل های انرژی در لایحه بودجه، رشد قیمت را گواهی می دهد. اگرچه به نظر می رسد دولت با افزایش قیمت حامل های انرژی کسب درآمد می کند اما در بررسی سطحی دیگر از لایه های پنهان این تصمیم، زیان بزرگ خود دولت به عنوان مصرف کننده بزرگ در کشور نمایان است.بهتر است به سوابق تاریخی تصمیمات تورمی در اسناد کشور بازگردیم. صفحه 35 تا 45 گزارش اقتصادی سال 1373 به انتشار سازمان برنامه و بودجه به نتایج سیاست های تورمی دولت اشاره دارد. براساس این گزارش استنتاج می شود: بهبود اوضاع درآمدی از طریق دستکاری قیمت های کلیدی توهم است.بن بست گرانیوقتی این قید را لحاظ کنیم که گزارش های رسمی در ایران خوشبینانه ترین و محافظه کارانه ترین تحلیل ها را ارائه می دهد، این نوشتار اهمیت درخور توجهی پیدا خواهد کرد. در صفحات اشاره شده آورده شده: تورم مصرف کننده در سال 1372، حدود 21 درصد بوده است، اما در همان سال می بینیم CPI دولت؛ یعنی شاخص ضمنی هزینه های سرمایه گذاری دولت، 71،5 درصد بوده است. به عبارت ساده، وقتی دولت سیاست تورم زا در پیش می گیرد، هرچند تصور می کند به درآمدی بیشتر از گذشته دست می یابد، اما از آنجا که خود دولت مصرف کننده ای بزرگ در کشور محسوب می شود، هم از باب هزینه های مصرفی خود و هم به دلیل شیوع فساد در مصرف گران شده ها، زیانی به مراتب بیشتر از درآمد حاصله متحمل می شود. بر این اساس، ملاحظه می کنیم به طور میانگین دولت از محل سیاست های تورم زا، 3.5 برابر بنگاه ها و خانوارها آسیب می بیند. در صفحات اشاره شده گزارش اقتصادی، پا از این هم فراتر گذاشته شده و تاکید شده هزینه های ضمنی سرمایه گذاری دولت از این عدد هم بالاتر است؛ چراکه رشد قیمت ها، فسادی را شایع می کند که منجر به ناکارآیی می شود و درواقع سیاست تورم زا آمیزه ای از فساد و ناکارآیی به دنبال خواهد داشت. معمولا با اینکه دولت برمبنای پولدار شدن تصمیم به افزایش قیمت می گیرد و هدف از این کار را پدید آوردن منابع جدید برای سرمایه گذاری اظهار می کند اما صحت این موضوع چندان تایید نشده است. مصداق این گفته را می توان در صحبت های مدیر عامل توانیر دید. او در تاریخ 27/5/95 گفته است با وجود افزایش شدید قیمت برق در سال 1389، این شرکت رقم بدهی هایش به حدود 32 هزار میلیارد تومان رسیده است. این نشان می دهد که فساد و ناکارآمدی مجالی برای استفاده از آن سرمایه ایجاد نمی کند. برای مصداق دیگر این ادعا می توانیم به تجربه سال 1389 رجوع کنیم. به خاطر داریم در این سال قیمت گاز 11 برابر شد. یک سال بعد از این اتفاق، مدیرعامل وقت شرکت گاز در مصاحبه ای عنوان کرد: با وجود رشد قیمت گاز و افزایش تولید نسبت به سال قبل، اما درآمدهای شرکت کاهش یافته است. او در این مصاحبه از کارشناسان خواست برای حل این نامعادله به او کمک کنند. چهار ماه بعد شرکت گاز بیانیه ای صادر کرد که در آن به پدیده نوظهور گاز دزدی اشاره شده بود. این در شرایطی بود که دولت وعده داده بود با افزایش قیمت حامل های انرژی و رشد درآمدهایش، سرمایه گذاری خود را افزایش دهد که هیچ گاه محقق نشد.طبق بررسی های کارشناسی، اگر دولت یک درصد کارآیی نیروگاه های خود را افزایش دهد، به اندازه سه هزار میلیارد تومان از هزینه هایش کاسته خواهد شد، اما همین سه هزار میلیارد تومان اگر بنا باشد از طریق دستکاری قیمت حامل های انرژی حاصل شود، باید دست کم قیمت ها 15 درصد افزایش یابد.آن افرادی که از افزایش قیمت حامل های انرژی حمایت می کنند، اصلاح مصرف را بهانه کرده و با رشد قیمت ها معتقد به متعادل سازی تولید و مصرف هستند. در ترازنامه انرژی اما می خوانیم: مجموعه اتلاف هایی که در طرف عرضه یعنی بخش تولید و انتقال وجود دارد، معادل یک میلیون بشکه در روز است؛ یعنی دلیل اصلی شدت بالای مصرف انرژی در سمت عرضه است نه تقاضا، اما در برنامه ها همیشه تقاضا هدف قرار می گیرد.الفبای اقتصاد می گوید افزایش قیمت، یک ابزار سیاستی برای تغییر تقاضا است اما در ایران کانون اصلی بحران در قسمت عرضه است و با این دستکاری قیمت مشکلات ساختاری طرف عرضه حل وفصل نخواهد شد.
                