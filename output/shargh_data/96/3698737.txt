یک‌شنبه ۸ بهمن ۱۳۹۶
-----------------------------------------
یادداشت
-----------------------------------------
مدیران آویزان
-----------------------------------------

                    چندی پیش معاون اول رئیس جمهور در سخنان خود از واقعیت فراگیر و وجود مرض مزمنی با عنوان وجود «مدیران آویزان!» در ارکان و اجزای اجرائی کشور پرده برداشت. این واقعیت، امری به غایت منطقی و عینی محسوب می شود که هر کشور پیشرو و توسعه یافته ای، فقط و فقط از رهگذر حضور مداوم مدیران مدبر، متخصص و کارآزموده به رشد متوازن و پایدار دست می یابد. بی تردید صلاحیت ماهوی و چالاکی یک مدیر، شرط لاینفک کارآمدی یک نظام تلقی می شود. پدیده نامتجانس مدیران آویزان در فرهنگ سیاسی و در عرف نظامات اداری ما چیزی نیست که بتوان به تسامح بر احکام و آثار و دلالت های نافرخنده آن پرده اغماض فرو افکند! چنین پدیده پروبلماتیک و آسیب مندی، پس از تکوین پیروزی انقلاب به علل و موجباتی مانند افزایش نفوس و مدعیات و متوقعات افراد ریاکار، نضج رانت خواری و وقوع سیاست زدگی مفرط به وجود آمده و اینک در بین ما به شکل ناموزونی، نهادینه و اپیدمیک شده است! فونکسیون منفی امروزین پدیده وجود مدیران آویزان، دقیقا در نقطه مقابل کارکرد مدیران مستقل و کارآمد قرار دارد! پدیده مدیران آویزان و طفیلی، فرصت ها و امکانات بی بدیل جوامع انسانی مانند، «عدالت توزیعی» و «گردش نخبگان» و در یک کلام، نرم های مردم سالاری را با چالش و منازعاتی جدی مواجه می کند؛ تا جایی که این پدیده غیربوروکراتیک با روند غیردموکراتیک خود در ایجاد ناکارآمدگرایی و بحران تدبیر در سیستم مدیریتی کشور و بروز مفاسد مترتب بر آن در سلول های جامعه، در قاب و قالب صفاتی منفی و مضر نقش آفرینی می کند. ما پیام ها و پیامدهای مخرب و مزمن چنین پدیده و روند ناخوشایندی را در این روزها به وضوح در تحرکات و تعرضات اخیر کشور در کف خیابان ها به نظاره نشسته ایم! اصولا به مدیرانی در اصطلاح مدیران آویزان گفته می شود که همه هستند به جای آنکه نباشند! همان غاصبان فرصت ها و به تعبیر شیخ اجل سعدی، بوریا بافانی که در کارگاه حریر خزیده اند! متشبثانی که بدون هیچ تجربت معقول و مقبولی بر اریکه مدیریت جلوس کرده اند و از زایشگاه تا دانشگاه و... را به تیول تمنیات بی پایان خود درآورده اند! موج سوارانی که بدون کسب هیچ هنر و مزیت خاص و فوق العاده ای همچنان خودپرستانه با توصیه و رانت این رجل و آن رجال، فارغ از ظرفیت و نیاز دستگاه ها و از طریق سماجت ورزی ها و رو دربایستی های رایج ایرانی، در ارگان ها و سازمان ها رخنه یافته و پست ها و سمت های استراتژیک را احراز و اشغال می کنند و به سبب روحیه و رویه انحصارگرایانه و منش دگماتیک خود مانع از ورود نیروهای بالنده به ویژه جوانان مستعد به عرصه کارگزاران نظام شده و می شوند! شیفتگان و تشنگانی که ما از دیر باز شاهد روند خزنده و مرموزشان درون وزارتخانه ها، نهادها و دستگاه ها هستیم؛ جماعتی که با دریافت مواجب و مواهب فراوان به گذران حیات خود مشغول اند!هر چند اینک و بالفعل، آمار رسمی و دقیقی از تعداد نسبتا پرشمار این قبیل افراد در مناصب و مصادر مدیریتی کشور مانند استانداری ها، سازمان ها و بنگاه های مالی و اعتباری و... وجود ندارد اما پاره ای از داده های واقعی و اکنون افشا و اخطار جناب آقای جهانگیری نشان از آن دارد که چنین شبه مدیرانی، پرشمار هستند! معلوم نیست که با کدام معیار و در کدام ترازوی مساوات و مواساتی باید این پدیده نابهنجار اداری توزین و سنجیده شود!؟ اگر قرار بر این است که جامعه، به ویژه در این مقطع پیرسالاری در هرم مدیریتی خود، قدری هموار و هنجار گیرد و در مسیر شایسته سالاری و لیاقت محوری حرکت کند و با گشودن اشتغال و فرصت های شغلی، قدمی و قیامی ارزنده برای احقاق حقوق و اجرای مطالبات بر زمین مانده جوانان محجوب و خیل بیکران بی کاران مهجور بردارد، باید یک بار برای همیشه به حیات طفیلی مدیران آویخته و بی کفایت پایان داده شود. پر واضح است تا زمانی که به تداوم معیوب زیست چنین مدیران وابسته و سنجاق شده، نقطه انقضائی گذاشته نشود، آینده کشور در حیطه ها و حوزه های فکری و اجرائی، دچار انقباض بوده و در مسیر خود از گزندها و آسیب های بی شمار، رهایی نخواهد داشت.
                