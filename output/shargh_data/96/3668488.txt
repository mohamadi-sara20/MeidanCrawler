چهار‌شنبه ۸ آذر ۱۳۹۶
-----------------------------------------
سرمقاله
-----------------------------------------
غوغای سیاست های ضدایرانی در واشنگتن
-----------------------------------------

                    چند تحول بی سابقه یا کم سابقه در سیستم تصمیم گیری آمریکا رخ داده که تاثیر مستقیم یا غیرمستقیم بر تصمیمات مرتبط با ایران در واشنگتن داشته و خواهد داشت: 1-در چند دهه گذشته در هیچ دولتی به اندازه دولت فعلی آمریکا، تا این حد نظامیان عالی رتبه مناصب کلیدی قدرت را در دست نداشته اند. ژنرال متیس، ریاست پنتاگون، ژنرال مک مستر، ریاست شورای امنیت ملی آمریکا و جان کلی، ریاست ستاد کاخ سفید را برعهده دارند. در گذشته این سه پست کلیدی معمولا در اختیار غیرنظامی ها بوده است. ژنرال الکساندر هیگ بیش از 40 سال پیش در زمان نیکسون، رئیس ستاد کاخ سفید بود و بعد از آن همیشه غیرنظامی ها متصدی این پست بوده اند. جول ری بورن یک افسر عالی رتبه نظامی است که در شورای امنیت ملی آمریکا مسئولیت مهمی برعهده دارد. در دوران بعد از انقلاب همه این ژنرال ها در عراق، افغانستان و لبنان عهده دار پست های فرماندهی بوده که عموما تجربیات تلخی از ایران داشته اند. دو، سه سال پیش در دوران اوباما، سرهنگ جول ری بورن منزوی و در دانشگاه براون آمریکا به کار آکادمیک مشغول بود. در آن مقطع، برای اولین بار او را در سمیناری دیدم که با احساسات خاصی تجربیات خود در عراق را برای جمع بازگو و ضدایران فضاسازی کرد. پاسخ او را دادم. بحث طرفینی در گرفت. ناگهان در حالتی که بغض گلویش را گرفته بود، گفت: آقای موسویان! شما از بحران عراق چه می دانید؟ من در صحنه عملیات بوده ام.هم رزمان من در جلو چشم خودم توسط عناصر مورد حمایت نیروی قدس شما کشته شده اند و من شاهد جان کندن آنها بوده ام و... به او گفتم برادر و سه پسرعمه من هم در جنگ عراق شهید شدند؛ جنگی که آمریکا پشت آن و حامی صدام بود. ادعای شما درباره حمایت نیروی قدس از کشته شدن نظامیان آمریکایی مستند نیست اما ادعای من درباره حمایت آمریکا از تجاوز به ایران مورد اعتراف خود آمریکایی ها و مستند است... مدیر جلسه بحث طرفینی را متوقف کرد و گفت باید بپذیریم که دشمنی آمریکا و ایران، قربانی های زیادی از دو طرف داشته است. اما آن سرهنگ خشمگین دیروز، امروز در شورای امنیت ملی آمریکا مسئولیت امور ایران، عراق، سوریه و لبنان را برعهده دارد و نقش او درباره سیاست های ایران از دیپلمات های وزارت خارجه آمریکا هم بیشتر است.2- وزارت خارجه آمریکا و دیپلمات های ارشد آن به گونه ای در حاشیه و انزوا قرار گرفته اند که بی سابقه است. بنابراین دیپلمات های مجرب، نقش و نفوذ «حداقلی» در سیستم تصمیم گیری فعلی آمریکا دارند.3-ترکیب ایوانکا، دختر ترامپ و همسرش، جرد کوشنر، در کاخ سفید و نقش کلیدی آنها در تصمیم گیری ها با تجربه صفر سیاسی و دیپلماتیک، یک پدیده بی سابقه ای است که خشم ژنرال های ساکن کاخ سفید و پنتاگون و نیز دستگاه دیپلماسی آمریکا را برانگیخته و موجب اصطکاک و درگیری در سیستم تصمیم گیری آمریکا شده است. ذکر این نکته هم مهم است که کوشنر از یک خانواده معروف صهیونیست آمریکایی است که نتانیاهو از دوران تحصیلاتش در آمریکا، روابط خانوادگی فوق العاده نزدیک با آنها داشته است. برای نتانیاهو، کوشنر کوتاه ترین، سریع ترین و کارآمدترین مسیر نفوذ و تاثیرگذاری بر تصمیمات کاخ سفید است. روابط ویژه کوشنر با محمد بن سلمان، ولیعهد سعودی، هم از همین طریق ساماندهی شد.4- سه تحول اشاره شده باعث درهم ریختگی و سردرگمی عجیبی در روند تصمیم گیری های مهم سیاست خارجی و امنیت ملی آمریکا شده است. این وضعیت یک فرصت طلایی برای لابی ها به وجود آورده است. لابی تل آویو در واشنگتن در چند دهه گذشته همیشه نفوذ فوق العاده قدرتمندی در تصمیم گیری های آمریکا داشته اما نهایتا تل آویو از تصمیمات واشنگتن تبعیت کرده است. اما تحولات مذکور در دوره ترامپ، موجب شده که این ورق برگردد. این نکته مهمی است که شاید پذیرش آن برای خیلی ها دشوار باشد.5- سعودی ها و سایر متحدان عرب آمریکا نیز از سال ها قبل لابی فعال و تاثیر گذاری را در واشنگتن داشته اند. اما در گذشته، بالانس سیاست های واشنگتن در روابط اعراب – تل آویو، هدف اصلی و تقویت سیاست های ضدایرانی هدف فرعی لابی اعراب بود. با آغاز بحران هسته ای ایران، این دو لابی به هم نزدیک شدند. در دوره اوباما و با مشاهده چرخش در سیاست آمریکا در رابطه با ایران، لابی صهیونیست ها و اعراب تکفیری متحد شدند اما در تغییر سیاست اوباما درباره ایران شکست خوردند. اما در دولت ترامپ و با استفاده از فرصت به هم ریختگی مذکور، لابی متحد تل آویو - ریاض - ابوظبی تاکنون کاملا در تحمیل خواسته های خود بر سیستم تصمیم گیری در واشنگتن علیه ایران موفق بوده و با موانع جدی هم مواجه نیستند.دو، سه هفته پیش جمعی از مقامات ارشد سابق آمریکا از حزب دموکرات و جمهوری خواه بی سروصدا به تل آویو رفتند؛ افرادی که پست هایی همچون معاون رئیس جمهور، وزیر دفاع، وزیر خارجه، مشاور امنیت ملی آمریکا و سفارت را در کابینه های قبلی عهده دار بودند. این گروه جلسه بحث و گفت وگوی مفصلی با همتایان سابق تل آویوی خود درباره ایران و منطقه داشته اند. تمام تلاش تیم آمریکایی این بوده که طرف مقابل را درباره اعمال سیاست «چماق و هویج» درمورد ایران قانع کند. اما تل آویونشین ها بر سیاست «چماق بدون هویج»، آن هم چماقی شاخدار، علیه ایران اصرار داشته و کوتاه هم نیامده اند. این نوع جلسات بین سیاست مداران دو طرف، بی سابقه نیست منتها آنچه طرف های آمریکایی را متحیر کرده بود، حضور ترکی الفیصل، رئیس پیشین سازمان امنیت عربستان، در جلسه تل آویو بوده است. تل آویوی ها او را به این منظور دعوت کرده بوده که در سخنانی فوق العاده خصومت آمیز علیه ایران، نظرات ولیعهد جوان سعودی را ارائه کند و به طرف آمریکایی بفهماند که متحدان عرب آمریکا در قایق تل آویو نشسته اند.6- در گذشته آمریکا حملات نظامی به کشورهای منطقه را مستقیما انجام می داد مانند حمله به افغانستان و عراق. اما استراتژی جدید واشنگتن این است که حمله نظامی را خود متحدانش انجام دهند و آمریکا حمایت کند، خون و پول آمریکایی هزینه نشود یا با حداقل ممکن باشد و هزینه حمایت ها هم باید دریافت شود آن هم چند برابر.نمونه آن را در جنگ علیه یمن مشاهده می کنیم. تل آویو هم سعی می کند مستقیما وارد جنگ نشود. بنابراین ریاض با متحدان عرب خود باید مسئولیت هرگونه اقدام نظامی را بر عهده گرفته، از حمایت آمریکا و رژیم صهیونیستی بهره مند شوند؛ ضمن اینکه هزینه این حمایت ها را نیز بپردازد.بنابراین هر جنگی خلق شود، کشورهای اسلامی هزینه های مالی و جانی آن را خواهند داد.7-ترامپ پدیده ای است که نمونه آن را در تاریخ روسای جمهور آمریکا نمی توان یافت. شخصیتی کاملا غیرقابل پیش بینی که روند تصمیم گیری هایش اکثر قریب به اتفاق سیاست مداران هر دو حزب آمریکا را به حدی آشفته و نگران کرده که سناتور باب کورکر، رئیس کمیته روابط خارجی مجلس سنا گفت سیاست های ترامپ می تواند آمریکا را در خطر سوق دادن به جنگ جهانی سوم قرار دهد. رتبه محبوبیت ترامپ در پایین ترین درجه در کل دوران 70ساله ریاست جمهوری آمریکا قرار دارد. بزرگان حزب جمهوری خواه در جلسات داخلی به این نتیجه رسیده اند که پدیده ترامپ، موجب شکست تاریخی آنها در انتخابات آتی کنگره آمریکا و ریاست جمهوری بعدی خواهد شد. درعین حال توجه به یک واقعیت مهم است که تاکنون عمده تصمیمات ترامپ در سیاست داخلی و خارجی جنجال برانگیز بوده به جز تحریم هایی که علیه ایران اعمال کرده است! در چنین اوضاع آشفته ای، جنگ تبلیغات، لابی گری ها و دیپلماسی عمومی برای پیشبرد سیاست های ضدایرانی در واشنگتن غوغا کرده و روند تصمیم گیری ها علیه ایران را به قدری تسهیل و تسریع کرده که باورکردنی نیست. جمع این هفت تحول با مطالبی که در مقاله مورخ 1396/08/17 در دنیای اقتصاد تحت عنوان «ضرورت توجه به تهدید مثلث» تشریح کردم، معنی و مفهوم خاصی را می رساند. امید است تصمیم گیرندگان و تصمیم سازان جمهوری اسلامی مدبرانه اوضاع را مدیریت کنند.
                