دو‌شنبه ۲۵ اردیبهشت ۱۳۹۶
-----------------------------------------
یادداشت
-----------------------------------------
خیز آشوب به سمت تامین اجتماعی
-----------------------------------------

                    کتیبه ای باستانی از داریوش یکم بر جای مانده است که نیایش او به درگاه اهورامزدا برای کشور ایران است. داریوش در فرازی از این نیایش می گوید «اهورامزدا این کشور را بپاید؛ از سپاه دشمن، از خشک سالی و از دروغ. به این کشور نیاید نه سپاه دشمن، نه خشک سالی و نه دروغ»؛ سازمان تامین اجتماعی یک سازمان خدمات رسان اجتماعی و کارکرد آن ایجاد ثبات و آرامش خاطر، اطمینان و امید به آینده، کمک به تامین و تضمین معیشت و سلامت و... برای نیمی از جمعیت کشور است. به نظر می رسد همان طور که در کشورهای پیشرفته، مناصب و مسئولیت های اجرائی به دو دسته متغیر (سیاسی) و ثابت تقسیم می شوند، باید در ایران نیز برخی از حوزه ها را به عنوان حوزه های ثابت و غیرسیاسی تلقی کرد و آنها را از کشاکش ها و مجاملات و مجادلات سیاسی به دور داشت. یکی از این حوزه ها، حوزه خدمات اجتماعی به طور اعم و سازمان تامین اجتماعی به طور اخص است؛ به ویژه آنکه غالب خدمات اجتماعی در کشور از سوی دولت تامین مالی می شود، اما سازمان تامین اجتماعی براساس مشارکت کارگران و کارفرمایان شکل می گیرد. به عبارت دیگر سازمان تامین اجتماعی در حکم «حق الناس» و «امانت مردم» است و جزء بیت المال و اموال دولتی و عمومی نیست و باید از سیاست، آشوب و دروغ به دور باشد. عده ای از کاندیداهای رقیب دولت برای تخریب رقیب مجددا می خواهند آن را وارد تنازعات قدرت کنند و مانند سال 1392 آشوب را به آن برگردانند؛ غافل از اینکه سازمان تامین اجتماعی، امانت مردم است و باید منادی و نویدبخش آرامش و ثبات و اطمینان برای افراد تحت پوشش خود باشد و نباید به محل منازعه و کشمکش سیاسی تبدیل شود. متاسفانه مشاهده می شود که عده ای برای تخریب رقیب و با مستمسک قراردادن مسائل و چالش های مبتلابه امروز سازمان تامین اجتماعی که ماحصل چند دهه تصمیمات مجالس و دولت های قبلی است، می خواهند از آن به عنوان چماقی بر سر رقیب و برای تخریب دولت مستقر استفاده کنند. یک مثال ساده و بارز این موضوع بحث بدهی های دولت به سازمان تامین اجتماعی است، امری سنواتی که به چهار دهه قبل تا الان برمی گردد. به عبارت دیگر، دولت از ابتدای اینکه سهم الشرکه‎ای در حق بیمه تامین اجتماعی پیدا کرد، آن را نپرداخته است و در غالب دولت ها به استثنای دولت فعلی یک یا چند منشا بدهی جدید به سازمان تامین اجتماعی ایجاد شده است که با نگاهی به انواع و تعداد و حجم این بدهی های جدید به خوبی می توان گفت کارنامه کدام دولت مثبت یا منفی بوده است. به هر تقدیر از یک طرف با توجه به تولید و انباشت مستمر و متزاید بدهی های دولت به سازمان تامین اجتماعی و از طرف دیگر به خاطر مضایق و محدودیت های بودجه ای تمامی دولت ها و کسری شدید و مزمن بودجه و نقدینگی، یکی از راهکارهایی که می توانست و می تواند منجر به بازپرداخت بدهی های دولت به سازمان تامین اجتماعی شود..واگذاری سهام دولتی است، امری که در دولت هشتم شروع کرد و در دولت نهم و تا اواخر دولت دهم متوقف شد و در اواخر دولت دهم، مصوباتی در این زمینه ها صادر گردید ولی در ابتدای شروع به کار دولت یازدهم با طرحی که نمایندگان مجلس نهم ارائه کردند و به تصویب رساندند (طرح اصلاح مواد 1، 6، 7 قانون اجرای سیاست های کلی اصل 44) ممنوع شد. به عبارت دیگر تا قبل از دولت فعلی، دولت های دیگر نه تنها مجاز بلکه حتی مکلف بودند که بخشی از بدهی دولت به سازمان تامین اجتماعی را از طریق تهاتر سهام تادیه کنند ولی به محض شروع به کار دولت یازدهم، مجلس و به ویژه طیف خاصی از نمایندگان مجلس به هر تقدیر به موجب مصوبه اصلاح موادی از قانون اجرای سیاست های کلی اصل 44، دولت یازدهم را از واگذاری سهام به سهام سازمان تامین اجتماعی منع کردند و خوشبختانه سال گذشته در فرایند تدوین و تصویب برنامه ششم توسعه با تلاش وزیر تعاون، کار و رفاه اجتماعی و حمایت نمایندگان جامعه کارگری و نیز نمایندگان حامی جامعه کارگری در مجلس دهم، دولت دوازدهم هم مکلف و هم مجاز به واگذاری سهام به سازمان تامین اجتماعی بابت تادیه مطالبات شد.حال اگر دولت دوازدهم به این امر عمل کند، عملکرد متفاوتی از دولت یازدهم به منصه ظهور خواهد رسید. درخصوص مصوبات سال های آخر دولت احمدی نژاد برای بازپرداخت بدهی های دولت به سازمان تامین اجتماعی، نیز وضع به همین عنوان است. بزرگ ترین و بیشترین حجم خصوصی سازی و واگذاری سهام دولت در تاریخ ایران متعلق به دولت های نهم و دهم است اما سازمان تامین اجتماعی نه تنها از این واگذاری ها بی بهره بود بلکه حتی رئیس جمهور دولت نهم، در برهه ای اساسا منکر وجود بدهی دولت به تامین اجتماعی شد و تنها واگذاری انجام شده آن هم بابت همسان سازی و واریز یک سری ارقام به حساب مستمری بگیران در سال 1388 و در آستانه انتخابات (سهام مخابرات) بود که از سازمان هم برای خرید آرا و برای انتقال مدیریت شرکت مخابرات به یک مجموعه خاص استفاده شد. عملا دولت دهم تا اواخر عمر خود و تا قبل از انتصاب جنابان آقایان دکتر ذبیحی و دکتر مرتضوی اقدام و یا مصوبه ای برای واگذاری سهام به سازمان تامین اجتماعی نداشت و تا حدودی می توان صدور مصوبات و تادیه بخشی از بدهی های دولت به سازمان تامین اجتماعی را به حضور ایشان در سازمان نسبت داد اما پس از صدور مصوبه مزبور نیز از یک طرف تعلل متولیان سازمانی دولت نهم در انتقال قطعی سهام واگذاری به خاطر درگیری بین تیم سازمان و تیم شرکت سرمایه گذاری تامین اجتماعی بروز یافت و از سوی دیگر برخی از شرکت ها نظیر پست بانک و... از سوی مجلس یا دولت از فهرست واگذاری ها خارج شد (نظیر طرح یک فوریتی حذف نام پست بانک از فهرست واگذاری مصوب 19/02/1391 و...) و برخی دیگر از آنها نیز مورد ایراد مجلس یا وزارتخانه های ذی ربط نظیر صنایع و معادن قرار گرفت (مصوبه معدن گلگهر با این بهانه که معدن جزء انفال است و انفال قابل واگذاری نیست، مورد ایراد قرار گرفت درحالی که قبلا بخشی از آن به یک نهاد خاص دیگر واگذار شده بود) و جالب اینکه برخی از شرکت های مندرج در فهرست واگذاری اندکی بعد به موجب مصوباتی دیگر از دولت دهم به وزارت نیرو بابت فروش و پرداخت مطالبات پیمانکاران نیروگاه ها، به وزارت بهداشت بابت کارانه پزشکان (پالایشگاه اصفهان) و... واگذار شد و نکته حائز اهمیت اینکه به محض استقرار دولت یازدهم، طیف خاصی از نمایندگان با ارائه طرحی جهت اصلاح موارد 1، 6 و 7 قانون اجرای سیاست های کلی اصل 44، هم واگذاری سهام به جای بدهی از سوی دولت به سازمان تامین اجتماعی را ممنوع اعلام کردند و هم برای واگذاری های قبلی و نیز تملک و خریداری سهام سازمان تامین اجتماعی، محدودیت بیشتری قائل شدند و آن را از 80 درصد به 40 درصد کاهش دادند. یعنی عملا دولت یازدهم اساسا تا قبل از شروع سال جاری و تصویب قانون برنامه ششم توسعه، اساسا نمی توانست از این ابزار برای بازپرداخت بدهی خود استفاده کند و این حکم نیز ماحصل تلاش های وزیر تعاون، کار و رفاه اجتماعی و فعالان کارگری و حامیان آنها در مجلس دهم است.حال در آستانه انتخابات عده ای تلاش دارند که مثل اوایل دهه 90 سازمان را وارد حاشیه ها، دروغ پردازی ها و منازعات بین احزاب، افراد و گروه ها کنند. امری که حتی برای دستگاه های اجرائی و قوای مجریه، قضائی و مقننه که از بین المال و بودجه دولت ارتزاق می کنند، پذیرفته شده نیست تا چه رسد به یک سازمان خدمات رسان اجتماعی و مشاع و بین النسلی که حق الناس و امانت مردم است. بنابراین باید مثل داریوش کبیر دست به دعا برداشت که خداوند آشوب و دروغ را از سازمان تامین اجتماعی دور بدارد.
                