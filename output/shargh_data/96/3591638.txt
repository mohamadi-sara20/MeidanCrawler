پنج‌شنبه ۲۲ تیر ۱۳۹۶
-----------------------------------------
یادداشت
-----------------------------------------
شاخصه و ویژگی های شهردار آینده
-----------------------------------------

                    موضوع، سیاه نمایی و بی انصافی در حق خدمات و تلاش های انجام شده در سال های اخیر در شهرداری نیست اما باید پذیرفت تهران با چالش های جدی زیست محیطی، اجتماعی، ناپایداری منابع مالی و اقتصادی، چالش منابع انسانی و تراکم نیروی انسانی ناکارآمد، بدهی و مقروض بودن و تحلیل منابع مالی، انباشت مطالبات و مسائل پیچیده شهر و شهروندان، آلودگی هوا، ترافیک، بافت فرسوده، بلایای طبیعی، تراژدی بارگذاری بلندمرتبه سازی (به قول دکتر حناچی ساخت 101 برج) در حریم گسل های تهران، بحران آب، آشفتگی سیما و منظر شهری، فقر و بی کاری، شکاف طبقاتی، بحران جمعیت و فشار شهرهای اقماری اطراف تهران روبه روست و تهران شده است شهری بی قواره به مثابه مریضی که نه یک درد بلکه هم زمان ده ها درد را همراه هم دارد. به عنوان تذکر آیین نامه ای ذکر دو نکته ضروری است...اول اینکه باید گفت اداره تهران نه به مدیر یا مدیران موفق بلکه به مدیر یا مدیران موثر نیاز دارد. این به آن معنی است که در انتخاب گزینه ها برای مدیریت کلان شهر تهران، سابقه وزیر و وکیل بودن، استاد و استاندار بودن شرط لازم است اما کافی نیست. وزیر و وکیل بودن می تواند نشان موفق بودن باشد اما دلیل بر موثربودن نیست؛ شهردار تهران علاوه بر مولفه موفق بودن به مولفه موثربودن نیز نیاز دارد،2- انتخاب شهردار و مدیران شهری بر اساس میزان هماهنگی و گرایش به یک حزب خاص یا نزدیکی به اعضای شورا در کوتاه مدت شاید دلچسب باشد اما در طولانی مدت شهد شیرین خدمتگزاری را به کام آن حزب یا اعضای شورا تلخ خواهد کرد و ادامه راه در 1400 برای اصلاح طلبان دشوار و حتی غیرممکن خواهد شد. در انتخاب گزینه ها برای شهردار تهران باید فرایندی را مدنظر داشت که در آن هدف، ساختار و نتیجه براساس خاستگاه مردم برای تغییر به سوی هدف بر مبنای نظام ارزشی حاکم بر جامعه و ارتقای کیفیت زندگی قرار گیرد نه میزان سهم احزاب اصلاح طلب یا اعضای شورای شهر؛ مضافا رای آگاهانه و مبنای عزیمت شهروندان تهران برای انتخاب لیست امید تغییر در مدیریت و تغییر در نگاه به اداره کلان شهر تهران بوده است.بر این اساس شهردار و مدیر آینده شهر تهران باید دارای سه نوع مهارت باشد: الف- مهارت های مدیریتی، ب- مهارت های لیدری ج- مهارت های ویژه.الف: مهارت های مدیریتی؛ شامل سه بخش عمده است که البته هرکدام از این سه بخش خود دارای چندین مهارت ریز و درشت هستند:1- مهارت فنی (Technical skill): توانایی به کارگیری دانش، روش ها، فنون و تجهیزات موردنیاز برای انجام یک وظیفه یا وظایفی خاص در یک سیستم یا سازمان که از طریق آموزش، تجربه و کارآموزی به دست می آید،2- مهارت انسانی (Human skill): کارکردن «با و به وسیله دیگران»3- مهارت ادراکی (تحلیلی یا مفهومی) (conceptual skill): تشخیص نیازها و درک پیچیدگی های کل سازمان شهرداری، تجزیه و تحلیل مسائل و قدرت تصمیم گیری با درنظرگرفتن اهداف کلی سازمان شهرداری و خاستگاه شورای شهر. نکته درخورتوجه در مهارت های مدیریتی این است که مدیران سطح عالی (نهادی) مثل شهردار، معاونان شهردار و شهرداران مناطق و مدیران عامل سازمان های شهرداری در مقایسه با مدیران عملیاتی (فنی) به مهارت ادراکی بیشتری نیاز دارند. منظور از انتخاب شهردار، الزاما مهندس، وزیر، معمار و شهرسازی نیست. ب: مهارت لیدری: لیدر در مقایسه با مدیر علاوه بر اداره، ابداع می کند؛ به جای نگهداری، بهبود می بخشد، علاوه بر نظارت، اعتماد می کند، به جای نظر به انتهای خط، چشم به افق دارد. ج: مهارت های ویژه: وقتی پای تهران وسط می آید، معمولا دامنه تصمیمات اتخاذشده کارکرد ملی به خود می گیرد بنابراین شهردار باید توانایی تعامل با دیگر نهادهای قدرت حاکمیت را داشته باشد وبه جای نگاه به پاستور بر بهشت تمرکز کند.
                