سه‌شنبه ۱۰ مرداد ۱۳۹۶
-----------------------------------------
حرف اول
-----------------------------------------
آفت سیاست زدگی در مدیریت شهری
-----------------------------------------

                    براساس اطلاعات سرشماری سال 1395، نزدیک به 25 میلیون نفر در 10 شهر بزرگ کشور (شهرهای با جمعیت بیش از یک میلیون نفر) زندگی می کنند. این شهرها در سال 1345 جمعا کمتر از پنج میلیون نفر جمعیت داشته اند، اما جمعیت امروزشان با جمعیت کل کشور در همان سال برابری می کند. همین مثال ساده از یک سو نشان می دهد که کشور ما با دشواری افزایش درصد جمعیت کلان شهرنشین مواجه است و در آینده این دشواری پررنگ تر و پرهزینه تر خواهد شد و از سوی دیگر، اهمیت و تاثیر ارتقای کیفی مدیریت شهری در رفاه بخش درخورتوجهی از شهروندان را متذکر می شود. به راستی مدیریت شهری به ویژه در کلان شهرها در سال های گذشته تا چه حد ارتقای کیفی پیدا کرده و آیا می توان امیدوار بود جامعه ما به سطحی از هنر مدیریت کلان شهرها دست یابد که بتواند رفاه نسبی این جمعیت عظیم را تضمین کرده و امکان یک زندگی سالم و انسانی را برایشان فراهم کند؟ بی تردید فراهم شدن مقدمات اجرای قانون شوراها در دولت هفتم و برگزاری اولین دور انتخابات شوراهای شهر در سال 1378 قدم بزرگی در مسیر اصلاح و ارتقای کیفی مدیریت شهری بود. انگیزه دولت وقت از تاکید بر این اقدام، اجرای بخش مغفول قانون اساسی و واگذاری امور شهروندان به خودشان و به اصطلاح «شنیدن از مردم» بود. به این ترتیب، مدیریت شهری ملزم به رعایت خواست مردم و جلب نظر موافق آنان با هدف موفقیت در دور بعدی انتخابات می شد. رقابت بین احزاب سیاسی برای تصرف پست های مدیریت شهری می توانست یک مسابقه سالم را در مسیر خدمتگزاری و مفیدبودن برای مردم شکل بدهد؛ مسابقه ای که برنده واقعی آن شهروندان باشند. اینک با گذشت 18 سال از آن ایام، می توانیم با ارزیابی گذشته، به این سوال پاسخ بدهیم که: آیا شکل گیری پارلمان های محلی و واگذاری اختیار مدیریت شهر به نمایندگان شهروندان موجب بهبود شیوه نظارت مردمی، ارتقای کیفی مدیریت شهری و «مسابقه خدمتگزاری» شده است؟ دراین باره با تاکید بر مورد تهران، می توان ارزیابی گذشته را حول سه محور زیر انجام داد:الف – انتخابات و حاکمیت رای شهروندانفلسفه تشکیل پارلمان محلی این بوده که شهروندان در عرصه تصمیم گیری حاضر باشند و با نظارتی که از طریق نمایندگان خود بر مدیریت شهری اعمال می کنند، اراده و خواست خود را حاکم کنند. بااین حال هنوز ناهمواری های بسیاری بر سر این راه وجود دارد. مشارکت شهروندان تهرانی در انتخابات در فاصله سال های 92 تا کنون و نحوه انتخابشان به خوبی نشان دهنده تمایل آنان به «تغییر» در سطوح مختلف مدیریتی بوده است. بااین حال، رای مردم به تغییر، به دلیل شرایط خاص حاکم بر فضای سیاسی کشور و ضعف احزاب و نیز سازوکار حاکم بر انتخابات شورا، موفق به ایجاد تغییر مطلوب نشد و دوران هشت ساله شهردار وقت تداوم یافت. ب – بهبود شیوه های نظارتطبعا شکل گیری شورا و حضور مردم در میدان تصمیم گیری و سیاست گذاری باید به بهبود شیوه نظارت و کاستن از حجم خطاها و تخلفات و اقدامات خارج از چارچوب قانون منتهی شود. در این میدان نیز توفیق چندانی حاصل نشده است.اختلاف شدید بین اعضای شورای چهارم درباره مصادیق تخلف و نحوه نظارت بهترین شاهد این مدعاست. چند نفر از اعضای شورا اعلام کرده اند شهرداری پاسخ گوی سوالات اعضای شورا نیست. حتی درباره پرونده املاک واگذارشده به برخی افراد خاص که در رسانه ها با عنوان املاک نجومی معروف شد، هم رئیس شورا و همفکرانش به جای کسب توضیحات بیشتر از شهردار و ارائه گزارش بی طرفانه مبتنی بر ارزیابی کارشناسی به شهروندان، معطوف به جلوگیری از ارائه اطلاعات به صاحبان حق و شکایت از رسانه های «افشاکننده» بود. به این ترتیب، حمایت جانبدارانه اکثریت شورا از شهردار با وجود همه ابهامات و سوالات موجود، موجب شد شورا به عنوان نماینده شهروندان تهرانی عملا توان نظارتی خود را از دست بدهد.پ – اصلاح قوانین و ضرورت بازنگریاجرای قانون شوراها و سپردن اقتدار لازم به این نهادها، عملا موقعیتی را فراهم کرد که به تدریج کاستی های قوانین و مقررات موجود آشکار شده و راه برای بازبینی و بازنگری در آنها هموار شود. بااین حال مجادلات و ملاحظات سیاسی موجود موجب شده این امر مهم تحت تاثیر منافع حزبی و جناحی قرار گرفته و فراموش شود. به عنوان بارزترین مثال، می توان به بحث انتخاب شهرداران کلان شهرها با رای مستقیم شهروندان اشاره کرد. طبعا چنین موضوعی می بایست مورد بحث اهل فن و کارشناسان قرار گرفته و نکات مثبت و منفی آن تبیین شده و درنهایت با طی مراحل قانونی، تصویب یا رد شود. اما اظهارنظر شتاب زده و همراه با دستپاچگی برخی از فعالان سیاسی موجب شد موضوع فعلا منتفی شده و بایگانی شود زیرا آن جناح سیاسی خاص رجوع مستقیم به آرای مردم را در چنین شرایطی به نفع خود نمی بیند! حتی اعتراض حقوقی اهل فن به انتخاب چندباره شهردار در سال 92 هم مسکوت ماند، زیرا گروهی از اصحاب قدرت معتقد بودند باید شهردار وقت در مقام خود باقی بماند. به بیان دیگر در این میدان هم امکان استفاده از تجربیات برای اصلاح مسیر آینده و ارتقای کیفی مدیریت شهری فراهم نشد. درکل می توان گفت سیاست زدگی فضای تصمیم گیری در میدان مدیریت کلان شهرها موجب شده اجرای قانون شوراها و سپردن امور شهرها به نمایندگان منتخب مردم، توفیق گسترده ای به همراه نداشته باشد. در چنین شرایطی سپردن زمام امور کلان شهر تهران به فردی که چندان اهل تعامل با منتخبان مردم نباشد و نظارت قانونی شورای شهر را هم برنتابد، گامی بزرگ به عقب بوده است. جمله ای که دکتر علی مطهری، نایب رئیس مجلس شورای اسلامی، چندی پیش درباره انتخاب شهردار برای تهران گفت، بسیار قابل تامل است. به نظر ایشان، شهردار تهران باید فردی باشد که هوس رئیس جمهورشدن به سرش نزند! این اظهارنظر دردمندانه در شرایطی مطرح شده که کشور ما و کلان شهر تهران در سال های گذشته هزینه های گزافی بابت این گونه هوس های مدیریتی متحمل شده اند. بااین حال، به نظر من، باید این جمله ایشان را با تکمله ای اصلاح کرد: نهادهای نظارتی باید به حدی بی طرف و توانمند و «کارشناس» باشند که اگر شهردار تهران هوس رئیس جمهورشدن به سرش زد (که البته اشکالی ندارد)، نتواند از امکانات شهر تهران برای رسیدن به اهداف سیاسی خود استفاده کند و راهی جز «شهردار خوب»بودن برای تهران و خدمتگزاری هرچه بیشتر و بهتر برای مردم شهر نداشته باشد. شورای پنجم که به زودی دوران رسمی فعالیت خود را آغاز خواهد کرد، باید با تامل در تجربه 18ساله گذشته، تلاش و همت خود را برای هموارکردن راه ارتقای کیفی مدیریت شهری با هدف آماده کردن آن برای ایفای نقشی مهم در آینده کلان شهرها و به تبع آن اقتصاد کلان کشورمان، صرف کند.
                