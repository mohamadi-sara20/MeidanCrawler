یک‌شنبه ۲۷ فروردین ۱۳۹۶
-----------------------------------------
یادداشت
-----------------------------------------
روحانی و نجات کشور از سقوط اقتصادی
-----------------------------------------

                    رئیس جمهور و دولت یازدهم در چهار سال مدیریت خود به اذعان بیشتر مردم و کارشناسان اقتصادی موفقیت های بزرگی داشتند. کشور نه تنها از سقوط اقتصادی نجات یافته است؛ بلکه برابر داده های بانک مرکزی، سطح تولیدات که در دو ساله 91 و 92 کاهش یافته و رشدهای منفی 6،8 و 1.9 درصد را تجربه کرده بود، در سه ساله 93 تا 95 افزایش یافته و به ترتیب به رشدهای مثبت 3، منهای 1.8 و حدود هفت درصد دست یافته است. نرخ تورم سالانه نیز که در مهرماه 92 به 40.4 درصد رسیده بود، به سطح یک رقمی 9 درصد در اسفندماه 1395 رسیده است. داده های مرکز آمار نیز موید ارقام فوق است. البته میان ارقام دو منبع تفاوت هایی وجود دارد که برای نوع تعاریف و روش هاست که بر اهل فن پوشیده نیست. نکته کلیدی و اطمینان بخش، روند مشابه و نزدیک گزارش های هر دو منبع برای چهار سال گذشته است. در فرایند رشد پایدار باید به دنبال نرخ تورم دو تا سه درصد و رشد اقتصادی بالاتر از پنج درصد بود؛ اما در مجموع کارنامه دولت یازدهم برای عملکرد دو شاخص مهم اقتصادی از چهار شاخص کلیدی به ویژه با توجه به شرایط حاکم کشور -تاکید می شود با توجه به شرایط حاکم- جای سپاس فراوان دارد؛ اما عملکرد اقتصاد در دو شاخص دیگر یعنی نرخ بی کاری و بهره وری نیازمند تقویت است. در توضیح عملکرد دو شاخص اخیر، پرسش شاید ساده اما مرتبط این است که آیا دولت نمی توانست عملکرد اقتصادی بهتری داشته باشد تا تولید و درآمد افزایش بیشتری می یافت و معیشت مردم بهبود بیشتری پیدا می کرد؟ رشد بالاتر تولید، مستلزم انباشت بیشتر عوامل تولید (کار و سرمایه) و بهره وری بالاتر (استفاده درست تر از عوامل تولید) اقتصاد است. به جهت عامل نیروی کار، با نادیده گرفتن عوامل کیفی نیروی کار موجود، در سطح کلان کمبودی وجود ندارد؛ اما به جهت سرمایه، کسری چشمگیری داریم. برآوردها نشان می دهد برای تحقق رشد پایدار تولید هشت درصد در یک دوره پنج ساله، سالانه به پس انداز داخلی هفت هزارو 200 تریلیون ریال (هر تریلیون معادل هزار میلیارد) و منابع سرمایه گذاری خارجی سالانه هزارو 600 تریلیون نیاز است. تامین این ارقام در شرایط حاکم کشور غیرممکن است؛ چراکه هفت هزارو 200 تریلیون ریال حدود نیمی از درآمد یا تولید ملی ایران است و توقع این سطح از پس انداز ملی نا ممکن است. نتیجه نهایی فراهم نشدن سرمایه های کافی، تحقق نیافتن رشد بالای اقتصادی و نبود امکان جذب نیروی کار موجود و نرخ بالای بی کاری است.نرخ بی کاری 12.4 در صد کشور در سال 95 بسیار بالاست و در چهار سال گذشته نیز روند صعودی داشته، این در حالی است که نرخ مشارکت در همین سال 39.4 درصد است. به علاوه با افزایش محتمل آتی نرخ مشارکت، شاهد جست وجوگران بیشتر شغل نیز خواهیم بود که در صورت افزایش نیافتن رشد تولید، نرخ بی کاری می تواند باز هم افزایش یابد.در توضیح بیشتر پدیده بی کاری باید به جوان بودن جمعیت ایران و وارد بازار کار شدن متولدان دهه 60 نیز توجه کرد. این جمعیت جوان، سرمایه بالقوه بزرگی است که اگر استفاده نشود، موجب سنگینی بار تکفل برای اقتصاد در 20 سال آینده خواهد بود.با توضیحات فوق پرسش بعدی این خواهد بود که چگونه اقتصاد ایران قبل از انقلاب در دوره نزدیک به 20 سال رشد متوسط حدود هشت درصد داشته است یا چگونه اقتصادهای نوظهور آسیای جنوب شرقی، کره جنوبی، چین و هند برای چند دهه رشد تولید بالای حتی 10 درصد را تجربه کرده اند. پاسخ در ضرورت تغییر ساختاری شرایط سیاسی، اجتماعی و اقتصادی کشور است تا زمینه ای فراهم شود که عوامل محدودکننده رشد اقتصادی به جهت کیفی و کمی بهبود یابد و رشد بالاتر تولیدات ممکن شود. به زبان اقتصادی باید شاهد افزایش بهره وری به مفهوم گسترده آن باشیم. در این زمینه بسیار وسیع به دو عامل در دو سطح خرد و کلان اشاره می شود.در سطح کلان، اقتصاد و سیاست دو وجه جدایی ناپذیر و مکمل برای تحقق رشد اقتصادی بالای کشور است. در تاریخ تحولات اقتصادی رشد بالا در اقتصاد کشورها زمانی محقق شده است که از ثبات و عقلانیت سیاسی در دوره ای طولانی بهره مند بوده اند. تحت نوسان ها و چالش های تند سیاسی انتظار افزایش پایدار تولید انتظاری عبث و بیهوده است. از منظر علمی و دانشگاهی نیز ارائه شدن دروس علوم سیاسی و اقتصادی در یک دانشکده و مرکز واحد در گذشته نزدیک، بیانگر ارتباط گسترده و نزدیک پدیده های سیاسی و اقتصادی است. مصداق بارز، در زمینه سیاسی بدون موفقیت بزرگ کشور در مذاکرات هسته ای رهاوردهای اقتصادی دولت یازدهم غیرممکن بود. از جهت دیگر در زمینه اقتصادی اگر در سطح کلان، اقتصاد را دو بخش تولیدی و مالی مورد توجه قرار دهیم، در بخش مالی که سکاندار آن نظام بانکی است، ملاحظه می شود که چگونه با وجود توصیه قریب به اتفاق کارشناسان و اهل فن، تغییرات ساختاری نظام بانکی به جهت مقاومت صاحبان قدرت به تعویق افتاده است و در نتیجه چند بانک ورشکسته هزینه ادامه فعالیت خود را با هزینه سنگینی به اقتصاد کشور یعنی مردم تحمیل کرده و می کنند و خواهند کرد. عملا اقتصاد کشور، اشتغال و رشد تولید به گروگان نرخ بهره بالای دیکته شده به وسیله این بانک های ورشکسته که باید منحل و ادغام شوند، در آمده است. تنها یک عزم سیاسی و اصلاحات بانکی هم زمان می تواند این گروگان گیری را پایان دهد.در سطح خرد، سهم تک تک افراد و مردم برای تولید و اشتغال بیشتر انکارناپذیر است. عزم و مشارکت مردم تعیین کننده نهایی مسیر نهایی اقتصاد است. در اقتصاد ژاپن تغییر دائمی خوب از سوی همگان حاکم است. این تفکر که به زبان ژاپنی کایزن نامیده می شود، از سوی مردم و بنگاه ها در فرایند همه سطوح فعالیت ها مورد توجه است. بهبود مستمر فعالیت ها از طریق پایش همگانی آنها و انجام اصلاحات لازم و پیگیری و اعمال تصمیمات مناسب، پیام اصلی کایزن است. به این ترتیب نه تنها بهره وری به مفهوم اخص اقتصاد افزایش می یابد؛ بلکه چگونگی شیوه زندگی و رفتار روزانه مردم نیز بهبود می یابد. نگاه دائمی مردم، بنگاه ها و نظام، نگاه بهبود، اصلاح و پیشرفت است.پیشنهاد و توصیه های سیاستی در باب افزایش تولید و اشتغال در یک یادداشت کوتاه به ویژه از منظر گسترده چند لایه سیاست و اقتصاد، بسیار کلی و خام خواهد بود؛ اما توصیه های احتمالی عبارت اند از: عزم و آشتی ملی برای تامین منافع ملی و پیشرفت کشور، مشارکت فعال آحاد مردم در بهبود و پیشرفت امور، هماهنگی تصمیمات سیاسی، اجتماعی و اقتصادی نهادهای رسمی و غیررسمی، اعمال تغییرات ساختاری مورد نیاز به ویژه در نظام بانکی، بهبود فضای کسب وکار، جلب سرمایه های خارجی، کاهش نرخ تورم، کاهش نرخ بهره، اولویت سرمایه گذاری در فعالیت های خدماتی و زیر بنایی ازجمله فعالیت های گردشگری داخلی و خارجی، ساخت وساز در فعالیت های عمرانی ملی و خدمات شهری و رونق بخش مسکن. به لحاظ جمع بندی شاید طرح فهرست وار نکات بالا که می تواند از تحلیل فوق نتیجه و توصیه شود، خالی از فایده نیست.
                