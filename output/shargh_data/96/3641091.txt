دو‌شنبه ۱۷ مهر ۱۳۹۶
-----------------------------------------
یادداشت
-----------------------------------------
چرا «پلاسکو» و «گرنفل» سوختند اما «کورش» نه؟
-----------------------------------------

                    در یک بامداد، 24 خردادماه امسال، (14 ژوئن 2017) آتش سوزی مهیبی در برج مسکونی گرنفل در غرب لندن اتفاق افتاد. مهار این آتش سوزی هفت ساعت به طول انجامید و 79 نفر کشته و 70 زخمی برجای گذاشت. این برج با 120 آپارتمان مسکونی و 24 طبقه، 43 سال عمر داشت. دلیل حادثه استانداردنبودن یک یخچال عنوان شد. ساعت 7:59 صبح روز پنجشنبه 30 دی 1395 طبقات هشتم و نهم ساختمان پلاسکو آتش گرفت و در ساعت 11:30 صبح پس از گذشت سه ونیم ساعت از شروع آتش سوزی، یادگار سال های دور تهران یکباره فروریخت و سبب جان باختن تعدادی از آتش نشانان فداکار شد. در این حادثه 21 نفر کشته و 235 نفر مصدوم شدند و عملیات آواربرداری آن، 9 روز به طول انجامید. ساختمان پلاسکوی تهران 17 طبقه بود و زمانی که فروریخت بیش از 50 سال عمر داشت. 28 شهریورماه امسال نیز ساعت 13:30، خبر آتش سوزی کورش مال یکی از بزرگ ترین مجتمع های تجاری و فرهنگی کشور واقع در غرب پایتخت، به سرعت در خبرگزاری ها انتشار یافت و فیلم هایی از آن در شبکه های اجتماعی دست به دست شد. این حادثه کشته و زخمی نداشت و در کمتر از 25 دقیقه، آتش سوزی مهار شد؛ اتفاقی که متاسفانه چندان در رسانه ها مورد تحلیل قرار نگرفت. گویی فقط اخبار ناخوشایند و کاستی ها مدنظر رسانه ها قرار دارد نه موفقیت ها و کامیابی ها! این مجتمع سه سال است که به بهره برداری رسیده و یکی از مراکز مهم سینمایی کشور محسوب می شود. آتش سوزی آن اگرچه به سرعت مهار شد اما با توجه به اینکه حریق در یکی از انبارهای پایین ترین طبقات پارکینگ اتفاق افتاده بود، می توانست با گسترش به فضاهای مجاور بسیار خطرساز شود. همچنین این احتمال وجود داشت بخش بزرگی از محوطه پارکینگ و خودروهای آن را دربر گیرد. این آتش سوزی در شرایطی بود که علاوه بر مالکان و بهره برداران فروشگاه ها، بیش از پنج هزار نفر بازدیدکننده در مجتمع حضور داشتند؛ حریقی که اگر مهار نمی شد، می توانست فاجعه ساز شود. خوشبختانه این حادثه در کوتاه ترین زمان و بدون خسارت جانی مهار شد. اما دلیل آن چه بود؟ مدیرعامل این مجموعه تجاری، فرهنگی و سینمایی کشور در گزارشی که از سوی خبرنگار شبکه خبر به صورت زنده از محل حادثه پخش شد، تشکیل کمیته های ایمنی و بحران در مجتمع و برگزاری دوره های آموزشی امداد و نجات، آتش نشانی و ایمنی و بهداشت برای تمامی کارکنان مجتمع را از دلایل آمادگی و سرعت عمل بالا در کنترل حادثه عنوان کرد. بررسی مداوم نقاط حساس و پیش بینی اتفاقات محتمل، با توجه به حضور جمعیت چند هزارنفره ای که روزانه به کورش مال مراجعه می کنند، ازجمله اقداماتی است که تیم های مذکور در برنامه شبانه روزی خود دارند. تجهیز مجتمع به انواع سنسورهای اعلام و اطفای حریق، کپسول های آتش نشانی و حتی نیروی مستقر اورژانس، بخش دیگری از برنامه ریزی های انجام شده و زیرساخت های مهیاشده برای کنترل حوادث غیرمترقبه بود. نباید از نقش موثر این سیستم ها در شناسایی موقعیت و اعلام به موقع و اطفای حریق همراه با سرعت عمل نیروی انسانی آموزش دیده در به کارگیری تجهیزات ایمنی پیش از رسیدن نیروهای آتش نشانی، به سادگی گذشت. دراین بین، توربین های قوی تخلیه دود، دود حاصل از حریق را از طریق کانال های مخصوص، به فضای آزاد خارج از مجتمع انتقال دادند تا در هیچ یک از طبقات مجتمع اثری از دود یا نشانه ای از آتش نباشد. در صورتی که اگر این دود عظیم قبل از اتمام عملیات تخلیه حاضران در داخل مجتمع منتشر می شد، علاوه بر مشکلات تنفسی، باعث ایجاد رعب ووحشت در مردم می شد و ممکن بود ضمن ایجاد اختلال در اطفای حریق، باعث آسیب دیدن و تلفات جانی شود. تعویض کابل های آسیب دیده و بررسی مجدد تمامی تجهیزات و سیستم های تاسیساتی مجتمع و راه اندازی مجدد آنها با تایید سازمان های ذی ربط مانند آتش نشانی و شرکت برق نیازمند صرف وقت طولانی بود اما با کار گروهی و شبانه روزی تیم های فنی کورش مال و شرکت گلرنگ سازه (سازنده این مجتمع)، در کمتر از 24 ساعت به بهترین نحو انجام شد تا مجتمع بازگشایی و آماده ارائه خدمات شود. حادثه کورش مال می توانست در شمار حوادثی همچون برج گرنفل و مرکز خرید پلاسکو قرار گیرد اما با هماهنگی کارکنان و همراهی بهره برداران و همکاری مردم به نمونه و خاطره ای آموزنده تبدیل شد که اهمیت آموزش و آمادگی قبلی برای کاهش خسارات حوادث غیرمترقبه را پررنگ تر کرد.
                