پنج‌شنبه ۷ اردیبهشت ۱۳۹۶
-----------------------------------------
حرف اول
-----------------------------------------
حق با رئیسی است
-----------------------------------------

                    این حق آقای رئیسی است که ستاد انتخاباتی اش بیانیه بدهد: «چهره های مختلف سیاسی ممکن است به اختیار خود در مراسمات سخنرانی دکتر رئیسی حضور یابند که این امر لزوما به معنای تطابق دیدگاه آنان نیست». جان کلام آقای رئیسی این است که سعید مرتضوی، هیچ نسبت سازمانی و ساختاری با ستاد مهم ترین رقیب حسن روحانی در انتخابات ریاست جمهوری ندارد. این سخن البته در مورد سایر نامزدهای اصولگرا و غیر اصولگرای انتخابات نیز صادق است. بی شک صرف حضور در یک سخنرانی یا مراسم تبلیغاتی، به معنای «تطابق دیدگاه» نیست. البته سعید مرتضوی نیز حق دارد که همچنان که خود تاکید دارد به عنوان «یک شهروند» میل قلبی اش را آشکار کند که: «آرزو دارم سربازی لایق و مدیری با سابقه و توانمند و شجاع و کارآمد... همچون آیت الله سیدابراهیم رئیسی بتواند سکان حل مشکلات کشور را در دست بگیرد». اینجا سخن از تطابق نیست. سخن از قرابت و تمایل است. در کارزار انتخابات، طبیعی و عرف است که چهره ها و طیف های مختلف، با اعلام حمایت از نامزد مورد وثوق و تمایل خود، جامعه را به رای دادن به کسی دعوت کنند که از نظرهای آنها کشور را چنان اداره می کند که قرابت بیشتری با دیدگاه هایشان دارد. سعید مرتضوی در این مورد از حق شهروندی خود استفاده کرده؛ مانند همه کسانی که در روزهای گذشته و آینده از حسن روحانی یا دیگر نامزدها حمایت کرده یا خواهد کرد. مشکل اینجاست که آقای رئیسی و تیم رسانه ای ایشان بر این گمان هستند که اعلام حمایت کسی مانند سعید مرتضوی - با آن سابقه مشخص نزد افکار عمومی- نه تنها موجب جلب نظر رای دهندگان نمی شود که به احتمال قریب به یقین منجر به ریزش آرای بخش بزرگی از رای دهندگان خواهد شد. به همین دلیل است که هنوز ساعتی از انتشار عکس سعید مرتضوی در مسجد حظیره یزد نگذشته، بیانه می دهند که: «برخی رسانه های خاص که از استقبال کم نظیر مردم در نخستین سفر استانی حجت الاسلام رئیسی شوکه شده اند، با انتشار شایعات و منتسب کردن برخی چهره های خاص به این کاندیدای انتخابات ریاست جمهوری، درصدد حاشیه تراشی برآمده اند».کمتر از یک سال از آن زمان می گذرد که سعید مرتضوی بیانیه داد: «...به عنوان دادستان وقت عمیقا ابراز تاسف و اعتذار می نمایم و از مقام شهیدان مظلوم این حادثه جوادی فر، روح الامینی و کامرانی طلب پوزش نموده و علو درجات آنها را از خداوند بزرگ مسئلت می نمایم...» ستاد آقای رئیسی بر این گمان است که این بیانیه عذرخواهی مورد پذیرش افکار عمومی قرار نگرفته است.
                