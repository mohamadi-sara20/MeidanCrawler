پنج‌شنبه ۱۴ اردیبهشت ۱۳۹۶
-----------------------------------------
type_unknown
-----------------------------------------
سرانجام پرونده دختر وزیر
-----------------------------------------

                    گروه سیاست: «کشف کالای قاچاق در منزل وزیر»؛ تیتری جنجالی که چندروزی است تبدیل به خوراک خبری رسانه های اصولگرا شده و آن را پیگیری می کنند. سخنگوهای قوه قضائیه و مجریه به آن واکنش نشان دادند و حتی محمدباقر قالیباف، نامزد انتخابات ریاست جمهوری، در تلویزیون فرصت پیدا کرد تا این موضوع را بهانه ای کرده و به دولت حسن روحانی بتازد.اما ماجرا چیست؟ نهم اردیبهشت ماه، خبرگزاری تسنیم در خبری اختصاصی مدعی شد: «یک محموله پوشاک مظنون به قاچاق در منزل یکی از وزرای دولت یازدهم کشف شد. این محموله در منزل وزیر مربوطه در منطقه لواسان تهران کشف و ضبط شده است. بر اساس این گزارش، در بازجویی های اولیه به ماموران اعلام شده که این محموله متعلق به دختر وزیر است».این خبر کنجکاوی خیلی ها را برانگیخت. همه می خواستند بدانند داستان از چه قرار است و آن وزیر چه کسی است؟ کار به جایی رسید که یکی از این سایت های اینترنتی، محل سکونت وزرای دولت حسن روحانی را روی نقشه جانمایی کرد تا نام وزیر موردنظر مشخص شود.فردای آن روز هم در نشست خبری سخنگوی قوه قضائیه، خبرنگار تسنیم همین موضوع را مطرح کرد و محسنی اژه ای در پاسخ گفت: «اواخر هفته گذشته؛ یعنی سه شنبه یا چهارشنبه نیروی انتظامی گزارشی را به بخش قضائی حوزه لواسانات می دهد که در فلان ویلا محموله قاچاق ردوبدل می شود. قاضی دستور می دهد ویلا بازرسی شود که در بازرسی ها به محموله بزرگ پوشاک برمی خورند، البته من نمی دانم این پوشاک چه بوده است».او ادامه داد: «اعلام می شود که آن منزل مربوط به فلان وزیر و پوشاک هم مال دختر وزیر بوده که با مجوز این کار صورت گرفته است؛ درواقع ادعای اولیه این بوده که مجوز دارند و با مجوز این محموله وارد شده و گفتند مال شرکتی است که دختر آن وزیر مدیرعامل آن شرکت است. بخش قضائی لواسانات پرونده را عدم صلاحیت زده و برای تعزیرات حکومتی فرستاده که بنده از آن به بعد را اطلاعی ندارم».دو روز بعد؛ یعنی روز سه شنبه هم، محمدباقر نوبخت، سخنگوی دولت، درباره گفته سخنگوی قوه قضائیه مبنی بر کشف کالای قاچاق متعلق به وابستگان یکی از وزرا گفت: «همان طور که در قوه قضائیه مطرح است، دولت هم انتظار پیگیری دارد و قطعا باید نتیجه بررسی ها به مردم اعلام شود، دولت از هرگونه شفاف سازی استقبال می کند». حکم تبرئه صادر شدروز گذشته اما با انتشار تصویر حکم «شعبه بیست وهفتم بدوی تعزیرات حکومتی تهران» در شبکه های مجازی و کانال تلگرامی «پایگاه اطلاع رسانی دولت»؛ هم مورد ادعایی تکذیب شد و هم مشخص شد وزیر مربوطه که دخترش در مورد این اتهام با حکم سازمان تعزیرات حکومتی تبرئه شده، «فخرالدین احمدی دانش آشتیانی»، وزیر آموزش وپرورش، بوده است. متن این حکم به این شرح است: «درخصوص اتهام شرکت آمیتیس طراوت کودکی به مدیریت، خانم ضحی احمدی آشتیانی به آدرس و مشخصات مضبوط در پرونده دایر به نگهداری تعداد پنج هزار قلم البسه خارجی مظنون به قاچاق، موضوع گزارش شماره 1/060307/140/96 مورخ 4/2/96 کلانتری شماره 166 شهرستان لواسانات با توجه به اینکه مدیرعامل شرکت مذکور ضمن اعلام نمایندگی از شرکت پرینال تال ایتالیا در ایران با مدرک مثبته گمرکی اظهار داشته که کالای مکشوفه از مبادی قانونی کشور و بر اساس مقررات و مدارک ابرازشده وارد شده است و قاچاق محسوب نمی شود، معاون حقوقی گمرک تهران پس از بررسی مدارک ابرازی شرکت مذکور و ارزیابی کالای توقیفی و تنظیم صورت جلسه مورخ 11/2/96 تعداد دقیق البسه را سه هزارو 206 قلم اعلام می نماید و به تایید رئیس محترم کلانتری نیز رسیده است، براساس نظریه کارشناسی گمرک تهران به شماره 2950/96/174/525/1042 مورخه 12/2/1396 مطابقت اسناد گمرکی با کالای مکشوفه اعلام می شود و ارزش آن مبلغ 967/221/323/2 ریال شده است، با توجه به مدارک ارائه شده و بررسی های کارشناسی و نظر گمرک تهران که دلالت بر ورود قانونی کالا از مبادی رسمی کشور با پرداخت حقوق و عوارض گمرکی و سود بازرگانی و عایدات دولت دارد، کالا از مصادیق قاچاق محسوب نگردیده و شعبه به استناد ماده 4 قانون آیین دادرسی کیفری مصوب 1392 و اصل 37 قانون اساسی جمهوری اسلامی حکم بر برائت شرکت آمیتیس طراوت به مدیریت خانم ضحی احمدی دانش را صادر و اعلام می نماید رای صادره حضوری و وفق مقررات قانونی وفق تبصره 3 ماده 50 قانون مبارزه با قاچاق کالا و ارز مصوب 3/10/1392 ظرف 20 روز پس از ابلاغ قابل تجدیدنظر در شعب تجدیدنظر ویژه قاچاق سازمان تعزیرات حکومتی می باشد. مقرر است دفتر رای صادره به طرفین ابلاغ شود». این را علیپور، رئیس شعبه بیست وهفتم بدوی تعزیرات حکومتی تهران، امضا کرده است. پورمحمدی: ناچار شدم سخن بگویمبا اینکه حکم برائت دختر وزیر صادر شده است، اما حرف وحدیث های به وجودآمده در مورد این موضوع دولت را بر آن داشت که راجع به آن شفاف سازی کند. روز گذشته، در حاشیه جلسه هیئت دولت، وزیر دادگستری به میان خبرنگاران آمد تا به صورت مبسوط در مورد آن توضیح دهد. مصطفی پورمحمدی گفت: «این مطلب در مصاحبه ای مطبوعاتی اعلام شد، من نیز ناچارم به بیان توضیحاتی دراین باره بپردازم». به گزارش ایسنا، او توضیح داد: «در روز چهارم اردیبهشت گزارشی به نیروی انتظامی لواسانات داده می شود که در آن اعلام شده محموله شامل البسه، مظنون به قاچاق وارد خانه ای شده و در آنجا نگهداری می شود، در همین زمینه نیروی انتظامی گزارش را به مقام قضائی اعلام و ایشان نیز دستور بازرسی از محل را صادر می کنند. بعدازظهر آن روز در بازرسی انجام شده از سوی ماموران مقداری البسه دسته بندی شده در پارکینگ آن منزل مشاهده می شود که صاحب منزل در ارائه توضیحاتی می گوید این مقدار لباس را از مغازه خود که تعطیل شده به این محل منتقل کرده است. مالک اعلام می کند که البسه رسما از سوی گمرک وارد و عوارض آن پرداخت و مجوز ترخیص برای آن صادر شده است».وزیر دادگستری ادامه داد: «ماموران نیروی انتظامی به مالک کالا اعلام می کنند که باید اظهارات او و همچنین مستندات موجود را به مقامات قضائی ارائه دهند؛ به همین دلیل آن محل را مهر و موم می کنند و به دلیل آنکه فردای آن روز، روز مبعث و تعطیل بوده است، گزارش مربوطه روز ششم به مقام قضائی ارجاع داده می شود. مقام قضائی نیز گزارش نیروی انتظامی را همراه با پاسخ هایی که از صاحب کالا پرسیده شده، بررسی می کند. مالکان اجناس اعلام می کنند البسه مربوطه رسما از طریق گمرک وارد کشور شده و آنها نمایندگی یک شرکت خارجی را در اختیار دارند. آنها همچنین مدارک مربوط به پرداخت سود بازرگانی و عوارض دولتی محموله را ارائه می دهند». پورمحمدی همچنین گفت: «مقام قضائی پس از بررسی های لازم در پانویس گزارش مربوطه، اعلام می کند با توجه به توضیحاتی که صاحب کالا ارائه کرده است و اینکه به طور رسمی وارد و عوارض دولتی آن پرداخت شده است، جهت اتخاذ تصمیم نفیا و اثباتا به اداره تعزیرات ارسال شود. این پانویس در روز شش اردیبهشت نوشته می شود. روز شنبه هفته بعد از آن، ساعت 19:47 در یکی از سایت ها اعلام می شود که یک محموله پوشاک مظنون به قاچاق در منزل یکی از وزرای دولت یازدهم کشف شده است».وی ادامه داد: «فردای این روز در مصاحبه مطبوعاتی سخنگوی قوه قضائیه سوالی در این باره مطرح می شود و گزارشی اعلام می شود که محموله ای مظنون به قاچاق که مربوط به فرزند یکی از وزراست، در خانه وزیر نگهداری شده است؛ ولی چون مظنون به قاچاق است، سازمان تعزیرات باید اعلام نظر کند. پس از این اظهارات ما بررسی هایی را انجام دادیم تا ببینیم موضوع پرونده مربوطه چیست و مشاهده کردیم که پرونده ای در کار نیست و پرونده ای به سازمان تعزیرات ارجاع داده نشده است و صبح روز بعد از اظهارات سخنگوی قوه قضائیه از سوی نیروی انتظامی، گزارشی به اداره کل تعزیرات تهران ارائه می شود».پورمحمدی با بیان اینکه این گزارش در روز یازدهم اردیبهشت به اداره تعزیرات ارائه می شود، عنوان کرد: «این سوال جدی است و در جلسه دولت نیز به صورت مفصل مطرح شد؛ چگونه است که پس از انتقال گزارش به سازمان تعزیرات، ما در وزارت دادگستری از موضوع مطلع نمی شویم و خبر آن در سایت منتشر می شود و سخنگوی محترم نیز در این باره صحبت می کند و این اتهام مورد توجه همه اعضای دولت و فرزندان آنها می شود. این موضوع خلاف عرف قضائی و خلاف مشی و رویه های جاری در دستگاه های ماست و این برخورد شایسته و در شان ما نیست. من امیدوارم این برخوردها تکرار نشود».او همچنین گفت: «پس از ارائه، به سازمان تعزیرات دستور دادیم مدیرکل تعزیرات، رئیس شعبه مربوطه و معاون گمرک تهران و همچنین فرمانده نیروی انتظامی منطقه در محل مربوطه حاضر شوند. آنها در محل قرارداشتن محموله البسه جلسه ای تشکیل دادند و صورت جلسه این جلسه حاکی از این است که سه هزار و 200 دست پوشاک بچگانه مربوط به تولیدکننده کشورهای اروپایی در این محل نگهداری می شود. در این صورت جلسه عنوان شده قاضی پرونده پس از فراخواندن مالک او عنوان کرده که دو سال است نمایندگی رسمی از یک شرکت دارد و بخشی از کالاهای خود را در مغازه ای نگهداری می کرده و حال که تصمیم به تعطیلی آن مغازه گرفته، به طور موقت کالاهای خود را در منزل نگهداری می کند».پورمحمدی افزود: «برای تصدیق ادعاهای مالک کالا، به طور رسمی از گمرک استعلام انجام شد و گمرک نیز روز گذشته گزارش داد تمام اموال مربوطه دقیقا از مرز رسمی وارد کشور شده و با دقت مورد بررسی قرار گرفته است. بر اساس اعلام گمرک، کل ارزش کالا 232 میلیون تومان بوده که 150 میلیون تومان عوارض و سود بازرگانی آن دریافت شده است و این محموله جزء دقیق ترین و منضبط ترین محموله های گمرکی است. حدود 109 میلیون تومان باقی مانده این محموله وارداتی بوده که در انبار نگهداری می شده است. روز گذشته (سه شنبه) قاضی مربوطه پس از انجام بررسی های مربوطه، حکم منع پیگرد برای این پرونده صادر و اعلام کرد قطعا در این پرونده تخلفی صورت نگرفته است». ماهیگیری از آب گل آلودپخش ادعای قاچاق کالا در خانه یکی از وزرا، فرصت خوبی را برای منتقدان دولت و دیگر رقبای حسن روحانی در انتخابات پیش رو فراهم آورد تا به دولت هجوم آورند. محمدباقر قالیباف، شهردار تهران، خیلی منتظر نماند تا در این باره حکمی صادر شود؛ فرصت را غنیمت شمرد و دوشنبه شب، 11 اردیبهشت، در گفت وگوی ویژه خبری شبکه دو به این مورد اشاره کرد: «هرکس به مفسد رحم کرد، ظلم به مردم کرده است. این روزها این را می شنویم که همین چند روز قبل در خانه فلان مسئول فلان کالای قاچاق دیده شده است. خب اگر من رئیس دولت بودم، حتما هم آن وزیر را عزل می کردم و هم عذرخواهی می کردم. این وظیفه ای است که باید انجام شود و با کسانی که فساد دارند، واقعا برخورد شود. در حقیقت ما جلوی هرگونه رانتی را باید بگیریم. دیگر اگر این از بستگان بود و از نزدیکان بود و کنار دست بود و این کارچاق کنی را انجام داد که واقعا این مصیبتی است برای کشور و بدون هیچ تاملی حتما باید برخورد شود. در این موضوعات هم به نظر من اطلاع رسانی شفاف حق مردم است؛ رسانه ها باید این موضوعات را به عنوان نماینده افکار عمومی رصد کنند و حتما رها نکنند».قالیباف البته پیش تر هم در رابطه با موضوع قاچاق به دولت تاخته بود. او در جمع مردم ساری در سخنرانی انتخاباتی خود گفته بود: «25 میلیارد دلار در کشور قاچاق صورت می گیرد و کالاهای غیرقانونی وارد می شود. مردم این سوال را نمی کنند که تروریست هایی که این همه دارند تلاش می کنند در کشور ناامنی ایجاد کنند، یک جلیقه انفجاری را نمی توانند بیاورند، به پاریس می برند به اینجا نمی توانند بیاورند، پس معلوم است که کشور قدرت دارد؛ ولی 25 میلیارد کالای قاچاق وارد کشور می شود؛ اما می گویند نمی شود جلوی آن را گرفت. من و شما می توانیم این را باور کنیم؟». روز گذشته وزیر دادگستری درباره این سخنان هم واکنش نشان داد و به خبرنگاران گفت: «این کاندیدا همچنین ادعا کرده که آقای رئیس جمهور باید به دلیل وجود کالای قاچاق در کشور و آمار آن از مردم عذرخواهی کند. این اتهام در حالی وارد شده که بررسی های لازم از سوی آن فرد انجام نشده است. این ادعا خلاف شرع و قانون است و جرم قابل تعقیب است، به جای اینکه آقای رئیس جمهور معذرت خواهی کند، ایشان باید از ملت شریف ایران و هیئت دولت باید عذرخواهی کنند».پورمحمدی همچنین با بیان اینکه براساس اعلام مراجع رسمی چهار سال قبل در مجموع کالای قاچاق کشور بالغ بر 25 میلیارد دلار بوده است، گفت: «این در حالی است که این مبلغ در سال 84، پنج میلیارد دلار بوده. در دولت تلاش شده با جدیت آمار مربوطه هر روز اعلام شود و مراجع مربوطه در جهت کاهش این مقدار بسیج شده اند».با وجود اعلام خبر تبرئه شدن دختر آقای وزیر از اتهام قاچاق، خبرگزاری فارس چند ساعت بعد از توضیحات وزیر دادگستری، به نقل از یک مقام آگاه اعلام کرد هیچ رکوردی برای واردات رسمی کالای دختر وزیر وجود ندارد و از مسئولان خواست اسناد گمرکی را منتشر کنند! روز سه شنبه نیز فارس در گزارشی مدعی شده بود از برخی مقامات برای لاپوشانی پرونده قاچاق دختر وزیر به مسئولان فشار آورده اند تا اطلاعات و اسناد قانونی برای کالای کشف شده در ویلای دختر وزیر تهیه شود تا در بررسی های تعزیرات، قاچاق بودن این محموله تایید نشود.باید منتظر نشست و دید آیا این موضوع همین جا به پایان می رسد یا همچنان دستاویزی برای مخالفان دولت خواهد بود و حتی شاید پای این مورد به مناظره فردای نامزدهای ریاست جمهوری هم باز می شود.
                