یک‌شنبه ۱۱ تیر ۱۳۹۶
-----------------------------------------
type_unknown
-----------------------------------------
پیشنهاد آتش بس
-----------------------------------------

                    گروه سیاست: با تندشدن فضای سیاست داخلی در روزها و هفته های اخیر، علیرضا زاکانی یکی از تندترین مخالفان دولت در اقدامی غیرمنتظره، پیشنهادی داده که تقریبا با استقبال چهره های سیاسی روبه رو شده است؛ پیشنهاد «آتش بس» حتی یک طرفه، میان جناح های در قدرت. در ادامه پیشنهاد زاکانی برخی هم صحبت از «گفت وگوی» ملی کرده اند. ایده ای که البته مدت هاست از سوی اصلاح طلبان طرح شده ولی تا کنون طرف مقابل تمایلی به نشستن پشت میز گفت وگو نداشته است. البته «آتش بس» تیتر روی جلد شماره این هفته مجله تجارت فردا هم بود. مجله ای با موضوع اقتصادی و گرایش اصلاح طلبانه که در تحلیلی، راهکار حل معضلات اقتصادی را در گرو وفاق ملی و پایان دادن به منازعات سیاسی دانسته است. همین که تیتر یک هفته نامه اصلاح طلب و ایده یک اصولگرای تند و تیز به فاصله یک روز، یکی می شود یعنی مقدمات «آتش بس» فراهم شده یا حداقل می توان امیدوار بود که فراهم شود. علیرضا زاکانی نماینده پیشین مجلس و از مخالفان برجام و سیاست هسته ای دولت روحانی در یادداشتی نوشته است: «به نظر امروز باید هوشیار بود و از جنجال پرهیز کرد و حتی آتش بس یک طرفه داد و در درگیری های خودساخته جریان مفتون یا مرعوب غرب جز به همدلی و کمک برای برون رفت از وضع موجود و رفع مشکلات مردم نپرداخت و با نقد منصفانه- بدون نیش زدن های بی جا- و دفاع واقع بینانه- از هرکس هر چند منتقدین خود – در پرتو منطق و انصاف خویش با ایجاد آرامش، فرصتی به عموم مردم داد تا با بازشناسی سره از ناسره، راه اصلاح اساسی جهت گیری مسئولان کشور را فراهم آورند». زاکانی در قسمت دیگری از یادداشت خود نوشته است: «به ناگاه یاد 18 تیر سال 78 افتادم که مضطرب از خرمشهر خود را به فرودگاه آبادان رساندم و با پرواز به تهران آمدم و یکسره به خیابان کارگر شمالی رفتم و با صحنه اسفباری مواجه شدم که در بستر زشتی خود هرآن آبستن حوادث مصیبت بارتری بود. از درون کوی به داخل جمعیت معترض رفتم و تنها در مقابل شان ایستادم و دعوت به آرامش کردم. ابتدا با هجوم آنها مواجه شدم ولی ایشان را به آرامش و منطق دعوت کردم، خواسته آنان این بود، طرف مقابل را نیز ساکت کن... آن شب به دو طرف التماس می کردم، خواهش می نمودم، فریاد می زدم، دست به گریبان می شدم و... که نگذارم کار خراب تر شود و درگیری بیشتری صورت گیرد، اما در کشاکش این غبارآلودگی یکی از دوستان دوران دفاع مقدسم جمله ای گفت که هنوز زخم آن را بعد از 18 سال در وجودم احساس می کنم. او گفت زاکانی تو دیگر آن برادر دوره جنگ نیستی، تو ترسیده ای، تو...، بگذار کار اینها را تمام کنیم و سرجای شان بنشانیم. او به خود حق می داد ولی نادانسته بازیگری در زمین بدخواهان انقلاب و مردم بود، او نمی دانست نتیجه عمل او دو روز بعد، به بیان رهبر فرزانه انقلاب مانند خنجری در سینه مبارک ایشان خواهد بود». واکنش ها به پیشنهاد آتش بساحمد توکلی، نماینده پیشین مجلس نخستین کسی بود که به استقبال ایده زاکانی رفت و همین استقبالش بازخورد زیادی هم در رسانه ها داشت. او در حساب توییتری خود نوشت: «با این اختلافات خانه سوز، پیشنهاد دکتر زاکانی را باید با آب طلا نوشت که گفت حتی یک طرفه هم شده آتش بس دهیم تا اصلاحات اساسی به دست دولت انجام شود». عبدالله رمضان زاده، سخنگوی دولت اصلاحات از این ایده پشتیبانی کرده و در توییتی نوشته است: «آقای زاکانی در اقدامی درست پیشنهاد آتش بس یک طرفه به دوستان خود داده چرا یک طرفه برادر؟ گفت وگوی ملی را شروع کنیم». سوءاستفاده از «آتش به اختیار» ممنوعدر همین حال معاون سیاسی سپاه پاسداران هم در این باره صحبت کرد. سردار «رسول سنایی راد» درباره تعبیر «آتش به اختیار» از جانب مقام معظم رهبری به «مهر» گفته «این فرمان رهبر انقلاب نباید مورد سوءاستفاده فرصت طلبان قرار گیرد. امروز عده ای دنبال این هستند که اجازه تحقق هوشمندانه و منطقی این فرمان رهبری را ندهند.مثلا از زبان برخی این گونه القا می شود که این فرمان می تواند مقدمه خودسری هایی باشد و خشونت هایی را به وجود آورد و بعد این مسئله را رجوع می دهند به برخی اتفاقات مانند حمله به سفارتخانه انگلیس و عربستان سعودی و حمله به برخی سران قوا».او تصریح کرد: «نیروهای متدین هوشمندانه اجازه سوءاستفاده از این فرمان رهبری را ندهند. باید بدانیم برای اجرای آن حتما نیازمند تشخیص درست هستیم. رهبری این موضوع را در میان دانشجویانی مطرح می کند که به عنوان افسران جنگ نرم از آنها یاد می کند. در شرایط جنگ اگر اخلالی بین فرماندهی و نیروهای میدانی به وجود آید، آتش به اختیار به فرمان افسری است که تشخیص موقعیت را می تواند داشته باشد و جبهه خودی را از جبهه دشمن به درستی تشخیص دهد. میزان آتش نیز با تشخیص این افسر میدان انجام می شود تا به خودی آسیبی نرسد».پیش از این طرح ایده «آتش به اختیاری» از سوی مقام معظم رهبری با تفاسیر و برداشت های مختلفی روبه رو شده بود تا جایی که برخی تحرکات اخیر درون جناح اصولگرا هم به بدفهمی ناشی از این گفته ربط داده شد. اقدام جریان حزب الله در تهیه طومار و شکایت علیه وزیر ورزش در مخالفت با حضور زنان در ورزشگاه از سوی بخشی دیگر از اصولگراها تخطئه شد و افرادی مانند حمید رسایی یا بسیج دانشجویی دانشگاه صداوسیما انتقادات تند و تیزی نثار حسین الله کرم و یارانش کردند و حتی خواستار توبه او شدند. هتاکی علیه حسن روحانی یا علی مطهری در حاشیه راهپیمایی روز قدس یا شعرخوانی میثم مطیعی با مضمون توهین به منتخب مردم در نماز عید فطر را هم برخی تفسیر اشتباه از مفهوم آتش به اختیاری تلقی کرده اند. همه اینها باعث شد تا در نهایت مقام معظم رهبری در نماز عید فطر درباره مفهوم آتش به اختیاری بگویند: «آتش به اختیار به معنای بی قانونی، فحاشی و مدیون کردن جریان انقلابی نیست». گفت وگوی ملی، آشتی ملی یا آتش بس. اینها مضامینی است که در ماه ها و شاید سال های اخیر به اشکال مختلف مطرح شده است. البته به جز این ایده آتش بس، طرح گفت و گوی ملی و آشتی ملی از سوی جریان اصلاح طلب و به ویژه بعد از جریان های سال 88 مطرح شده است. مصطفی تاجزاده پیش از این در گفت وگویی گفته بود: «ما نه تنها برای حل مشکلات موجود، بلکه همچنین برای جلوگیری از وقوع مسائل جدید نیز نیاز به جراحی های بزرگ در عرصه های مختلف داریم که انجام شان مستلزم وفاق ملی است و هیچ کدام از جناح ها به تنهایی قادر به تحمل این بار بزرگ نیست».
                