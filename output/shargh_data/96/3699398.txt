دو‌شنبه ۹ بهمن ۱۳۹۶
-----------------------------------------
سرمقاله
-----------------------------------------
حفظ برجام از خطر ترامپ
-----------------------------------------

                    رصد تحولات روابط آمریکا و اروپا نمایانگر فشار سنگین ترامپ بر متحدان اروپایی در موضوع برجام است. ترامپ پاشنه آشیل توافق هسته ای را نشانه گرفته و با استفاده از تمام اهرم ها در تلاش برای سست کردن موضع سه کشور اروپایی امضاکننده برجام است. ترامپ به خوبی به این نکته واقف است که نمی تواند موضع اروپا را درباره کلیت برجام تغییر دهد، بنابراین نقطه عزیمت استراتژی ترامپ همان طور که بارها تاکید کرده و تیلرسون نیز در سفر اروپایی آن را تکرار کرد «اصلاح بخش هایی از برجام و مهار ایران در منطقه» است. از نظر ترامپ برجام همان گونه که بارها گفته است برای آمریکا فاجعه و برای ایران فرصتی برای تثبیت برنامه هسته ای، پشت سرگذاشتن و خروج سرفرازانه از بن بست اقتصادی قبل از توافق و پیشبرد اهداف منطقه ای با استفاده از فرصت رهایی از تهدیدهای منبعث از قطع نامه های شورای امنیت سازمان ملل است. از همین رو ترامپ از زمان ورود به کاخ سفید درصدد تزلزل در هر سه دستاورد ایران است. به اروپا فشار وارد می کند تا نقاط قوت ایران در توافق هسته ای را بازنگری کند، محدودیت 15ساله برای غنی سازی را از آن خارج و درباره آن مذاکره مجدد کند، با استمرار تهدید به خروج از برجام مانع سراریزشدن سرمایه شرکت های اروپایی به ایران شود و نهایتا با کمک متحدان منطقه ای خود دستاوردهای ایران در سوریه و عراق را دچار چالش کند. واکنش سه کشور اروپایی به فشارهای آمریکا در سفر هفته گذشته رکس تیلرسون، نمایانگر پایبندی و حمایت این کشورها از برجام بود؛ موضوعی که در مقطع حساس کنونی از اهمیت فوق العاده ای برخوردار است و باید برای استمرار مواضع تلاش کرد.ژان ایو لو دریان، وزیر خارجه فرانسه پس از ملاقات با همتای آمریکایی اش از پافشاری کشور متبوعش به حفظ توافق اتمی سخن گفت و به صراحت اعلام کرد: «اگر ایران برجام را محترم بشمارد که براساس گزارش آژانس بین المللی انرژی اتمی چنین می کند، ما دلیلی برای تردید در آن نداریم. همه امضاکنندگان باید به آن احترام بگذارند و او (رکس تیلرسون) این را می داند». قبل از این اظهارنظر صریح وزیر خارجه فرانسه، خانم ترزا می نیز بر پایبندی دولت انگلستان بر توافق هسته ای با ایران تاکید کرده بود. با وجود این وزیر خارجه آمریکا در آخرین مرحله سفر اروپایی خود در ورشو لهستان مدعی شد با متحدان آمریکا و امضاکنندگان برجام توافق کرده اند که برای بررسی آنچه دولت آمریکا نواقص برجام می خواند، همکاری کنند. تیلرسون در راستای تهدیدات مکرر رئیس خود بار دیگر اعلام کرد «در صورت ترمیم نشدن برجام» از آن خارج خواهند شد.به نظرم برای مدیریت این مرحله: اولا، نیازمند اجماع نخبگان و تصمیم سازان کشور درباره اصل برجام با قبول تمام موانعی هستیم که نوعا برخاسته از تغییر مدیریت سیاسی در آمریکا و روی کارآمدن ترامپ است. امروز کسی نمی تواند منکر دستاوردهایی باشد که اتفاقا عامل اصلی عصبانیت ترامپ، رژیم صهیونیستی و برخی دولت های منطقه است و هنری کیسینجر آن را «از مهم ترین دلایل قدرت گرفتن و در آستانه اتمی شدن ایران» ذکر کرده است. امروز برنامه هسته ای ایران با وجود همه تلاش های کارشکنانه نتانیاهو و عربستان در طول مذاکرات به رسمیت شناخته شده، سایه تهدیدهای روزمره منبعث از شش قطع نامه الزام آور و ذیل فصل هفتم شورای امنیت منسوخ شده و با تصویب قطع نامه 2231 به بایگانی سازمان سپرده شده است و از همه مهم تر تحریم هایی که در صورت استمرار می توانست منجر به فروپاشی اقتصاد کشور شود، لغو شده و جای خود را به رساندن فروش نفت به حد نصاب سهمیه اوپک و خروج از چرخه معیوب واسطه گری و ویژه خواری های پرهزینه ناشی از تحریم ها داده است. روشن است پذیرش این دستاوردها به معنای سرپوش گذاشتن بر نقاط ضعف و شکننده برجام نیست ولی در عین حال باید پذیرفت که موانع ناشی از دست اندازهای اجرای کامل برجام بخشی از مشکلات اقتصادی کشور است و نه تمامی آن.ثانیا، تلاش برای حفظ مواضع اروپا در توافق هسته ای مهم و تعیین کننده است. هدف آمریکا در پیوندزدن موضوعات دیگر با توافق هسته ای برای سست کردن مواضع کشورهای اروپایی است. سفر اخیر تیلرسون نشان داد اروپا مخالف زیر سوال برده شدن اصل برجام از سوی آمریکاست. با وجود تهدیدهای مکرر آمریکا نمی تواند به سهولت از برجام خارج شود.برخلاف تصور نمی توان خروج آمریکا از معاهده اقلیمی پاریس یا یونسکو را با خروج این کشور از برجام شبیه سازی کرد. چنانچه قبلا گفته ام و تکرار آن ضروری است، باید از ظرفیت اروپا برای حفظ برجام استفاده و تلاش کرد سه کشور امضا کننده توافق در مقابل بدعهدی و نقض مکرر برجام از سوی آمریکا ایستادگی کنند. با وجود این یکی از لوازم تحقق این مهم، پرهیز از افزایش دامنه تنش با آمریکا و ارتقای آن به سطحی است که این کشورها را در مقابل انتخاب بین حفظ برجام (ایران) و آمریکا قرار دهد. در چنین شرایطی تردید نباید کرد اروپا به ویژه در موضوعات غیربرجامی، در کنار آمریکا قرار خواهد گرفت. نقطه عزیمت آمریکا موضوع برنامه موشکی و دستاوردهای ایران در منطقه است. به نظرم ایران باید این مرحله فوق العاده حساس را با مدیریت هوشمندانه و دیپلماسی رایزنی مداوم با اروپا پشت سر بگذارد و به سلامت از تونل وحشت ترامپ عبور کند. لازمه این کار پرهیز از دست زدن به اقداماتی است که باعث تحریک و تحقیر فرد ماجراجویی مثل ترامپ و مستمسکی برای فشار بیشتر به اروپاست. برنامه موشکی برای بازدارندگی و پیگیری مقتدرانه قدرت دفاعی که از منطقی قوی برای روزآمدکردن برخوردار است، در کانون توجه ترامپ برای متزلزل کردن مواضع اروپا در توافق هسته ای قرار دارد. نمی توان با عبارات کلیشه ای از آن عبور کرد؛ این کار به معنای بازکردن فضا برای آمریکا، اسرائیل و عربستان در تشدید فشار به اروپا و تضعیف موضع سه کشور امضاکننده برجام است. ثالثا، شرایط منطقه به سرعت در حال تغییر است و بیم آن می رود که در صورت برخوردنکردن واقع بینانه فرصت و دستاوردهایی که با هزینه گزاف به دست آمده، به تهدید تبدیل شود. دکتر ظریف با درک این حساسیت در مصاحبه با روزنامه نگار آلمانی به صراحت از «اعتمادسازی و پیمان تجاوز نکردن به همه کشورهای منطقه از جمله عربستان» سخن گفته است. ضروری است این رویکرد در اسرع وقت ممکن به برنامه «عملی و اجرا شدنی» با درنظرگرفتن نکته مهمی باشد که او در همین مصاحبه به آن اشاره کرده است: «از دید ما مسائل خلیج فارس نیازمند گفت وگو بر مبنای همه جانبه نگری است. باید در نظر گرفته شود که هیچ کشوری نمی تواند در منطقه تسلط داشته باشد... و به همین دلیل بدون عربستان نمی توان به جمع بندی دست یافت». تدبیر و راهبرد تجربه شده «مذاکره و دیپلماسی تعامل بر اساس منطق برد- برد». برون رفت از بحران منطقه ای که به دستاویزی برای تضعیف و متزلزل کردن برجام تبدیل شده، در گرو دیپلماسی فعال، پیگیری مجدانه و ارائه راهکارهای عملی است که ظریف به آن اشاره کرده و نه در حواله دادن به مقاله ای که در نشریه ای چاپ کرده است. ترامپ و جنگ افروزان حامی او از شرایط منطقه برای احیای ایران هراسی بهره می جویند، برهم زدن آرایش مخالفان منطقه ای ایران در استفاده از قدرت تخریبی ترامپ نیازمند عادی سازی روابط ایران با این کشورهاست. شرایط کنونی که ایران دست بالا را در منطقه دارد، بهترین زمان برای گشودن کانال های دیپلماتیک و عبور از بحران روابط با ریاض و ممانعت از پناه بردن شاهزاده جوان و کم تجربه به دامن رژیم صهیونیستی است. 
                