دو‌شنبه ۱۰ مهر ۱۳۹۶
-----------------------------------------
حرف اول
-----------------------------------------
حضور حماسی مردم نجف آباد
-----------------------------------------

                    پنجشنبه ای که گذشت در دیار علم و ایثار، در شهر آیت الله منتظری و با فراخوان گروه ها و ارگان های فعال، انبوه مردمی که نزدیک به 40 روز منتظر پیکر بی سر شهید محسن حججی بودند، به خیابان ها آمدند تا آن شهید عزیز را به سوی آرامستان جنت الشهدا بدرقه کنند و به خاک بسپارند. نجف آباد، شهر هزاران شهید، اعم از بسیجی و جهادگر و پاسدار، یک بار دیگر خروشید تا در امتداد استقبالی که مردم مشهد، تهران و اصفهان از شهید حججی کرده بودند، فرزند خویش را بر دوش گیرد و به شهیدان دفاع مقدس تحویل دهد. سرزمینی که مردمی متدین، سخت کوش، قانع، متواضع، رنج دیده و ایثارگر در آن بالیده اند، اکنون دو شهید بین المللی در میان شهیدان سرفراز خود دارد که می تواند با این فرزندان برومند خود سر برافرازد: استاد شهید محمد منتظری و پاسدار شهید محسن حججی. شهری که شهروندانش تحت تاثیر آموزه های دینی و آزادی خواهانه علمای بزرگ و در راس آنها مرحوم آیت الله العظمی منتظری بود، چنان فرزندانی را در خود پرورش داده که می توانند بر حسب ضرورت به میدان های سخت مبارزه بیایند و از میان مسئولیت هایی که پذیرفته اند، سرافرازانه بیرون آیند و هر کدام افتخار جدیدی به نام زادگاهشان بر جای گذارند. پنجشنبه گذشته، همین مردمی که در سال های دفاع مقدس، چند روز یک بار، از کار و زندگی شان دست می کشیدند تا ده ها و بعضا صدها شهید به خون آغشته را تشییع و تا گلزار شهدای نجف آباد همراهی کنند، باز به خیابان آمدند تا اراده جمعی و وحدت خود را به مردم ایران و جهان نشان دهند. آنان با حضور حماسی و یکپارچه خود در تشییع پاسدار جوان، این پیام را به همگان دادند که فرزندان شهیدشان، متعلق به اسلام و ایران و کل مردم این دیار هستند. نام و یاد شهید محسن حججی که مظلومانه به دست تروریست های بی دین داعش گرفتار آمد و مظلومانه به شهادت رسید، برای همیشه بر سردر وجدان انسان های شریف خودنمایی می کند و در دل های حقیقت خواه و پاک مومنان و مومنات به ویژه مردم شهیدپرور شهر آزادگان سربلند، نجف آباد پرآوازه، خواهد ماند.
                