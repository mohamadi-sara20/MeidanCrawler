یک‌شنبه ۲۶ آذر ۱۳۹۶
-----------------------------------------
یادداشت
-----------------------------------------
افزایش عوارض راه حل نیست
-----------------------------------------

                    در تریبون های عمومی، سخنرانی ها و نطق های انتخاباتی و غیرانتخاباتی و اکنون که زمان ارائه لایحه بودجه است، به بیان های گوناگون گفته می شود که «توریسم راهی آسان، موثر و وسیله ای نسبتا ارزان برای بهبود وضع اقتصادی کشور است». بسیاری از مدیران عالی کشور برای اثبات حرفشان چه به تصریح و چه به تلویح کشور ترکیه را به عنوان شاهد مثال مطرح می کنند و می گویند درآمد حاصل از گردشگر خارجی در کشور ترکیه تقریبا با درآمد فروش نفت در ایران برابری می کند. از دیگر سو در سند چشم انداز 1404 که حدود 12 سال پیش تهیه شده است، این چنین هدف گذاری شده که تا سال 1404 کشورمان به رقم 20 میلیون گردشگر ورودی خواهد رسید. به عبارت دیگر «توریسم انبوه» یا Mass Tourism به عنوان یکی از برنامه های بالادستی کشور، تثبیت و تایید شده است. با نظرداشت دو گزاره بالا سوال این است که گردشگری در ایران در شرایط فعلی می تواند به حدی رشد کند و درآمد حاصل از آن به اندازه ای افزایش یابد که بیماری اقتصاد ایران و درد اقتصادی مردم را درمان کند؟ اگر پاسخ به این پرسش منفی است، چه موانعی سبب شده است تا گردشگری در کشور توسعه نیابد؟ چرا وقتی همسایه غربی ما، ترکیه، توانسته ما نمی توانیم؟ و در کل چه باید بکنیم که تاکنون نکرده ایم؟ پاسخ بخشی از پرسش های فوق که به ترکیه برمی گردد، مجالی موسع می طلبد؛ چون راهی که ترکیه پیمود تا به بیش از 30 میلیون توریست ورودی برسد و درنهایت درآمد حاصل از آن با فروش نفت ما برابری کند، راهی کوتاه و آسان نبوده است. خوب است فقط به این نکته اشاره شود که فارغ از وجود برنامه ملی، استراتژی بلندمدت و برنامه اجرائی توسعه گردشگری، از 54 سال پیش، یعنی از زمان تدوین نخستین برنامه پنج ساله توسعه در ترکیه در سال 1963 تا اکنون، برنامه ریزی برای توسعه صنعت توریسم، یک زیربخش مهم و حیاتی در تمامی برنامه های پنج ساله توسعه این کشور بوده است.ولی از ترکیه بگذریم و به ایران برگردیم. برای توسعه گردشگری در کشور نه یک اقدام که مجموعه ای از اقدامات به شکل منسجم و به هم پیوسته باید انجام شود تا بتوان از منافع حاصل از این صنعت در اقتصاد کشور بهره برد. هم اکنون کشور ایران فاقد «برنامه ملی توسعه پایدار گردشگری» است. چنانچه بخواهیم این صنعت را توسعه دهیم، در گام نخست باید برنامه توسعه مان مشخص باشد تا هدف گذاری ها، نقاط ضعف و قوت، ملاحظات فرهنگی، محیط زیستی و امنیتی، پتانسیل های ملی و منطقه ای و بین المللی مان روشن باشد و به بیان ساده در ابتدا باید بدانیم که پدیده ای که می خواهیم توسعه اش بدهیم چیست و راه توسعه اش در کشورمان چگونه است. تدوین «برنامه ملی توسعه گردشگری» که از قضا تکلیف سال اول برنامه ششم به دولت است، چنانچه به درستی و با استفاده از ظرفیت نیروهای نخبه و جوان کشور و با مشارکت بخش خصوصی این صنعت تهیه شود، گامی مهم و تعیین کننده برای هماهنگ سازی سایر اقدامات است. تدوین «سیاست های کلی گردشگری» از سوی مجمع تشخیص مصلحت اقدام دیگری است که حتما باید انجام شود؛ چراکه براساس مورفولوژی ساحت قدرت در ایران، دولت تنها عامل موثر برای تحقق توسعه در کشور نیست و دستگاه ها و نهادهای دیگر باید براساس یک سند سیاستی بالادستی با یکدیگر مفاهمه و همکاری کنند. به عبارت دیگر «توسعه گردشگری باید هدف عمده، یکپارچه و تفاهم شده کشور باشد و نه صرفا هدف یک دولت». تدوین «استراتژی های بلندمدت توسعه گردشگری» و «برنامه اجرائی» آن گام دیگری است که در تعقیب دو گام نخست باید پی گرفته شود. اما همه این اقدامات اگرچه حیاتی اند ولی چنانچه ناظر بر تغییرات مهم در ساختار اجرائی و اقتصاد گردشگری نباشند، راه به جایی نخواهند برد و مانند بسیاری از برنامه های تدوین شده دیگر در کشور، عمدتا روی کاغذ باقی می مانند. ساختار به شدت متمرکز، دولتی و غیرمنعطف گردشگری کشور، ضعیف نگه داشته شدن بخش خصوصی این صنعت، نبود نهادهای مدنی قدرتمند و ضعف آموزش در اجزای این صنعت، مسائل مهمی است که باید بلافاصله برای آن تدبیری اندیشید. اقتصاد گردشگری اقتصادی بلورین است و هر ضربه کوچک، ترکی بزرگ در آن ایجاد می کند. اگر هدف کلی کشور جذب گردشگر به شکل عمده است، باید دانست که دستیابی به «گردشگری انبوه» فقط در ساخت هتل و توسعه فرودگاه خلاصه نمی شود، گردشگری انبوه یعنی برنامه ریزی منسجم ولی منعطف، وجود تنوع محصولات قابل عرضه، امنیت روانی و فیزیکی فراگیر، وجود یک برنامه گسترده بازاریابی بین المللی، وجود شبکه ارتباطی و حمل ونقل با استانداردهای بین المللی و هزار مولفه دیگر. برای دستیابی به چنین هدفی باید همه دستگاه های کشور در همه حوزه ها به شکل هماهنگ و منسجم نقشه راه توسعه گردشگری را که در بطن و متن برنامه ملی و استراتژی های آن نهفته است، پی بگیرند و به آن باور داشته باشند. در فقدان موارد پیش گفته، اگر نخواهیم چرخ را از نو اختراع کنیم، باید بدانیم که افزایش عوارض خروج از کشور و تزریق پول ناشی از آن به دستگاه دولتی متولی گردشگری، راه توسعه گردشگری نیست و ترکیه هم به این آسانی تبدیل به مقصد برتر گردشگری دنیا نشده است. در نبود منابع پایدار اقتصادی مانند نفت، توسعه گردشگری برای ترکیه نه یک هدف لوکس و زینتی که ضرورتی حیاتی بود و هست و به همین دلیل همه اجزای آن کشور به سختی تلاش می کنند تا از این منبع حیاتی پاسداری و به رشد آن کمک کنند. درست است که توریسم، ابزاری آسان و ارزان برای توسعه اقتصادی است ولی دستیابی به این ابزار سهولت بخش و حفظ و حراست از آن، چندان که ناطقان عرصه سیاست بیان می کنند، آسان نیست.
                