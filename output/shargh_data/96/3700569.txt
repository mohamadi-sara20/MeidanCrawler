چهار‌شنبه ۱۱ بهمن ۱۳۹۶
-----------------------------------------
حرف اول
-----------------------------------------
تهران؛ شهر بی دفاع
-----------------------------------------

                    با بارش نعمت الهی برف در دو روز گذشته بی دفاعی شهر تهران در مقابل حوادث طبیعی بیش از پیش آشکار شد. در این دو روز تقریبا همه راه های ارتباطی این شهر 10 میلیونی با جهان خارج و شهرهای داخل قطع شد.تقریبا همه محورهای مواصلاتی زمینی به جز راه آهن تهران-قم (که آن هم شب هنگام به علت یخ زدگی تعطیل شد) قطع بود. بلاتکلیفی بسیاری از هم وطنان مان که قصد ورود یا خروج از تهران را داشتند، مشهود بود. خدای ناکرده چنانچه هم زمان یک زلزله حتی با شدت پنج ریشتر تهران را می لرزاند، فقط خدا می داند چه فاجعه ای گریبان گیر این شهر بی دفاع می شد. مگر در تهران برف نباریده بود؟ آنچه بنده به خاطر می آورم، مواقعی بوده که چندین برابر این برف هم بارید؛ ولی هیچ گاه چنین سردرگمی ای که این بار اتفاق افتاد، نیفتاد. پس مشکل کجاست؟ چرا نمی توانیم یک فرودگاه کوچک (در مقیاس بین المللی) را باز نگه داریم؟ مگر چه اتفاقی افتاده است؟ اگر این جور باشد که فرودگاه های روسیه و آمریکا و شمال اروپا شش ماه از سال باید تعطیل باشند. مگر بازکردن راه بزرگراه عمده غربی و جنوبی این شهر چه معضل بزرگی است که به این روز درآمدیم.به نظر می رسد مدیریت بحران را نه به خاطر برف و زلزله و سیل و توفان، بلکه برای بحران مدیریت باید تشکیل بدهیم. چرا بحث سخیف کمبود بودجه را سرپوش ناکارآمدی و ضعف مدیریت قرار می دهیم. شهرداری تهران غافلگیر شد، همه غافلگیر شدند. پیش بینی های هواشناسی از چند روز قبل نشان می داد برف خواهد بارید. مگر هواشناسی جزء وزارت راه و شهرسازی نیست. مگر شهرداری تهران میلیاردها تومان صرف ساختن ظروف نگهداری شن و نمک و دپوهای آن نکرده است؟ با این حساب چرا غافلگیر می شود!؟به نظر می رسد در همه زمینه های مدیریت شهری و برون شهری مشکل داریم. یک بار برای همیشه بیاییم قبول کنیم خوب حکمرانی نمی کنیم و این آغاز یک حرکت به سمت جلو خواهد بود. مشکل ما این است که نمی پذیریم داریم راه را اشتباه می رویم؛ همین.... ما بحران مدیریت داریم، احتیاجی به مدیریت بحران نداریم. 
                