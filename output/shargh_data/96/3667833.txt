سه‌شنبه ۷ آذر ۱۳۹۶
-----------------------------------------
حرف اول
-----------------------------------------
درس های یک انتقال آرام
-----------------------------------------

                    تحولات هفته گذشته زیمبابوه که با اقدام ارتش در بازداشت خانگی رابرت موگابه شروع شد و درنهایت با استعفای وی از ریاست جمهوری پس از 37 سال حکومت بلامنازع بر این کشور جنوب آفریقا به پایان رسید، با بازتاب های نسبتا زیادی در محافل سیاسی و رسانه های جهان روبه رو شد. رسانه های پرتعداد کشورمان این رویداد را «کودتا» علیه دیکتاتوری رابرت موگابه نامیدند و از این تحول استقبال کردند. نگارنده که بیشترین دوران کار حرفه ای و دیپلماتیک خود را در قاره آفریقا گذرانده، در معرض سوالات متعددی از سوی رسانه های نوشتاری و مجازی درباره تحولات زیمبابوه قرار داشت. در نوشته زیر تلاش خواهم کرد تصویری شاید متفاوت با برداشت های به نظر من ناصواب رسانه های کشور درباره انتقال قدرت در زیمبابوه ارائه کنم و به طور اجمال این تحول را با تعاریف متعارف درباره «کودتا» و «دیکتاتوری» محک بزنم. اما قبل از ورود به این موضوع ذکر نکاتی را درباره شخصیت موگابه لازم می دانم. بی تردید موگابه نیز مانند بسیاری از رهبران نامدار و ضداستعمار قاره آفریقا در ابتدا شخصیتی انقلابی و با روحیه ای مردمی بود. من اولین بار او را 35 سال قبل در سفر دکتر ولایتی به هراره دیدم. در آن زمان او مانند دیگر رهبران ضداستعمار آفریقا سرشار از روحیه انقلابی و گرایشات مردمی بود. موگابه وارث کشوری ثروتمند شده بود. همان طور که 14 سال پس از او با فروپاشی رژیم آپارتاید در آفریقای جنوبی، «نلسون ماندلا» وارث ثروتمندترین و پیشرفته ترین کشور در آفریقا شد. تفاوت این دو در رهبری و نگرش به قدرت دو سرنوشت متفاوت را برای دو کشور همسایه رقم زد. طرفه اینکه فروپاشی آپارتاید رودزیا (زیمبابوه کنونی) 14 سال قبل از آفریقای جنوبی رخ داد. تفاوت این دو در نگاه به قدرت و زمامداری دو سرنوشت متفاوت را برای این دو کشور همسایه رهایی یافته از دو رژیم نژادپرست رقم زد. هنر بزرگ ماندلا «گریز از قدرت» و ضعف بزرگ موگابه «میل و عطش به قدرت» بود. ماندلا با اصرار قدرت را پذیرفت و پیش از موعد افسار آن را به سیاست مداران نسل پس از خود سپرد. موگابه اما در 93سالگی نیز میلی به رهاکردن قدرت نداشت. شاید اگر او در سال 2001 به نصیحت ماندلا گوش می کرد و از قدرت کنار می رفت، امروز هم خود سرنوشت دیگری داشت و هم کشورش به چنین روزگار سیاهی گرفتار نشده بود. بنابراین نمی توان روش ماندلا را واگذاشت و با سیره زمامداری تقریبا مادام العمر موگابه موافق بود. موگابه با سوءاستفاده از قدرت، ساختار حزب حاکم (زانو پی اف) و قانون اساسی را به گونه ای تعریف و تنظیم کرد که قریب به چهار دهه در راس قدرت باقی بماند. او با توجه به تمایلی که به قدرت داشت، با تکیه بر روش های غیردموکراتیک در اداره حزب و تغییر قانون اساسی چندین بار در انتخابات پیروز شد. به یقین این بزرگ ترین نقطه ضعف این رهبر آفریقایی بود تا جایی که قصد داشت با وجود 93سالگی در انتخابات سال آینده (2018) کاندیدای ریاست جمهوری شود. توهم پاسداری از انقلاب ضدآپارتاید و تعهد پیشرفت و توسعه کشور در این سن برای هر رهبری مفهومی جز شهوت قدرت نمی تواند داشته باشد. با این همه به تحولات هفته گذشته می توان از منظری دیگر نگریست و درس هایی از این انتقال آرام قدرت در یک کشور آفریقایی گرفت.1) در محافل سیاسی و خبری ایران قاره آفریقا نوعا با «کودتا» مترادف است. درحالی که اتحادیه آفریقا از زمان تاسیس (2001) کارنامه موفقی در مخالفت با جابه جایی قدرت سیاسی از طریق توسل به زور از خود به نمایش گذاشته است. وظیفه اصلی شورای صلح و امنیت (Peace and Scurity Council) اتحادیه آفریقا با 15 عضو کاری مانند شورای امنیت سازمان ملل متحد، مراقبت از صلح، مدیریت درگیری ها و نظارت بر انتقال آرام و دموکراتیک قدرت از طریق انتخابات است. اتحادیه از زمان تاسیس با هرگونه جابه جایی غیردموکراتیک قدرت از طریق توسل به زور (کودتا) در کشورهای این قاره مخالفت کرده و با توسل به راهکارهایی مانند فشار دیپلماتیک، تحریم و بلوکه کردن دولت کودتا و در صورت ضرورت تهدید به دخالت نظامی (گامبیا) کشور قربانی کودتا را وادار به بازگشت به مسیر دموکراسی می کند. این سازوکار تاکنون در رسیدن به اهداف، موفق عمل کرده است. نمونه ای وجود ندارد که نظامیان با توسل به زور قدرت را در دست گرفته و برای مدتی طولانی سر کار مانده باشند. به بیان دیگر با وجود فقر، محرومیت اجتماعی و عقب ماندگی های ناشی از استعمار، آفریقا توانسته است رشد سیاسی را تجربه کند.2) اقدام ارتش در برکناری موگابه کودتای نظامیان علیه سیاست مداران نبود. افسران ارتش با روش موگابه در برکناری معاون حزب حاکم (زانو پی اف) و تلاش برای جایگزینی خانم گریس موگابه به جای وی به مخالفت برخاستند. موگابه را در حصر خانگی قرار داده و خواستار کناره گیری داوطلبانه وی از قدرت شدند. با وجود حصر خانگی موگابه اجازه داده شد در یک برنامه اجتماعی با عنوان رئیس جمهور حضور یابد و در تلویزیون سخنرانی کند. درحالی که در هیچ کودتایی این اتفاقات رخ نمی دهد. هدف کودتا سرنگونی قدرت حاکم با توسل به زور است و بنابراین در هر کودتایی رئیس جمهوری یا از صحنه می گریزد یا دستگیر و حبس یا اعدام می شود. در زیمبابوه هیچ یک از این اتفاقات رخ نداد. ارتش با موگابه با احترام برخورد کرده و حتی در بیانیه پس از گرفتن مراکز حساس و حصر خانگی موگابه همچنان او را رئیس جمهور خطاب کرد. بنابراین در زیمبابوه به معنای مشخص و مرسوم کلاسیک در ادبیات سیاسی جهان، کودتایی اتفاق نیفتاد.3) بسیاری از تحلیلگران در توصیف تحولات زیمبابوه از عبارت برکناری «دیکتاتور» توسط ارتش استفاده کردند. تصور می کنم قبل از معرفی موگابه یا فردی دیگر کشورهای جهان، ضروری است تعریف دقیق تری از این واژه ارائه شود. زیمبابوه تنها کشوری نیست که تجربه مدیریت بلندمدت را دارد.باید دید فرد موردنظر بر اساس مفاد قانون اساسی قدرت را در اختیار دارد یا با توسل به حمایت های قبیله ای، یا موارد دیگر در این جایگاه قرار دارد. بنابراین برای اینکه بدانیم موگابه دیکتاتور است یا خیر، باید این مولفه را به شکلی دقیق تعریف کرد. موگابه تنها رئیسی نبود که برای مدت طولانی ریاست کشور را بر عهده داشت، بنابراین از این منظر و بر اساس دانسته ها و معیارهای مرسوم نمی توان او را در زمره «دیکتاتور»ها قلمداد کرد.4) چه خوب یا بد در بسیاری از کشورهای آفریقایی ارتش و نیروی نظامی، نماینده و حافظ قدرت است. افسران بلندپایه ارتش زیمبابوه نیز به عنوان قوی ترین نهاد قدرت از اعضای ارشد زانو. پی اف هستند. شاید بتوان رمز و راز رفتار محترمانه ارتش با موگابه را نیز در همین نکته یافت.پس از برکناری معاون زانو پی اف و تلاش برای جایگزینی همسر جوانش، او را در حبس خانگی قرار داد. از او خواست قدرت را ترک کند.حتی فرصت سخنرانی تلویزیونی برای صحبت با مردم و کناره گیری را به او داد. اما وقتی مقاومت کرده و از قدرت کناره گیری نکرد، ابتدا زانو. پی اف او را از رهبری حزب برکنار کرد. عضویت گریس موگابه نیز در حزب به حالت تعلیق درآمد و در آخرین مرحله کمیته مرکزی زانو. پی اف برکناری وی از طریق استیضاح را در پیش گرفت.چنین اتفاقی در سال 2007 در آفریقای جنوبی نیز رخ داد؛ کمیته مرکزی حزب کنگره ملی (ANC) آفریقای جنوبی به دلیل رفتارهای خارج از قواعد حزبی، تصمیم به برکناری «تابو امبکی» در جلسه ای اضطراری پشت درهای بسته گرفت و با صدور اعلامیه ای از امبکی خواست از قدرت کناره گیری کند.امبکی در نطقی که از شبکه سراسری تلویزیون کشور پخش شد، با تبعیت از تصمیم حزب، کناره گیری خود از قدرت را اعلام کرد و یک سال باقی مانده از دوره ریاست جمهوری وی به معاون حزب واگذار شد.البته به دلیل سیاست های حزب زانو. پی اف در زیمبابوه، ازجمله توزیع ارزاق و پول در میان مردم، این حزب از اقبال عمومی برخوردار است و امکان دارد در انتخابات آینده نیز نماینده این حزب به قدرت برسد.5) اما در کنار این موارد نمی توان از تحسین انتقال آرام قدرت در یک کشور فقیر آفریقایی سخن نگفت. نگاهی به روند یک هفته ای تحولات این کشور نمایانگر بلوغ سیاسی نزد رهبران سیاسی و نظامیان این کشور است.نگارنده مانند بسیاری دیگر از زدوبندهای احتمالی پشت پرده این رویداد و تحول اطلاع ندارد ولی در این جابه جایی مسالمت آمیز قدرت با توجه به نقش کلیدی ارتش، حتی یک نفر کشته نشد. رفتار تحسین برانگیز نظامیان با رئیس جمهوری که با قصد برکناری او وارد صحنه شده بودند و نهایتا عبور از این بحران و زایش بدون توسل به سزارین سیاسی را باید الگویی برای حل و فصل گره های کور سیاست قرار داد.
                