شنبه ۹ اردیبهشت ۱۳۹۶
-----------------------------------------
یادداشت
-----------------------------------------
تاکتیک احمدی نژاد، نوستالژی 88
-----------------------------------------

                    محمدباقر قالیباف انتخاب اول هیچ کس نیست. اما می تواند انتخاب دوم خیلی ها باشد. دست کم خود و مشاوران رسانه ای اش چنین فکر می کنند. این ویژگی او را به نمایش شخصیتی «دوزیست» در عرصه سیاسی وادار ساخته که هدف سهل الوصولش، صید «آرای خاکستری» و «مرددها» است. اگر ابراهیم رئیسی برای پیروزی در انتخابات جاری، روی «هسته سخت» آرای وفاداران به گفتمان اصولگرایی حساب می کند، باقر قالیباف، در پی جلب نظر و رای لایه مردد هر دو اردوگاه اصولگرایی و اصلاح طلبی است. از همین روست که در کارنامه 12ساله شهرداری او هم صدور بخش نامه شدید و غلیظ در مورد تفکیک جنسیتی در ادارات زیرمجموعه شهرداری وجود دارد هم ساخت «مال»هایی که در هیبت مرکز خریدهای فوق مدرن، جولان گاه طبقه متوسط به بالا هستند.عصر آدینه، شهردار اصولگرای تهران، در نخستین مناظره تلویزیونی خود علیه رقیبان، از تکیه کلامی استفاده کرد که برای بدنه اجتماعی اصلاح طلبان، یادآور یکی از به یادماندنی ترین لحظات مناظره های انتخابات پرالتهاب سال 88 است؛ «مردم! ما با پدیده ای مواجه هستیم که به راحتی رو به دوربین دروغ می گوید...» او در ادامه پرینتی را رو به دوربین گرفت براساس نوشته هایی که خواندنش برای بیننده تلویزیون ناممکن بود، اتهامی را به حسن روحانی نسبت داد. این تاکتیک، خالق لحظه ای ناب در تاریخ سیاسی ایران شد. لحظه ای که هم تراژدی بود هم کمدی. لحظه ای که در یک آن، قالیباف تلاش می کرد هم زمان و به یک ضربت، محمود احمدی نژاد و میرحسین موسوی را برای رسیدن به صندلی ریاست جمهوری به خدمت بگیرد. او، هم احمدی نژاد پرینت به دست و «بگم بگم»گو بود و هم می خواست نوستالژی رقیب هشت سال پیش احمدی نژاد را به نفع خود مصادره کند. آنچه اما در این میانه خودنمایی می کرد و واکنش کاربران شبکه های اجتماعی نشان می داد توی ذوق زده است، حلول روح احمدی نژاد در کالبد مردی بود که بسیارانی از نحوه مدیریت او در نیروی انتظامی خاطره ای مثبت در ذهن داشتند.مردی که در سال 84 با برند «دکتر خلبان» توانست 4 میلیون رای خاکستری را از آن خود کند و در سال 92 دو میلیون به این تعداد افزود، اکنون در واپسین کارزار، حبوطی تاسف بار را تجربه می کند.مصاف عصر جمعه، نخستین «اپیزود» از سه گانه ای است که در نهایت تکلیف مستاجر بعدی پاستور را روشن می کند. هنوز دو بخش دیگر از نمایش پربیننده و مهیج 96 باقی است. دو بخشی که به موضوعات چالش برانگیزی مانند اقتصاد و سیاست اختصاص دارد. آیا شهردار تهران گمان می کند همچنان می تواند با تاکتیک کنونی به جلب آرای خاکستری امیدوار باشد؟ تا اینجای کار محتمل ترین گزینه، ازدست دادن رای هر دو طرف است.
                