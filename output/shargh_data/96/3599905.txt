شنبه ۷ مرداد ۱۳۹۶
-----------------------------------------
type_unknown
-----------------------------------------
7 روز تا کابینه 24 میلیونی
-----------------------------------------

                    یک هفته برای رایزنی ها و لابی ها زمان مانده تا کابینه 24میلیونی شکل بگیرد؛ اگر بگیرد. رئیس جمهوری منتخب، شنبه هفته آینده در مراسم تحلیف، فهرست کابینه خود را رونمایی خواهد کرد. این وعده ای است که امیری، معاون پارلمانی وزیر کشور، چندی پیش داده بود. حالا بعد از تقریبا دو ماه گمانه زنی و رایزنی، تنها یک هفته زمان مانده است تا همه این تلاش ها خود را در فهرست پیشنهادی رئیس جمهور به مجلس نشان دهد و مشخص شود این فهرست سند وفاداری به آرا و مطالبات مردم است یا خیر. در این یک ماه و اندی که تلاش ها برای رایزنی با رئیس جمهور شروع شده است، دو کمیته تعامل، یکی از طرف فراکسیون امید مجلس و دیگری از طرف شورای سیاست گذاری اصلاح طلبان، شکل گرفته است.... تا بتواند با رایزنی با روحانی، او را به تشکیل کابینه ای ترغیب کند که بیانگر مطالبات 24میلیون نفری باشد که در انتخابات به او رای دادند. پیش از این، محمدرضا عارف، رئیس فراکسیون امید، دو بار به طور شخصی با روحانی دیدار کرده بود و هریک از کمیته های تعامل فراکسیون و شورای سیاست گذاری هم یک بار با رئیس جمهوری منتخب دیدار داشته اند. افشین حبیب زاده، یکی از اعضای کمیته تعامل شورا درباره دیدار با رئیس جمهوری به تسنیم گفته بود «روحانی گفت همان طور که از اصولگرایان معتدل خواستم فهرست بدهند، از شما می خواهم که فهرست پیشنهادی خود را ارائه کنید». با این که مشاور رئیس جمهوری و برخی از نمایندگان مجلس از لزوم تغییر 50درصدی کابینه خبر داده بودند، تا به اینجا حضور برخی از وزرایی قطعی شده که ان قلت های محکمی درباره عمکرد آنها در وزارتخانه متبوعاشان وجود دارد. از طرفی از جمله مطالبات جدی جوان کردن سن کابینه و نیز حضور وزیر زن در دولت دوازدهم بود که در این باره اخبار خوبی به گوش نمی رسد و نمونه آن احتمال حذف شهیندخت مولاوردی از دولت دوازدهم است. با این حال عارف در سومین کنگره حزب «ندای ایرانیان» در گفت وگو با خبرنگار ایلنا به دیدار اخیر فراکسیون امید با روحانی درباره کابینه اشاره کرد و گفت: «هفته گذشته به ایشان گزارشی دادیم، در عین حال با ایشان ارتباط داریم که ان شاءالله به کابینه ای که مدنظر ایشان و ما است، برسیم». صادق خرازی هم در گفت وگو با همین خبرگزاری در حاشیه این کنگره گفته است: «می دانم آقای جهانگیری و دوستان به رئیس جمهور مشورت هایی را ارائه داده اند». او درعین حال از این نکته مهم سخن گفته است که: «رئیس جمهور قطعا این تعاملات را جمع بندی می کند و پس از مشورت با رهبری کابینه را به مجلس معرفی می کند. به آقای روحانی توصیه شده اما کسی طلب حق نکرده است».مجید فراهانی دبیرکل حزب ندای ایرانیان هم در سخنرانی خود در این کنگره گفت: «باید مطالبات 24میلیونی در چینش کابینه لحاظ شود. امروز همچنان صدای پیرسالاری از دولت محبوب مان به گوش می رسد و بازنشستگان نمی خواهند کنار بکشند. تجربه های انتخابات اخیر نشان داد که ما پیرو بداخلاقی های سیاسی نیستیم بلکه به دنبال رضایتمندی مردم هستیم». متن کنگرهحاشیه سومین کنگره ندا اگر به موضوع کابینه اختصاص داشت، نقدهایی به عملکرد شورای سیاست گذاری اصلاح طلبان و انتقاد از نگاه حذفی اصولگرایان هم در کنگره مورد بحث قرار گرفت.فرهانی همچنین در ادامه سخنانش در کنگره گفت: «پارادایم حذف از سوی جریان سنتی اصولگرا باعث شد که اصلاحات دیده نشود. تبلیغ گفت و گوی ملی به نفع کشور است و تعامل با جریان اصولگرایی این فرایند را تسهیل می کند».محمدرضا عارف هم در سخنانش با اشاره به فرایندی که شورای عالی سیاست گذاری اصلاح طلبان طی کرده، به انتقادها از عملکرد شورا اشاره کرد و گفت: «مسیری که گفتمان و حرکت جبهه ای اصلاحات باید ادامه می داد، حرکت به سمت گفتمان بود. در نهایت اینکه بگوییم شورا باعث تضعیف احزاب شده، درست نیست».او ادامه داد: «ما گام های سخت را برداشته ایم، گام های بعدی آسان خواهد بود. اخلاق، عقلانیت و خرد مسیر ما از ابتدای سال 90 بود. ما باید اعتماد را که سرمایه اجتماعی است، حفظ کنیم. در اصلاحات به نقد اعتقاد داریم به همین دلیل است که فردای انتخابات 29 اردیبهشت از نخبگان خواستیم که انتقادات جدی را به عملکرد گام سوم برای بهبود اصلاحات بیان کنند».رئیس فراکسیون امید یادآور شد: «حرکات جبهه ای نمی تواند مادام العمر باشد. باید به سمت تحزب پیش برویم، فرد با جبهه رای می آورد اما فردا یادش می رود. مشکلی که در مجلس دهم داشتیم همین بود، کسانی که اگر در لیست امید نبودند، رای نمی آوردند وقتی انتخاب شدند، ساز جدایی کوک کردند».او افزود: «چندماه نخست بعد از انتخابات ما به دنبال بازنگری در شورای عالی سیاست گذاری هستیم. امیدوارم با نقدهای خودتان ما را کمک کنید».عارف با بیان اینکه گام ها را استوار برداشتیم عنوان کرد: «در گام سوم هم دولت تدبیر و امید و هم شوراهای شهر و روستا به خوبی انجام مسئولیت خواهند کرد و بدانید که این مسئولیت سنگینی است. ما درصدد هستیم دولت توانمند داشته باشیم، شورا ها پارلمان محلی است و به دنبال اصلاحات در قوانین مادر هستیم».او تاکید کرد: «دولت ها باید تا مرزهای شهر بیایند اما اداره را باید به شورا ها واگذار کرد، ما نخواهیم گذاشت با فروش تراکم و هوا سرمایه آیندگان را به باد بدهند». چند کلمه با منتخبان شوراعارف خطاب به منتخبان شورای شهر و روستا گفت: «اولین و مهم ترین آزمون شورا ها به خصوص تهران، انتخاب شهردار است. ما تصور می کردیم در کلان شهر ها نتوانیم رای بیاوریم که مردم سنگ تمام گذاشتند پس شهردار ها حواسشان باشد. سال 98 هم انتخابات مهمی پیش رو داریم. شورا ها به خاطر داشته باشند که عملکردشان تاثیر گذار است».او تاکید کرد: «امیدوارم اعضای شورای کلان شهرها برای خودشان رسالت فردی و حزبی قائل باشند، چون رویکرد ما جبهه ای بود. همه قبول دارند پیروزی آنها به دلیل حضور در لیست بود، طبیعتا خیلی جاها باید از نظر فردی بگذرید و از تصمیمی که با آن موافق نیستید، دفاع کنید. این رویکرد جبهه ای و خرد جمعی است. ما این انتظار را از اعضای شورا داریم اگر چه یک دستی و صمیمیت در اعضای شورا نیز این نوید را می دهد».عارف با تاکید بر اینکه منتخبان شورای شهر باید گام اول را با انتخاب شهرداری که بتواند به مطالبات مردم برسد درست بردارند، گفت: «در شهر تهران مسائل متعددی داریم، کار سنگینی بر دوش شهردار و شورای شهر است ولی مطمئن هستیم با پشتوانه مردم و خدا می توانیم گام بعد را بهتر برداریم».دبیر شورای امنیت ملی اقدام کندسومین کنگره حزب ندای ایرانیان در حالی پایان یافت که صادق خرازی موسس این حزب نکاتی را درباره رفع حصر یادآور شده و به ایلنا گفت: «باید یک بحث جدی در این مورد صورت بگیرد. رفع این جریان نیازمند تدبیر است و سران سه قوه باید با هم گام بردارند و دبیر شورای امنیت ملی باید اقدام کند. انتظار اصلاح طلبان و کنشگرهای سیاسی این است که یک گام درست برداشته شود و نباید همین طور رها شود». او تاکید کرد: «می دانم وزیر بهداشت و یک تیم ویژه از سوی رئیس جمهور مامور رسیدگی به وضعیت بیماری آقای کروبی است. امیدوارم مشکلی نباشد و هرچه زودتر این مشکل رفع شود».
                