پنج‌شنبه ۹ آذر ۱۳۹۶
-----------------------------------------
type_unknown
-----------------------------------------
چرا سیاست سکوت
-----------------------------------------

                    شرق: اصولگرایان استراتژی خود را در مواجهه با احمدی نژاد براساس «شتر دیدی ندیدی» تنظیم کرده اند. شیوه ای که در پیش گرفته اند آن قدر عیان است که هم در چشم بزند، هم توی ذوق. حامیان پیشین و رسانه هایشان از همان روزی که احمدی نژاد نشست خبری پیشاانتخاباتی برگزار کرد، او را بایکوت کرده اند. هم رسانه ها و هم چهره های اصلی و اثرگذار اصولگرا کلا در برابر نمایش بست نشینی احمدی نژاد و یارانش و همه انتقادهای تند و شگفت انگیزشان به قوه قضائیه سکوت کامل اختیار کرده اند. تا جایی که نه روزنامه کیهان و نه وطن امروز هیچ تیتری از سخنان دیروز سخنگوی قوه قضائیه را در صفحه نخست خود انتشار نداده اند. آن هم درحالی که مهم ترین بخش سخنان دیروز محسنی اژه ای در ارتباط با احمدی نژاد بود. بااین حال اصلاح طلبان این رفتارشان را به رویشان می آورند. اصلاح طلبان و فعالان سیاسی و رسانه ای می گویند همه آنچه را این روزها از نگاه برخی اصولگرایان عیب و نقد احمدی نژاد محسوب می شود، در همه آن هشت سال به اشکال مختلف فریاد زدند اما وادار به سکوت شدند. همان هشت سالی که نقد دولت پیشین عیبی نابخشودنی بود و منتقدان مورد حمله و هجمه قرار می گرفتند. مثلا فیض الله عرب سرخی، عضو شورای مرکزی سازمان مجاهدین انقلاب اسلامی گفته است: «وقتی نامه احمدی نژاد را می خوانی، گویی یک منجی حرف می زند، اصلا نمی شود باور کرد این همان کسی است که یک کشور ورشکسته تحویل داده که آثارش با سال ها تلاش هم از بین نمی رود». عباس عبدی هم گفته است: «هنگامی که پاسخ های منتظری و اژه ای به احمدی نژاد را می خوانیم حس می کنیم احمدی نژاد به خودش پاسخ داده است».علی مطهری هم پیشنهاد کرده که رئیس سابق دولت را علنی محاکمه کنند. این نماینده تهران در گفت وگو با خبرآنلاین با بیان اینکه تمایلی ندارم در مورد احمدی نژاد و رفتارهای او صحبت کنم، گفته است: «بهترین راه این بود که همان ابتدا، وقتی اتهامات آقای احمدی نژاد مطرح شد، قوه قضائیه ایشان را به صورت علنی محاکمه می کرد تا هم قوه قضائیه حرف هایش را بزند هم ایشان. امروز هم دیر نشده است و می توانند دادگاهی علنی تشکیل دهند و به اظهارات احمدی‎نژاد پاسخ دهند و مردم هم به داوری بنشینند. لازم است به جای اینکه در فضای مجازی به هم پاسخ دهند، دادگاهی علنی برگزار شود و همه حرف هایشان را بزنند». حسام الدین آشنا، معاون فرهنگی رئیس جمهوری هم در یادداشتی کنایه آمیز به مرور رفتار جریان اصولگرایی با محمود احمدی نژاد در مقاطع مختلف پرداخت. به گزارش ایسنا در این یادداشت آشنا آمده است: «یکی از تفاوت های «ما» و «آنها» در این است که برخی از «ما»، «او» را در 82، بسیاری در 84 و همه در 88 شناختیم و نفی کردیم، ولی هیچ یک از «آنها»، «او» را در 84، 86 و 88 نشناختند یا نفی نکردند؛ بسیاری از «آنها» از 92 نقد «او» را قدح نظام و برخی هم تا 96 «او» را ابزاری برای ایجاد توازن می دانستند».چه کسانی او را به عرش بردند؟ محمدرضا عارف رئیس فراکسیون امید هم گفته است: «اخیرا در جلسه مجمع قبل از دستور جلسه یکی از دوستان تذکری داد اما احمدی نژاد پاسخی نداد. دادستان کل مطرح کردند که آقای احمدی نژاد تخلفاتی داشته اما سوال این است که چرا برخورد نشده است، به نظر من رسانه ای کردن خیلی از این مسائل صلاح نیست. همین فردی که همه مردم را خس و خاشاک می گفت، در جایی عقب نشینی هم کرد. در مورد این مسئله ما مخالف رسانه ای شدن این تیپ مسائل هستیم آن هم مسائلی که با امنیت ملی در تعارض است اما دوستانی که یک زمانی میدان را باز کردند، باید منتظر این زمان ها می بودند لذا معتقدم باید هرچه زودتر تمام شود و ما به شرایط خاص کشور و منطقه توجه کنیم. کسانی که ایشان را به عرش خدا بردند، چه شد که سکوت کرده اند، زمانی چه تعاریفی می کردند، اکنون موظف اند پاسخ گو باشند».مصطفی کواکبیان هم دیروز گفته است: «به هرحال برادران لاریجانی که امروز وارد عرصه نشده اند؛ آنها پنج سال پیش و قبل از آن هم حضور داشتند؛ چرا احمدی نژاد آن زمان نسبت به عملکرد دستگاه قضائی ساکت بود. آن زمان که سعید مرتضوی برای محدودکردن روزنامه ها نیمه شب به منزل ما زنگ می زد، آقای احمدی نژاد طرفدار آزادی نبود. واقعا چه اتفاقی افتاده که آزادی خواهی احمدی نژاد گل کرده است. اتفاقا در این رابطه با یکی از دوستان صحبت می کردم که می گفت علت عدم برخورد این است که به هرحال آقای احمدی نژاد عضو مجمع تشخیص مصلحت نظام است. اما مگر عضویت در مجمع تشخیص مصلحت نظام برای اعضا مصونیت قضائی به همراه می آورد. واقعیت این است که اسناد مستدل بسیاری در رابطه با تخلفات عدیده مالی احمدی نژاد و اطرافیانش وجود دارد و شخصا نمی دانم علت تساهل و تسامح قوه قضائیه با احمدی نژاد چیست! مسئله این است که اگر همین اقدام از سوی اصلاح طلبان انجام می شد، برخی از اصولگرایان گوش فلک را کر می کردند که اصلاح طلبان دست به ساختارشکنی زده و به تاسی از دوران مشروطیت که نظام قاجار سر کار بود و منتقدان در حرم شاه عبدالعظیم بست می نشستند، این کار را انجام می دهند. به هر حال سکوت اصولگرایان نسبت به این اقدامات احمدی نژاد قابل تامل است و گویا به این دلیل که دل خوشی از دولت فعلی ندارند، نسبت به تمام مسائلی که خودشان هم می دانند اقداماتی نادرست است، سکوت می کنند». چرا احمدی نژاد می خندد؟ دیروز نادر قاضی پور نماینده اصولگرای ارومیه هم گفت: «شاه عبدالعظیم محلی مقدس است، هرچند برخی افرادی که دیروز می گفتند با صاحب الزمان ارتباط داریم، الان به شاه عبدالعظیم پناهنده شده اند». دیروز سایت اعتمادآنلاین درباره تصویری که از خندیدن محمود احمدی نژاد در جلسه شنبه گذشته مجمع تشخیص مصلحت نظام منتشر شد، نوشت: «لحظه واکنش او به سوال و اعتراض احمد توکلی بوده است. داستان از این قرار است که احمد توکلی عضو مجمع تشخیص مصلحت نظام در جلسه گذشته مجمع تشخیص به محمود احمدی نژاد معترض می شود و از او می پرسد که شما به چه دلیلی دو قوه نظام را زیر سوال بردید که احمدی نژاد با لبخند می گوید جلسه را ادامه دهید».
                