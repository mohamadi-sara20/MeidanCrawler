چهار‌شنبه ۲۵ مرداد ۱۳۹۶
-----------------------------------------
سرمقاله
-----------------------------------------
دولت و تشکل های صنفی و سیاسی
-----------------------------------------

                    آن مقدار از برنامه های آقای رئیس جمهور که روز سه شنبه، به عنوان برنامه های دولت دوازدهم از تریبون مجلس قرائت شد، مثلا در حوزه اقتصاد یا روابط خارجی کشور، امیدوارکننده بود. اما بخشی دیگر در ابهام و تعلیق باقی ماند. در این سخنان بخش هایی که بیشتر به حوزه فرهنگ و حقوق اساسی مردم ایران و صنوف مختلف مربوط می شود، زیاد مورد توجه نبود. در این سخنان، اگرچه در حد چند جمله کوتاه به موضوع تشکل ها اشارتی رفت اما اهمیت این موضع بسیار بیش از این است. مسئله حق تشکیل و اداره سازمان ها و تشکل های سیاسی، نه تنها از حیث حقوق اساسی ملت مهم است بلکه برای جلب مشارکت عمومی که قطعا از شرایط لازم برای پیشبرد اهداف و برنامه های دولت است نیز ضرورتی حیاتی است. تجربه طولانی تشکل های مختلف سیاسی، مدنی و صنفی در ایران، دلالت بر این دارد که این نوع نهادها برای فعالیت مستمر و دامنه دار خود نیازمند همراهی فراوان دولت هستند. علاوه بر این غیر از دولت، نهادهای دیگری نیز وجود دارد که گاه طبق قانون، گاه طبق رویه و گاه به جهات دیگر در روندهای تشکیل یا ادامه فعالیت این نوع نهادها بسیار تاثیرگذارند. از جمله قوانین مرتبط با این حوزه می توان به قانون احزاب و کمیسیون ماده 10 آن درباره تشکیل احزاب و انجمن های مدنی و نیز فصل ششم قانون کار...... درباره انجمن های صنفی کارگری و کارفرمایی اشاره کرد. یا نحوه بررسی تقاضاها در کمیسیون ماده قانون احزاب یا مقررات قانونی برای اعلام انحلال احزاب، از اموری است که نمی توان فقط از وزارت کشور برای آن انتظار داشت. همین طور است درباره انجمن های صنفی مقرر در فصل ششم قانون کار که برای آن مثالی بسیار مهم و زنده در دست است و مسئله انجمن صنفی روزنامه نگاران ایران است. از نظر قانونی، مسئولیت سازمانی امور مربوط به این انجمن برعهده وزارت تعاون، کار و رفاه اجتماعی است. دکتر روحانی نیز شخصا در اولین روزهای دوره نخست خود وعده بازگشایی انجمن را به روزنامه نگاران کشور داد اما اتفاقی نیفتاد. اخیرا علی ربیعی، وزیر کار در مصاحبه ای به صراحت از این گفت که برای بازگشایی انجمن صنفی روزنامه نگاران ایران چهار بار با دادستان کل مذاکره کرد، اما او مخالفت کرده است و نامه رسمی از سوی دادستان تهران ارسال شد که نمی توان آن انجمن صنفی را بازگشایی کرد. این سخن به آن معناست که اگر قرار است مسئله حقوق حرفه ای صنف مهم و بزرگی مانند روزنامه نگاران برای احیا یا ایجاد یک تشکل صنفی قانونی محقق شود، موضوع در حدود توانایی یک وزارتخانه نیست بلکه در سطوح بالاتری باید هماهنگی ها و تعاملاتی برقرار شود تا زمینه های اجرای قانون فراهم شود. واقعیت این است که در شرایط کنونی جامعه ایران، سیاست و اراده های سیاسی در بسیاری از موارد فرادست حقوق می نشیند. در این قبیل موارد که حل مسئله فقط به اتکای قانون و مقررات دیگر امکان پذیر نیست، اراده های سیاسی نیز باید به مدد قوانین بیاید تا موانع را برطرف کند و در شرایط تعاملی امکان اجرای قوانین را فراهم کند. نه از وزارت کار و نه از وزارت کشور نمی توان انتظار داشت که موانع اجرای درست و دقیق قانون احزاب را به تنهایی مرتفع کنند. وقتی مقام عالی رتبه قضائی یا دستگاه های دیگر، نظری دارند و بر اعمال آن تاکید می ورزند، به این معناست که مسئولیت واقعی حل مسئله در قوه مجریه باید در سطوحی بالاتر از سطح وزیر و وزارتخانه دنبال شود. این چیزی است که در چهار سال نخست ریاست جمهوری جناب آقای روحانی درباره تشکل ها، احزاب و از جمله انجمن صنفی روزنامه نگاران ایران از ایشان چندان مشاهده نشد. امید آن داریم که در دولت دوازدهم، این روش پی گرفته شود.
                