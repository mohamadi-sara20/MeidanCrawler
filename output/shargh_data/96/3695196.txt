یک‌شنبه ۱ بهمن ۱۳۹۶
-----------------------------------------
سرمقاله
-----------------------------------------
دیوار کوتاه اصلاح طلبان
-----------------------------------------

                    حوادث اخیر و اعتراضات پراکنده در برخی شهر ها موجی از هجوم تبلیغاتی ضد اصلاح طلبان را در بخش هایی از فضای مجازی و رسانه های خارج از کشور برانگیخته است. در این نوشته این موج را تحلیل می کنم.1- ظاهرا اصلاح طلبان تنها گروه مسئول و پاسخ گو در کشور هستند. اگر امام جمعه یا دادستانی جلوی کنسرتی را گرفت، اصلاح طلبان باید پاسخ دهند. اگر دانشجویی دستگیر شد، چه مقصر باشد و چه نباشد، دولت روحانی و حامیان اصلاح طلبش باید پاسخ بدهند. اگر دریاچه ارومیه یا زاینده رود خشک شد، مسئولش روحانی است. اگر صندوق های بازنشستگی بر اثر سوء تدبیر چندین و چندساله کسانی که به آنها دست اندازی کرده اند در آستانه ورشکستگی اند، مسئولش روحانی و اصلاح طلبان هستند. اگر باران نیاید تقصیر دولت است، اگر سیل بیاید تقصیر اصلاح طلبان! زلزله به دلیل بی کفایتی دولت است! سیاست های ایران ستیزانه ترامپ هم کار روحانی است. یاللعجب، گویی اصولگرایان با درصد بالایی از دست داشتن در قدرت سیاسی و اقتصادی اطفال صغیری هستند که هیچ کس نباید به آنها اعتراض کند و به جای آنها باید رو سوی اصلاح طلبان کرد و به آنها حمله کرد. معترضان تندرو داخلی و خارجی هرگز دیواری کوتاه تر از دیوار اصلاح طلبان و میانه روها برای اعتراض نمی یابند، چرا؟ پاسخ سهل است؛ چون هزینه ندارد، جایزه هم دارد! جالب است وقتی پای شعار های گردن فرازانه ضد دولت میانه رو در میان است چندان مرزی میان اصولگرایان تندرو و تندروهای برانداز نمی توان یافت.2- ظاهرا حدود مسئولیت اصلاح طلبان تا سماوات گسترده است. هر اتفاقی در هر گوشه ایران بیفتد، به زعم برخی، باید آنان اولین نخودهای هر آش باشند. اگر در جایی به محیط زیست یک منطقه تعرض شد یا میراث فرهنگی در شهری آسیب دید، آنها باید به میدان بیایند. اگر کارگری از حقوقش محروم شد یا معلمی نسبت به دریافتی اش معترض بود، اصلاح طلبان باید اعتصاب به راه بیندازند. اگر یک گروه دانشجو یا جوان دوست داشت اعتراضی به راه بیندازد، اصلاح طلبان باید قبلا گارد حفاظت از آنها را ترتیب دهند و اگر کسی دستگیر شد، پلیس و دادستان و قاضی را مورد عتاب قرار دهند و مقتدرانه زندانیان را از بند بیرون بکشند. گروه های معترض حق دارند، هر جا، به هر شکل، با هر لحن، با هر شعار و با هر عملی خشمشان را خالی کنند و حتی علیه خود اصلاح طلبان شعار دهند، اما اصلاح طلبان موظف اند تحت هر شرایطی از هر نوع معترضی حمایت بی قیدو شرط کنند، وگرنه «حامیان و متحدان سرکوب اند» یا «از جریان های اعتراضی عقب مانده اند» یا «اصلاح طلبان حکومتی ا ند». در اینجا نیز فرض بر آن است که هر شهروند معترضی از هر مسئولیتی در قبال شیوه ای که در پیش گرفته، مبراست و هر آنچه مسئولیت است بر عهده اصلاح طلبان نهاده شده است! حقیقت چیست؟ اصلاح طلبان یک جناح سیاسی متکثر و تاثیر گذارند، اما بیش از توان و قدرت سیاسی ای که دارند پاسخ گو نیستند؛ همین طور دولت میانه روی روحانی. این دولت به اندازه قدرت و اختیاراتش پاسخ گوست. ای کاش آنها که دولت را عتاب می کنند چون دستشان به دیگران نمی رسد، صادقانه می پذیرفتند که چون یارای مخاطب قراردادن دیگران را ندارند، از سر ناچاری دولت را خطاب قرار می دهند. متاسفانه چنین نیست. گویی جماعتی از تحول طلبان مملکت یک راه برای کسب مطالبات خود بیشتر نمی دانند: اصلاح طلبان را بیندازند جلو و خود از پشت سرشان طلبکاری کنند و آن گاه که کار به مویی می رسد و حمایت از آنان کارساز است، دریغ کنند. حقیقت آن است که اصلاح طلبان هیچ سندی نسپرده اند که پیشتاز همه جنبش های اجتماعی اند. اصلاح طلبان برای همه جنبش های اجتماعی پیشرو و روبه تعالی احترام قائل اند، اما مدعی به راه انداختن هیچ جنبشی نیستند. اصلاح طلبی یک رویکرد سیاسی- اجتماعی است که در قالب تشکل های شناسنامه دار، با همه ضعف ها و قوت هایشان، تبلور یافته است، اما یک جنبش زیر و رو کننده نیست. جنبش های اجتماعی فراز و فرودهای خود را دارند و هیچ حزب یا جناح سیاسی ای نمی تواند مدعی هدایت آنها باشد، اما اصلاح طلبان بر خود فرض می دانند مطالبات و خواست های به حق آنان را در سطوح حاکمیتی، در قالب قانون، آئین نامه و دستور های مدیریتی تحقق بخشند. بنابراین در یک کلام، ضمن آنکه اصلاح طلبان به مثابه بخشی از مردم ایران، در صورت لزوم، حق تظاهرات و اجتماعات مردمی را برای آنان قائل اند. بر این گمان نیستند که قیم تمام حرکت های اعتراضی مردمی، اعم از مسالمت جویانه یا خشونت آمیز هستند. این چه تصوری است که برخی دارند که هر صدایی از جایی برخاست اصلاح طلبان موظف اند در صف نخست آن قرار گیرند؟3- چند و چون و ابعاد حرکت های اعتراضی اخیر هنوز کاملا روشن نیست. شواهد نشان می دهد رسانه های آن سوی آب، به قول امروزی ها، پیچ ولوم آن را زیاد بالا بردند و گستردگی حرکت ها را بیش از آنچه بود، دیدند. البته وقتی زلزله می آید کمی طول می کشد تا غبار ها بخوابد و ابعاد خسارت ها درست برآورد شوند. ظاهرا تعداد شهرهایی که در آنها اتفاقاتی افتاد، زیاد بود اما جمع شدن گروه های چندصد نفری از معترضان در شهرهای چندده هزار نفری تا چه حد حاکی از یک موج اجتماعی است؟ سمت و سوی اعتراضات به چه سمتی است؟ آیا این جنبش واقعا جنبش محرومان اقتصادی است یا نارضایتی های فرهنگی و اجتماعی هم زمینه ساز بوده اند؟ آیا عوامل خارجی در تحریک ناآرامی ها نقش داشته اند؟ و ده ها پرسش دیگر. همه اینها جای بحث و بررسی دارد، شاید این کار صورت نگیرد یا صورت گیرد اما نتایج آن با شفافیت منتشر نشود. اما قدر مسلم اگر کسی از ابتدا و بدون شواهد کافی روی فرضیه ای خاص تکیه دارد (مثل اصولگرایان عجولی که خواستند از این نمد کلاهی ضد دولت ببافند). شاید بیشتر به دنبال سوء استفاده از ماجراست.4- نوع برخورد نهادهای حکومتی با اعتراضات اخیر شاید کم اهمیت تر از خود اعتراضات نباشد. نیروی انتظامی موفق شد بدون استفاده از سلاح گرم، یک موج اعتراضی را مهار کند. این گامی مهم به سمت جامعه ای مدنی است. البته هنوز تا رسیدن به یک بلوغ و تجربه عمیق در برخورد با اغتشاشات اجتماعی بسیار فاصله داریم. اما همین مقدار نسبت به گذشته ها پیشرفتی بزرگ است. برخی تحلیلگران خارجی بر این تصور بودند که با موج متقابل خشونت از سوی پلیس و نیروهای ضداغتشاش، این موج فراگیرتر می شود و ایران در مسیر سوریه ای شدن پیش می رود. خوشبختانه چنین نشد. آرامش و سعه صدر پلیس و نیروهای امنیتی، فعال شدن دولت و وزارت کشور، تحرک به موقع شوراهای تامین استان و شهرستان و بالاخره هماهنگی میان نیروهای درگیر در صحنه، منجر به مدیریت کم هزینه و موثر ماجراها شد. در این میان، البته متاسفانه تعدادی کشته شده اند که بنا به اظهارات مقامات مسئول هیچ کدام با سلاح نیروهای مسئول حفظ نظم نبوده است. تصور می کنم گزارش مبسوط و مستندی از تک تک قتل های صورت گرفته برای افکار عمومی روشنگر باشد.این قبیل جزئیات می تواند اخلاقا تکلیف کنشگران صادق سیاسی را مشخص کند. در صحنه ای که در یک سوی آن پلیس با صبر و آرامش به دنبال برقراری نظم اجتماعی است و در سوی دیگر آن از بای بسم الله بنا بر خشونت و آتش زدن است و در خلال آن بیست و چند نفر با گلوله هایی از آن سو کشته می شوند یا آن طور که گفته شده بایگانی دادگستری به آتش کشیده می شود یا عناصری یک راست به سمت کلانتری هجوم می برند تا آن را خلع سلاح کنند؛ بدون هرگونه خجالتی عرض می کنم که اصلاح طلبان در سمت خشونت گرایی قرار نمی گیرند.5- جامعه ایران متنوع و متکثر است. منافع همه اقشار و طبقات لزوما همگرایی ندارند. یک تصمیم ممکن است صنفی را راضی و صنف دیگر را ناراضی کند. اقدامی ممکن است به نفع مردم یک منطقه و به ضرر منطقه مجاور باشد؛ مدیریتی که بخواهد همه را با هم راضی کند احتمالا پیش از هر چیز در عمل همه را ناراضی خواهد کرد. اداره چنین اجتماعی حتی اگر همه تصمیم ها عاقلانه باشد، حتی اگر دولت در چند لای سیاست های فراگیر از قبل تعیین شده اسیر نباشد، کار سختی است و هرازچندگاهی ممکن است با نارضایتی هایی از گوشه و کنار روبه رو شود. همه اعتراض های صنفی بحق نیستند؛ موارد زیادی هست که قطع کردن برخی رانت ها یا امتیازات نابه جا به اعتراضات متعددی منجر می شود. همه ما باید یاد بگیریم که با آرامش، سعه صدر و گوش های شنوا با اعتراضات روبه رو شویم. نه هر اعتراضی سزاوار برخورد است و نه لزوما لازم است که باد به بیرق معترضان افکند. احزاب و گرایش های سیاسی حق دارند بر مبنای برنامه جامع فکری و سیاسی ای که برای خود در نظر گرفته اند، از برخی اعتراضات حمایت کنند یا همانند برخی دیگر سکوت پیشه کنند، ضمن آنکه اصل حق اعتراض برای همه کتمان ناپذیر است.
                