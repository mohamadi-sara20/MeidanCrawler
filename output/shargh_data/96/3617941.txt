دو‌شنبه ۶‌شهریور ۱۳۹۶
-----------------------------------------
سرمقاله
-----------------------------------------
بگذاریم برجام بماند
-----------------------------------------

                    رئیس جمهور در آیین دفاع از کابینه پیشنهادی خود در ساحت مجلس در مقام دفاع از وزیر امور خارجه، دو وظیفه را برای دستگاه دیپلماسی کشور که فرمان هدایت آن در دستان دکتر ظریف قرار داد، برشمرد؛ اول حفاظت از برجام و دیگر گشودن راه برای سرمایه گذاری خارجی و جذب فناوری. روحانی در تبیین ماموریت اول وزیر خارجه پیشنهادی خود گفت: بزرگ ترین وظیفه ظریف این است که کنار برجام بایستد و نگذارد آمریکا و دشمنان ایران موفق شوند؛ این را ما می گوییم قهرمان مبارزه در برابر استکبار. وزارت خارجه بزرگ ترین ماموریتش، حراست از نهال نوپای برجام است، باید روبه روی آمریکایی که در برابر منافع ملی ایران حرکت می کند، بایستد و از شوخی بعضی ها نترسد. بعضی ها به جملاتی عادت دارند. «نهال نوپای برجام با چه تهدیداتی روبه روست و چگونه باید از آن حراست کرد؟ ماموریت ظریف و همکارانش در دستگاه دیپلماسی کشور در حراست از برجام چیست؟ به یاد داریم که در دوره اوباما، رژیم صهیونیستی و برخی از کشورهای منطقه از هیچ تلاشی برای جلوگیری از توافق هسته ای فروگذار نکردند. نتانیاهو با دهانی کف کرده در سازمان ملل متحد علیه هرگونه توافق هسته ای با ایران سخن گفت. با این همه اراده حاکمان وقت کاخ سفید بر این بود که دیپلماسی بهترین روش برای برون رفت از پرونده هسته ای و توافق با ایران بهترین گزینه و کم هزینه ترین راهبرد برای خروج از بحرانی بود که نزدیک به یک دهه جهان را درگیر کرده بود. شاه بیت مبارزات انتخاباتی ترامپ، مخالفت با برجام بود. او به صراحت برجام را بدترین توافق تاریخ آمریکا توصیف کرد و گفت: «توافق هسته ای که به وسیله دولت سابق به دست آمد، یکی از بدترین توافق هایی است که من در عمرم دیده ام... هرگز نباید چنین توافقی صورت می گرفت. این توافق کاملا یک سویه، علیه ایالات متحده و رک بگویم، علیه بخش اعظم خاورمیانه است». ترامپ در ادامه این اظهارات تاکید کرد؛ هرآنچه لازم باشد انجام می دهد بنابراین تردیدی نیست که اولین تهدید برجام از سوی آمریکاست. اما با وجود تمایل حاکمان جدید کاخ سفید و همچنین لابی های نیرومند مخالف ایران برای برهم زدن برجام، ترامپ به خوبی می داند برجام توافقی است بین المللی و از حمایت همه کشورهای درگیر در مذاکرات هسته ای برخوردار است و برهم زدن چنین توافقی کاری آسان نخواهد بود. به خصوص اینکه در کنار حمایت جدی دیگر اعضای 1+5 از توافق، ایران نیز با پایبندی به برجام و اجرای تعهدات خود، راه را بر بهانه جویی های آمریکا بسته است و اجازه نخواهد داد ترامپ با هزینه ایران برجام را برهم زند؛ زیرا در صورت وقوع چنین سناریویی بار دیگر شاهد شکل گیری اجماع جهانی علیه کشورمان خواهیم بود. تهدید دیگر هرچند نه به اندازه مخالفان خارجی برجام، ادامه جریانی است که حیات سیاسی خود را در ناکامی طرف مقابل می داند و از همان آغازین روزهای شکل گیری مذاکرات هسته ای، علم مخالف برداشت و چنانچه ملاحظه کردیم برای بیان مخالفت از هیچ روش غیراخلاقی اعم از تخریب مذاکره کنندگان، عوام فریبی و تشویش افکار عمومی فروگذار نکرد. اجتماعات و میتینگ های روزمره در اقصی نقاط کشور، تهیه جزوات، بولتن ها و توزیع آنها در سطحی گسترده و ارائه اخبار ناصحیح (اگر نگوییم دروغ) در ده ها نشریه و صدها سایت از اقداماتی بود که جماعت دلواپس در مقام مخالفت خود با توافق هسته ای به آن دست یازید.با وجود این اقدامات گسترده و با هزینه های گزاف، اراده مسئولان کشور بر آن بود که مذاکرات هسته ای که در دوره قبل از روی کارآمدن روحانی آغاز شده بود، با دست دولت تدبیر و امید به سرانجام برسد و کشور را از وضعیتی که به واسطه سیاست های ناصواب دولت قبل درگیر آن شده بود، رها کند. با وجود نق زدن های عده ای که باید آن را بقیه السیف دلواپسان در دوره مذاکرات برشمرد، مردم کشورمان قدرشناس بوده و آثار غیرقابل انکار توافق هسته ای را در زندگی خود و همچنین موقعیت کشور را در جهان به عیان ملاحظه می کنند. آنها از یاد نبرده اند که در سایه راهبرد دولتمردان سابق در مذاکرات هسته ای کشور، اجماع بی سابقه جهانی علیه یک کشور در تاریخ سازمان ملل شکل گرفت و قطع نامه های پی درپی شورای امنیت سازمان ملل شرایط وخیمی را بر اداره کشور و تامین حداقل معیشت و نیازهای اساسی مردم حاکم کرده بود. به خوبی می دانند اگر توافق هسته ای نبود، امروز دولتمردان برای فروش یک بشکه نفت با چه مشکلاتی روبه رو بودند و چگونه سیکل بزرگ ترین فساد قرن به بهانه دورزدن تحریم ها و فروش نفت در کشور شکل گرفت. با وجود رای قاطع مردم به روحانی در دور دوم که در واقع رای به جهت گیری او در عرصه سیاست خارجی و برون رفت کشور از وضعیت فلاکت بار گذشته بود، این جماعت همچنان اصرار دارند بر طبل مخالفت کوبیده و از فاجعه برجام سخن بگویند. تیترهای روزنامه ها و سایت های متعدد خود را در ناکامی دولت در تحقق وعده های برجام اختصاص دهند. با وجود این، مخالفت خوانی ها در این اندازه، درواقع مانعی جدی در اجرای برجام نیست؛ هرچند موجب دغدغه ذهن دست اندرکاران شده و تضعیف روحیه آنها را در پی خواهد داشت. آنچه در عرصه داخل تهدیدی جدی برای برجام و دادن بهانه به آمریکاست، نیات شوم بازیگران منطقه ای برای کشاندن پای آمریکا به این درگیری ها، سرمایه گذاری رژیم صهیونیستی و برخی کشورهای عرب در حاشیه سازی و همراه کردن آمریکا و متحدان اروپایی آن از طریق بزرگ نمایی اقدامات کشورمان در توسعه برنامه دفاعی و به خصوص موشکی است. ایران دلایل قانع کننده فراوانی برای افزایش توان و قدرت نظامی خود در حراست از مردم و مرزهای خود در شرایط آشوب زده منطقه دارد. تبلیغات و حاشیه سازی های جانبی و تحریک آمیز در پیشبرد این هدف ملی، بهانه لازم را برای مخالفان و بدخواهان در همسوسازی افکار عمومی، مجامع بین المللی و کشورهایی که پس از برجام با ایران همکاری می کنند، فراهم خواهد کرد. اجازه دهید سخن را با این مدعا به پایان برسانم که امروز حراست از برجام وظیفه ای ملی است. سخنان رئیس جمهور در مجلس و انتظارات او از وزیر خارجه نیز بیان مطالبه ای است که با جرئت می توان ادعا کرد ملت ایران از رئیس جمهور منتخب و وزیر او انتظار دارند. از قضا راهبرد اقتصادی روحانی و انتظار از وزارت خارجه در جذب سرمایه گذاری خارجی و فناوری پیشرفته نیز در گرو استمرار رویکرد حکیمانه تعامل با جهان، آرام سازی فضای آشوب زده منطقه با بهسازی روابط با همسایگان و حراست از برجام و اقناع جهان به پایبندی ایران به تعهدات خود در این توافق بین المللی است. تحقق چنین شرایطی باطل السحر همه اقدامات ترامپ، تیم ماجراجوی حاکم بر کاخ سفید و رژیم صهیونیستی و دولت های مرتجع عربی مخالف ایران است.
                