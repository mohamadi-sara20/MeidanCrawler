پنج‌شنبه ۲۷ مهر ۱۳۹۶
-----------------------------------------
type_unknown
-----------------------------------------
رئیس مجلس درباره عضو زرتشتی شورا: حذف نیکنام قانونی نیست
-----------------------------------------

                    گروه سیاست: درحالی که شورای نگهبان همچنان بر نظر خود؛ یعنی تعلیق عضویت سپنتا نیکنام، عضو زرتشتی شورای شهر یزد، پافشاری می کند، رئیس مجلس می گوید اگر این موضوع حل نشود، ناچار به ارجاع آن به شورای حل اختلاف قوا برای حل موضوع هستیم. عباسعلی کدخدایی روز گذشته به روزنامه شهروند گفته بود نظر شورای نگهبان درباره سپنتا نیکنام لازم الاجراست. علی لاریجانی اما در دیدار با اعضای فراکسیون امید مجلس و شورای شهر تهران در پاسخ به اظهارات الویری درباره وضعیت نیکنام گفت: نظرم این است که این مسئله قانونی نبوده است، منتها آنها از نظر شرعی به موضوع استناد می کنند.از ابتدا گفتم که این روش مورد قبول ما نیست. در گفت وگوی خود با آیت الله جنتی، دبیر محترم شورای نگهبان نیز تاکید داشتم که تشکیل شوراها باید بر اساس مر قانون باشد.​به گزارش خانه ملت، رئیس مجلس شورای اسلامی تاکید کرد: درحال حاضر نیز ورود دیوان عدالت اداری به موضوع، ورود به موقعی نبوده و این نکته را نیز به قوه قضائیه عنوان کردم. او افزود: اگر این موضوع حل نشود، ناچار به ارجاع آن به شورای حل اختلاف قوا برای حل موضوع هستیم.رئیس مجلس افزود: به لحاظ قانونی مشکلی در این خصوص وجود نداشته است، اما شورای نگهبان به مسائل شرعی در این خصوص استناد می کند که البته مربوط به قوانین گذشته است و شورای نگهبان باید درباره قوانین جدید راسا اعلام نظر کند.رئیس مجلس شورای اسلامی در پایان گفت: اختلاف نظری بین مجلس و شورای نگهبان دراین باره به وجود آمده که اگر حل نشود، بر اساس مکانیسمی که وجود دارد موضوع از طریق ارسال نامه به شورای حل اختلاف قوا پیگیری می شود.کدخدایی درباره نیکنام چه گفتاین سخنان علی لاریجانی و انتقادش به رای دیوان عدالت اداری و نظر شورای نگهبان در حالی طرح شده که سخنگوی شورای نگهبان گفته است: نمایندگانی که به این موضوع اعتراض دارند، به درستی به قوانین آگاهی ندارند و افرادی مانند علی لاریجانی هم نمی توانند این تفسیر شورای نگهبان را تعلیق کنند.او افزوده: «هرگاه که فقهای شورای نگهبان مصوبه ای را خلاف شرع ببینند، می توانند به آن ورود پیدا کرده و اعلام کنند و نظر شورای نگهبان لازم الاتباع است. در طول این سال ها هم به یاد داشته ایم که در مورد مصوبه ای، بعد از چند سال کسی شکایت می کند یا نامه ای می نویسد و چنانچه مصوبه ای از سوی فقهای شورای نگهبان به عنوان خلاف شرع تشخیص داده شده باشد، در روزنامه رسمی منتشر می شود و لازم الاجرا هم هست. این مصوبه اخیر هم مثل همان ها بود؛ یعنی فقهای شورای نگهبان موضوع را بررسی کردند، رای گیری شد، خلاف شرع تشخیص داده شد و به مراجع ذ ی ربط برای ابلاغ و اجرا ارسال شد. ورود دیوان عدالت اداری بر اساس شکایت شاکی به شورای نگهبان ارتباطی ندارد...، تشخیص مخالف شرع بودن یا نبودن یک موضوع هم برعهده شورای نگهبان است و فقهای این شورا اعلام می کنند که در این زمینه نیز فقهای شورای نگهبان بعد از بررسی و تصویب این تبصره را خلاف شرع دانستند».او همچنین گفته بود: درباره حضور نمایندگان اقلیت های دینی در مجلس شورای اسلامی قانون اساسی به صراحت سخن گفته است، اما طبق همان ماده 13 قانون اساسی، اقلیت های دینی که اسمشان نیامده است نمی توانند در مجلس نماینده داشته باشند. ایشان در انتخابات شوراها رای آورده است و نه در انتخابات مجلس. درباره انتخابات شورای شهر قانون اساسی سخنی نگفته است و قوانین عادی در این زمینه حکمفرماست و طبق نظر شورای نگهبان در جاهایی که اکثریت مسلمان هستند، اقلیت های مذهبی نمی توانند عضو شورای شهر بشوند.نظر شورای نگهبان خلاف قانون اساسی استاما هاشم زایی، از اعضای فراکسیون امید و نماینده تهران، به ایسنا گفته است: قانون شوراها در مجلس تصویب شده و شورای نگهبان نیز آن را تصویب کرده است. اینکه اکنون شورای نگهبان با استناد به یک سخنرانی آن را خلاف شرع بداند و به دیوان عدالت اداری بفرستد، برخوردی دوگانه است. قانون نقصی ندارد؛ نظر شورای نگهبان و دیوان عدالت اداری هر دو خلاف قانون اساسی است.نماینده تهران گفت: قانون کاملا شفاف است. رئیس مجلس باید به موضوع رسیدگی کند؛ در غیر این صورت «سنگ روی سنگ بند نمی شود».ابوترابی: تمام مراحل قانونی طی شده استابوالفضل ابوترابی، نماینده اصولگرای مجلس، هم با بیان اینکه تمام مراحل قانونی برای انتخاب عضو زرتشتی شورای شهر یزد طی شده است، به خانه ملت گفت: امیدواریم با تفسیرهایی که برای کشور مشکل ساز می شود، به اشتباه کشور را دچار بحران نکنیم و دیوان عدالت اداری نیز این اشتباه بزرگ را مرتکب نشود.ابوترابی با بیان اینکه مبنای رای موقت دیوان عدالت اداری، نظر فقهای شورای نگهبان بوده که نظر فقهی خود را بر اساس قاعده «نفی سبیل» و یک آیه دیگر از قرآن مطرح کرده اند، گفت: اگر این قاعده ملاک است، چرا قانون اساسی عضویت نماینده زرتشتیان در مجلس را که به مراتب نقش مهم تری دارد پذیرفته است.عضو کمیسیون شوراها و امور داخلی کشور در مجلس شورای اسلامی با بیان اینکه اگر استدلال شورای نگهبان این است که اقدامات شورای شهر مانند انتخاب شهردار، امری حاکمیتی است، گفت: به طریق اولی رای اعتماد به وزرا، تصویب قانون بودجه و رای به عدم کفایت رئیس جمهور که ازسوی نمایندگان انجام می شود و اقلیت های دینی نیز در آن نقش دارند، به مراتب حاکمیتی تر است.ماجرا چه بوددیوان عدالت اداری به دنبال شکایت یکی از نامزدهای شکست خورده در انتخابات شوراهای شهر یزد، در شهریورماه حکم به تعلیق عضویت سپنتا نیکنام داده است. مبنای حکم دیوان عدالت اداری نظر فقهای شورای نگهبان است. آنها بخشی از قانون انتخابات شوراها را خلاف شرع می دانند. سپنتا نیکنام، نامزد زرتشتی انتخابات شورای شهر یزد، به عنوان نفر هفتم وارد شورای شهر یزد شده و توانست 20 هزار رای را به نام خود ثبت کند؛ در شهری که اکثریت آنها مسلمان هستند.
                