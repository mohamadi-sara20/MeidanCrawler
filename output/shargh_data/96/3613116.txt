یک‌شنبه ۲۹ مرداد ۱۳۹۶
-----------------------------------------
حرف اول
-----------------------------------------
کابینه بدون وزیر زن
-----------------------------------------

                    امروز، کابینه دوازدهم از مجلس رای اعتماد می گیرد. در گرماگرم روزهای انتخابات به ویژه چند روز آخر که عده کثیری از زنان و مردان در تصمیم به شرکت در انتخابات مردد بودند، زنان در خانواده، محل کار، مدرسه و خیابان و... قد برافراشتند تا دیگران را به مشارکت ترغیب کنند و نشان دهند که در سایه تلاش های خود برای تحصیل، کار، فعالیت های مدنی و... به بلوغ سیاسی دست یافته اند که می توانند بسیار منطقی عملکرد دولت ها را ارزیابی کنند، انتظارات و خواسته های شان را بیان کنند و در تعامل با دیگران نقاط ضعف و قوت دولتمردان را برشمرند. زنان توانستند تشخیص دهند و هزینه - فایده اجتماعی و اقتصادی مشارکت در ستادهای انتخاباتی و تشویق دیگران به رای دادن را محاسبه کنند و در میدان سیاست نشان دهند که شایسته هستند؛ اما برخلاف انتظار جامعه زنان و مردانی که با زنان احساس همدلی می کردند، تلاش جامعه زنان در هیچ مرحله ای به انتصاب آنان در پست های وزارت نینجامید. آنچه بیشتر زنان را آزرده می کند، سخنان جناب روحانی در روز معرفی کابینه به مجلس است. آنجا که گفت: «خیلی دلم می خواست سه زن را به عنوان وزیر معرفی کنم، افرادی را در نظر گرفته بودم؛ اما نشد». ای کاش این سخنان مطرح نمی شد؛ زیرا در پشت هر کلمه آن دنیایی از معانی فرهنگی نهفته است.باورکردن اینکه انتخاب وزرا کاری است که از روی خواست دل انجام می شود، اصلا منطقی به نظر نمی رسد. این چنین انتخاب خطیری قطعا بر اساس شاخص های قابل اندازه گیری و تخصص ها و ارزیابی سوابق علمی و تجربی افراد صورت می گیرد؛ بنابراین برای انتخاب وزیر زن هم، همین روش عقلایی باید به کار گرفته می شد. در واقع، انتخاب وزیر؛ چه زن و چه مرد بر اساس «اراده» رئیس دولت است و نه دل خواستن. امیدوار باشیم که ایشان با بیان این کلمات خواسته اند فضا را تلطیف کنند که می توان گمان برد که حداقل از نظر 157 نماینده ای که خواستار معرفی زنان در سمت وزیر شده بودند، فضا بسیار تلخ بوده است. آیا در همه موارد جامعه استفاده از کلمه «نشد» را برای موفقیت نداشتن ها باید بپذیرد؟ درست مانند این است که بگوییم: «ما می خواستیم فقر مطلق را از میان برداریم؛ ولی «نشد». آیا واقعا انتظار داریم که گرسنگان و آنهایی که از فقر و نداری در عذاب هستند، این عذر تقصیر را از ما بپذیرند؟ و صدها نمونه دیگر. خلاصه اینکه شاید بهتر باشد که آقایان روسای جمهور و به طور کلی دولتمردان وقتی طرف خطاب شان زنان هستند و عذر تقصیری را که ظاهرا خود بر آن واقف اند، می خواهند طرح کنند، کمی دیپلماتیک تر عمل کنند. انجام برخی تصمیمات، نیاز به استفاده از روش های عقلایی بیشتری دارد.
                