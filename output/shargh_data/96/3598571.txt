چهار‌شنبه ۴ مرداد ۱۳۹۶
-----------------------------------------
یادداشت
-----------------------------------------
خاطرات شفاهی و سعه صدرها
-----------------------------------------

                    هفته گذشته ایرادی از سوی جناب آقای موسوی خوئینی ها به خاطرات مرحوم هاشمی گرفته شد که با واکنش متین دفتر نشر معارف انقلاب (ناشر خاطرات آن مرحوم) مواجه شد. متاسفانه برخی ملاحظات به ویژه از نوع پیوندهای سیاسی که بسیار شکننده اند موجب می شود در زمان حیات شخصیت ها ایرادها درباره خاطره گویی یا روزانه نویسی آنان کمتر طرح شود یا اصولا مطرح نشود. نکته ای که به درستی در توضیحات دفتر نشر معارف انقلاب آمده است: «... این خاطرات پنج سال قبل و در زمان حیات ایشان و آیت الله موسوی اردبیلی منتشر گردید، صرفا برداشت ایشان از ناراحتی و انتظار جناب موسوی خوئینی ها درج شده و چه بهتر بود که توضیحات ایشان در زمان حیات آیت الله هاشمی رفسنجانی منتشر می شد و [تا] ذکر جزئیات و دلایل چنین برداشتی از سوی آیت الله هاشمی رفسنجانی ممکن می گردید»(روزنامه جمهوری اسلامی، 31/06/96، ص 2).صرف نظر از اینکه به این سخن حق در عمل پایبند بمانیم یا خیر، بهره مندی لازم از خاطرات شفاهی پیروی از این روش را ایجاب می کند. به عبارت دیگر ازآنجاکه تاریخ شفاهی می تواند انگیزه مندی برای دیگر افراد دخیل در رویدادهای تاریخی به منظور بیان روایاتشان ایجاد کند، باید فارغ از هرگونه ملاحظات گروهی و جریانی و در فضایی توام با احترام به شکل گیری این شرایط کمک کرد.مرحوم آقای هاشمی در روزانه نویسی سال 68 مدعی است: «موسوی خوئینی ها آمد؛ خودم ایشان را خواستم... از رهبری رنجیده، به خاطر اینکه ایشان را رئیس قوه قضائیه نکرده است» (بازسازی و سازندگی، خاطرات هاشمی رفسنجانی در سال 1368، دفتر نشر معارف انقلاب، ص 280). درباره این مطلب و ادعای دیگری، آقای موسوی خوئینی ها در کانال تلگرامی خود می نویسد: «در هر دو مورد، ایشان را تخطئه می کنم... همین اندازه می گویم که اگر دیگر خاطرات ایشان تا این اندازه بی دقت باشد، در استفاده از آنها همواره باید جانب احتیاط را در پیش گرفت. من شواهد دیگری هم دارم که نشان دهم مرحوم آیت الله هاشمی رفسنجانی در نقل این خاطره ها راه خطا رفته است، اما به همان اندازه هم که اشاره کردم مایل نبودم حرمت آن بزرگ شکسته شود»، (کانال تلگرامی سیدمحمد موسوی خوئینی ها، 24/04/1396).البته اگر مصادیق از این دست نیز مطرح نبود، هرگز نباید تاریخ شفاهی را مر تاریخ پنداشت؛ زیرا در حوزه خاطرات شفاهی چون یک فرد به بیان مشاهدات و عملکردهای خود و معاشرانش می پردازد، تمایلات و سلایق و ویژگی های وی در محک زدن روایت ها باید لحاظ شود.در خاطرات مرحوم هاشمی رفسنجانی به مواردی برمی خوریم که گرایش های سیاسی ایشان کاملا در آن دخیل بوده است...برای نمونه در جریان مک فارلین، برادرزاده ایشان (علی هاشمی) برای برخی تماس های سیاسی به آمریکا می رود، اما بعد از پیگیری صحت و سقم چنین ارتباطی از سوی احمد آقا، این سفر نفی می شود، اما سال ها بعد که خاطرات این سال نشر شد، با وجود اینکه علی هاشمی در مصاحبه با جراید به این سفر و مذاکره با مقامات آمریکایی اذعان نمی کند، حتی در پاورقی خاطرات نیز به این مطلب اشاره نمی شود که اطلاعات خلاف واقع به امام داده شده است(ر. ک به کتاب اوج دفاع، خاطرات هاشمی رفسنجانی در سال 1365، ص 351). موضوع مهم دیگری که باید به آن توجه کرد، زمان نگارش خاطرات است؛ یکی از توفیقات چشمگیر و ارزشمند مرحوم هاشمی رفسنجانی روزانه نویسی در زمان وقوع رخدادهاست، اما قرائن بسیاری حکایت از آن دارد که در زمان تنظیم (یعنی سال ها بعد) دخل و تصرف هایی متناسب با زمان انجام شده است.ادعاهایی که خاطره نگار درباره افراد مختلف مطرح می کند نیز دو نوع هستند: 1- اقدامات و فعالیت ها و اقوالی را به آنها نسبت می دهد که طبعا برای اثبات مدعیات خود در این زمینه باید به ارائه اسناد و مدارک قابل قبول بپردازد و اگر به هر دلیل از ارائه سند یا شاهد معتبر درباره ادعاها خودداری کند، خاطراتش از حالت مستند به حالت شخصی سوق پیدا می کند و طبعا میزان اعتبار آن ارتباط مستقیمی با اعتبار شخص او پیدا می کند.2- ملاک ها و موازین دیگری نیز باید در سنجش صحت و سقم روایتگری شخصیت های دخیل در رویدادهای تاریخی مدنظر قرار گیرد و مهم تر از همه تعاطی دادن اقوال است؛ درحالی که دفتر نشر معارف انقلاب بسیار منطقی از آقای موسوی خوئینی ها برای مصاحبه با هدف روشن ترشدن زوایای مختلف دعوت کرده است؛ روزنامه مدعی روشنفکری و آزاداندیشی «شرق» خبر اظهارنظر آقای خوئینی ها را به گونه ای تنظیم می کند که با هیچ اصل اطلاع رسانی ای مطابقت ندارد. این روزنامه خبر انتقادی لطیف به خاطرات مرحوم هاشمی رفسنجانی را این گونه آغاز می کند: از پرده سکوت خارج شده است؛ اما گویی در اتاقی تنها نشسته و خاطراتش را با صدای بلند مرور می کند... به تازگی کانال تلگرامی به راه انداخته و هرازگاهی به بهانه های تاریخی، برشی از خاطراتش را بازخوانی می کند. ابتدای هر خاطره را هم این گونه آغاز می کند: «آیت الله سیدمحمد موسوی خوئینی ها در پاسخ به پرسشی مبنی بر اینکه آیا...»؛ اینها آغازی است برای بازگویی خاطرات موسوی خوئینی ها، شاید در رقابتی نانوشته با خاطرات مکتوب هاشمی!» (روزنامه شرق، یکشنبه 25/04/1396، شماره 2912).این روزنامه بعد از این مقدمه و انعکاس خبر در موخره مطلب با توسل به همه مطالبی که تاکنون علیه آقای موسوی خوئینی ها مطرح شده است، از جمله با طرح مطالب دور از اخلاق حرفه ای کتاب «شنود اشباح» سیلی از اتهامات را البته باواسطه علیه منتقد مطرح می کند؛ از جمله تحصیل در مسکو و...؛ البته در جاهایی نیز مستقیما از زبان روزنامه به طرح اتهاماتی می پردازد: «او بعد از آن روزنامه سلام را منتشر کرد. از اینجا به بعد به منتقد صریح اللهجه هاشمی بدل شد با همان دیدگاه چپ گرایانه و تاکید بر عدالت. او را از هنگام تسخیر سفارت آمریکا به خاطر ارتباطات ویژه اش با دانشجویان پیرو خط امام، پدر معنوی جریان چپ می دانند، دیدگاهی که تا مرز اتهام کمونیست بودن او پیش رفت. ماجرا به جلسات تفسیر قرآن و نهج البلاغه موسوی خوئینی ها در مسجد جوزستان یا جوستان (هر دو قرائت به کار رفته است) بازمی گردد و ارتباطش با اکبر گودرزی، رئیس گروه فرقان. موسوی خوئینی ها بارها این ارتباط و همچنین قرائت هایی که او را کمونیست یا حامی شوروی می خواند، تکذیب کرده است» (همان). باید پرسید تحمیل چنین هزینه ای بر کسی که به خود اجازه داده است اظهارنظری درباره خاطرات مرحوم آقای هاشمی کند، به معنی اعتقاد به آزادی بیان و تمایل به نزدیک شدن به واقعیت های تاریخی است؟! برای روشن شدن تاریخ باید از بت سازی ها پرهیز کرد و هراسی از تعاطی روایات بزرگان به دل راه نداد.
                