چهار‌شنبه ۲۵ بهمن ۱۳۹۶
-----------------------------------------
حرف اول
-----------------------------------------
«فقر دستمزدی» در ایران
-----------------------------------------

                    از منظر سیاست گذاری اجتماعی، گذردادن افراد از حوزه امدادی و حمایتی به حوزه بیمه ای یک استراتژی اساسی است؛ به این معنا که جهت گیری سیاست ها باید به سویی باشد که افراد با اشتغال در بازار کار به خودکفایی شایسته برسند و از طریق قرارگرفتن ذیل نظام بیمه ای، مناسبات متفاوتی را با نظام اجتماعی برقرار کنند. ازاین منظر، تاکید سیاست گذاری اجتماعی بر این است که حقوق و مزایای فرد شاغل از بدو اشتغال نه تنها باید بالاتر از خط فقر باشد، بلکه فاصله مطمئن و پایداری با خط فقر داشته باشد، ازاین رو تعیین حداقل دستمزد، موضوعی اساسی در سیاست گذاری های اجتماعی به شمار می آید.در ایران شورای عالی کار متولی تعیین حداقل دستمزد است و به طور اسمی بر این ادعاست که از طریق سازوکار سه جانبه گرایی (حضور نمایندگان دولت، کارفرما و کارگر) و در قالب مذاکرات و چانه زنی های جمعی بر سر حداقل دستمزد، توافقی سه جانبه را ایجاد می کند. دوگانه روشنی که میان جامعه کارگری از یکسو و دولت و کارفرمایان از سوی دیگر وجود دارد این است که سمت کارگری به درستی بر این موضوع تاکید می کند که حداقل دستمزد باید بر مبنای شرایط معیشتی و واقعی جامعه تعیین شود و سمت دیگر نرخ تورم را مبنای تعیین حداقل دستمزد می داند.بدیهی است با ملاک قراردادن نرخ تورم و افزایش حداقل دستمزد به میزان اندکی بیش از نرخ تورم (در خوش بینانه ترین حالت) نمی توان مسئله افول انباشت شده و فقیرانه شدن دستمزد در ایران را جبران کرد. نکته مهم این است که به لحاظ تاریخی تا اواسط دهه 1370، حداقل دستمزد همواره بالاتر از خط فقر بوده است و در برخی سیاست گذاری های دولت برای حوزه های حمایتی نیز فرض بر این بوده که حتی مستمری خانوارهای نیازمند و فقیر نباید کمتر از 50 درصد حداقل دستمزد کارکنان دولت باشد (برای مثال آیین نامه تامین زنان سرپرست خانوار مصوب سال 1371)، اما به تدریج نسبت معیشت و حداقل دستمزد از سوی دولت کنار گذاشته شده و نرخ تورم مبنای تصمیم گیری قرار گرفته و در اکثر سال ها نیز نرخ تورم بیش از افزایش حداقل دستمزدها بوده و در نتیجه در برخی دوره های زمانی نیروی کار به طور مداوم قدرت خرید خود را از دست داده است.مسئله ای که در این رابطه وجود دارد این است که خط فقر در ایران به طور رسمی اعلام نمی شود. متولی مشخصی برای این موضوع پیش بینی نشده، اما به موجب ماده «4» قانون ساختار نظام جامع رفاه و تامین اجتماعی، مشارکت در تعیین خط فقر مطلق و نسبی از وظایف وزارت تعاون، کار و رفاه اجتماعی در حوزه حمایتی است. آخرین گزارش منتشرشده درباره فقر در ایران از سوی یک نهاد رسمی، گزارشی است با عنوان «وضعیت فقر و نابرابری در ایران در دوره 10ساله 1384- 1393» که در اسفند 1394 از سوی معاونت رفاه اجتماعی منتشر شده است. براساس این گزارش، برآورد خط فقر مطلق برای سال 1392 به ازای یک خانوار چهار نفره (شامل دو بزرگسال، یک کودک و یک نوجوان)، یک میلیون و 183 هزار تومان در مناطق شهری و 920 هزار تومان در مناطق روستایی بوده است. براساس مطالعه ای که در سال 1396 در این معاونت انجام شده، خط فقر مطلق سرانه در سال 1395 حدود 600 هزار تومان برآورد شده که برای یک خانوار چهار نفره (با احتساب ضریب 2،8) حدود یک میلیون و 680 هزار تومان است. اینها پایین ترین برآوردهای انجام شده از خط فقر مطلق در ایران است و پژوهشگران مستقل میزان خط فقر مطلق را تا دو برابر بیشتر برآورد می کنند. با وجوداین، با مقایسه همین میزان خط فقر مطلق در این دو سال (یک میلیون و 183 هزار تومان برای سال 92 و یک میلیون و 680 هزار تومان برای سال 95) با حداقل دستمزد (487 هزار تومان در سال 92 و 812 هزار تومان در سال 95) می توان دریافت که حداقل دستمزد کمتر از نصف خط فقر مطلق است.مسئله دیگری که در زمینه تعیین حداقل دستمزد وجود دارد، سهم هزینه های نیروی کار از هزینه های تولید است. براساس مطالعه ای که در سال 1395 در موسسه عالی پژوهش تامین اجتماعی (وابسته به سازمان تامین اجتماعی) انجام شده، سهم هزینه نیروی انسانی (شامل دستمزد و بیمه) از هزینه تولید در ایران در یک دهه اخیر روندی کاهشی داشته است. بر پایه این پژوهش، سهم هزینه نیروی انسانی از کل هزینه های تولید در سال 1392 در کارگاه های بالای 50 نفر نیروی کار، حدود 4.6 درصد بوده که در مقایسه با سال 1386 تقریبا به نصف رسیده است. سهم نیروی کار از هزینه های تولید در سال های 1373 و 1386 به ترتیب 14.6 و 8.8 درصد بوده است. این روند کاهشی در تمام گروه های صنایع به جز بازیافت و تولید مبلمان رخ داده است. میزان سهم هزینه نیروی انسانی از هزینه های تولید به نوع صنعت بستگی دارد. این سهم در صنایع کاربر بالاتر و در صنایع سرمایه بر بسیار پایین است؛ برای مثال در صنایع مربوط به نفت و گاز و پتروشیمی سهم نیروی انسانی از هزینه تولید حدود 0.6 درصد است. بیشترین سهم عامل نیروی انسانی از هزینه های تولید مربوط به صنایع تولید پوشاک (28.9 درصد)، بازیافت (28.6 درصد)، و مبلمان (19.6 درصد) است.برخی کارفرمایان، بالابودن نرخ بیمه اجباری نیروی کار را یکی از عوامل نامساعدبودن فضای کسب وکار در ایران می دانند؛ اما این ذهنیت تا چه اندازه با واقعیت منطبق است؟ سهم حق بیمه پرداختی کارفرمایان از هزینه های تولید به طور میانگین حدود 0.7 درصد است، این نسبت در صنایع مختلف بین 0.1 تا 4.9 درصد متفاوت است. بیشترین میزان سهم حق بیمه پرداختی کارفرمایان از هزینه های تولید در تولید پوشاک (4.9 درصد) و تولید مبلمان (3.6 درصد) است. درواقع، بر اساس این پژوهش می توان دریافت که در این زمینه نوعی بدنمایی واقعیت از سوی نیروهای ذی نفوذ در میدان سیاست گذاری اعمال شده که حاصل آن نوعی انجماد دستمزدی در دو دهه اخیر در ایران و بروز پدیده «شاغلان فقیر» بوده است.در شرایط موجود اقتصاد ایران که دوره بلندمدتی از رکود و تحریم را تجربه کرده، بدیهی است اعمال فشار بر تولیدکنندگان موجه نیست؛ اما باید در نظر داشت سهم نیروی کار در این وضعیت بسیار ناچیزتر از هزینه های مربوط به تامین و تجهیز سرمایه، اعم از نرخ بهره های بانکی و تامین زیرساخت ها و هزینه های فساد سیستماتیک و بروکراسی و... است. در این وضعیت، اگر راه گفت وگوی اجتماعی مسدود شود و به تعبیر دسوتو (اقتصاددان پرویی) حباب بلورینی برای حفاظت از گروه های فرادست ایجاد شود که دیگر گروه ها راهی به آن نداشته باشند، باید منتظر وارفتن هرچه بیشتر تاروپودهای جامعه بود.
                