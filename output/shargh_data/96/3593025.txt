یک‌شنبه ۲۵ تیر ۱۳۹۶
-----------------------------------------
سرمقاله
-----------------------------------------
درگذشت تلخ و فرصت های پیش رو
-----------------------------------------

                    درگذشت تلخ بانوی ریاضی دان ایرانی، برای همه ایرانیان، جامعه علمی و به ویژه جامعه ریاضی دانان کشور، خبری ناگوار و تکان دهنده است. نخبگان ما به دلیل تفکر اصولی و تمایلات علمی، به دور از نگاه های محدود سیاسی، به دنبال افزودن بر مدارج خود هستند. آنان با وجود حضور در مراکز علمی سایر کشورها، هیچ گاه تعصب به کشور و پیوندهای خویشاوندی و قومی خود را فراموش نمی کنند؛ آنان می توانند از این وسعت تفکر، درنهایت، کشور و هم وطنان خود را بهره مند کنند و بارها دیده ایم این عزیزان برای همکاری با مراکز علمی ایران تا چه اندازه مشتاق هستند و بدون هیچ خودبرتربینی یا محدودیتی، به ایران رفت وآمد کرده و حتی همکاری هایی را تعریف می کنند. رشته تحصیلی و تدریس نگارنده در دانشگاه صنعتی شریف، ریاضی نیست؛ اما مطلع بودم مرحوم دکتر میرزاخانی ارتباط مطلوبی با استادان سابق و دانشکده ریاضی دانشگاه شریف داشت. این برای ایرانیان افتخار است که فرزندانشان با تحصیلات برتر در سطح جهانی، جوایز ارزشمندی دریافت می کنند. دریافت جایزه ای که به نوبل ریاضی در جهان معروف بود، تحسین همه جهانیان را برای این ریاضی دان شاخص و بااخلاق ایرانی به همراه داشت و امروز متاسفانه در فقدان ایشان، سوگوار شدیم. این رویدادهای تلخ هرچه بیشتر به ما یادآوری می کند که باید ارتباط با نخبگان ایرانی را برای الگوسازی جوانان خود دنبال کنیم و به دور از نگاه های بسته، از ظرفیت های آنان برای تغذیه علمی و سرعت بخشیدن به شتاب علمی کشور، بهره بگیریم.
                