سه‌شنبه ۱۷ مرداد ۱۳۹۶
-----------------------------------------
یادداشت
-----------------------------------------
کسب و کار خبر
-----------------------------------------

                    امروز در ایران، روز خبرنگار نام گذاری شده است. در عصر اطلاعات «صنعت خبر» قلمرو بزرگ کسب وکارهای پیچیده و خبره روزگار ماست. در این صنعت واحدهای کسب وکار متفاوتی دیده می شود که گاه با به هم پیوستن این واحدهای استراتژیک کسب وکار، غول های صنعت خبر ظاهر می شوند. بازیگران اصلی صنعت خبر را آژانس های خبری یا خبرگزاری ها تشکیل می دهند؛ مانند خبرگزاری ایرنا در ایران و در سطح جهانی بازیگران بزرگی مانند رویترز (Reuters)،آسوشیتدپرس (Associated Press)، فرانس پرس (France- Press)، خبرگزاری روسیه (TASS) و خبرگزاری چین و هند و.... در صنعت و کسب وکار خبر مانند هر کسب وکار دیگری با تامین کنندگان، خریداران، رقبا، تغییرات تکنولوژی و فرصت ها و تهدیدات بازار مواجه هستیم. خبرگزاری ها نقش تامین کننده را برای رسانه ها بازی می کنند و خبر را مانند کالایی به صاحبان رسانه ها می فروشند. رسانه ها به نوبه خود از طریق شبکه توزیع خود اخبار را به مصرف کننده نهایی یا همان مخاطبان هدف می رسانند. رسانه ها برای دسترسی وسیعی که به انبوه مخاطبان دارند، می توانند واسطه دسترسی صاحبان کالا و خدمات به مشتریان شوند و از این رو با فضایی که برای بازاریابی، تبلیغات و برندسازی فراهم می آورند، به درآمد سرشاری دست می یابند. ازجمله مهم ترین صنایع وابسته به صنعت خبر می توان به: چاپ و انتشار، رادیو و تلویزیون، روزنامه، رسانه های مجازی، تبلیغات، سایت های خبری، کانال های خبری ماهواره ای، وسایل ارتباط جمعی و رسانه های مدرن شهری اشاره کرد. امروزه بیشترین حجم تولید و پخش خبر را می توان در انواع گوناگون رسانه های مجازی دید. این رسانه ها شامل شبکه های اجتماعی نظیر توییتر (Twitter) وب سایت های خبری مانند یاهونیوز (Yahoo News)، تابناک، خبر آنلاین و دیگر ظرفیت های محیط مجازی است. حتی وب سایت اغلب شبکه های خبری تلویزیونی و روزنامه ها اکنون بیشترین بازدیدکننده را دارد؛ مانند شبکه های تلویزیونی CNN و BBC یا روزنامه های گاردین (Guardian) و واشنگتن پست(Washington Post) و همین طور روزنامه های ایران که گاهی نسخه های دیجیتال آنها مشتریان بیشتری دارد. بنگاه های برجسته و مشهور صنعت خبر با ورود به زنجیره ارزش و ادغام کسب وکار های به هم پیوسته، به بنگاه های سودآور بزرگی تبدیل شده اند که در سطح جهانی به رقابت می پردازند. مدیریت این نوع کسب وکار پیچیده است و دخل و خرج آن معمولا شفاف نیست. در کسب وکار خبر، آژانس های خبری، رسانه مادر محسوب می شوند و عمده هزینه های آنها شامل هزینه جمع آوری و نگارش و نشر خبر است. دستمزد خبرنگاران، سردبیران خبری و رابطان و منابع خبری از جمله هزینه های درخور توجه است. خبر های گوناگون، مخاطبان گوناگون دارد و مثلا خبرهای اقتصادی مطلوب فعالان اقتصادی است و این گونه افراد برای به دست آوردن اطلاعات تجاری آماده پرداخت هزینه های جزئی هستند؛ اما اخبار سیاسی و اجتماعی مخاطبان متفاوتی دارد که مستقیما هزینه ای پرداخت نمی کنند. یک بنگاه خبررسانی هزینه هایی را که برای تهیه و پخش اخبار سیاسی می کند، از کجا به دست می آورد؟ تکلیف خبرگزاری ها و بنگاه های خبرپراکنی دولتی روشن است. هزینه مستقیم آنها را دولت می پردازد. نه تنها در ایران که در بسیاری از کشور های جهان بنگاه های خبررسانی با حمایت دولت یا احزاب سیاسی و نهادهای قدرت فعالیت می کنند؛ زیرا هدف اصلی این خبرگزاری ها اثربخشی در جامعه هدف برای رسیدن به اهداف سیاسی، فرهنگی و مذهبی است. البته کارکرد این گونه خبرگزاری ها در عمل به یک سایت سیاسی فروکاسته می شود؛ حال آنکه خبرگزاری های حرفه ای بدون جهت گیری سیاسی تلاش می کنند رخدادها را همان گونه که واقع شده است، گزارش کنند. گزارش هایی فوری، دقیق، صحیح و بدون کم و کاست؛ زیرا خبرگزاری حرفه ای از تحلیل خبر اجتناب می کند.قدرت آژانس های خبری بزرگ در میزان جذب شمار مخاطبان و جلب اعتماد مردم است. برخی آژانس های خبری می توانند با قدرت رسانه ای خود تحولات اجتماعی جوامع گوناگون را هدایت کنند و بر سرنوشت سیاسی برخی کشور ها تاثیر بگذارند؛ از این رو دولت های تمرکزگرا و قدرت های بزرگ اقتصادی از هرگونه هزینه ای برای رسانه های اثربخش دریغ ندارند و به درآمد مستقیم آن کمتر اعتنا می کنند؛ اما در بخش خصوصی یک خبرگزاری چگونه می تواند هزینه های خود را تامین کند و یک کسب وکار سودآور در بازار خبر داشته باشد؟ فرض بر این است که یک کسب وکار خبری با توجیه درست اقتصادی داشته باشیم؛ وگرنه در این کسب وکار نیز درآمدهای نامشروع زیادی نهفته است؛ از قبیل خریدو فروش اخبار محرمانه و باج خواهی از اشخاص حقیقی و حقوقی و دامن زدن به شایعات بی اساس و انتشار اخبار کذب و.... برای ایجاد آژانس خبری به مثابه یک بنگاه اقتصادی لازم است امکان فروش خبر و انتشار آزادانه آن وجود داشته باشد.خبرگزاری های ایران یا مستقیما وابسته به دولت هستند یا به نحو غیرمستقیم به نهادهای رسمی و سیاسی وابسته هستند؛ بنابراین در ایران کسب وکار خبری رسما جریان ندارد و تا هنگامی که ساختار سیاسی و حقوقی در ایران اجازه «فروش خبر» را ندهد، کسب وکار خبر در قالب یک بنگاه خصوصی رونق نمی گیرد؛ در حالی که عموم آژانس های خبری نظیر رویترز از محل فروش خبر درآمد کسب می کنند و به عنوان یک بنگاه اقتصادی نقش ایفا می کنند، در ایران پایبندنبودن به کپی رایت و حقوق معنوی اثر موجب می شود کسی برای خرید خبر پول نپردازد. از سوی دیگر انتشار خبر رایگان از سوی خبرگزاری هایی که از بودجه های دولتی و عمومی تامین می شوند، رقابت داخلی در بازار خبر ایران را با مشکل جدی مواجه کرده است. با وجود غیراقتصادی بودن خبرگزاری ها در ایران تعداد آنها زیاد است؛ در سال های 1380 تا 1390 بیش از 20 خبرگزاری مجوز فعالیت گرفته اند! تعداد خبرگزاری هایی که در ایران وجود دارد مانند تعداد بانک ها، با استانداردهای جهانی فاصله دارد. این همه خبرگزاری با تیراژ محدود روزنامه در ایران هم خوانی ندارد. جالب اینکه بین اخبار رسمی این خبرگزاری ها با آنچه به طور غیررسمی در جامعه منتشر می شود، فاصله معناداری وجود دارد که فلسفه وجودی این آژانس های خبری را زیر سوال می برد. یکی از مهم ترین ارزش های خبری وجود تنوع و تکثر است. با وجود این تعداد خبرگزاری، هنوز تنوع و تکثر خبری نداریم و این در حالی است که در کشورهای پیشرفته، تنوع خبری چشمگیری وجود دارد.خوشبختانه تکنولوژی های مدرن ارتباطی تا حد زیادی انحصار اخبار رسمی را شکسته است و شبکه های خبری مجازی خصوصی و بدون مجوز دولت به اطلاع رسانی می پردازند. گرچه اخبار این گونه سایت ها چندان معتبر نیست، اما با اقبال شهروندان مواجه شده است و حتی مقامات سیاسی، خبرگزاری های رسمی و مطبوعات به آنها واکنش نشان می دهند. همچنین نقش اثربخش رسانه های ماهواره ای فارسی زبان که در خارج از کشور به تهیه و پخش اخبار ایران می پردازند نیز نمونه دیگر تغییر فضای خبری است. اگر شرایط برای حضور بخش خصوصی در صنعت خبر فراهم شود، آژانس های خبری حرفه ای پا به عرصه وجود می گذارند.
                