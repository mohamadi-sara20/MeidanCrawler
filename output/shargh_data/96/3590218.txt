سه‌شنبه ۲۰ تیر ۱۳۹۶
-----------------------------------------
حرف اول
-----------------------------------------
گردشگری، سکوی پرش ایران
-----------------------------------------

                    گردشگری موضوعی است که در دنیای امروز اکثر کشورها و شهرهای جهان نگاهی «صنعتی» به آن دارند و این موضوع می تواند درعین حال که فرصتی برای یک کشور تلقی شود، به تهدید نیز تبدیل شود. در کشوری مانند ایران که جاذبه های گوناگون طبیعی، فرهنگی، تاریخی و مذهبی فراوانی دارد، تبدیل شدن گردشگری به صنعتی پویا و فعال، ضروری است. افزایش مراکز رفاهی و هتل های بومی یکی از زمینه های مناسب و ضروری برای توسعه صنعت گردشگری و جذب گردشگران داخلی و خارجی است. سوال اینجاست که مزیت رقابتی ایران در ساخت هتل ها چگونه می تواند نمود پیدا کند؟ پاسخ این پرسش در عبارت «هتل های بوم گردی» نهفته است، به عبارت دیگر منظور از هتل، صرفا ساخت اماکن مدرن و پرهزینه نیست بلکه منظور استفاده از ظرفیت های بومی نقاط بکر ایران و به خصوص روستاهای دارای ظرفیت پذیرش گردشگر است که این روستاها با داشتن ظرفیت های لازم در زمینه میراث فرهنگی و صنایع دستی از یک سو و سه ظرفیت گردشگری، بوم گردی و توسعه صنایع دستی از سوی دیگر، به عنوان هدف طرح گردشگری شناسایی می شوند. این امر خوشبختانه در دولت یازدهم مورد توجه ویژه معاون رئیس جمهور و رئیس سازمان میراث فرهنگی، صنایع دستی و گردشگری کشور قرار گرفته و 500 روستا به عنوان روستاهای هدف برای توسعه صنعت گردشگری شناسایی شده اند و اجرای فاز اول این طرح (مرمت و ساخت بناهای بومی برای اسکان گردشگران داخلی و خارجی) در خرداد و تیر سال جاری در 78 روستا شروع شده است. شواهد حاکی از آن است که توجه دولت تدبیر و امید به ایجاد هویت در صنعت گردشگری کشور معطوف شده، به این معنا که گردشگران با هویت حقیقی شهرها و روستاهای ایران آشنا شوند و حتی بخشی از سبک زندگی آن مناطق را برای مدت کوتاهی تجربه کنند. باید بدانیم که گردشگران و به ویژه گردشگران خارجی پیش از این رغبت خود را برای آشنایی با هویت و فرهنگ نقاط مختلف ایران به اثبات رسانده اند. علاوه بر موضوع فرهنگی و ملی گردشگری، بحث تولید درآمدهای پایدار از این صنعت نیز دغدغه بسیاری از کشورهاست، خصوصا ایران که وابستگی شدید به درآمدهای نفتی دارد. موضوع بهره برداری اقتصادی از صنعت گردشگری در دولت یازدهم بیش از پیش مورد توجه قرار گرفته است....به طوری که درآمد حاصل از گردشگری بین سال های 92 تا 95، بیش از 32 میلیارد دلار برآورد شده و در این مدت 19 میلیون و 900 هزار گردشگر خارجی وارد کشور شده اند. این اعداد تنها ماهیت عددی و ریاضی ندارند بلکه نشان دهنده پتانسیل های کشور برای کاهش درآمدهای نفتی و افزایش درآمدهای حاصل از صنعت گردشگری است به طوری که صنعت گردشگری در اقتصاد کشور در سال 94 به صورت غیرمستقیم 6،1درصد تولید ناخالص ملی و 0.5 درصد اشتغال را بر عهده داشته و توجه بیشتر به آن می تواند کشور را از بحران بی کاری خارج کند. در نهایت نیز باید این نکته را مدنظر قرار داد که موضوع «صنعت گردشگری» در شرایط کنونی کشور می تواند عاملی نجات بخش و راه حلی استراتژیک باشد. با توجه ویژه نسبت به استفاده از ظرفیت های این صنعت، کشور روزبه روز به اقتصاد مقاومتی و رهایی از وابستگی به درآمد نفتی نزدیک تر می شود.
                