سه‌شنبه ۲۹ فروردین ۱۳۹۶
-----------------------------------------
type_unknown
-----------------------------------------
رمزگشایی از نقشه اصولگرایان
-----------------------------------------

                    گروه سیاست،: که عشق آسان نمود اول، ولی افتاد مشکل ها؛ این مصراع مناسبی است برای توضیح شطرنج انتخابات ریاست جمهوری دوره دوازدهم. معادله این انتخابات روزبه روز پیچیده تر از آن چیزی می شود که در ابتدا به نظر می رسید. شاید اگر در روزهای نخست ثبت نام نامزدها،، تحلیل هایی که ارائه می شد، همه از شکل گیری یک دوقطبی مشخص میان روحانی-رئیسی حکایت داشت؛ اما خط خبری که رسانه های اصولگرا از روز گذشته در دستور کار خود قرار دادند، گواه دیگری می دهد. این خط، بیش از همه جا، در مصاحبه خبرگزاری تسنیم با محمد هاشمی خود را نشان می دهد. تسنیم روز گذشته به نقل از محمد هاشمی نوشت: «ممکن است روحانی به نفع من یا جهانگیری کناره گیری کند». برادر رئیس فقید مجمع تشخیص مصلحت که در انتخابات ریاست جمهوری ثبت نام کرده، در گفت وگو با «ایرنا» این نقل قول را تکذیب و تاکید کرد «نامزد اصلی جبهه اعتدال و اصلاح طلبان جناب آقای دکتر روحانی بوده و هست». خبرگزاری تسنیم در واکنش، فایل صوتی مصاحبه با او را بر خروجی سایت خود قرار داد.در این فایل مصاحبه کننده برای رسیدن به مقصودی که خود را در تیتر خبر نشان داده بود، می پرسد: «شایع شده شما می خواهید به نفع روحانی کنار بروید؟» هاشمی این گونه جواب می دهد: «دو جریان در صحنه هست. بحث این است که ما رقابت درون جناحی نداریم.. من به عنوان رقیب روحانی یا روحانی رقیب من، جهانگیری رقیب روحانی و بالعکس وجود ندارد. این بستگی دارد به عرصه انتخابات که چگونه باشد و کی (چه کسی) حضور داشته باشد». حالا مصاحبه کننده به سوال اصلی خود می رسد: «یعنی حتی ممکن است که شما گزینه نهایی باشید و آن دو بزرگوار کنار بروند یا آقای جهانگیری باشد یا آقای روحانی؟» و محمد هاشمی جواب می دهد: «ببینید هر احتمالی ممکن است. من می گویم مبنای ما رقابت درون جناحی نیست».مصاحبه کننده ادامه می دهد: «اگه این طور است چرا آقای جهانگیری کاندیدا شده» و هاشمی جواب می دهد: «ایشان هم همین طور بود. ایشان صریح تر اعلام کرد که برنامه هایش با آقای روحانی اختلافی ندارد. مکمل همدیگر هستند؛ حتی گفتند آمدند که توضیح بدهند که چگونه دولت را تحویل گرفتند؛ اما این نکته هست؛ نه در جناح راست و نه در جناح اعتدال و اصلاح طلب رقابت درون جناحی نخواهد بود. اینکه کی باشد و کی شانسش بیشتر است، بستگی به عرصه نهایی انتخابات دارد» و باز مصاحبه کننده می گوید: «یعنی بستگی به نظرسنجی ها دارد:» و هاشمی جواب می دهد: «عوامل مختلف، دیگر. فقط نظرسنجی هم نه».توضیح تسنیمتسنیم در کنار انتشار این فایل صوتی، این توضیح را هم منتشر کرده که موید همان خط پیش گفته است. در توضیح تسنیم آمده است: «همان طور در فایل صوتی (از 01:10 تا 01:20) پیداست، خبرنگار از محمد هاشمی درباره احتمال کناره گیری روحانی به نفع او سوال می کند که وی در پاسخ می گوید هر احتمالی ممکن است. مصاحبه آقای محمد هاشمی با دقت و دقیق پیاده شده است و تیتر نیز تایید سوال خبرنگار تسنیم مبنی بر احتمال کناره گیری روحانی به نفع او طرح شده که وی این احتمال را تایید می کند و طبیعی است تایید این احتمال به معنای نفی احتمالات دیگر نیست و بر اساس این بود که خبرنگار تسنیم در تیتر، از قید «ممکن است» استفاده کرده است».نشانی دیگر از رسانه اصولگرااین خبر، تکذیب و بعد هم انتشار فایل صوتی آن تنها مهر تایید برای اثبات این ادعا نیست که رسانه های اصولگرا یا تحلیلگران آن درصدد بودند خواسته یا ناخواسته آنچه را طراحی کردند، آشکار کنند؛ یعنی «کناره گیری روحانی». تسنیم همان روز یعنی دوشنبه در بسته تحلیلی خود با عنوان «تحلیل چرایی ثبت نام اسحاق جهانگیری در انتخابات» همین گمانه را طرح و تقویت می کند. در این بسته تحلیلی پرویز امینی، تحلیلگر جریان اصولگرا می گوید: «... گفته بودم که اصلاح طلبان در انسداد مضاعف اند؛ چون مجبورند به انتخابی به نام روحانی تن بدهند که آسیب پذیری های اجتماعی کنونی او و نیز بهمن نارضایتی پیش روی او ولو رئیس جمهور دولت دوازدهم باشد، شرایط را برای آنها که همه تخم مرغ های سیاسی خود را در سبد روحانی گذاشته اند، دشوارتر خواهد کرد و پیشنهاد کردم برای انسدادزدایی با نامزدی غیر از روحانی در انتخابات شرکت کنند؛ بنابراین نامزدی جهانگیری از موضع اصلاح طلبان آنها را از تله انسدادی که در آن گرفتار شده بودند، می تواند خارج کند و...». پرویز امینی در انتهای تحلیل خود به احتمال ردصلاحیت روحانی هم گریزی می زند و می گوید:«...البته ممکن است روحانی بر اثر تحلیل های تازه تر و عینی تر و گرفتن بهانه رد صلاحیت احتمالی خود بعد از اعلام صلاحیت ها، به نوعی جهانگیری را از حضور در رقابت منصرف کند». این نشان می دهد، موضوع کنارگذشته شدن احتمالی رئیس جمهور در قطعات پازل انتخابات جریان راست دیده شده است؛ یعنی اگر «قطعه» ردصلاحیت را کنار بگذارند، قطعه دیگر پازل می تواند «کناره گیری» رئیس جمهور مستقر باشد.تکمیل پازلبرای تکمیل این پازل قطعات دیگری هم لازم است. اول بازی «همه» در برابر «یک» تا نشان دهند همه اصولگرایان توان خود را برای یک دوره ای کردن روحانی جزم کرده اند؛ یعنی قرار است همه آرای خود را به سبد رای نامزد نهایی شان تقدیم کنند و یک نامزد متکی به سبد آرای مجموع را راهی میدان رقابت با حسن روحانی کنند. برای این منظور همه باید ثبت نام می کردند. از این همه رئیسی و قالیباف گزینه های جدی تر هستند. سعید جلیلی هم نیامد تا از همین ابتدا سبد رای خود را تقدیم رئیسی کرده باشد که اصرار بر مستقل آمدن دارد. تیپ شخصیتی رئیسی آن گونه که در اولین مواجهه اش با خبرنگاران قرار گرفت، او را چهره ای در قامت ریاست جمهوری نشان نمی دهد. به علاوه اینکه آمدن و حضورش در صحنه رقابت منجر به دامن زده شدن به حاشیه هایی خواهد بود که شاید الان مقطع مناسبی برای آن نباشد. احتمالا تنها گزینه محتمل اصولگرایان، قالیباف است با سبد رای مشخص. به نظر می رسد رئیسی هم با کناره گیری می تواند این سبد رای را تقویت کند. همان طور که محمد هاشمی در همین مصاحبه با تسنیم تاکید می کند: «نه در جناح راست و نه در جناح اعتدال و اصلاح طلب رقابت درون جناحی نخواهد بود»؛ یعنی جریان راست هم با وجود اختلافاتی که در متن با یکدیگر دارند، در نهایت با یک گزینه روانه میدان خواهند شد که آن گزینه می تواند قالیباف باشد. اما در برابر قالیباف، در این سوی میدان کدام بازی شکل خواهد گرفت.ثبت نام جهانگیری با کدام هدفتاکید بر ثبت نام جهانگیری از سوی بزرگان اصلاحات برای چه صورت گرفته است. عباس عبدی در همان بسته تحلیلی، به تسنیم گفته است: «از این حیث که رفتارهای طرف مقابل خود را نمی توان پیش بینی کرد؛ باید احتیاط های لازم را انجام داد. به ویژه وقتی جناح مقابل در انتخابات لشکر سلم و تور را به میان آورده و بیش از 10 نفر را نامزد کرده؛ بنابراین بهتر دانستند که در محدودکردن نامزدی به آقای روحانی محتاط باشند و خود را محدود نکنند. البته بنده معتقد بودم که نیازی به این کار نیست؛ چون طرف مقابل براساس عقلانیتی تصمیم می گیرد که ما را بی نیاز از این احتیاط ها می کند. ولی در هرحال بسیاری نیز احتیاط را شرط عقل تلقی می کنند که درست هم هست. درهر حال گمان نمی کنم که این ورود تاثیری بر سرنوشت انتخابات بگذارد».احتیاط واجبسخن از احتیاطی است که جریان اصلاح طلب به خرج داده است؛ یعنی قائل بودن به اینکه همه گزینه های اصولگرایان، در این انتخابات روی میز است، از گزینه با احتمال رد صلاحیت گرفته تا احتمال کناره گیری و اگر هر یک از این دو گزینه محقق شود، اصلاح طلبان به عنوان کنشگر سیاسی باید همه احتمالات را در نظر می گرفتند. یکی از این کارت ها اسحاق جهانگیری و ورود او به صحنه است. گزینه ای که روز آخر اصلاح طلبان توانستند با مجوز شخص روحانی او را متقاعد به ثبت نام کنند. اگر یک روی قضیه، کمک جهانگیری به روحانی در مناظره های انتخاباتی باشد، روی دیگر حضور او برای احتمال هرگونه «نبودن» روحانی در صحنه رقابت است. برای همین منظور هم احتمالا همه بزرگان اصلاح طلب متفق شدند تا گزینه ای به غیر از روحانی در صحنه باشد. الیاس حضرتی در این باره به ایلنا گفته: «آقای جهانگیری تصمیم بسیار بزرگ و مهمی گرفتند و این در حالی است که از حدود شش تا هفت ماه گذشته، دوستان ما تاکید داشتند که باید در کنار روحانی، کاندیدایی را معرفی کنیم که یار و یاور روحانی باشد. در سیاست همواره باید همه جوانب را درنظر گرفت؛ چراکه همیشه حداقل یک درصد احتمال خطر وجود دارد».تدبیر هاشمیآمدن نامزد دیگر در کنار روحانی تصمیم شورای سیاست گذاری و بزرگان اصلاح طلب بوده است. برخی مثل محمد هاشمی حتی اعلام کرده اند این توصیه مرحوم آیت الله هاشمی هم بوده است. هاشمی در همان مصاحبه به تسنیم گفته: «حاج آقا اسم پنج نفر را بردند که در عرصه انتخابات حضور داشته باشند و این افراد شامل آقایان ناطق نوری، محمدرضا عارف، اسحاق جهانگیری، محمدجواد ظریف و خود من است». حسین مرعشی هم قبلا این نکته را درباره ثبت نام اسحاق جهانگیری مطرح کرده و آن را توصیه آیت الله دانسته بود. البته در کنار توصیه آیت الله، نظر مثبت روحانی و رئیس دولت اصلاحات و شورای سیاست گذاری اصلاح طلبان هم جلب شده است.عبدالواحد موسوی لاری هم در گفت وگو با خبرآنلاین آمدن جهانگیری را تصمیم شورای عالی سیاست گذاری دانسته: «اما اینکه جهانگیری تا آخر خط با یک اراده شخصی می ماند یا به عنوان کسی که برآمده از یک طیف است و تصمیم جمع را در نظر می گیرد، دو موضوع پیش رو است که نظر من این است که او راه دوم را ترجیح خواهد داد. بالاخره او در نهایت حتما تابع جمعی است که پشت آمدن او به انتخابات ایستاده اند...». در اینجا سخن از ماندن و رفتن جهانگیری نیست، بلکه سخن از تبعیت از تصمیم جمعی اصلاح طلبان است. تصمیمی که احتمالا بسته به کارت های بازی است که جریان راست در مقابل اصلاح طلبان قرار می دهد. جریان رسانه ای راست تا به اینجا رونمایی از کارت اول را آغاز کرده است.
                