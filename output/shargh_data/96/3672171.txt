پنج‌شنبه ۱۶ آذر ۱۳۹۶
-----------------------------------------
type_unknown
-----------------------------------------
سرکشی به حساب میلیونرها ممنوع
-----------------------------------------

                    گروه اقتصاد، حد آستانه بررسی اطلاعات پولی از 500 میلیون تومان به پنج میلیارد تومان افزایش یافت. این اصلاحی است که در توافق اخیر وزرای اقتصادی و دارایی و دادگستری انجام شده و به موجب آن حداقل میزان گردش حسابی که مورد بررسی سازمان امور مالیاتی قرار خواهد گرفت، پنج میلیارد تومان خواهد بود. پیش از این در دی سال 95 در آیین نامه اجرائی تبصره 5 ماده 169 مکرر قانون مالیات های مستقیم حد آستانه برای بررسی اطلاعات حساب های بانکی 500 میلیون تومان اعلام شده بود که در همان زمان نیز واکنش های زیادی به همراه داشت. مخالفت ها با بررسی حساب های بانکی برای اخذ مالیات اما محدود به این حد نصاب برای بررسی نبود و از مخالفت با شیوه اجرای آن تا کلیت آن مورد اعتراض افراد و گروه های مختلف قرار گرفته بود. مخالفت هایی که از نگرانی کارشناسان درباره سرنوشت گردش های مالی پس از اجرای این آیین نامه تا حرمت تجسس در دین اسلام را شامل می شد و البته گروه های ذی نفع را نیز به واکنش هایی واداشت.حالا به نظر می رسد وزارت اقتصاد و سازمان امور مالیاتی در عقب نشینی آشکار آستانه بررسی اطلاعات حساب ها را به 10 برابر میزان قبلی افزایش داده است تا قسمت بزرگی از حساب های بانکی اشخاص از بررسی مستقیم سازمان امور مالیاتی مصون بمانند. این در حالی است که هنوز عده ای بررسی همین مقدار از حساب های بانکی را نیز «سرک کشیدن در حریم خصوصی مردم» می دانند و معتقدند نباید کم و کیف حساب «مردم»ی که سالانه میلیاردها تومان به حساب شان می آید و می رود، بررسی دقیق تر شود. قانون چه می گفت؟اگرچه تلاش برای بررسی حساب های بانکی در کشور سابقه ای طولانی دارد؛ اما ماده 169 مکرر قانون مالیات های مستقیم، اصلاحی مصوب 31 تیر 1394 می گوید: برای شفافیت فعالیت های اقتصادی و استقرار نظام یکپارچه اطلاعات مالیاتی، پایگاه اطلاعات هویتی، عملکردی و دارایی مودیان مالیاتی شامل مواردی نظیر اطلاعات مالی، پولی و اعتباری، معاملاتی، سرمایه ای و ملکی اشخاص حقیقی و حقوقی در سازمان امور مالیاتی کشور ایجاد می شود. در تبصره 5 این ماده قانونی نیز آمده است: ترتیبات اجرای احکام این ماده و...به موجب آیین نامه ای است که در مدت شش ماه از تاریخ تصویب این قانون با پیشنهاد سازمان امور مالیاتی کشور و مشارکت بانک مرکزی جمهوری اسلامی ایران تهیه می شود و به تصویب وزیران امور اقتصادی و دارایی و دادگستری می رسد. که آسان می نمود اول؛ ولی افتاد مشکل ها!آیین نامه اجرائی تبصره 5 ماده 169 نهایتا سال گذشته تصویب شد و تصمیم بر این شد که به موجب آن حساب هایی که گردشی بیشتر از 500 میلیون تومان در سال را تجربه کرده بودند، از طرف سازمان امور مالیاتی بررسی شوند. در همان زمان سازمان امور مالیاتی تعیین چنین رقمی را از این نظر کارشناسی خوانده بود که اولا عمده حساب های با گردش زیر 500 میلیون تومان مشمول مالیات زیادی نمی شدند و ثانیا بررسی تمام حساب های بانکی تبدیل به فرایند پیچیده ای می شد. با این حال در میانه سال جاری مدیر کل دفتر اطلاعات مالیاتی سازمان مالیاتی در گفت وگو با تسنیم از وجود اختلافاتی با بانک ها بر سر ارائه اطلاعات حساب ها به این سازمان خبر داد و گفت: «وقتی نوبت به دریافت اطلاعات سپرده های کوتاه مدت و بلندمدت (دیداری و غیردیداری) رسید، بانک مرکزی اعلام کرد به این اطلاعات دسترسی ندارد و باید از طریق بانک ها تامین شود. سازمان امور مالیاتی از اردیبهشت 1396 جلساتی را با بانک های دولتی و خصوصی و همچنین تشکل های مرتبط ترتیب داده است تا از طریق بانک ها اطلاعات مربوط به سپرده ها به سازمان مالیاتی ارائه شود؛ اما تاکنون به نتیجه نرسیده است». اختلافی که به نظر می رسد تاکنون نیز ادامه داشته است. بانک ها می ترسنداز همان ابتدای مطرح شدن مسئله بررسی حساب های بانکی یکی از طرف های درگیر که چندان علاقه ای به اجرای این قانون نداشت، بانک ها بودند. بانک ها البته هرگز به طور مستقیم مخالفت خود را با اجرای این قانون نشان ندادند؛ اما همواره دو نگرانی مهم را در این زمینه مطرح کردند که اجرای آیین نامه را تا حدود زیادی زمین گیر می کرد. اولین نگرانی بانکی ها چیزی بود که در قالب انتقادات حقوقی به بررسی حساب های بانکی مطرح می شد. برای مثال هادی اسماعیل زاده، حقوق دان و مدیر وقت گروه حقوق اقتصادی موسسه عالی بانکداری در سال 92 با تاکید بر محرمانه بودن اطلاعات حساب مشتریان بانکی، گفته بود طبق قاعده اطلاعات حساب بانکی مشتریان بانکی کاملا محرمانه است و بانک به عنوان وکیل مشتریان خود حق ندارد اطلاعات حساب آنها را در اختیار شخص حقیقی یا حقوقی قرار دهد؛ مگر اینکه دادستان اجازه دستیابی را صادر کند. این نگرانی البته ریشه مهم تری داشت و آن ترس بانک ها از انتقال ثروت سپرده گذاران از بانک ها به سمت بازارهای ارز و سکه و مسکن بود؛ خطری که می توانست علاوه بر زمین زدن بانک ها، آشفتگی هایی هم در بازارهای مورد اشاره ایجاد کند. به زبان ساده تر، آنها معتقد بودند شفافیت حساب های بانکی به شفافیت فعالیت های اقتصادی منجر نمی شود، بلکه ثروت های پنهان دورمانده از مالیات را به بازارهای غیرشفاف دیگری منتقل خواهد کرد. نگرانی مهم دیگر بانک ها اما منطقی تر و البته دردسرسازتر است. آنها می گویند یا همه یا هیچ کس و بر این شرط خود نیز تاکید می کنند. به عبارت دیگر، بانک ها معتقدند اگر قرار بر ارائه اطلاعات حساب های بانکی به سازمان امور مالیاتی باشد این اقدام باید به صورت هماهنگ از سوی همه بانک ها و موسسات مالی- اعتباری انجام شود وگرنه وجود هر استثنایی در این زمینه منجر به فرار سپرده ها از بانک های همکاری کننده به سمت بانک هایی خواهد بود که از ارائه اطلاعات خود خودداری می کنند. این نگرانی همان چیزی است که تا امروز اجرای آیین نامه را با مشکلاتی مواجه کرده است و بر پایه خبرهای رسیده هنوز بانک هایی هستند که حاضر به پذیرش این آیین نامه و ارائه اطلاعات خود به سازمان امور مالیاتی نشده اند. عدم تمکینی که می تواند به فربه شدن بانک های فوق و البته تضعیف بانک های تمکین کننده منجر شود. دیگر نگران هابانک ها تنها طرف درگیر در این ماجرا نبودند که از کم وکیف بررسی حساب های بانکی نگرانند. فعالان اقتصادی، صاحبان حساب های بانکی درشت، اصناف و اتاق های بازرگانی دیگر طرف های درگیر هستند که در موارد مختلف به قسمت های مختلف این قانون و هر قانون دیگری که پای تراکنش های بانکی در آن در میان باشد ایراد وارد کرده اند. برای نمونه رئیس وقت اتاق اصناف در سال 92 و در همان ابتدای آغاز زمزمه ها دراین باره گفته بود: چک کردن حساب بانکی اصناف که حسابی کاملا شخصی است خلاف قوانین و مقررات است و نمی تواند ملاک عمل سازمان امور مالیاتی قرار گیرد. به گفته نوده فراهانی، حساب بانکی نمی تواند قابل استناد باشد چراکه بخشی از گردش بانکی اصناف مبتنی بر درآمد آنها نیست. برای مثال زمانی هست که مبلغی برای پاس کردن چک استقراض و واریز به حساب می شود یا گاهی فرد مسئول نقل و انتقال پول است یعنی پول متعلق به خود فرد نیست و فقط آن را در حسابش جابه جا می کند بنابراین این گردش ها چگونه می تواند ملاکی برای تعیین مالیات باشد. اتاق های بازرگانی گیلان و اصفهان نیز چندی قبل ایرادات خود را به دستورالعمل نحوه بررسی و رسیدگی به تراکنش های بانکی مشکوک در نامه ای به وزیر اقتصاد اعلام کرده و آن را ضربه ای به اقتصاد کشور خوانده بودند. در نامه اتاق بازرگانی اصفهان درباره بررسی تراکنش های بانکی مشکوک قبل از سال 95 آمده بود: با توجه به سخنان حکیمانه مقام معظم رهبری درخصوص تولید و رونق آن، وضعیت خاص و مشکل حاکم بر اقتصاد خواهشمند است در اولین فرصت دستور فرمایید سازمان امور مالیاتی از ورود به حساب ها قبل از سال 1395 خودداری کند. همه با هم برابرند اما بعضی ها برابرترنددر شرایطی که مالیات کارگران و کارمندان کشور پیش از دریافت حقوق از حساب شان کسر می شود، به نظر می رسد بخش مهمی از اقتصاد ایران همچنان مایل است از پرداخت مالیات فرار کند. گزارش های متعدد سال های گذشته درباره جمع آوری کارتخوان ها از مغازه ها و فروشگاه ها تا مطب های پزشکان از یک سو و تلاش های ناموفق برای بررسی حساب های بانکی از دیگر سو نشان می دهد همچنان هستند بسیاری که با درآمدی ده ها و صدها برابر کارگر و کارمند ایرانی، کمتر از آنها مالیات پرداخت می کنند یا به کلی مالیات نمی پردازند. وقتی رئیس کل سازمان امور مالیاتی از اخذ مالیات 630میلیاردتومانی فقط از یک حساب بانکی مشکوک خبر می دهد و رئیس کمیسیون اقتصادی مجلس شورای اسلامی از اخذ پنج هزار میلیارد تومان مالیات از کسانی که به گفته او حتی یک بار هم مالیات نداده اند خبر می دهد، می توان حدس زد هنوز قسمت اعظمی از کوه یخ اقتصاد ایران جایی خارج از محدوده دید سازمان امور مالیاتی مشغول به فعالیت است؛ کسانی که برای عدم پرداخت مالیات از احادیث و روایات تا قوانین مختلف را دستاویز قرار می دهند و پشت واژه «مردم» به کسب ثروت مشغول هستند.
                