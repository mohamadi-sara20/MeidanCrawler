چهار‌شنبه ۸‌شهریور ۱۳۹۶
-----------------------------------------
سرمقاله
-----------------------------------------
نرمش سعودی ها با ایران؟
-----------------------------------------

                    در اوایل دهه 1370 و هم زمان با تلاش های رئیس جمهور وقت، زنده یاد آیت الله هاشمی رفسنجانی، برای نزدیک کردن ایران و عربستان، در فردای کشتار حجاج ایرانی در مکه، هادی نجف آبادی، از سیاسیون آن روزها و سفیر ایران در عربستان، جمله ای گفت که ماندگار شد: «ایران و عربستان دو بال جهان اسلام هستند». این گفته که تفسیر آن بر همگان بسیار روشن است، آن روز مخالفت های زیادی را میان سیاسیون برانگیخت؛ ولی گذشت زمان و رویدادهای یک دهه اخیر، بار دیگر ایده اصلی نهفته در آن کلام را ملموس تر از پیش کرد. واقعیت تلخ این است که حکومت آل سعود به مدد دلارهای نفتی و با طرح ایده خادم الحرمین بودنش، بیشتر کشورهای اسلامی را با خود هم داستان کرده؛ به طوری که توانسته در سازمان همکاری های اسلامی، به عنوان بزرگ ترین تشکل جهان اسلام در یک سال گذشته، چندین قطع نامه علیه ایران به تصویب برساند. شکی نیست که اینجا هم دلارهای نفتی کارساز بوده و تعداد درخور توجهی از کشورهای اسلامی فقیر، با شل شدن سر کیسه آل سعود، رای مثبت خود را به طرح ضدایرانی سعودی ها به صندوق انداخته اند. با این مقدمه، به این سوال بنیادی می رسیم که چشم انداز روابط دو قطب جهان اسلام چگونه است؟ برخی تحلیلگران غربی بر این باورند که تلاش های سعودی ها در به انزوا کشاندن و تضعیف ایران، به شکست انجامیده و آنها در پی عادی سازی روابط هستند؛ هرچند این روند بسیار آهسته و محتاطانه است. در زیر عوامل ناکامی دولت عربستان را که منجر به تغییر در سیاست های کلی این کشور شده، مرور می کنیم: عوامل منطقه ای و بین المللی: شکاف در شورای همکاری خلیج فارس و گردن کشی دولت قطر در برابر قدرت انحصاری آل سعود در منطقه، حضور و نفوذ ایران در عراق و لبنان، پیروزی جبهه مقاومت در سوریه با محوریت ایران و اضمحلال تدریجی گروه های تروریستی وهابی- تکفیری، ناکامی سعودی در جنگ پرهزینه یمن و فشار افکار عمومی بین المللی درباره کشتار مردم یمن و نقض حقوق بشر و در نهایت، وضعیت نامطلوب دونالد ترامپ به عنوان حامی آل سعود در داخل آمریکا و نیز صحنه بین المللی. عوامل داخلی: وضعیت نامطلوب اقتصادی ناشی از کاهش بهای نفت، بحران جانشینی محمد بن سلمان و دعواهای داخل دربار، مقابله با مفتی ها و روحانی های پرقدرت که مخالف برنامه های ولیعهد در نو سازی و مدرنیزه کردن جامعه سعودی هستند و در نهایت، مقابله با تحرکات جامعه شیعه عربستان و تنظیم روابط بسیار حساس با آنان. تحرکات جدید دیپلماتیک عربستان در منطقه، زنگ خطری است برای دستگاه دیپلماسی ایران تا سیاست های خود را با آن تنظیم کند. سفر متقابل مقامات عراقی و سعودی به پایتخت های هم و مسئله سفر مقتدی صدر به ریاض و مذاکره با ولیعهد این کشور، برای دیپلماسی منطقه ای ما چالش بر انگیز است. این اتفاقات می طلبد تا به نوع رابطه با دولت شیعی عراق، مرجعیت و علمای بزرگ و نیز جامعه مدنی این کشور، با دقت و تیزبینی توجه شود. سعودی ها چند سیاست را توامان اجرا می کنند؛ از یک سو، تلاش می کنند با ارائه مشوق هایی، عراق، این «بره جداشده از گله» را به آغوش جهان عرب که شوربختانه (به خاطر افول مصر) رهبری آن را در دست دارند، بازگردانند. کوبیدن بر طبل عروبت و ناسیونالیسم عربی، همراه با مشوق های اقتصادی می تواند دولتمردان بغداد را اغوا کند.از سوی دیگر، سیاست نرمش و مدارا با ایران که درون آن نوعی اذعان به قدرت منطقه ای ایران نیز نهفته است، رخ می نماید. دست دادن عادل الجبیر، وزیر خارجه سعودی، با دکتر ظریف در استانبول را باید به فال نیک گرفت؛ چراکه دوستی و نزدیکی این دو کشور، نه تنها به نفع هر دو کشور است، بلکه برای صلح و امنیت منطقه ای بسیار کارساز است. سخن پایانی اینکه سیر حوادث و اتفاقات سیاسی منطقه در ماه های گذشته، تا حدود زیادی در راستای خواست و منافع ایران بوده و کشورمان را در کانون توجه دنیا قرار داده است. نگارنده قبلا حکومت عربستان سعودی را «مرد بیمار خاورمیانه» نامیده و اکنون بر این باور است که هنوز این بیمار به حالت عادی برنگشته و بر ماست که با او چنان کنیم که با بیماران کنند و بهره لازم را از این وضعیت ببریم. این سوال را که آیا این بیمار به زودی به «احتضار» خواهد افتاد یا نه را تحولات آتی منطقه و هوشیاری ما پاسخ خواهد داد. پیگیری سیاست حسن هم جواری با دولت سعودی و نیز سایر کشورهای حوزه خلیج فارس، از اهمیتی حیاتی برخوردار است. وضعیت منطقه بسیار حساس و شکننده است و ایجاب می کند تا در کسوت «بزرگ» منطقه و با درپیش گرفتن یک سیاست امنیتی مناسب، به دغدغه های امنیتی همسایگان کوچک و ثروتمندمان توجه کنیم و بتوانیم مسابقه تسلیحاتی را در منطقه پایان بخشیم.* استاد دانشکده روابط بین الملل وزارت خارجه
                