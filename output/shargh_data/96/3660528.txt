یک‌شنبه ۲۱ آبان ۱۳۹۶
-----------------------------------------
سرمقاله
-----------------------------------------
دام سعودی ها برای ایران
-----------------------------------------

                    بیش از یک سده است خاورمیانه در بی ثباتی و تنشی به سر می برد که علاوه بر دخالت خارجی، عوامل سیاسی، اقتصادی، فرهنگی، قومی و مذهبی نیز منشا آن بوده اند. هرگاه بحرانی فروکش کرده و مردم خاورمیانه خدا را به خاطر بازگشت آرامش سپاس گفته اند، دیری نپاییده که نابسامانی جدیدی در این منطقه سر برافراشته و دوباره خاورمیانه را در آتش و تشنج فرو برده است. چند سالی بود سوریه و عراق از گستره تروریسم در رنج و نابسامانی بودند که با همت کشورهایی مانند ایران، غول تروریسم به زانو درآمد و آخرین رگه های آن در این دو کشور در حال نابودی هستند. از سال گذشته، با شکست داعش در موصل، رقه و دیگر نقاط، مردم خاورمیانه کم کم نفس راحتی کشیدند و به خود نوید دادند که به زودی شاهد صلح و آرامش خواهند بود اما در همین مدت با قدرت گرفتن محمد بن سلمان در عربستان، تنش های جدیدی در خاورمیانه پایه گذاری شد. پادشاه جوان، جنگ را در یمن تشدید کرد، قطر را در محاصره سیاسی قرار داد، بنای ناسازگاری بیشتری با ایران گذاشت تا شاید انتقام شکست در سوریه را بگیرد. با اسرائیل روابط پنهانی برقرار کرد و با دونالد ترامپ کنار آمد تا دست او برای دست اندازی به خاورمیانه باز باشد. او به اینها بسنده نکرد، نخست وزیر لبنان را که خودش برای این سمت توصیه کرده بود، به استعفا رهنمون کرد و تلاش کرد اوضاع لبنان را به هم بریزد تا شاید حزب الله را به عنوان یکی از عوامل شکست عربستان در سوریه نابود کند. این شاه جوان دست به اقداماتی هم در داخل عربستان زد که بسیار خطرناک محسوب می شوند و عاقبت آنها نامشخص است. اگرچه فاصله گرفتن از اسلام تندرو سلفی-وهابی، می تواند یک اقدام مثبت از سوی همه کشورها و مردم خاورمیانه محسوب شود و همه امیدوار خواهند بود که شاید عربستان از حمایت گروه های افراطی و تروریست مانند القاعده، داعش، جبهه النصره، احرار الشام، طالبان و امثالهم دست بردارد و اجازه دهد صلح و ثبات به خاورمیانه بازگردد اما غلبه بر فرهنگ سلفی- وهابی در داخل عربستان در کوتاه مدت بعید به نظر می رسد و نیاز به کار فرهنگی عظیمی دارد تا شاید نسل های بعدی تغییر کنند. از این جهت هیچ صاحب نظری گفته های محمد بن سلمان برای فاصله گرفتن از اسلام افراطی را جدی نمی گیرد و آن را نشانه ناپختگی او تلقی می کند. بخش دیگری از سیاست داخلی که به بهانه مبارزه با فساد، ولی در حقیقت برای ازمیان برداشتن رقبای سلطنت، هدف و نشانه گرفته و تعداد زیادی از شاهزادگان سعودی را دستگیر کرده، به نظر نمی آید مشابه ادعای مبارزه با افراط گرایی، زمینه ای برای به نتیجه رسیدن در عربستان داشته باشد. دستگیری شاهزادگان چه از منظر مبارزه با فساد و چه از منظر از میدان به در کردن رقبای سلطنت باشد، در ساختار قبیله ای عربستان جایگاهی ندارد. عربستان از زمان تاسیس تاکنون توانسته به صورت اجماع و بیعت قبایل با یکدیگر حکومت را حفظ کند؛ روندی که محمدبن سلمان شروع کرده، یک ساختارشکنی است که می خواهد همه شاهزادگان را تحت نفوذ خود درآورد. این امر شاهزادگان سعودی را ناراضی می کند و بعید است آنان با این روند کنار بیایند که نتیجه آن تنش و تشنج خواهد بود. در صحنه خارجی هم همان طور که گفته شد، همه سیاست های شاه جوان تاکنون باعث تنش و تشنج شده و پس از این هم می تواند به کلافی سردرگم تبدیل شود. تجاوز و بمباران دو ونیم ساله یمن، جز اندوخته ای از کشته ها، زخمی ها، آواره ها و مبتلایان به وبا هیچ گونه بهره ای برای عربستان نداشته و اکنون نیز هفت میلیون نفر در خطر قحطی قرار دارند.جهان به خوبی متوجه است که عربستان در یمن چه می کند و چون هیچ امیدی به بازگشت صلح و امنیت در این کشور فلک زده وجود ندارد، اروپایی ها در نهان، این سیاست ها را محکوم می کنند. شاه جوان نه تنها مردم نگون بخت یمن را تنبیه کرده بلکه از همکار سابق خود یعنی قطر هم نگذشت و لبه تیز تیغ خود را بر گردن این کشور نهاد تا شاید تسلیم خواسته های او شود ولی حمایت های ایران و ترکیه به قطر کمک کرد تا سرپای خود بایستد و تسلیم زورگویی های عربستان نشود. سناریوی درگیری با ایران در جبهه سیاسی و شاید در جبهه نظامی، آرزوی شاه جوان و اطرافیان ناپخته او بوده و هست. محمدبن سلمان اکنون موقعیت را بهتر از هر زمان دیگری تشخیص داده که با حمایت چهره زورگو و کم خردی مانند دونالد ترامپ و تندرویی نظیر بنیامین نتانیاهو، مثلا تکلیف ایران را روشن کند. از دید محمدبن سلمان کاری که پیشینیان او مانند ملک فهد، ملک عبدالله و پدرش ملک سلمان نتوانستند انجام دهند، اکنون او می خواهد به نتیجه برساند. استعفای اجباری سعد حریری به منظور تضعیف لبنان و حزب الله، مقدمه این امر است تا شاید با زدن بازوهای ایران در لبنان، سوریه، عراق، یمن و دیگر نقاط بتواند به حساب ایران برسد. پیرو دیدار پنهانی محمد بن سلمان از اسرائیل که برای هماهنگی بین عربستان و اسرائیل در سوریه و لبنان صورت گرفته، اخبار حاکی از این است که پس از حمله سیاسی عربستان به لبنان، اکنون اسرائیل قصد دارد با حمله نظامی لبنان را به زانو درآورد تا حزب الله تضعیف یا نابود شود. ایران باید پختگی، سنجیدگی و تلاش دیپلماتیک را وجهه همت خود قرار دهد و از اینکه ناخودآگاه در دام سعودی ها بیفتد، پرهیز کند. به نظر می رسد سازوکار جهانی و منطقه ای این بار به شکل جدی تری، در آرزوی تعرض به ایران و کاهش نقش و نفوذ آن در خاورمیانه است.
                