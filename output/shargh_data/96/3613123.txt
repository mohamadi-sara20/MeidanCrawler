یک‌شنبه ۲۹ مرداد ۱۳۹۶
-----------------------------------------
یادداشت
-----------------------------------------
ساختار مجمع بعد از «هاشمی»
-----------------------------------------

                    حکم اعضای جدید مجمع تشخیص مصلحت نظام، هفته گذشته ابلاغ شد. این نهاد در قانون اساسی اولیه جمهوری اسلامی تعریف نشده بود؛ اما با بروز اختلاف بین مجلس و شورای نگهبان در مواردی که شورای نگهبان با مصوبه مجلس به لحاظ تشخیص خلاف بودن مصوبه مجلس با موازین اسلامی یا قانون اساسی ایراد می گرفت و مصوبه را به مجلس اعاده می داد تا نسبت به تامین نظر شورای نگهبان اقدام کند و مجلس با لحاظ مصلحت نظام بر مصوبه خود پافشاری می کرد، عملا مصوبه مجلس بلاتکلیف می ماند. این موضوع درباره چندین مصوبه مجلس باعث شد از حضرت امام چاره کار را پی جویی کنند و ایشان نیز دستور تشکیل مجمعی را دادند تا این مجمع در صورتی که مصوبه مجلس را به مصلحت نظام بداند با نادیده گرفتن ایراد شورای نگهبان مصوبه را اجرائی کند. با بازنگری قانون اساسی مجمعی که مد نظر حضرت امام بود، در اصل 112 قانون اساسی تصویب شد. از بدو تشکیل مجمع، ریاست آن با آیت الله هاشمی رفسنجانی بود؛ از سال 1368 تا سال 1376 که رئیس جمهور بود و از سال 1376 با حکم مقام معظم رهبری به ریاست مجمع منصوب شد و هر پنج سال این حکم ابقا شد. با فوت ایشان در دی سال 1395 تا مورخه 23/5/96 حکم جدیدی برای اعضای مجمع صادر نشد و عملا مجمع با ترکیب سابق و با ریاست موقتی آیت الله موحدی کرمانی به کار خود ادامه داد. در دوره ریاست آیت الله هاشمی رفسنجانی ساختار مناسبی برای مجمع و ارکان تشکیل دهنده آن ایجاد و تعریف شد. مرکز استراتژیک مجمع تشخیص مصلحت نظام به عنوان بازوی قدرتمندی که توانست خط سیاسی مجمع را توانمند کند تا جایی که آقای دکتر روحانی از ریاست مرکز استراتژیک مجمع به ریاست قوه مجریه انتخاب شد. مجمع در این دوران، جایگاه ویژه ای پیدا کرد. اصل 110 قانون اساسی وظایف و اختیارات رهبری را احصا کرده است و اولین وظیفه مقام معظم رهبری برابر بند یک اصل 110 قانون اساسی، تعیین سیاست های کلی نظام جمهوری اسلامی پس از مشورت با مجمع تشخیص مصلحت نظام است که مهم ترین وظیفه این نهاد تعریف شده در قانون اساسی است. دومین وظیفه خطیر مجمع حسب بند 8 اصل 110 قانون اساسی، حل معضلات نظام که از طریق عادی حل شدنی نباشد، از طریق مجمع تشخیص مصلحت نظام صورت می گیرد. با تکیه بر این دو بند از شرح وظایف رهبری در اصل 110 قانون اساسی ساختار مجمع تشخیص مصلحت نظام به روشی که ریاست وقت آن یعنی مرحوم آیت الله هاشمی رفسنجانی ایجادکننده آن بود، شکل گرفت. طبیعی بود که ساختارهای شکل گرفته در مجمع با حضور آیت الله هاشمی رفسنجانی قابل دوام و دفاع بود و به همین اعتبار مقام معظم رهبری در حکمی که رئیس و اعضای ثابت و متغیر مجمع را تعیین کردند، تغییراتی در ساختار و محتوای مجمع را لازم و ضروری دانستند....یکی از آنها سامان بخشیدن به مسئله نظارت بر اجرای سیاست ها و دیگری چابک سازی تشکیلات و حذف بخش های موازی و غیر ضرور است. درباره بخش اول یعنی سامان بخشیدن به مسئله نظارت بر اجرای سیاست ها، واقعیت امر این است که از زمانی که محمود احمدی نژاد به ریاست جمهوری برگزیده شد، نمی خواست در جلسات نهادی شرکت کند که ریاست آن برعهده آیت الله هاشمی رفسنجانی باشد و جای تعجب بود که رئیس قوه مجریه در هشت سال ریاست جمهوری خود در کمتر جلسه ای از جلسات مجمع تشخیص مصلحت نظام شرکت کرد. حال اینکه برابر اصل 113 قانون اساسی رئیس جمهور بعد از مقام معظم رهبری دومین مقام کشور و مسئولیت اجرای قانون اساسی با او است. بسیاری از مصوبات مجمع مثلا خصوصی سازی اصل 44 قانون اساسی و نیز سند چشم انداز 20 ساله که می توانست باعث برون رفت از بسیاری از مشکلات شود و با توجه به مصوبات مجمع نقشه راه مناسبی را پیش روی قوه مجریه و دیگر قوا قرار دهد، در آن هشت سال عملا کنار گذاشته شد. دومین دستور رهبری چابک سازی و حذف بخش های موازی و غیرضرور است. شورای نگهبان چندین نظر تفسیری راجع به حدود اختیارات و جایگاه مصوبات مجمع داشته است که مهم ترین آنها نظریه مورخه 3/2/72 این شورا است. بر این نظر تفسیری کلی، شورای نگهبان نگاه جدیدی در ادامه نظر تفسیری خود آورده است «در صورتی که مصوبه مجمع مصلحت مربوط به اختلاف نظر شورای نگهبان و مجلس شورای اسلامی بوده، مجلس پس از گذشت زمان معتد به که تغییر مصلحت موجه باشد حق طرح و تصویب قانون مغایر را دارد». این نوع نگاه به جایگاه مجمع ناشی از نگاه ویژه شورای نگهبان به مصوبات مجمع با ریاست آیت الله هاشمی رفسنجانی در گذشته است. شورای نگهبان در نظر تفسیری مورخ 24/7/1372 خود با این مهم روبه رو شده بود که اگر موضوعی حسب بند 8 اصل 110 قانون اساسی به عنوان معضل نظام از طرف رهبری به مجمع ارسال شده باشد چه باید کرد؟ نظریه شورای نگهبان این بود که در مواردی که موضوع به عنوان معضل از طرف مقام معظم رهبری به مجمع ارسال شده باشد در صورت استعلام از ایشان و عدم مخالفت معظم له موضوع قابل طرح در مجلس است. مجمع تشخیص مصلحت نظام در دوره ریاست آیت الله هاشمی رفسنجانی هرچند توانست بازوی قدرتمندی در اختیار رهبر انقلاب باشد که معضلات نظام و سیاست های کلی آن را با نظر موافق رهبری حل و فصل کند اما در دوره ریاست جمهوری محمود احمدی نژاد با توجه به نوع نگاه آقای احمدی نژاد به مجمع و شخص آیت الله هاشمی رفسنجانی، عملا توان نظارتی این نهاد تضعیف شد. باید منتظر ماند و دید آیت الله هاشمی شاهرودی خط مشی این نهاد و ساختار تشکیلاتی آن را چگونه تعریف خواهند کرد؟
                