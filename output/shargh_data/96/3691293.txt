شنبه ۲۳ دی ۱۳۹۶
-----------------------------------------
سرمقاله
-----------------------------------------
«نه» ی تنها، «نه» ولی
-----------------------------------------

                    اعتراضات مردمی روزهای اخیر دور از انتظار نبوده است؛ آن هم برای دولت روحانی که بیش از آنکه به سیاست داخلی بپردازد، درگیر مسائل جهانی و منطقه ای است. این درگیری موجب شده روحانی نتواند در سیاست داخلی کارایی و نقش لازم را داشته باشد. از سوی دیگر سیاست های اقتصادی و اجتماعی روحانی هم به گونه ای است که میل به سیاست زدایی از جامعه دارد. وزیران و حلقه دور روحانی، کارشناسان اقتصادی لیبرال و سیاسیون معتدل نیز بیشتر از روحانی در کار سیاست زدایی اند. هرچه جامعه از سیاست تهی شود، کارشناسان دولتی و جناح های مرتبط با دولت با هزینه کمتری در بدنه دولت جا خوش کرده و هزینه پیشنهادها و تصمیمات آنان را نه خودشان که دولت روحانی می پردازد. طبقه کارشناسان دولتی که از همه جناح های سیاسی در آن شرکت دارند، بیش از آنکه صدای مردم باشند، حافظ منافع دولت و خودشان هستند و هنگام ضرورت های سیاسی، کارایی لازم را ندارند و مهم ترین دستاوردشان پشتیبانی از دولت است؛ پشتیبانی ای که چندان اثری هم ندارد. اعتراضات اخیر مردم نشان داد طبقه ای در سیاست داخلی ایران مفقود است؛ همان طبقه ای که در کنار اصلاح طلبان بیرون از قدرت می توانند محرک اصلی سیاست شده و بدون درنظرگرفتن منافع خود و طبقه شان صدای واقعی مردم باشند. اگر اصلاح طلبان به مدت دو دهه توانستند صدای مردم باشند، اینک باید یاری برسانند که طبقه دیگری از روشنفکران که بعد از انقلاب به حاشیه رانده شده اند، به صحنه سیاست داخلی ایران بازگردند تا وظیفه تاریخی خود را که همانا ایجاد مزاحمت برای بوروکراسی سیاسی و دولتی است، انجام دهند. اصلاح طلبان بیش از هرکسی می دانند جای خالی این روشنفکران مستقل را خواسته یا ناخواسته طبقه کارشناسان دولتی پر کرده اند؛ کارشناسانی که مستقل نیستند و بیش از آنکه صدای مردم باشند، صدای دولت هستند. پس بدیهی است آنان پس از بروز حوادثی چون حوادث اخیر، جانب احتیاط را گرفته و بیش از هر چیز نگران منافع خود و آینده حضورشان در قدرت باشند. این کارشناسان دولتی که از همه جناح های سیاسی کشور در آن عضویت دارند، تمایل چندانی به حضور روشنفکران و اصلاح طلبان بیرون از قدرت در صحنه سیاست داخلی ندارند. جای خالی روشنفکران بیش از هر زمان دیگری در سیاست ایران محسوس است؛ روشنفکرانی که می توانند آرایه یک جامعه سیاسی باشند یا واسطه مردم با نهادها یا مقوم حرکت های مردمی. با حضور این کارشناسان، دولت روحانی بیش ازپیش از سیاست تهی می شود؛ یعنی اینکه منافع و مقاصد به شفافیت و حقیقت ارجحیت پیدا می کند. بی دلیل نیست که شاعری کاتالونیایی به فرزندانش گفت: «من برای نجات این سه زیسته ام؛ عشق، عدالت و آزادی». این معادله، معادله پیچیده ای نیست. چه کسی یا چه کسانی و چه گروه های سیاسی ای به این سه واژه باور دارند و به آن عمل می کنند یا مهم تر از همه شرایط آنان توان عمل به این ایده ها را برایشان ممکن می سازد.در پیروی از این گفته شاعر کاتالونیایی است که جایگاه گروه های سیاسی در بین مردم تعین می یابد و دیگر فرق نمی کند این گروه ها اصلاح طلب باشند یا اصولگرا.... با پیروی از این ایده است که عملکرد جناح های سیاسی در پایبندی به این آرمان ها عیان می شود. اینها مفاهیمی هستند که اماواگر برنمی دارند. در اعتراضات اخیر جناح های سیاسی تاکید کرده اند که اعتراضات اخیر منشائی معیشتی دارد. بله، بخشی از حقیقت در این گفته نهفته است، اما نه همه حقیقت. کارشناسان دولتی آموخته اند که به شرایط موجود «نه» بگویند تا شرایط موجود را تغییر دهند. اما «نه»ی آنها «نه»ی تنها نیست با «نه ولی» همراه است. آنان از تغییر بدشان نمی آید اما همیشه اماواگرهایی وجود دارد که نمی گذارد و آن چیزی نیست جز رعایت الزامات دولت. کارشناسان دولتی بیش از آنکه به شرایط موجود اعتراض داشته و ماشین بوروکراتیک دولتی را مورد حمله و انتقاد قرار دهند، با تظاهر به اعتراض و انتقاد و ژست اپوزیسیون مآبانه به آن خدمت می کنند. کارشناسان دولتی امتیاز دوگانه ای دارند؛ نخست در خدمت دولت اند و دیگر اینکه آنان فرصت دارند تا در شرایط حساس از دولت فاصله بگیرند؛ ازاین رو است که آنان ناگزیر می شوند در بیشتر مواقع از «نه ولی» استفاده کنند و محکوم کردنشان بیش از آنکه عمل گرایانه باشد، موضع گیری اخلاقی است. آنان وضعیت های نابسامان معیشتی مردم فرودست و معضلات اجتماعی و سیاسی را اخلاقا محکوم و از توسعه آزادی و آزادی بیان به شکلی اخلاقی دفاع می کنند. حال آنکه همه این ایده ها بیش از هر چیز نیاز به اهتمام پیگیر دارد، نه توصیه های اخلاقی. واقع بینانه این است که نباید از جناح هایی که خط مشی آنان روشن و شفاف است و اذعان دارند با سازوکارهای دولتی درصدد تحول هستند، انتظاری بیش از این داشت. بعید است مردم، دانشجویان و طبقه متوسط هم بیش از این از آنان انتظار داشته باشند. آنچه کار اصلاح طلبان را سخت کرده، غیبت طبقه ای به نام روشنفکران است که نبض جامعه اند. باید روشنفکران را صدا زد. نباید مسئولیت آنان را به کارشناسان دولتی محول کرد. خاصه آنکه روشنفکران اینک به لحاظ وضعیت اقتصادی و معیشتی با مردم فقیر نزدیک و چسبندگی بیشتری دارند و از سوی دیگر همچون برخی مردم بی صدا به حاشیه رانده شده اند. همین خصیصه موجب شده تا آنان مردمی شوند و توان آن را دارند که نگذارند توان مردم از دست برود. اعتراضات اخیر نشان داد که جریان سومی در کشور شکل گرفته است و با اینکه درخواست و مطالبات متنوعی دارند اما یک روح جمعی بر آن حاکم است؛ این مردم، مردم این کشورند و بی تردید دلشان برای این وطن می تپد و همین نکته برای دولت روحانی مهم است. روحانی با مردمی روبه رو است که نیازهای فوری دارند و اکنون فرصتی دست داده تا به مطالبات آنان توجه شود. روحانی کاری را باید بکند که پیش از این باید می کرد؛ ایجاد فضای باز سیاسی در سطوح روشنفکری و دانشگاهی و مهم تر از همه گوش فرادادن به اقتصاددانان غیرلیبرال که چندان با او همفکر و هم رای نیستند و برخاسته از همین جریان روشنفکری اند که شرایط «حذف و ادغامی» آنان را به مردم و نیازهای واقعی شان نزدیک کرده است. تا دیر نشده باید آنان را صدا زد، راه های رفته بی سرانجام است و انگار در این روزگار سخت، کاری هم از دست اصلاح طلبان برنمی آید. سوال این روزهای مردم و صاحب نظران سیاسی این است که وضعیت موجود خاصه سیاست های ترامپ که مخالف سرسخت قدرت گرفتن ایران در منطقه است، فرصت آن را می دهد تا روحانی عاقبت به خیر شود؟
                