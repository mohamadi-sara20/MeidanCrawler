پنج‌شنبه ۲۴ فروردین ۱۳۹۶
-----------------------------------------
سرمقاله
-----------------------------------------
غروب زودرس احمدی نژاد
-----------------------------------------

                    اتفاق روز گذشته در ستاد انتخابات وزارت کشور از چند زاویه قابل بررسی است؛ جریان احمدی نژاد چند ویژگی دارد که مهم ترین آن غیرتشکیلاتی بودن عملکردهاست. ممکن است گفته شود رئیس دولت های نهم و دهم از حمایت تشکیلاتی تمام قد اصولگرایان در آن هشت سال بهره مند بود، اما این غیر از آن است که افرادی، به دلیل نداشتن توان کار حزبی، یک باند سیاسی را تشکیل دهند. از ویژگی های چنین حرکاتی این است که شاهد یک تشکل فعال و حاضر در صحنه برای تمام فصول نیستیم و احمدی نژاد هم تعریف خود ذیل جریان اصولگرا را کتمان می کند.آنچه از بیرون به نظر می رسد این است که در حال حاضر مغز متفکر گروه، اسفندیار مشایی است که طراحی های سیاسی را انجام می دهد. تشکیلاتی ترین عضو باند قدیمی انجمن اسلامی دانشگاه علم و صنعت، مجتبی ثمره هاشمی است که این روزها دیده نمی شود. حتی روی کارآمدن این جریان، حاصل تشکلی یک شبه به نام آبادگران بود که بعد از مدتی به محاق رفت و هیچ گاه مشخص نشد شورای مرکزی، کنگره و رفتار سازمانی آنان چه سازوکاری دارد؟ در سال 84 در تبلیغات انتخاباتی که برای دکتر معین انجام می دادم در نقاط مختلف کشور مشاهده کردم ستادهای احمدی نژاد، ستادهایی فردی است. تشکل های دیگری که در اصولگرایان و برخی نهادها و سازمان ها فعال بودند، او را برکشیدند. این اتفاق نگارنده را به یاد صحنه ای از یکی از فیلم های چارلی چاپلین می اندازد که وی برای فرار از زندان میله های زندان را می گیرد تا آنها را باز کند. در همین لحظه میله ها گشوده می شود و او گمان می کند خودش موفق به این کار شده است. احمدی نژاد هم رسیدن به پاستور را نه به حساب کار تشکیلاتی عظیم انجام شده از سوی محافل و جریان های حامی که به حساب خود گذاشت. او همچنان به رفتارهای غیرسامان یافته خود ادامه می داد و ناگهان تصمیماتی می گرفت یا سخنانی را بیان می کرد که حتی از سوی وزرا و حامیانش توجیه پذیر نبود. امروز کم نیستند اصولگرایانی که بخشی از دلایل وقایع انتخابات ریاست جمهوری دهم را رفتارهای پرخاشگرایانه احمدی نژاد می دانند. این مجموعه در سه سال ونیم دولت دکتر روحانی، هیچ حرفی برای دفاع از بلایی که بر سر کشور آورده بودند نداشتند، اما چند ماه قبل، توجه آنها به پنجره ای به نام انتخابات معطوف شد. امری که با دستپاچگی عجیبی به آن وارد شده و البته ابتکارات مقطعی و زودگذری هم دارند که فاقد عقبه و امکان موج آفرینی است. توصیه مقام معظم رهبری و منع ورود رئیس دولت های نهم و دهم، بازی این گروه را برهم زد؛ چراکه نگرانی جدی در ارکان نظام پیرامون رفتارهای تنش آفرین وی وجود دارد. روشن است که این حرکت ها تحمل می شود، اما با هر تحلیل عقلانی و منطقی مشخص خواهد بود که ارکان کشور به استقبال چنین وضعیتی نخواهند رفت و جولان وی محدود به همین چند هفته است. احمدی نژاد حتی حاضر نشده فردی را که به عنوان نامزد معرفی کرده است، به درستی مطرح کند. رفتار او در نشست خبری هفته گذشته نشان داد بدتر از این نمی توان حمید بقایی را به لحاظ تبلیغاتی تحقیر کرد. او می داند امکان به نتیجه رسیدن پروژه 96 بسیار کم است؛ همه آنان به دنبال آن هستند که در هر فرصتی در دوربین ها دیده شوند. رفتار آنها به رفتن به یک پیک نیک سیاسی شبیه است، نه اینکه بخواهند نامزد مدنظر خود را به جامعه معرفی کنند. شدت علاقه مندی به روی آنتن بودن و حضور در عکس ها و قاب تصویر در کنار سخنان جنجالی و تنش آفرینی با هر ابزار و شکلی، از خصلت های آنان است. زمانی شعارهای هسته ای تند می داد و وقتی حس کرد این مسیر نتیجه نمی دهد، کاملابرعکس آن موضع گیری کرد. مهم این هست که سخنانی مطرح شود که در میان اقشار جامعه بعد تبلیغاتی بالاداشته باشد. هیچ عقل سلیمی نمی تواند قول 250 هزار تومان یارانه را بدهد؛ چون کشور از لحاظ نقدینگی، همین یارانه فعلی را نیز نمی تواند تحمل کند، اما برای این جریان فقط مهم این است که در سطح تریبونی مطرح باشد. مجموعه تحولات نشان می دهد، این طلوع غروب زودرسی خواهد شد و به محض اعلام اسامی کاندیداهای تاییدصلاحیت شده، به اتمام خواهد رسید؛ همان طور که دور گذشته درباره رحیم مشایی به وقوع پیوست. تصوری در این جمع وجود دارد که گرفتن ژست اپوزیسیون و مخالف خوانی آنان و اعلام زیربارنرفتن، برای اینها رای می آورد. محاسبه ای که آگاهی سیاسی جامعه را به هیچ انگاشته است. مردم علاوه بر علاقه مندی به ثبات سیاسی و اقتصادی ایجادشده در دولت روحانی، از فردی که هر روز به رنگی درمی آید، استقبال نخواهند کرد. تنش آفرینی های پی درپی او در گذشته که یک نمونه آن، ماجرای یکشنبه سیاه مجلس نهم بود، هیچ سود و نفعی به ارمغان نمی آورد. پرخاش به دولت روحانی و ژست اخیر وی، یعنی ثبت نام در انتخابات، نمی تواند در باور جامعه از او، تغییری ایجاد کند.
                