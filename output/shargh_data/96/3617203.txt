یک‌شنبه ۵‌شهریور ۱۳۹۶
-----------------------------------------
سرمقاله
-----------------------------------------
محتسب یا مربی؟
-----------------------------------------

                    فرهنگ و مشارکت شهروندی در پیشبرد مدیریت شهر موضوعی است که این روزها بیش از گذشته بر زبان مدیران و برگزیدگان مردم در شوراها می رود؛ اداره شهر؛ (به ویژه شهرهایی که به آنها کلان شهر می توان گفت) بدون مشارکت شهروندان و گستردن مفاهیم و معانی فرهنگ شهروندی دشوار است. این سخن گرچه درست است، اما بدون درنظرگرفتن پیش نیازهای تکوین دهنده آن، ناقص است. فرهنگ شهروندی مفهومی انتزاعی نیست و تابعی از رفتارها، آداب، محیط، باورها، رسوم، سنت ها و الگوهای فکری و تربیتی مجموعه ای از مردم است که به شکل متنوع و متکثر در یک سکونتگاه دائمی گرد هم جمع می شوند و بر اساس قراردادهای اجتماعی با یکدیگر زندگی می کنند. بنابراین چنین مفاهیم پیچیده، پویا و گاه متضادی را نمی توان گزاره و مقوله ای ثابت و مشخص دانست و انتظار داشت جمعیتی پرشمار واکنشی یکسان در برابر آنها داشته باشد. «فرهنگ و مشارکت شهروندی» سهل و ممتنع است و باید چگونگی بروز و ظهور آن در اداره شهرها، شناخته شود؛ شناختی که حاصل فهم فرایندهای اجتماعی گوناگون است. بر این مبنا شاید بتوان گفت «فرهنگ شهروندی» امری معرفتی است که باید برای فهم آن تلاش کرد. در این مسیر شهروندان و سیاست گذاران نقشی اساسی دارند تا در گفت وگویی پیوسته با یکدیگر به آن سو گام بردارند و زمینه پذیرش آن را فراهم آورند. توفیق در هر امری به ممارست نیاز دارد؛ چه این امر معرفتی و شناختی باشد و چه اجرائی و عملیاتی. به بیان دیگر موضوع فرهنگ شهروندی پس از شناخت، نیازمند تمرین برای اجرائی شدن است؛ به عنوان مثال اگر بپذیریم که شهر پاکیزه امری مطلوب است، این مطلوب با نریختن زباله در معابر میسر است. بنابراین اگر هر فرد در معابر زباله نریزد، شهر پاکیزه می ماند، اما چگونه نریختن زباله در معابر تبدیل به فرهنگ می شود؟ پاسخ این است: تمرین و سپس «عادت» و پیش نیاز آن رفاه نسبی همگانی است. در ملاک های ارزیابی توفیق شهرداری ها دیگر چندان حجم فراوان زباله های جمع آوری شده در روز یا تعداد دفعات جمع آوری و رفت وروب شهری ملاک نیست، بلکه بیش از آن رویه و روالی قابل پذیرش است که به کاهش تولید زباله و تفکیک از مبدا و متعهدشدن مردم به رعایت پاکیزگی محیط بینجامد. این موضوع در امور روزمره نیز مصداق دارد. در نظر بگیریم برای شهروندانی که عادت نکرده اند زباله را تفکیک کنند، چنانچه شرایط این کار فراهم آید و این رفتارها تشویق شوند، رفته رفته این کار به عادت و در نهایت «فرهنگ» تبدیل خواهد شد. همین گونه است سایر هنجارها و امور مرتبط با زندگی اجتماعی. حرکت به سوی این آموزش ها، یک باره میسر نیست، بلکه به تعبیر آن حکمت مشهور، «اندکی که آن را ادامه دهی امیدوار کننده تر است از زیادی که خسته کننده باشد». بنابراین اگر شرایطی فراهم آید تا هر شهروندی از هنجارهای شهری آگاه شود و این آگاهی را به رفتار پیوسته تبدیل کند، فرهنگ شهروندی شکل می گیرد و برآمدن آن به معنای حل بسیاری از معضلات و آسیب های اجتماعی با کمترین هزینه ممکن خواهد بود، اما این تنها فردفرد شهروندان نیستند که باید در این وادی تلاش کنند؛ قانون گذاران و کارگزاران حاکمیت محلی و ملی نیز در این کار سهم دارند و باید سهم خود را ادا کنند. به طورکلی و بر اساس رویه ای رایج، دیوان سالاران به وضع و اجرای چارچوب های قبضی و مهار اجتماعی گرایش بیشتری دارند و این آغاز دشواری است.چراکه سازوکار انقباضی مانع همگام سازی شهروندان با هنجارهاست و ریشه بسیاری از نارضایتی ها و تلخ کامی های شهروندان در مواجهه با شهرداری ها هم در همین رویکرد نهفته است. انسان به طور طبیعی تمایل دارد بر مصائب فائق آید و راهی برای برون رفت از آن بیابد. این واکنش در رفتار اجتماعی گاهی مساوی قانون گریزی است؛ یعنی همان امر نکوهیده ای که برای آن مجازات تعیین می شود؛ صرف نظر از اینکه آن مجازات بازدارنده خواهد بود یا نه، انقباض و محدودیت در محیط انسانی میل گریز را افزایش می دهد. اگر مجریان قانون، روح قانون را مقدم بر ظاهر آن بدانند، بسیاری از مسائل تغییر خواهد کرد. آنچه چنین تغییر نگاهی را سامان می دهد، تغییر نقش دیوان سالاران است. به عبارت واضح تر، قانون گذاران و مجریان باید بتوانند از نقش محتسب و گزمه به مربی و تسهیلگر تغییر نقش بدهند. کار مربی تعلیم و تمرین دادن است. ازاین روست که کار کارگزاران شهر ها، فرماندهی نیست که احکامی ولو خیرخواهانه و درست از بالا صادر کنند و به هر قیمتی برای اجرای آن قدم بردارند، بلکه مدیریت اجتماعی شانه به شانه است که همراه با شهروندان در گفت وگویی قاعده مند و مداوم در پی یافتن مسائل و معضلات برآیند و دست به دست هم برای برطرف کردن نارسایی ها کوشش کنند. امید است با توجه به صحبت هایی که از سوی مدیریت های جدید شهری ابراز شده، از این پس در چنین چارچوبی حرکت کنیم. البته این تغییر نگاه و کردار هم نیازمند تمرین است و شاید این دوره شوراهای اسلامی شهر بتوانند فصلی نو در این تغییر پندار و رفتار و گفتار داشته باشند.
                