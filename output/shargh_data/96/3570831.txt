سه‌شنبه ۱۶ خرداد ۱۳۹۶
-----------------------------------------
type_unknown
-----------------------------------------
ضیافت سعدآباد
-----------------------------------------

                    تصویری که چند روز پیش در حساب اینستاگرام حسن روحانی منتشر شد، روایتگر افطار سال 94 بود. هاشمی رفسنجانی پیش نماز ایستاده است، حسن روحانی و ناطق نوری و رئیس دولت اصلاحات پای سجاده هاشان هستند و همگی لبخندی بر لب دارند. رئیس جمهوری منتخب این تصویر را منتشر کرده و در توضیح به همین عبارات بسنده کرده است: «ماه رمضان سال 1394...»به یاد رمضان 94؛ تقریبا همان جمع دوباره دور هم جمع شدند، این بار بدون آیت الله هاشمی. عصر جمعه با دعوت دفتر حسن روحانی، حجت الاسلام ناطق نوری، حجت الاسلام سیدحسن خمینی، رئیس دولت اصلاحات و اسحاق جهانگیری به صرف افطار به سعدآباد رفتند و این بار در فقدان آیت الله، پشت سر ناطق نوری قامت بستند. همین پنج نفر بودند بدون اینکه همراهی با خود داشته باشند. از جزئیات این افطاری مطلبی منتشر نشده، اما به نظر می رسد باید درباره انتخابات ریاست جمهوری صحبت کرده باشند یا احتمالا چیدمان کابینه دوازدهم. بعید هم نیست که درباره آینده گفتمان اصلاح طلبی، اصولگرایی و اعتدالی صحبت به میان آمده باشد. حسن روحانی هم در اولین افطاری خصوصی، حلقه اول متعهدین و آنها را که در این مسیر به یاری اش شتافتند، میزبانی کرد. سال 94، البته اسحاق جهانگیری و سیدحسن خمینی نبودند، اما در سال 96 به ترکیب ثابت روحانی- هاشمی- خاتمی و ناطق، اضافه شده اند. حلقه ای که به نظر می رسد بتواند تغییراتی را هم در نقشه و آرایش سیاسی کشور بدهد. در این حلقه، نقش سیدمحمد خاتمی و اسحاق جهانگیری، برای تثبیت روحانی غیرقابل انکار است. اسحاق جهانگیری، معاون اول دولت یازدهم در جریان رقابت های ریاست جمهوری چهره ای از خود نشان داد که تا قبل از آن این وجه از شخصیت او مورد توجه قرار نگرفته بود. جهانگیری همان طور که بارها اعلام شد، با درخواست روحانی و رئیس دولت اصلاحات وارد عرصه انتخابات شد تا در کارزار رقابت تسهیل کننده نقش روحانی باشد. همین هم شد. او از ابتدا هم اعلام کرده بود از جانب جریان اصلاحات و برای کمک به روحانی وارد میدان رقابت شده است. رقابتی که یکی از برگ های برنده اش حضور اسحاق جهانگیری هم در مناظره ها و هم در سخنرانی ها بود. در نهایت هم وقتی کناره گرفت، اعلام کرد: «موظف و مکلف به خدمت در راه اصلاحات و اعتدال هستم، حمایت از دکتر روحانی و رای قاطع به ایشان را حمایت از ملت توانمند ایران می دانم». رئیس دولت اصلاحات هم که از دور اول از روحانی حمایت کرده بود، بار دیگر چند روز مانده به انتخابات، در یک پیام ویدئویی مردم را به حمایت مجدد از روحانی دعوت کرد و از آنها خواست تا پای صندوق رای حاضر شده و به روحانی رای دهند. بدنه هوادار جریان اصلاح طلب هم بر همین اساس وارد میدان شد. همین بود که روحانی در اولین گفت وگوی خود با مردم در تلویزیون از حمایت های سیدمحمد خاتمی و اسحاق جهانگیری تشکر کرد. حالا در اولین افطاری بعد از پیروزی روحانی، بار دیگر از آنها که یاری اش کردند در ضیافتی دعوت کرد تا نشان دهد این حلقه را حفظ خواهد کرد و اگر روزگاری نه چندان دور، همین حلقه پشت هاشمی رفسنجانی به نماز می ایستاد، حالا پشت سر ناطق نماز می خواند؛ مردی از جنس اصولگرایی سنتی که مدت هاست سفره اش را از هم قطارانش جدا کرده و به طیف رقیب سالیان دور خود پیوسته. در ضمن برای آنکه فعالیت های سیاسی او شائبه نداشته باشد در همان اثنای انتخابات از ریاست دفتر بازرسی مقام معظم رهبری استعفا داد.او که در این انتخابات از حسن روحانی حمایت کرد، حالا در اولین افطاری خصوصی با رئیس جمهور منتخب در کنار چهره هایی مانند رئیس دولت اصلاحات و اسحاق جهانگیری قرار گرفته است تا احتمالا بار دیگر به عرصه سیاست ورزی بازگردد. آخرین باری که در عرصه حاضر شده بود، آمده بود تا نیروهای اصولگرایی را برای انتخابات سال 84 با عنوان شورای هماهنگی نیروهای انقلاب جمع کند، شکاف ها که زیاد شد، او هم قهر کرد و روانه نور شد. در جریان انتخابات ریاست جمهوری دوزادهم هم اگرچه به دلیل مسئولیتش ورود مستقیم به فعالیت های انتخاباتی نداشت، اما به گفته عباسعلی منصوری آرانی، اعضای ستاد اصولگرایان معتدل در انتخابات ریاست جمهوری را نزدیکان به تفکر ناطق نوری و علی لاریجانی تشکیل می دادند. منصوری که خود از اعضای هیئت موسس و نیز شورای راهبردی و سیاست گذاری ستاد اصولگرایان معتدل است، در گفت وگوی خود با «شرق» ضمن بیان این مطلب ادامه می دهد ناطق نوری و علی لاریجانی از ظرفیت هایی هستند که می توانند به تداوم این جریان، یعنی اصولگرایان و مستقلان حامی روحانی کمک کنند. گرایش اصولگرایان معتدل به کار تشکیلاتیاصولگرایان حامی روحانی به گفته منصوری، جمعی از اصولگرایان با گرایش اعتدالی بودند که در کنار چهره های مستقل در آستانه انتخابات ریاست جمهوری برای حمایت از تداوم دولت روحانی ستاد تشکیل دادند. منصوری می گوید در جلسات ستاد درباره حفظ این ترکیب و ظرفیت صحبت شده است. منصوری درباره احتمال دیدار و کمک گرفتن از ناطق نوری برای حمایت از این جمعیت هم می گوید: هنوز فرصتی پیدا نشده است که با آقایان ناطق و لاریجانی دیدار یا گفت وگویی داشته باشیم، اما چنانچه این فرصت فراهم شود، یقین دارم آنها هر کمکی که لازم باشد در جهت پیشرفت کشور انجام خواهند داد. منصوری احتمال فعالیت تشکیلاتی حامیان اصولگرای روحانی در ستادهای انتخاباتی را هم بعید ندانسته و می گوید: فکر می کنم این تصمیم همچنان پابرجا باشد که آن جمع را نگه داریم و در آینده بتوانیم به عنوان یک حزب با چارچوب مشخص فعالیت کنیم. البته ما به نشست های بیشتری احتیاج داریم تا بتوانیم این ایده را تقویت کنیم و در همین راستا از تمام ظرفیت های کشور، به ویژه ظرفیت آقای ناطق و لاریجانی استفاده خواهیم کرد.راه اندازی اصولگرایان حامی روحانی در سایه حمایت ناطق، خود می تواند شوک بزرگی بر پیکره جریان اصولگرایی باشد. اتفاقی که اگر رخ بدهد، بعید نیست معادلات آن از دل همین افطاری های خصوصی طراحی شود. حفظ گروه های حامی رئیس جمهوری از اصلاح طلبان و بیت امام گرفته تا اصولگرایان حامی روحانی، می تواند تقویت کننده رای روحانی در انتخابات بیست ونهم اردیبهشت باشد. از یک سو جریان جدیدی در نقشه سیاسی کشور شکل خواهد گرفت که همپای اصلاح طلبان و معتدل ها، ضلع دیگر حامی روحانی خواهد شد که احتمالا در ذیل حمایت های ناطق نوری فعالیت خواهد کرد. این می تواند بازگشت مجدد شیخ نور به عرصه بازی های سیاسی باشد. بازگشتی نه از جنس اصولگرایانه که این بار با عبای اعتدال گرایانه، حتی اعتدالی اصلاح طلبانه و این می تواند همان تغییراتی باشد که نقشه سیاسی کشور را تغییر خواهد داد.
                