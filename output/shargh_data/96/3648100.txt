شنبه ۲۹ مهر ۱۳۹۶
-----------------------------------------
حرف اول
-----------------------------------------
وضعیت دانشگاه ها خود کرده را تدبیر هست؟
-----------------------------------------

                    بعد از پیروزی انقلاب، تردیدها درباره حفظ دانشگاه ها و ضرورت بازنگری تجربه تاسیس دانشگاه به معنای مرکز دانشی که از غرب آمده، موجب تصمیمات و تغییرات بسیاری شد؛ از جمله تعطیلی آن به مدت چند سال؛ اما در نهایت حفظ این مرکز دانش با تغییرات بنیادین در محتوای آن - بنا به نیاز زمانه انقلابی- بر تخریب آن برتری یافت و دانشگاه به حیات خود ادامه داد. گرچه هنوز و با گذشت 40 سال، تطبیق محتوای آن با انتظارات گروه هایی خاص، موضوع تشکیل سازمان ها، جلسات و... شده و طرفداران «ضرورت تغییر» هنوز قانع نشده اند؛ اما این مرکز دانش با چالش هایی جدی مواجه است؛ مانند رودی خروشان که تشنگان بر لب آن نشسته اند و درنمی یابند که سیلی آمده است. ریشه های این چالش نه در امروز، بلکه از دوران نادیده گرفتن دانشگاه به عنوان نمادی از غرب آغاز شده و با تغییر چهره در دوره های گوناگون، امروز جامعه را با یک چالش مواجه کرده است که اندیشمندان تصمیم ساز آن را جزء ابرچالش ها به حساب نمی آورند، ولی اگر خوب بنگریم، ریشه برخی از ابرچالش ها در نتایج سیاست هایی است که در دهه های گذشته دولت ها با استفاده از اعتبار دانشگاه نزد مردم برای حل مشکلات عاجل خود در پیش گرفته اند:اعتبار دانشگاه وسیله ای برای جبران: دولت ها به دلیل اقبال جامعه از اعتبار ورود به دانشگاه و کسب مدرک دانشگاهی، سیاستی را در پیش گرفتند که به ظاهر هزینه ای برای دولت ها نداشت. هرچند هنوز هم رگه هایی از تداوم هزینه کرد اعتبار دانشگاه ادامه دارد، اما این مسیر تقریبا به پایان رسیده است. دانشگاه هرگز از محصولات خود که به ناچار از دنیای علم عقب می مانند، راضی نبوده است.اعتبار دانشگاه وسیله ای برای جبران ناتوانی بازار کار: پس از پایان جنگ با بازگشت نیروها از جبهه ها و ورود خیل عظیم جوانان متولدشده در سال های نزدیک به انقلاب به بازار کار، حیثیت دانشگاه این بار برای حل مشکل بازار کار و کمبود بودجه های دولت به کار گرفته شد. در دورانی کوتاه بر سر هر کوی و برزنی تابلوی دانشگاهی نصب شد و جامعه تشنه دستیابی به جرعه ای از حیثیت دانشگاه، فرزندان خود را بی دریغ روانه این مراکز علمی کرد.امروز نتیجه این سیاست خیل عظیمی از جوانان است که در دهه سوم عمر خود هستند و از آموزش سطح کارشناسی به دکتری روی آورده اند و از کسب یک مدرک دانشگاهی به مدرک دیگری گرویده اند فقط به امید اینکه فرجی حاصل شود و بازاری آماده برای کار بیایند.اعتبار دانشگاه وسیله ای برای توزیع مدرک درون زا: ابراز برخی نگرانی ها در قبال آموزش مباحث علمی که مبدا آنها غرب است و کمبود بودجه برای تامین هزینه های تحصیل در خارج از کشور (حداقل برای گروهی) سبب نضج گرفتن فکر راه اندازی دوره های دکتری در دانشگاه ها شد. استدلال مخالفان این سیاست جدید که غالبا تحصیل کرده غرب و آگاه به سطح دانش و امکانات آموزش در دنیای غرب و در عین حال افت سطح آموزش دانشگاهی و محصولات دانشگاه در دوران اخیر و توانایی ها و امکانات آموزش عالی بودند، هرگز شنیده نشد. راه اندازی دوره های دکتری به ویژه در رشته های کم هزینه مانند علوم انسانی اندک اندک به تب فراگیری تبدیل شد و یکباره همه دانشگاه ها با هزار لطایف الحیل به کسب امتیاز لازم برای راه اندازی دوره های دکتری اقدام کردند، به طوری که امروز در شهرهای بسیار کوچک هم دانشگاه هایی با سه یا چهار عضو هیئت علمی در مرتبه استادیار برگزارکننده دوره دکتری برای بیش از ده ها دانشجو هستند. چالشی که ریشه بسیاری از «ابرچالش ها» است ولی دیده نمی شود، همین جاست. چه کسی پاسخ گوی معضلات حال و آینده جامعه ای است که با پیامد سیاست های دولت ها در استفاده از اعتبار دانشگاه برای به تعویق انداختن مشکلات و ناتوانی در مدیریت نظام آموزش عالی دست وپنجه نرم می کند؟به یقین بی کاری جوانان مدرک به دست که به ناچار کماکان به گرفتن مدرک بالاتری دل خوش می کنند، بحرانی جدی است؛ اما آیا سیاست هایی که با هزینه کرد از حیثیت دانشگاه ها منجر به افت سطح آموزش در دانشگاه ها، بی انگیزگی دانشجویان برای یادگیری، فرار نخبگان و تربیت نیروی انسانی ای شده که کماکان از روش تجربه و خطا بهره می جویند و توان مدیریت کشور، یک وزارتخانه، یک سازمان یا یک واحد اقتصادی را ندارند، نباید ارزیابی شود؟ چه کسی را باید سرزنش کرد؟ جامعه ای که به شاخص مشارکت جوانان در آموزش عالی می بالد ولی نتیجه ای عایدش نمی شود یا آنانی که کماکان از اعتبار «دانشگاه» خرج می کنند و آن را به مغازه ای تبدیل کرده اند که فقط به دنبال کسب سود است و آینده نگری را وظیفه نظامی می داند که برای او مجوز کسب وکار صادر کرده است؟ با توجه به آنچه بیان شد، ریشه چالش های انتخاب وزیر علوم دولت دوازدهم را راحت تر می توان بررسی کرد!
                