یک‌شنبه ۱۸ تیر ۱۳۹۶
-----------------------------------------
حرف اول
-----------------------------------------
ترامپ و گسست پیوند دیرینه آمریکا و اروپا
-----------------------------------------

                    حکمرانی غیرمتعارف «ترامپ»، با ایجاد اختلال در روند همکاری های تاریخی آمریکا و اروپا، به صورت اساسی این روابط سنتی و فراگیر را زمین گیر خواهد کرد. روابط آمریکا - اروپا، فارغ از ریشه های تاریخی و فرهنگی، به ویژه پس از جنگ دوم جهانی و کمک های «سخاوتمندانه»! آمریکا – به ویژه «طرح مارشال» - برای بازسازی اقتصاد، صنعت و... اروپا، به صورت گسترده و عمیق توسعه یافت. حجم وسیع سرمایه گذاری ها و تنوع پیمان ها و همکاری ها، با بسط مشارکت ها و تقویت بیش از پیش پیوندها، شکلی از هم سرشتی در منافع را در دو سوی اقیانوس اطلس زمینه سازی کرد. این تحول کلان، در نتیجه صف آرایی دو اردوگاه شرق و غرب و عینی ترشدن تهدیدات و مخاطرات ناشی از یک رویارویی محتمل و حمله «دشمن» (که «جنگ سرد» خوانده شد!)، به قوت، نه تنها در عرصه نظامی - که اقتضای تهدیدات بود - که در ابعاد سیاسی، اجتماعی، فرهنگی - تبلیغاتی و... بسط و تعمیق یافت! همبستگی استواری که در عمل، منافع کشور های اروپا و آمریکا را در وجوه مختلف در هم آمیخته و ترکیب کرده بود. آشکار است که این مشارکت ها در هر کشور اروپای غربی، بسته به شرایط، گستره و ویژگی های متفاوتی داشت؛ به عنوان مثال، صاحب منصبان انگلیسی، منافع آن کشور درسطح جهان را در هم نوایی کامل (یا تظاهر به آن!) با آمریکا یافتند و بنابراین، استراتژی های مربوطه را در این دامنه تعریف کردند و درمقابل فرانسویان، با تدبیر «ژنرال دوگل» و یاران او، منافع خود را در شکل استقلال از آمریکا پی ریزی کردند و... آلمان شکست خورده و تجزیه شده نیز به گونه ای دیگر! آمریکا که پیروزی در جنگ را به نام خود در جهان ثبت کرده بود، در نیمه دوم سده بیستم، افزون بر آن سرمایه گذاری ها، به اعتبار اقتصاد مسلط و قدرت و چیرگی سیاسی، نظامی و... خود در جهان و نیز به دلیل ایستادن در برابر شوروی و بلوک شرق، آشکارا جایگاه و مطلوبیت برجسته ای در غرب اروپا کسب کرده بود؛ موقعیتی که در آن دیار، نوعی از «وجاهت» و مقبولیت را برای آمریکا، بنگاه ها و حتی اتباع آن کشور شکل داده بود. این پدیده، در دهه های بعد، به ویژه در کشور های کمترتوسعه یافته شرق اروپا، در نتیجه قدرت و هژمونی عریان و شیوه های «زمخت» اعمال شده از سوی روس ها و رژیم های توتالیتر و وابسته در آن کشور ها و نیز به پشتوانه تبلیغات وسیع و کاملا موثر آمریکا و غرب، جاذبه های فراوانی خلق کرده بود! با اوج گیری اعتراضات و خیزش های مردمی در سال های انتهایی دهه 80 در بسیاری از کشورهای اروپای شرقی - که آشکارا، ظهور اجتماعی نفرت فروخفته مردم از سیاست های روس ها و کمونیست های دست نشانده حاکم را دلالت می کرد - و فروپاشی شوروی و شکسته شدن بلوک شرق در اوایل دهه 90 میلادی، تمایلات و اقبال جوامع فوق نسبت به غرب و به ویژه آمریکا، در شمایلی رویایی و بلکه افراطی، واقعیتی غیرقابل انکار بود (کژتابی ها و جلوه های این داستان نزد پاره ای از نظریه پردازان مغرب زمین نیز در ادبیات سیاسی غرب، فصلی توهم زا را به وجود آورد که با وجود هیاهوی آغازین به زودی از «سکه» افتاد. «پایان تاریخ» و «جنگ تمدن ها»، فقط مثال هایی از آن کژتابی ها است!)، تحولی که نه تنها صف آرایی های اقتصادی که اصولا صورت بندی های سیاسی، نظامی و امنیتی و نیز فرهنگی، اجتماعی شرق اروپا را تا به امروز تحت الشعاع قرار داده است.! مراد از این مرور، تبیین «میراثی» است که اینک ترامپ، نادانسته یا دانسته! آن را در هم می پیچد! دونالد ترامپ، به گونه ای غیرمنتظره! «سوار» بر موج سردرگم نارضایتی عمومی در آمریکا بر اریکه نشست! «جنبش 99درصد» و حرکت های پراکنده ای از این دست را می توان نشانه ای از آن نارضایتی عمومی به حساب آورد و انتخاب ترامپ از طیف راست جناح راست و برآمدن «برنی سندرز»، کمترشناخته شده، با گرایش های مشخص سوسیال دموکراسی، از طیف چپ جناح چپ هیئت حاکمه آمریکا و اقبال رو به تزاید مردم و طبقه متوسط به عقاید و راهکارهای او و نهایتا انتخاب ترامپ را شاید توامان بتوان اقامه دلیلی بر آن سردرگمی دانست! ترامپ به یک معنا، گونه ای از سرمایه داری سنتی سوداگرانه مبتنی بر «املاک و مستغلات» (اگر از پاره ای از فعالیت های دیگر او اجمالا گذر کنیم!) را نمایندگی می کند(که با وجود تر دید محافل نواندیش، کماکان Real estate خوانده می شود!)؛ جریانی که در شیوه پرتکلف زندگی و بهره گیری افراطی از تجملات (نظیر «اشرافیت» بی ریشه شیوخ نفتی و نوکیسه های این سوی عالم!)، اشرافیت پرتصنع فئودال ها و نه زیست ساده سرمایه داران صنعتی قرون ماضی را به رخ می کشد! زیستی که به شدت با شیوه های زندگی، مشی، ژست! و شاید اخلاق بنیان گذاران و صاحبان و مدیران مایکروسافت، گوگل، فیس بوک، اپل، تسلا و...، با سرمایه هایی تا 50 و 60 برابر بیش از او، تضادی قاطع دارد!ترامپ البته نزد کمپانی های اسلحه جنگ طلب! و شرکت های نفتی، به ویژه با تعهدات کلان و «خوش رقصی های» (اشتباه نشود، منظور رقص شمشیر است!) حکام سعودی و... کماکان مطلوبیت دارد!در صحنه آمریکا، پیروزی ترامپ با شکلی از ناباوری همراه شد. گفته شد «مردم با تحلیلی غلط از خود انتقام گرفتند»! رفتار و گفتار های سخیف و عملکردهای خام، پرتناقض و عقبگردهای احساسی او، از جمله در حکم «ممنوعیت روادید اتباع شش کشور» از جمله ایران، اعتراضات زودهنگام و گسترده ای را موجب شد. از قضا، حضور روشنفکران و نیز پاره ای از مالکان شرکت بزرگ پساصنعتی برشمرده که به اعتبار تحلیل های معتبر، نه تنها اکنون که «آینده» را نمایندگی می کنند، در خیل معترضان نمایش معنا داری را حکایت می کرد. 1- تکرار مقاومت های پاره ای از قضات نامدار و نیز فرمانداران بعضی از ایالات و... در برابر تصمیمات عمدتا فردی ترامپ که در همین چند ماه، نه استثنا که جلوه ای از قاعده را «ساز» کرده است. افشاگری های صورت گرفته درباره ارتباطات غیرمتعارف همکاران، نزدیکان و شخص او با روس ها و استعفای اجباری پیاپی منتخبان وی و به ویژه مسئله تحقیر آمیز دخالت روس ها در انتخابات اخیر ریاست جمهوری، دولت و همکاران به شدت ناهماهنگ، مخالفت های خارجی رو به رشد در برابر برنامه ها و عقب نشینی های او از پیمان ها و تعهدات دولت های قبلی آمریکا، «مقبولیت» و «محبوبیت»! نازل و بی سابقه ترامپ نزد افکار عمومی و... بر مبنای گزارش های منتشرشده، ندامت آشکار مردم از «کوتاهی های خود در انتخابات اخیر» و...، در مجموع و در ترکیب با هم، دلالت بر شرایط ناپایداری دارد.باور بر آن است که شخصیت ترامپ، همین است؛ بنابراین آن گونه که در همین چند روزه نیز شاهد بوده ایم، رفتار های نامتعادل، مواضع پر تناقض و سخنان، داعیه ها و استدلال های عاری از منطق و...، همچنان ادامه خواهند یافت و در مقابل، اعتراضات نیز (به ویژه با ریختن حریم های عرفی نسبت به رئیس جمهور در رسانه ها و فضای عمومی) با قوت و ضعف هایی تداوم می یابد. ترامپ در فقدان پایبندی لازم به اصولی در اخلاق، سیاست و...، تاکنون ناگزیر به عقب نشینی های متعددی بوده است و بالطبع مخالفان خواهند کوشید آن را به یک «عادت» تبدیل کنند! این امکان وجود دارد که در «تکانه ای»، با اوج گیری مقاومت ها و در نتیجه، ترکیب و اجتماع فعالان «جنبش وال استریت»، جنبش ضدجنگ، سبز ها و...، تظاهرات ابعاد گسترده ای یابد؛ به گونه ای که کنترل اوضاع چندان آسان نباشد! از سویی دیگر، شاید دولت ترامپ در شرایطی این چنین، بر اساس قاعده ابن جماعت! با وسوسه های عناصری جنگ طلب، خلاصی یا کمینه، «خرید زمان» را در سازوکار ناشی از «جنگی محدود» جست وجو کند؛ «چاره ای» خشن، ویرانگر و... با نتایجی نامعین و نامطمئن!اما در صحنه جهانی، داستان دیگری جاری استدر روند مبارزات انتخاباتی، پاره ای از سخنان ترامپ، «امیدهایی» را در بین فعالان راست در اروپا و جهان به وجود آورد؛ بنابراین پیروزی غیرمنتظره او، با استقبال فعالان و احزاب یادشده روبه رو شد. در آغاز، آن بخش از مواضع او مانند «توجه به داخل» و اینکه «آمریکا نمی تواند مسئولیت مخارج حفظ امنیت کشور ها را بپذیرد و آنان باید تامین این هزینه را متقبل شوند»، شوری در مقامات کشور های روسیه، ژاپن و... ایجاد کرد. روس ها، خرسند از این انتخابات (که بعدا گفته شد سهمی نیز در آن داشته اند!) به این نتیجه رسیدند که بسیاری از آمال آنان، در اوکراین، شرق اروپا و... تحقق یافته و بنابراین دنیای جدیدی را برابر خود تصور می کردند! نخست وزیر ژاپن که از قرار رفع ممنوعیت تحمیل شده در جنگ جهانی دوم را بر ارتش آن کشور، در سر می پروراند، شتاب زده خود را به ترامپ رساند (حتی پیش از ورود او به کاخ سفید!) و.... تحرکات مشابهی که در پاره ای کشورهای نفتی خاورمیانه و شاید کره بتوان به آن توجه کرد.در اروپا که این یادداشت بیشتر بر آن متمرکز است، در سال های اخیر به دلایل گوناگون، از جمله جریان مهاجرت های گسترده از آفریقا، آسیا و به ویژه سیل مهاجران اخیر سوری، اقدامات تروریستی متعدد و... در کنار نابسامانی های اقتصادی نفس گیر! گرایش های راست و ناسیونالیستی گاه افراطی با اقبال زیادی مواجه شدند و احزاب راست به صورتی بی سابقه، کرسی های بیشتری از پارلمان ها را به دست آوردند و در شرق و غرب اروپا برای در اختیار گرفتن دولت ها امیدوار شدند. برآمدن ترامپ در آمریکا، مانند یک موهبت، این جریان را به شدت تقویت کرد.به زودی، تحولات بعدی آمریکا و مواضع نامتعادل، سخنان نااستوار و رفتارهای نامتعارف ترامپ، پیمان شکنی های او و نیز مقاومت های شکل گرفته در ایالات متحده، واکنش های اروپا را موجب شد؛ جریانی که کم وبیش، افول نسبی احزاب راست را رقم زد. در نخستین گام، خانم «ترزا می»، نخست وزیر بریتانیا که با خروج انگلیس از اتحاد اروپا، سکان دار آن کشور شده بود و ماموریت سنگین «برگزیت» را بر عهده داشت، در دامنه استراتژی سنتی انگلیس در همراهی با آمریکا، برای بهره گیری از سیاست های جدید آمریکا در سطوح کلان و به ویژه در برگزیت (که آشکارا در چارچوب سیاست های دولت جدید آمریکا تلقی می شد)، با امیدهایی بسیار روانه آمریکا شد؛ اما سفر او تحول نوینی را به همراه نداشت و حتی ناگزیر شد در لندن بخشی از سخنان خود را در آن سوی آب ها، تکذیب کند! خانم گرفتار در سامان برگزیت، با ترامپ نه تنها قوت بیشتری نیافت که تضعیف شد؛ به گونه ای که در انتخابات زودهنگام - که ابتکار دولتش بود- حزبش بسیاری از کرسی های خود را ناباورانه از دست داد! گمان بر آن است که این روند همچنان ادامه پیدا کند. می توان تصور کرد تحت شرایطی این چنین، اگر مثلا برگزیت به آرای عمومی سپرده می شد، آن خروج متزلزل از سوی مردم پذیرفته نمی شد! و سخن آنکه ترامپ در این نتیجه سهم داشت.فرانسه همان گونه که ذکر شد، از زمان دوگل، مشی مستقلی در برابر آمریکا اتخاذ کرد. این استراتژی در زمان ریاست جمهوری «سارکوزی» و در نتیجه تمایلات او، ضعیف ترین دوره خود را سپری کرد. در جریان انتخابات اخیر در آن کشور، پیروزی ترامپ، شعف زیادی را در احزاب راست موجب شد؛ اما با اوج گیری فرایند مبارزات انتخاباتی و هم سازی احزاب متعدد و بسیج افکار عمومی و نیز در سایه تحولات بعدی آمریکا و نامناسبات دولت ترامپ، مکرون، جوان پیروز میدان شد. مواضع رئیس جمهور جدید و دولتمردان فرانسوی، تاکید مجددی بر اروپا و فاصله گیری از سیاست های دولت کنونی آمریکا دارد و کم توجهی مکرون به ترامپ در گردهمایی سران و اقبال مردم نسبت به آن، ازجمله نشانه های آن است. و مثال دیگر، شرط غیردیپلماتیک و بی معنای اخیر ترامپ برای حضور در روز ملی فرانسه «سوار بر خودروی نظامی»! دلیلی دیگر بر عدم کفایت سیاسی او در فهم درست موقعیت، رد قاطع آن از سوی فرانسه، تحقیر آمریکا و استدلال و تاکید مکرون بر «سنت های فرانسه» در این مخالفت و بازتاب مثبت آن در رسانه های آن کشور، نشانه آشکار دیگری است که از چرخش اوضاع حکایت می کند! رفتار و مواضع نا متعارف احتمالی و بلکه قابل پیش بینی ترامپ در آینده! این مشی را تقویت خواهد کرد.آلمان شکست خورده در جنگ دوم، براساس محدودیت های تحمیل شده، ویژگی های متفاوتی داشت. محافظه کاری خاص، ظاهرا خصلت سیاست در آلمان شده بود. خانم «مرکل»، صدراعظم که در چندین دوره پیاپی، او و حزبش بر آلمان حکم رانده اند، با پذیرش بیشترین سهم از مهاجران در سال های اخیر، از سوی محافلی اندکی، تحسین و از سوی بسیاری، به گستردگی در داخل و خارج، مورد انتقاد و اعتراض قرار گرفت. او در اولین فرصت برای ملاقات و مذاکره با ترامپ عازم آمریکا شد. ترامپ که به تکرار بر صادرات حجیم آلمان به آمریکا، تاخته بود و به صورت علنی با انتقاد، از آلمان خواسته بود، سهم بسیار بیشتری از هزینه های ناتو و... را برعهده گیرد، برخوردی نه چندان متعارف و اگر نه تحقیرآمیز، با او داشت. با این وصف خانم مرکل نیز با دستانی خالی به میهن بازگشت. در مقام پاسخ گویی تندی های ترامپ در ماه اخیر، نخست آقای «گابریل»، معاون صدراعظم، باب اعتراض به سیاست های جدید آمریکا را گشود و سپس خانم مرکل در چند فرصت پیاپی، مواضع ترامپ را مورد نقد جدی قرار داد و بر لزوم تقویت جامعه اروپا، حفاظت از پیمان ها و معاهدات مصوب جامعه جهانی و مشی مستقل اروپا و آلمان به عنوان یک ضرورت، تاکید کرد. واقعیت آن است که این برخوردها در سیاست آلمان پس از جنگ، کمتر دیده شده است و به نظر می رسد باید آن را نشانه هایی از مواضع جدید این کشور نسبت به آمریکا تلقی کرد. دور از ذهن نیست اگر تداوم تهدیدات و برخوردهای احتمالی آمریکا، فرصتی طلایی برای بازنگری و هویت یابی! در آلمان خلق کند! شایان توجه آنکه در فروپاشی شوروی و شکسته شدن بلوک شرق که آشکارترین نمایش آن شکسته شدن دیوار برلین از سوی مردم بود، پاره ای از محافل و به صورت مشخص، «مارگارت تاچر»، نخست وزیر وقت انگلیس و «هنری کیسینجر»، با یادآوری نقش آلمان در جنگ اول و دوم جهانی و طرح بیم های محتمل برای تکرار آن فجایع، به جد با یکپارچگی آلمان و قدرت گیری مجدد آن مخالفت کردند. حال ترامپ، با مواضع خود عملا، برای این برآمدن، زمینه فراهم می کند!در بسیاری از کشور های شرق اروپا نیز، احزاب راست و گرایش های ناسیونالیستی، در سال های اخیر، اقبال بیشتری یافته و کرسی های بیشتری را در پارلمان ها در اختیار گرفته اند؛ به گونه ای که گاه در جایگاه تصاحب دولت قرار گرفتند. مخالفت آشکار با جریان مهاجران آفریقایی و آسیا و به ویژه سیل مهاجران سوری گریخته از جنگ، ویژگی کنونی این جوامع بود و احزاب یاد شده، بر خواست فوق به تاکید، دامن می زدند. توفیق نامزد حزب جمهوری خواه آمریکا (با ویژگی ها و سوابق مطلوب تر همکاری با احزاب راستگرا) در عبور از رقبا، در شرق اروپا با علاقه مندی پی گرفته می شد و چیرگی ترامپ شالوده شکن در انتخابات، اعتمادبه نفس جدیدی در این تحرکات ایجاد کرد، موضوعی که به سهم خود به بسط بدنه و تکثیر آرای احزاب فوق سرعت بخشید. سخنان سست و مواضع ماجراجویانه و گاه نابخردانه ترامپ اما از یک سو و مخالفت ها و اعتراضات زودهنگام و تعیین کننده صاحب نظران و مردم و رسانه ها در آمریکا و... از سویی دیگر، در این اقبال خلل ایجاد کرد و در ادامه، افول آن را رقم زد.از زاویه ای دیگر، مسئله روسیه در شرق اروپا، به دلیل نیم قرن سلطه، با هراسی انکارناپذیر و نفرتی مشهود آمیخته است، افشای پرسروصدا و دامنه دار دخالت روسیه در انتخابات و ارتباط ترامپ، نزدیکان و همکاران با مقامات آن کشور، نمی توانست در جوامع فوق با بی تفاوتی همراه شود. افزون برآن، تمایلات و سخنان توهم آمیز ترامپ درباره «نزدیکی با روسیه برای مبارزه و کنترل چین»! و داعیه هایی از این قبیل، منطقا بر قوت تردیدها افزود و آن گونه که مشاهده شد، با ایجاد «دلزدگی» در آن جوامع، موقعیت و جایگاه و موقعیت اجتماعی گرایش های راست را تضعیف کرد، روندی که منطقا می تواند تداوم یابد.این، مرور را می توان به صورت خاص در لهستان، بلغارستان، چک و... در شرق و اتریش و... در غرب نیز پی گرفت اما مراد در این یادداشت، طرح اجمالی نقش ویرانگر دولت ترامپ در دگرگون کردن سابقه دیرینه همکاری های متنوع آمریکا و اروپای غربی و سابقه بیش از دو دهه سرمایه گذاری و همسازی برای «گذار» کشورهای شرق اروپاست.نکته شایان توجه جدید در این مبحث، مصوبه اخیر سنای آمریکا در اعمال تحریم های وسیع بر ایران و بسیار عمیق تر و گسترده تر بر روسیه است. هرچند مصوبه پیچیده فوق برای تبدیل شدن به قانونی محتمل (که کمینه با این ساخت، تردیدهای زیادی برای انجام آن وجود دارد) راه ناهمواری را در پیش دارد و اگرچه، نشانه هایی از تاکتیک دموکرات ها در برابر تمایلات روسی دولت ترامپ و... را دارد اما ازآن رو که سلایق قانون گذاران آمریکا را در مناسبات جهانی آشکار می کند، در این مرحله نیز برافروختگی روس ها و اعتراض شدید اروپا را موجب شده است. اجرائی شدن احتمالی مصوبه ای این چنین، با مخدوش کردن پاره ای از سرمایه گذاری های مشترک کشور های اروپایی و روسیه، در نخستین گام، روابط روسیه و اروپا را به صورت اساسی مختل و در مرحله بعد، زندگی روزمره جوامع اروپایی را با دشواری های «نفس گیر» همراه خواهد کرد! با این وصف، اگرچه بررسی این مصوبه در جزئیات و ظرایف، ضرورت خود را دارد اما در این یادداشت، در گذری سریع، صرفا به یک موضوع مرتبط مهم، اشاره می شود.زندگی جاری در اروپا به گونه ای مشهود، به خطوط گسترده لوله و جریان گاز روسیه وابسته است و هر طرحی برای محدودسازی آن، باید با ارائه چاره ای منطقی و قابل اتکا همراه باشد. براساس گزارش «مرکز جهانی مطالعات انرژی»، در سال های پیش، «فنلاند، صربستان و بلغارستان صد درصد، یونان و اسلواکی 80 درصد، اتریش 77 درصد، رومانی و چک 70 درصد، آلمان 41 درصد، ایتالیا 35 درصد و فرانسه 30 درصد، از گاز مورد نیاز خود را از روسیه تامین می کنند»! با این وابستگی، کشور های اروپایی چگونه قادر خواهند بود، بدون منابع جایگزین مشخص، با محدودسازی های مورد درخواست و جریان تحریم های فراگیر فوق هماهنگ شوند!؟ و این همان استدلالی است که انتقاد جدی کشور های اروپایی و به صورت خاص، اعتراض خانم مرکل، صدر اعظم آلمان نسبت به خواست های یک جانبه و بی توجهی آشکار مقامات آمریکایی به منافع کشور های اروپایی را موجب شده است.واقعیت آن است که دولت ترامپ چهره ای متفاوت از آمریکا را در درون و در سطح جهانی به نمایش گذاشته است و تصور بر آن است که در صورت تداوم و تعمیق این فرایند معیوب و به ویژه بی توجهی آشکار به تبعات ویرانگر آن بر پیوند دیرینه و سرمایه گذاری های کلان و دیرپای اقتصادی، سیاسی، نظامی، امنیتی و... فرهنگی صورت گرفته، روابطی دگرگون بین آمریکا و اروپا را شاهد خواهیم بود. مسئله آن است که سردی کنونی و ابهام در روابط، ابعاد کم سابقه ای یافته و اعتراضات «رنگی» جدید به خود گرفته است. تصور بر آن است که با فرض بسط این فضا که عمدتا ترامپ موجد آن است، شاید جامعه و کشور های اروپایی با تحلیل شرایط، تشویق شوند، مسیری مستقل برای پیگیری منافع خود را جست وجو کنند، جریانی که در بلندمدت، چهره ای دیگر نیز از آنان در محیط بین الملل، باز تولید خواهد کرد.سخن آن است، حکمرانی غیرمتعارف ترامپ، شکلی از «گسست» را بین آمریکا و اروپا زمینه سازی می کند، نادانسته یا دانسته! گسستی استراتژیک که طی آن، شاید کشور های اروپایی، خواسته یا ناخواسته، به این باور رهنمون شوند که برای تامین منافع آتی، ناگزیر باید جایگاه و نقش آفرینی متفاوتی نسبت به دهه های پیشین را برای ملت های خود ترسیم کنند. دامنه این گسست منطقا، به تحولات آینده و به خصوص به تصمیمات، مواضع و «ابتکارات» ترامپ بستگی خواهد داشت، این گسست به هر میزان که رخ دهد، در اروپا و به صورت خاص در چند کشور عمده اروپایی، فرصتی برای ایجاد «اصلاحاتی» در سیاست های پس از جنگ دوم جهانی و تحولات دهه های سپری شده فراهم خواهد آورد و بنابراین اگر رخ دهد، در وجوهی موقت نبوده، برگشت ناپذیر و ماندگار خواهد شد!
                