پنج‌شنبه ۱۷ اسفند ۱۳۹۶
-----------------------------------------
یادداشت
-----------------------------------------
خرید در کانادا، خرید در ایران
-----------------------------------------

                    در اقتصاد ایران، نظارت بر چگونگی توزیع و فروش کالاها از لحاظ کیفی، کمی، قیمت گذاری و نحوه عرضه از گذشته با اولویت بالایی مورد توجه و خواست رسانه ها، افکار عمومی و دولت ها بوده است. اما به نظر می رسد با وجود این حساسیت ها، چگونگی طرح موضوع و روش های عملیاتی آن به لحاظ هدف غایی که باید تامین کننده منافع مصرف کننده در چارچوب رفاه عمومی باشد، درست نباشد. در این راستا ابتدا تصویری از چگونگی خرید در مراکز خرید و مغازه ها و تعامل خریدار و فروشنده در کانادا و ایران ارائه می شود. پرده اول: خرید در کانادا: خریداران به صورت فردی یا خانوادگی، زن و شوهر و بعضا با فرزندان، با اشتیاق و روی گشاده وارد فروشگاه می شوند. خرید هم رفع نیاز است و هم تفریح. به ویژه آنکه در بسیاری از موارد فروشگاه ها در یک مرکز خرید یا به اصطلاح آشنا در بازاری مجتمع هستند. در این مراکز، در کنار فروشگاه ها، رستوران یا کافه ای هم برای رفع خستگی یا صرف غذا، چای و نوشابه وجود دارد. انتخاب فروشگاه برای خرید بنا بر عادت و شناخت قبلی از آن یا براساس اطلاعات و آگهی های عرضه کالاها و قیمت های ویژه فروشگاه در آن روز خاص است. از این جهت نیز در حالتی که خانواده به خرید آمده باشد، در بیشتر موارد، انتخاب اقلام خرید با همفکری و مشورت با همسر و حتی فرزندان حاضر در خرید است. کارکنان فروشگاه پیراسته و آراسته، پیر و جوان درحالی که وظایف خودشان را انجام می دهند، با لبخند و روی گشاده پیشنهاد یاری به مشتریان می دهند و با لبخند پاسخ گوی پرسش های خریداران هستند. وظیفه آنان انجام خدمت و یاری به مشتری و کمتر پایش است. البته بدیهی است که در چنین فضایی نگاه همه مشتریان به یکدیگر نیز با لبخند و مهربانی و نه از سر تجسس و تادیب است. معمولا هر نگاهی با لبخندی و بعضا با جمله مهرآمیزی همراه می شود و پاسخ می گیرد. برای کالاهای بسته بندی شده درج مشخصات کامل الزامی است. به عنوان مثال در مورد مواد غذایی، بسته بندی کالاها و درج مشخصات وزن، ترکیبات، مشخصات بهداشت و سلامت، تاریخ تولید، زمان انقضا، محل تولید، آدرس کامل تولیدکننده، هشدارها و نحوه استفاده، بسیار دقیق بوده و همراه با معیار های بازاریابی است. استانداردبودن محصولات و تازگی آنها حتی درباره سبزیجات و میوه ها تا حدود زیادی رعایت شده است. تخلف و تقلب در مشخصات اعلام شده کالاها یا خدمات، موجب جریمه و هزینه سنگینی برای تولیدکننده و فروشنده می شود. در قفسه بندی و چیدمان کالاها و گروه بندی و امکان دسترسی آسان و مستقیم به آنها توسط خود خریدار نیز دقت و سلیقه لازم به کار گرفته شده و نکات ایمنی و بهداشتی هم مورد توجه ویژه است. تنوع کالاها هم برابر تنوع سلیقه مشتریان گسترده و در یک تعامل دوطرفه در حال تغییر است. به بیان اهل فن در علم اقتصاد، همه عوامل فوق شکل دهنده مطلوبیت خریدار است که می تواند در کنار عامل بسیار مهم دیگر یعنی خط بودجه خانوار منجر به انتخاب کالا و خرید آن و بالاترین سطح مطلوبیت شود. خط بودجه و شیب آن علاوه بر خود بودجه، مستلزم آگاهی از قیمت کالاهاست. از این رو همه کالاها یا برچسب قیمتی دارند یا قیمت آنها روی کاغذ و مقوایی با خط درشت مشخص شده است تا تصمیم گیری را برای خریدار تسهیل کند. اما نکته مهم، تعیین قیمت است که در اختیار مدیریت فروشگاه و بدون نظارت های دولتی است. این قیمت می تواند بالاتر یا در مواردی پایین تر از قیمت خرید فروشگاه از تولیدکننده باشد که براساس سیاست جلب طیف گسترده مشتری و تامین سود بنگاه تعیین و اعمال می شود. در سطح عمده فروشی یا تولیدکننده نیز عمده فروش یا تولیدکننده با توجه به بازار و منافع خود قیمت فروش را تعیین می کند و نظارتی بر آن حاکم نیست. آنچه مهم است شفافیت اعلان قیمت و نه سطح آن است. در بروشورها، آگهی های حراج و تخفیفات ویژه نیز به لحاظ مشخصات و قیمت ها نباید تدلیس، تزویر و کذب وجود داشته باشد. در این موارد تخلفات با جرائم سنگین همراه است. در سطح ملموس خرده فروشی اگر اعلان شده باشد کالای خاصی با قیمت معین تخفیفی در روز معینی عرضه می شود، آن کالا باید در طول آن روز در فروشگاه عرضه شود. در صورت کمبود، فروشگاه مکلف به تامین رضایت مشتری با کالای جانشین و احتمالا بهتری است؛ چراکه ممکن است مشتری براساس آگهی و خرید آن کالای خاص به آن فروشگاه آمده باشد. هنگام پرداخت بهای کالاهای خریداری شده، اولین کلام صندوقدار سلام و سپس لبخند و عرض ادب است. گویی که شمای خریدار، تنها خریدار امروز بوده و خواهید بود. یک پرسش او این است که کیسه برای حمل کالاهای خریداری شده به اتومبیل یا منزل آورده اید یا فروشگاه به شما بدهد. در صورت اخیر، به ویژه در فروشگاه های خواروبار و سبزیجات و میوه، باید قیمت کیسه را به اضافه مالیات آن بپردازید که در راستای مقابله با آلودگی زیست محیطی از مبدا و تامین هزینه های آن است. صندوقدار با حوصله کالاهای شما را با دقت و رعایت نکات لازم در کیسه قرار می دهد و سپس با سلام و ادب به مشتری دیگر می پردازد. در سال های اخیر خود خریداران در مقابل دستگاه خاصی با استفاده از بار کدخوان و کارت یا اسکناس کار صندوقدار را انجام می دهند و فقط دو یا سه نفر برای کمک و راهنمایی و رفع مشکل در آنجا حضور دارند. پس از خرید، اصل بر امکان عودت کالا برای تعویض یا استرداد بهای آن، با دلیل یا بدون دلیل است. استثنا درباره کالاهای خاص یا مواردی است که قبلا به خریدار گفته شده باشد. امکان عودت، انگیزه خرید را بیشتر کرده و آرامش خیالی برای خریدار در صورت تغییر نظر و تصمیم او است. مجموعه نکات فوق با تعدیلات مقتضی در موسسات خدماتی یا کالاهای با دوام نیز مشهود است که البته نظر به بالاتربودن بهای کالاها، با دقت بیشتر مدنظر خریدار و فروشنده است.به این ترتیب با توجه شرایط خرید در کانادا، به بیان اهل فن، بیشینه سازی تابع مطلوبیت مشخص و خط بودجه معین، به سرعت نوع کالا و مقدار خرید آن را مشخص می کند.چنین فرایند خریدی در کنار تامین بهینه نیاز های مصرفی خریدار که همراه با درجه بالایی از اطمینان و آرامش خاطر به جهات کیفیت و قیمت کالاهاست، می تواند تفریح و سرگرمی نیز برای خریدار و اعضای خانواده باشد و هزینه مبادلاتی که در نهایت به کل اقتصاد تحمیل می شود، تقلیل دهد. البته ارائه بخشی از خدمات مطلوب فوق که در فرآیند خرید در کانادا توضیح داده شد، متضمن هزینه است که باید در برآورد هزینه مبادلاتی منظور شود. وجود کالا و خدمت رایگان برای کل اقتصاد است؛ اما به خاطر گروه یا فرد، باطل است.پرده دوم: خرید در ایران: بیشتر خریداران بدون همراه به صورت فردی با نگاهی خسته و بعضا عصبی وارد بازار روز یا فروشگاه می شوند. شاید این نگاه ریشه در مناقشات قبل از تصمیم به خرید در خانه داشته باشد. به هر دلیل کاملا واضح است که خریدار برای ادای تکلیف خرید آمده است و سعی به انجام سریع این ماموریت شاق و خروج از مهلکه دارد. میان خریداران سلام و علیک و لبخند رد و بدل نمی شود، نگاه ها پنهان و دزدیده است؛ زیرا در غیر این صورت حمل بر تجسس و بی ادبی است. فرهنگ شهرنشینی، فرهنگ ادب و تربیت سنتی ایرانی را هم فراری داده است. بدون تردید محیط حاکم، فضای آرامش، سرگرمی و تفریح نیست. انتخاب فروشگاه براساس تجربه، عادت، تجسس های شخصی یا نزدیکی به محل سکونت است. از آنجایی که تبلیغات برای فروش ها و خدمات تخفیفی یا ویژه محدود است و باعث جلب اعتماد خریدار نمی شود، کمتر از آگهی ها برای انتخاب فروشگاه و خرید کالا استفاده می شود. نگاه فروشندگان که بعضا لباس تمیزی هم ندارند، مانند خریداران نامهربان است. به علاوه همراه با تجسس دقیق، پایش مدام مشتری و ارزیابی جدی خریدار است و در بعضی موارد هم با پوشش متظاهرانه ادب و تربیت، به ویژه در فروشگاه های لوکس، آراسته شده است. از این زاویه نیز خرید، میدان کارزار پنهانی و بعضا آشکار میان خریدار از یک طرف و فروشنده و کارکنان او از طرف دیگر است و جای آرامش و تفریح خانواده و خریدار نیست.به بیان اهل فن، با توجه به توضیحات درباره فرایند خرید در ایران، مشاهده می شود که بیشینه سازی تابع مطلوبیت نامشخص، با خط بودجه سرگردان بسیار پرهزینه و زمان بر و بازدارنده رشد و رفاه است. به این ترتیب خرید برای نوع و مقدار، مستلزم پرداخت هزینه مبادلاتی سنگینی است. خرید در ایران تفریح و سرگرمی نیست و ادای تکلیفی سنگین است، البته مگر برای عاشقان خرید!پرده سوم: مقایسه اجمالی مقررات نظارتی خرید در کانادا و ایران: اجرای قوانین و مقررات نظارتی در کانادا در زمینه محصولات غذایی، بر عهده سازمان بازرسی محصولات غذایی کانادا[1] CFIA است. از طریق این سازمان، مجموعه گسترده ای از مقررات و قوانین بر تولید، صنعت، سموم، بذر، سلامت و بهداشت، بسته بندی، درج مشخصات روی بسته ها، عمل آوری و عرضه همه محصولات غذایی حاصل از حیوانات، غلات و گیاهان از لبنیات، تخم مرغ، گوشت و... گرفته تا عسل و شیره درخت میپل اجرا می شود. به لحاظ بین المللی نیز از نظر ضوابط و مقررات صادرات و واردات، پیش بینی های لازم به عمل آمده است. مقررات چگونگی بسته بندی محصول و ضرورت درج مشخصات لازم بر آن برای آگاهی مصرف کننده نیز پیش بینی شده است.تا در نهایت این مجموعه هدایت ها و مقررات بتواند تامین کننده سلامت مصرف کننده و منافع ملی باشد. برای محصولات غیرغذایی نیز قوانین و مقررات مشابه ای وجود دارد که مدیریت و اجرای آن بر عهده دفتر رقابت و صنعت کاناداست. البته در قوانین و مقررات محیط زیست، سلامت و بهداشت، سنجش و واحدهای اندازه گیری و حتی حقوق بشر نیز بعضا مواردی وجود دارد که درباره وظایف دفتر رقابت یا سازمان بازرسی محصولات غذایی کانادا است؛ اما مدیریت آن بر عهده سازمان های دیگر است. برای پیگیری تخلف فروشگاه ها و واحدهای صنفی و طرح شکایات آز آنها نیز راهنمای کاملی وجود دارد. در ایران نیز قوانین و مقررات متعدد و مشابه ای در راستای حفظ حقوق و منافع مصرف کننده در تولید، توزیع، فروش، بسته بندی، بهداشت، سلامت، محیط زیست، استاندارد و اعلام مشخصات کالا ها پیش بینی شده که مدیریت و اجرای آنها بر عهده وزارت صنعت، معدن و تجارت، وزارت کشور و چند وزارتخانه دیگر بنا به مورد، سازمان تعزیرات حکومتی، مرکز ملی رقابت و اتحادیه های صنفی است؛ اما برخلاف مقررات نظارتی کانادا، قیمت گذاری و نظارت بر اعمال آنها از محورهای مورد انتظار دولت و مردم است. مقام اصلی بازرسی، نظارت و رسیدگی بر مقررات فروش در ایران، سازمان تعزیرات حکومتی است. همچنین برای مبارزه با قاچاق، قانون مبارزه با قاچاق کالا و ارز مورخ 12/09/92 از سوی مجلس به تصویب رسیده که بر اساس این قانون، بخش اعظمی از مبارزه با قاچاق کالا و ارز نیز به سازمان تعزیرات محول شده است. تعداد واحدهای صنفی کشور در سال 1395، بر اساس گزارش مرکز آمار، حدود 2،2 میلیون واحد است که طبیعی است نمی توانند برابر روش، نگاه و انتظارات تعریف شده مردمی و دولتی، مورد بازرسی سازمان تعزیرات قرار گیرند.حاصل نگاه نادرست به موضوع نظارت، نمایشی بودن نظارت در مقاطع خاص مانند ماه رمضان، نارضایتی عمومی خریدار و فروشنده و بی اعتبارشدن مقررات و بی اعتماد به دولت است. مقررات و نظارت های مناسب، لازمه فرایند خرید مطلوب، رضایت و آسودگی است؛ اما در عمل خریدار و فروشنده هستند که در صحنه نهایی و روزمره اجرا قرار دارند و رفتار ها را در هنگام خرید شکل می دهند. درست است که رفتار و شیوه عمل نیز ریشه در میراث دیرینه فرهنگی دارد؛ اما آن هم می تواند در سایه تعامل همه جانبه مردم و مسئولان بهبود یابد که خواهد یافت.
                