چهار‌شنبه ۲۸ تیر ۱۳۹۶
-----------------------------------------
گفت و گو
-----------------------------------------
مردی که احمدی نژاد و قالیباف را شهردار کرد
-----------------------------------------

                    مهدی چمران 13 سال است ریاست شورای شهر تهران را بر عهده دارد؛ از فرودین 82 تا حدود یک ماه دیگر در اوایل شهریور 96 که کارش پایان خواهد یافت. در این میان، تنها یک سال احمد مسجدجامعی ریاست شورا را به دست گرفت. حاصل ریاست چمران در شورای شهر، برآمدن دو شهردار در تهران بود؛ یکی احمدی نژاد که سال 84 رئیس جمهور شد و دیگری قالیباف که در پرونده اش سه بار تلاش ناموفق را برای کرسی ریاست جمهوری دارد. دوره مدیریت هر دو این افراد، سرشار از حاشیه و ماجرا برای پایتخت بوده است. شیوه مدیریتی خود مهدی چمران هم در این مدت، حمایت تمام و کمال از شهرداران منتخبش بوده است. به همین دلیل، در بسیاری از موضوعات مهم مربوط به شهر و مدیریت شهری، همان انتقاداتی که به احمدی نژاد و قالیباف وارد می شد، شامل شیوه مدیریتی چمران هم می شد. حالا او در پایان راه 13ساله اش در مدیریت شهری است؛ فارغ از مسائلی که در سال های دور رخ داده است، در همین یکی، دو سال آخر ریاست او بر شورا، مدیریت شهری کم حاشیه و ماجرا نداشته است؛ موضوع واگذاری املاک شهرداری، ثبت نام دوباره قالیباف برای ریاست جمهوری، برخی پرونده ها و مسائل مالی غیرشفاف در شهرداری، ساخت و سازهای شهری و به ویژه ساخت بزرگراه دوطبقه صدر، مشکلات متروی تهران و.... در همین رابطه، به سراغ او رفته و درباره همین موضوعات با او به پرسش و پاسخ نشسته ایم. مشروح این گفت وگو در ادامه می آید. شما حتما بهتر از من می دانید که بر اساس ماده 30 آیین نامه معاملات شهرداری، وقتی قرار است ملکی واگذار شود، باید طبق شرایط تعیین شده در قانون، آگهی شده و مزایده برگزار شود و در نهایت با قیمت کارشناسی و بر اساس بالاترین قیمت پیشنهادی فروخته شود. ولی بر اساس اطلاعاتی که تا الان درباره املاک واگذار شده شهرداری که بسیار هم خبرساز شد، وجود دارد، این فرایند در این موضوع رعایت نشده. در نامه ای که سازمان بازرسی داد و پیگیری شد هم به همین موضوع اشاره شده و شهرداری املاک یادشده را با قیمت های خیلی پایین، آن هم قسطی و با تخفیف های عجیب و غریب، به مدیران و معاونان شهرداری و بقیه داده است. با این حال، شورا در این زمینه خیلی پیگیری نکرد و شما هم در این ماجرا جز یک مورد که انتقاد کردید و انتقاد خیلی نرمی هم بود، ورود نکردید و حتی طرف شهرداری را گرفتید، چرا این طور شد؟بحث املاک و مسائل قانونی و روش قانونی آن، موضوعی است که باید بر اساس قانون صورت گیرد. بحث چگونگی مطرح شدن آن، بحث دیگری است؛ اینکه خبر آن چگونه در جامعه مطرح می شود و چه نتیجه ای می خواهیم از آن بگیریم. بحث پیگیری شورا هم موضوع جداگانه ای است. اجازه دهید اول از پیگیری شورا بگویم. شورا در مقابل عمل انجام شده ای قرار گرفت که فهرستی که حتی خود سازمان بازرسی هم آن فهرست را به عنوان واقعیت قبول نداشت(تازه سازمان بازرسی هم نبود، یک بازرس از سازمان بازرسی بود)، نامه رسمی سازمان بازرسی نبود. آن هم نامه ای که روی پاکت هم نوشته بودند شخصا مفتوح کنید؛ یعنی کاملا محرمانه. کسی دیگر هم حق نداشته باز کند. این فهرست را به افراد مختلف فرستاده بود و از اینها نظر خواسته بود که اطلاعات آنها را بگیرند و این اطلاعات را تحلیل و تحقیق کنند تا بعدا بتوانند کارهای قضائی خود را انجام دهند. اما این خیلی زود، وارد بازار و وارد صحنه شد. روی سایت ها و رسانه های عمومی آمد؛ یعنی هنوز این اطلاعاتی که می خواهد بگیرد و تحقیق کند، دقیق نبود. اصلاحدود 30 یا 40 نفر آنها با شهرداری معامله ای نداشتند و اسم شان در آن فهرست بود. تکذیب هم کردند. خود بازرسی هم این را تایید کرد که 30 یا 40 نفر آنها اصلا نبودند. نه ملکی خریدند و نه اجاره کردند. ما این گونه در مقابل عمل انجام شده قرار گرفتیم که ناگهان فضا، ملتهب شد. بعد از حقوق های نجومی، این هم املاک نجومی شد. برداشت این گونه بود که باید مقداری از غلظت حقوق های نجومی کاسته شود. تحلیل شما این است که ماجرای املاک نجومی در مقابل حقوق های نجومی درست شد؟می توانست این کار را هم بکنند که شد. ما چه کار می توانستیم بکنیم؟ عده ای گفتند خودمان بررسی کنیم؛ اما این کار زمان می برد. ما به طور کلی، سیستم های قضاوتی و بازرسی را نداریم. سازمان بازرسی هم که کار خودش را می کرد. بهترین کاری که می توانستیم بکنیم، نامه به رئیس قوه قضائیه نوشتیم که چنین اتفاقی رخ داده، به ویژه برای شورا چون چند عضو شورا هم در آن هستند، برای اینها مشکل به وجود آمده. شما بررسی کنید، تحقیق کنید، یا هر کاری خودتان می خواهید بکنید و روی این موضوع اعلام نظر کنید. ولی برداشت ها از این نامه این طور بود که شما و شهردار خواستار برخورد با منتشرکنندگان خبر شده اید و برخورد هم شد، این طور نبود؟نه، اصلا. من با برداشت دیگران کاری ندارم. متن نامه این بود که الان عده ای به شورا به این دلیل حمله می کنند، شما بررسی کنید و نتیجه آن را اعلام کنید که رئیس قوه قضائیه آن را برای دادستان فرستاد. دادستان کشور هم برای دادستان تهران. دستور پشت دستور و دانه دانه این افراد را چه از شورا و چه از شهرداری خواستند. هنوز هم نظر نهایی را نداده اند. قطعا و یقینا هر نظری که بدهند، ما قبول می کنیم. اگر کسی تخلف کرده، باید مطابق قانون با او رفتار کنند. کسی باید مزایده یا مناقصه می گذاشته، باید بگویند چرا نگذاشتی؟ اگر مطابق قانون بوده که هیچ. اگر نبوده، آن کسی که نبوده را معرفی کنید یا مطابق قانون قضا با او برخورد کنید. امیدوار هم بودیم خیلی زودتر از اینها این مسئله روشن شود. بنابراین، اینکه از پیگیری شورا آوردم، بهترین کار همین بود. البته ما درباره نحوه کار اظهارنظر کردیم. گفتیم آن عضو شورا که این نامه به دستش رسیده، نباید این نامه (شخصا مفتوح فرمایید) را پیش خودش نگه می داشت و به یک یا دو نفر دیگر، یواشکی نشان دهد. اقلا به آن عضو شورایی که اسمش در آن فهرست بوده می گفته که او پاسخش را آماده کند که بگوید ملکی گرفته یا نه، ولی با وجود این آن عضو شورا این خبر را علنی کرد و روی سایتی گذاشتند.بعد که معلوم شد آنها فهرست را به خبرنگار داده اند گفتند به او گفته بودیم منتشر نکند، ولی خبرنگار منتشر کرد، معلوم است که خبرنگار، چیزی به دستش برسد روی سایت می گذارد. خاصیت و کار خبرنگار این است.نظر خودتان در مورد بازداشت آن خبرنگار چه بود؟من نمی توانم نظر بدهم. بازداشت، مبادی قانونی دارد. اگر درست بود که درست است، غلط هم بوده که غلط بوده. من قاضی نیستم که نظر دهم. روی هرچیزی که نباید نظر بدهم. بالاخره مرتبط بوده، بعد از نامه شما که خواستار پیگیری شدید، خبرنگار بازداشت شد.ما که با او برخوردی نداشتیم، هیچ کاری هم نداشتیم. ما به قوه قضائیه نامه نوشتیم و آن کارهایی هم که کردند، بازداشت کردند و...، تقریبا می شود گفت قبل از این بود که این نامه به دست دادستان برسد و علتش مسائل دیگری بوده است. نه، بازداشت خبرنگار، بعد از نامه شما بود.ما با خبرنگار و دیگران کاری نداشتیم. اگر من هم خبرنگار بودم و این فهرست به دستم می رسید، آن را روی سایت می گذاشتم. خاصیت خبرنگار این است. نمی توانید بگویید خبر داغ یا خبر مهم را نگذارد. چرا نگذارد؟ روی سایت می گذارد، ولی آن کسی که این را می دهد، او نباید این کار را می کرد وگرنه خبرنگار، محرمانه و غیرمحرمانه نمی فهمد. مگر در آمریکا و جاهای دیگر نیست؟ نامه های محرمانه را هم روی سایت می گذارند. البته خبرنگار باید خودش هم، به خصوص بحث ملی که باشد، بحث امنیت ملی و به ویژه بحث آبروی افراد باید اینها را درک کند و هرچیزی را منتشر نکند. یعنی شما معتقد هستید که موضوع واگذاری املاک، بحث امنیت ملی بوده؟نه، امنیت ملی نبوده، ولی آبروی مردم بوده است. آبرو و حیثیت یک نفر خیلی ارزش دارد. به این راحتی نمی توانیم آبروی یک نفر را ببریم، آن هم به خاطر حدس و گمان. اینکه البته حدس و گمان نبود. به هرحال نامه سازمان بازرسی، مستنداتی داشت. آدرس داشت، پلاک داشت، قیمت داشت، خانه ها هم که موجود است.همه موهوم بود. همه دروغ بود. قطعیت نداشت، حداقل حدود 30 نفر آن دروغ بود. همه آن فهرست؟نه، آن چهار نفر شورای شهر را می گویم که اسمشان در فهرست بود و اعلام شد خانه گرفته اند. پس شما فقط از اعضای شورا دفاع می کنید؟من به شهرداری کاری ندارم و آنچه را شهرداری انجام داده، باید دستگاه قضا قضاوت کند، آنچه که مربوط به شورا بوده چنین نبوده است. حساسیت شما در ماجرای املاک، روی همکارانتان در شورای شهر، حساسیتی قابل ستایش است، اما مشابه همین اتهامات اثبات نشده را در مورد بعضی دیگر از اعضای شورا در بعضی رسانه ها منتشر کردند. خبرگزاری فارس و دیگران در مورد آقای مسجدجامعی و آقای حکیمی پور و بقیه نوشتند که ملکی گرفتند و فلان مقدار سود کردند و تخلف شد و...، در مورد آنها چرا واکنشی نشان ندادید؟چرا، واکنش نشان دادم و گفتم مدارکتان را بفرستید اگر واقعیت است. به خود آن دوستان هم گفتم اگر مدارکی دارید علنی بگویید که مشکل را حل کنیم و هیچ گاه نیامدم به یکی از آنها استناد کنم. وقتی گفتم نه این طور نیست و آن طور نیست، گفتم شما هم بگویید. حتی در شورا اعلام کنید و این فرصت را دادیم که در شورا اعلام کنند و گفتند و مطرح هم شد. حالا آن هم رفته در دادگاه و بررسی می شود. من همیشه از همه دفاع کرده ام، ولی این مورد خاص، یک ظلم فاحش بود، حالا کاری ندارم که خرید یک خانه از شهرداری ازسوی عضو شورا، اصلا تخلف هست یا نیست. هست یا نیست؟نیست. تخلف نیست. یکی خانه می خرد. چه اشکالی دارد، البته وفق قانون. اگر با تخفیف و تقسیط باشد، وقتی نقش شورا نظارتی است، این رابطه مالی عضو شورا و شهرداری تخلف نیست؟فرض کنید یک کارمند دولت، کارمند وزارت امور خارجه، یکی از خانه های وزارت امور خارجه را می خرد که برای کارمندانشان ساخته اند یا کارمند آموزش وپرورش را می گوییم. یک آپارتمان از آموزش وپرورش می خرد. خریدش که خلاف نیست. اگر در نحوه فروش، تخلف کرده باشند، خلاف است. نه، این قیاس مع الفارق است، نقش اعضای شورا، نقش نظارتی است بر شهرداری. کارمند آموزش وپرورش اما کارمند است. از اداره اش گرفته.بله، کارمندان شهرداری هم که این املاک را گرفتند، همه کارمند بودند؛ 27 هزار نفر کارمند گرفتند. در این زمینه که به 27 هزار نفر خانه داده، تحسینشان هم باید کرد. به آن بخش اصلا کسی انتقادی نداشته. سوال و شبهات درباره آن 150نفری است که به عنوان چهره های حقیقی خارج از شهرداری یا مدیران و معاونان ملک گرفته اند.اینها را رسیدگی کنند و بگویند. عضو شورا، خانه بخرد، تخلف نکرده. یا خانه اجاره کند یا خانه سازمانی بگیرد. اگر کسی خانه بگیرد یا خانه بخرد یا هر چیزی، مطابق قانون چه ایرادی دارد. قانونش را هم گذاشته بودند که 20 درصد تخفیف به او بدهند. البته براساس آن فهرستی که منتشر شد در املاک واگذارشده تخفیف بعضی ها خیلی بیشتر بود.20 درصد تخفیف دادند. بعضی تخفیف بیشتر داشتند، در فهرست تخفیف 30 درصد و 40 درصد هم به بعضی ها داده شده.گفتیم پس بگیرند. از قوه قضائیه خواستیم که رسیدگی کنند آنها که خلاف کردند، باید هزینه واقعی را پرداخت کنند. در خیلی از تصمیم گیری ها درباره مباحث بعضا مهم شورا، بعضی از اعضا یا رسانه ها، شما را به عنوان رئیس شورا به دیکتاتوری در تصمیم گیری متهم می کنند. می گویند آقای چمران خودش یک طرفه تصمیم می گیرد. نظر خودتان چیست؟من خودم نظر نمی دهم. چون خودم درباره خودم نظر بدهم که جالب نیست. ولی مگر می شود در شورا بدون رای گیری مصوبه ای داشت، شورا یعنی دموکراسی واقعی. شما در سال های حضورتان در شورا که بخش عمده آن هم رئیس شورا بودید، با تعدادی از اعضای شورا که ورزشکار بودند کار کردید، افکار عمومی خیلی به حضور این ورزشکاران انتقاد دارند. شما هم حتما شنیده اید. شما با اینها کار کرده اید، نظرتان درباره حضور آنها در شورا چیست؟به من می گویند چرا ورزشکاران را در شورا آوردید؟ اولا ورزشکار با بقیه فرق ندارد. یعنی یک ورزشکار، بالاخره ورزشش را کنار گذاشته و حالا که زمان ورزشش تمام شده باید به جامعه بیاید و کار کند. فرض کنید قماش فروش شود باید بگویید چرا تو قماش فروش شدی؟ تو بلد نیستی. یا اگر رفت در یک وزارتخانه و سازمانی، شروع به کار کرد، بگوییم تو چرا رفتی اینجا؟ حالا یک عده هم به شورا آمدند. اولا حق او بوده که بتواند بیاید و چه در شورا و چه مجلس شورای اسلامی. اما ورزشکاران گویا به شورای شهر بیشتر علاقه دارند تا جاهای دیگر.مگر در مجلس شورای اسلامی، هنرپیشه ها نرفتند؟ آقای خادم یا آقای افخمی به مجلس نرفت؟ اینها هنرپیشه و ورزشکار بودند. مثلا درباره آقای رسول خادم که به شورا آمد، اولا هیچ یک از این ورزشکاران را بنده به شورا نیاوردم، نمی خواهم بگویم کار خوب یا بدی کردم. اما در فهرست هایی که من دادم، هیچ وقت این ورزشکاران در فهرست من نبودند. آقای رسول خادم خودش شخصی آمد. آقای ساعی خودش آمده یا با فهرست دیگری آمده است. آقای دبیر هم همین طور، با فهرست دیگری آمده اند. آقای رضازاده، آقای جدیدی، همه با فهرست های دیگر آمدند. ولی در شورا، جذب شما شدند.جذب من نشدند. همکاری آنها را جلب کردم. در تصمیمات و رای دادن ها هم راستا با شما رای می دادند، این طور نبود؟من عادلانه و عاقلانه با آنها رفتار کردم که طرف من آمدند. این دلیل نیست که چون طرف من آمدند بگویید من آنها را به شورا آوردم، یعنی اگر رفته بودند آن طرف، کار خوبی کرده بودند؟ چرا سال اول شورا، این ایراد را به آقایان نمی گرفتند؟ مگر آقای جدیدی را به عنوان معاون نظارت شورا نگذاشتند، او هم ورزشکار بود. آن موقع خوب بود؟ بعدا مثلا سمت فلانی آمد بد شد؟ اینها را باید سوای از مسائل سیاسی نگاه کرد. من که گفتم هیچ کدام از آنها در فهرست های من نبودند. با اینکه آقای رسول خادم، من به جد معتقد هستم یکی از بهترین اعضای شورای شهر تا حالا بوده... یا آقای دبیر، که الان رئیس کمیسیون برنامه و بودجه است. واقعا وقت می گذارد. واقعا خوب تلاش می کند. باهوش و زیرک است. خیلی هم مسلط است. درمجموع و به صورت کلی نظرتان درباره اعضای ورزشکار شورا چیست، موفق بودند یا نه؟من درباره اعضای شورا قضاوت نمی کنم، چون همه برگزیدگان مردم و قابل احترام هستند. به عنوان رئیس شورا بالاخره که نظر دارید.اگر بگویم باید درباره همه بگویم. اگر بخواهید به همه اعضای شورایی که تمام می شود، نمره و رتبه بدهید چه؟این کار را نمی کنم. بخش آگهی های روزنامه همشهری از سال 86 بدون برگزاری مناقصه در اختیار شرکتی قرار داده شده به اسم ارتباطات رسانه آرا. در صورتی که مدیریت و خروجی و ورودی مالی همشهری مانند مطالبی که در آن منتشر می شود، باید طبق قوانین شورا و شهرداری باشد، چرا برای شفاف سازی بحث های مالی آن، شورا کاری نکرد و نمی کند؟آگهی های روزنامه همشهری از قدیم الایام همین طور بوده، از اول که بوده؛ اصلا شرکتی بود که ما سعی کردیم آن را زیر نظر شهرداری بیاوریم. چون جدا بود. درآمدهایش جاهای دیگر می رفت. بعدا که ما آمدیم گفتیم این هم باید جزء شرکت های همشهری باشد. چون خود همشهری، چند شرکت دارد. البته سه، چهار شرکت از اینها هنوز ادغامشان تمام نشده و ما اعتراض می کنیم. گفتیم باید ادغام شود. زیر نظر آنجا کارش را انجام دهد. درباره این شرکت باید بررسی کنم و پاسخ دهم. اما باید بدانید. بالاخره شما رئیس شورا هستید.می دانم. باید هر چیزی را درآورم و ببینم. نه اینکه همه چیز در ذهنم ذخیره باشد. ولی در این سال ها انتظار این بود که جزئیات این موضوع را بدانید.می گویم برنامه این بود که همه شرکت ها را تصویب کردیم که عضو شرکت همشهری شود و منابع مالی آن در جیب خود همشهری برود. حالا اینکه این را چطور واگذار و چه کار کردند، این بحث دیگری است که باید رفت و بررسی کرد. شورا دارد تمام می شود. تا الان باید بررسی می شد و نشد. چرا نشد؟این کارها و این مسائل را دانه دانه که اعضا یا رئیس شورا بررسی نمی کنند، نمی توانند هم انجام دهند؛ عملی نیست. ما با سیستم حسابرسی بررسی دقیق می کنیم، مثلا همشهری را بررسی می کنیم و ارائه می دهیم. نتیجه آن را باید در سوابق دید. یعنی بررسی شده؟اگر خلاف داشته، اعلام کرده ایم. اگر تخلف داشته و اگر نداشته که نه. پس اگر نگفتید، یعنی احتمالا از نظر شما تخلف نداشته؟الان نمی دانم. چون 30 یا 40 بند درباره همشهری بوده است. یکی از اصلی ترین انتقادهایی که به شورای اول وارد می شد، حاشیه های سیاسی آن بود. درباره شورای اخیر هم، بعضی از سیاسی کاری در آن می گویند، اینکه گرایش سیاسی و هم راستایی آقای چمران و همفکرانش با قالیباف که شهردار است، باعث شده فضای سیاسی در آنجا غالب شود و منافع شهر و مردم به حاشیه برود، نظر خودتان چیست؟اینکه بنده یا کسی دیگر مثلا با شهردار هم گرایی داشته باشم، این دلیل سیاسی شدن نیست. بالاخره آدم یا با کسی هم گراست یا نیست. هر کدام باشد سیاسی است با این استدلال؛ که اگر هم گرایی سیاسی است، واگرایی هم سیاسی است. فرقی نمی کند. اگر واگرا بودیم و به او می تاختیم، سیاسی نبود؟ بحث این است که گرایشات سیاسی بر منافع شهر در شورا چربیده است.این برداشت بدون دلیلی است. همیشه تلاشم این بوده که شورا سیاسی نشود. من یک بار هم اسم هیچ گروه سیاسی را آنجا نیاوردم. بقیه اعضا گاهی گفتند ما اصولگراها یا ما اصلاح طلبان. من بلافاصله گفتم نکنید. حتی اسم هم نیاورید. اصلا تقسیم بندی سیاسی را در شورا قبول نداشتم و هیچ گاه به طرح ها و لوایحی که مطرح شده، به دید سیاسی نگاه نکردم. آنجا رای دادن به مسائل شهری، اصلا جناحی نبوده. هنوز هم نشده. با اینکه افراد، کاملا سیاسی هستند ولی در رای دادن ها به خاطر یک مسئله کاملا تخصصی، هیچ وقت رای آنها گرایش سیاسی نداشته و این قابل تحسین است. به نظرتان شهرداری آقای قالیباف نه لزوما از منظر ریاستتان بر شورا، بلکه به عنوان یک معمار و شهرساز چطور بوده است؟به عقیده من تهران تحول بزرگی پیدا کرده. رودربایستی که نداریم، داریم نتیجه کار را می بینیم. کسی که پرکار باشد، کسی که بتواند خوب کار کند، خوب تحلیل کند، باهوش باشد، همه اینها مهم است. البته فقط این نبوده. من این را بازگشت می دهم به حضور شوراها؛ نه در تهران، در کل کشور. شما به اصفهان هم که بروید، مشهد و قم هم که بروید، می بینید با سال های گذشته خیلی فرق کرده اند. یعنی معتقدید این در واقع تاثیر شوراهاست؟بله. تاثیر شوراها و کار شورایی کردن و چسبیدن به کار. بالاخره دولت با این همه گرفتاری هایش بخواهد شهرها را هم اداره کند، تا اینکه شهرها را به خود شورا بدهد، نتیجه کار بهتر است. درباره اتوبان دوطبقه صدر، انتقاد زیاد مطرح شده؛ هم در بحث های انتخاباتی و هم قبل از آن، با توجه به هزینه ای که صرف آن شده، هرچند در هزینه آن هم خیلی تشکیک ها هست. مجموعا نظر شما درباره این بزرگراه چیست؟ بعضی کارشناسان می گویند اگر این حجم از هزینه صرف دیگر سیستم های حمل ونقل شهری مثل مترو می شد، بیشتر به نفع مردم بود. نبود؟صحبت این است که اگر صرف مترو می شد، بهتر بود. من این را قبول دارم که ما هرچه پول برای مترو بیشتر بگذاریم، بهتر است. این درست. ولی آیا برای کار دیگرمان نباید بگذاریم؟ حالا آیا واقعا ساخت آن بزرگراه دوطبقه کمکی به شهر کرد و ساختنش لازم بود؟ما بالاخره باید با ماشین در خیابان راه برویم. الان هم نباید اتومبیل محور باشیم. هرچند متاسفانه هستیم. قبول دارید که در این دوره خودرومحوری تشدید شده است؟تشدید نشده. اینها در طرح جامع بوده. هرچه هست عین طرح جامع است. یک خیابان که در طرح جامع است، هرچه بوده اجرا شده. این اتوبان دوطبقه نبوده در طرح جامع؛ ولی تونل نیایش که می خواستند بزنند، بود. بیشترین انتقادات هم متوجه همین بزرگراه دوطبقه است.از نیایش به سمت تونل که بیایید و بعد به صدر، آن موقع که می خواستند تونل را بزنند، محاسبه شد، دیدیم راهبندان می شود؛ به ویژه مواقع اوج ترافیک. البته مواقع معمولی هم در اتوبان صدر راهبندان است. به مجریان طرح گفتم مگر بی کار هستید که تونل بزنید، آدم ها را پشت ترافیک بگذارید. تازه الان در خیابان بالای سرشان آسمان است. بالاخره هرچه در ترافیک بایستند، آسمان را می بینند، هوایی هست، تنفس می کنند. دست کم نمی ترسند یا از دود خفه نمی شوند. شما آدم ها را می خواهید در تونل و آن زیر ببرید و نگه دارید، در صدر هم نمی توانند بروند. برای چه ببرید؟ بگذارید از رو بیایند و همان ترافیک را داشته باشند. معنی ندارد. این استدلال شما بود یا استدلال طراحانش؟نه، استدلال ما بود. طراحان می خواستند فقط تونل بزنند. استدلال شورا این بود که ساخت این تونل به این شکل فایده ندارد. گفتند پس چه کار کنیم؟ گفتیم باید اول ترافیک صدر را حل کنید. گفتند ما دو راه حل داریم که برویم زیر یا بالا برویم. من به آنها گفتم با تجربه ای که من دارم نمی توانید زیر بروید. موانعش زیاد است. مترویی که از زیر خیابان دکتر شریعتی رد می شود و روددره های فراوانی که در آن منطقه است، مشکلاتی به وجود می آورد. چیزی هم نگفتیم. گفتیم بروید مطالعه کنید. رفتند و مطالعه کردند و گفتند زیر نمی توانیم. باید از رو برویم. برای آن هم طرح های فراوانی آوردند. سه ستونه، چهارستونه و... بالاخره بعد از طراحی های مختلفی که کردند و کمک هایی که گرفتند، به اینجا رسیدند که این گونه بسازند که خودروهایی که از تونل در می آیند دست کم در تونل نمانند و یک راه فراری داشته باشند. ظرفیت صدر دو برابر شده. دو طبقه روی این استدلال ساخته شده و این استدلال هم درست است. ما هم می دانیم مشکل آن را کاملا حل نکرده؛ چون دائما ماشین زیاد می شود؛ ولی از مشکل آن کاسته است. اگر نبود، بر مشکلات مان اضافه می شد. بله، گفتند فلان بزرگراه را هم دو طبقه کنیم، خودم اولین مخالفش بودم؛ ولی حساب کنید روزی چند هزار خودرو از روی صدر عبور می کند؟ کدام بزرگراه؟حالا یک بزرگراه که دیگر اسم نمی برم. گفتم نه، ما بزرگراه ها را نمی خواهیم دوطبقه کنیم. صدر دلیل خاصی داشت؛ چون از تونل در می آمد و مشکل داشت. چرا اولویت به مترو داده نشد و این بودجه صرف مترو نشد. بالاخره شهرداری همیشه می نالد که برای مترو بودجه ندارد.ما حداکثر بودجه ای را که برای مترو می توانستیم، هر سال گذاشتیم. سال گذشته سه هزار میلیارد تومان برای مترو بودجه گذاشتیم. طبق قانون، هرچه ما می گذاریم، باید دولت هم همان مقدار برای مترو بودجه بگذارد. اولویت دولت، مترو هست یا نیست؟ ما سه هزار میلیارد تومان گذاشتیم. چرا دولت 230 یا 240 میلیارد تومان برای مترو تصویب می کند که آن را هم هیچ چیزش را نمی دهد. حالا برای پل صدر و تونل نیایش و همه آنها قرار بوده هزارو 400 میلیارد بشود، فرض کنید شده هزارو 600 میلیارد یا هزارو 700 میلیارد. ولی منتقدان از عددهای بزرگ تری که صرف ساخت این بزرگراه شده، حرف می زنند.باید محاسبه کنند. هنوز محاسبه دقیق نکرده اند. هنوز مشکل دارند. بله بیشتر است به خاطر حواشی ای که بوده. درباره صدر حتی یکی از اعضای شورا گفته گزارشی دارم که تا هفت هزار میلیارد هم هزینه شده است؟نه، این طور نیست. کارشناس یا عضو شورا گفته، حرف من نیست.این گونه نیست. هزینه ها براساس صورت وضعیت هایی که پیمانکاران به کارفرما می دهند و قراردادهایی که منعقد شده است، مشخص می شود. استناد به اعداد و ارقامی که کارشناسان می گویند، درست نیست. اعضای شورا که می توانند.آن کسی که پولش را هزینه کرده است، باید بگوید. قیمتی که دادند، پولی که دادند، مشخص است؛ اما هنوز آنجا اختلافاتی هست؛ مثل تونل توحید که هنوز پرونده اش در دادگاه است. پیمانکار تونل توحید، هنوز خودش را 200، 300 میلیارد تومان طلبکار می داند؛ اما شهرداری نمی داند؛ بنابراین هنوز قیمت اصلی نهایی را با تلرانسی می توانند بگویند. اینجا هم چنین تلرانسی است.
                