سه‌شنبه ۲۱‌شهریور ۱۳۹۶
-----------------------------------------
سرمقاله
-----------------------------------------
انتظار جامعه برای رونق سیاسی
-----------------------------------------

                    سیاست های کلان دولتی که حاکمیت امور را در دست دارد، در نشاط یا بی تحرکی سیاسی کشور موثر است. این سیاست گذاری و اجرا، منحصر به وزارت کشور به عنوان محل تبلور نقش دولت در سیاست داخلی نیست و از دیدگاه های شخص رئیس جمهور گرفته تا مجموعه کابینه را دربر می گیرد. با این حال به شکل طبیعی نوک پیکان یا بستر اصلی جریان یافتن سیاست های کلان، وزارت کشور است. این وزارتخانه با شیوه نامه ها، آیین نامه ها و رفتارهای خود، برای تحقق برنامه دولت در حوزه سیاسی زمینه سازی می کند. بدنه اجرائی حوزه سیاسی دولت مستقر، ستاد وزارت کشور، استانداری ها، فرماندار ی ها و بخشداری ها در این عرصه فعال و تعیین کننده هستند. دولت بر اساس قانون، وظیفه ایجاد زمینه های حقوقی و قانونی فعالیت گروه های سیاسی را در جامعه برعهده دارد. این زمینه سازی را باید به سطوح مختلف تقسیم کرد. بر اساس قانون اساسی و قانون عادی، برای تشکیل گروه سیاسی و حزب، سازوکار قانونی تعبیه شده است. دولت باید برای سازمان یابی فعالان سیاسی و تشکیل حزب، زمینه های لازم در چارچوب قانون را فراهم کند. این یک سطح است که باید بررسی شود آیا این گونه هست یا نه؟ سطح بعدی، فعالیت آزادانه گروه ها در چارچوب قانون است. وقتی گروه سیاسی قانونا تشکیل می شود و بر اساس قانون، منعی برای فعالیت ندارد، باید بتواند از حقوق خود استفاده کند. این هم سطحی دیگر است که میزان تحقق آن می تواند مورد بحث قرار گیرد. در سطح بعدی موضوعی دیگر مطرح می شود و آن هم مواجهه با تخلفات احتمالی است. همین قانون چارچوب آن را مشخص کرده که در چه مواقعی باید برای کار حزب، محدودیت هایی ایجاد کرد. موضوع دوم، میزان تحقق این آزادی های مصرح در قانون برای اجرای کف «عمل سیاسی» در کشور است که هر سه قوه در آن نقش دارند. پس در هر دوی این عوامل و بازیگران هر دو عرصه، می توان به دنبال پاسخ این سوال بود که فعالیت سیاسی چگونه رونق خواهد گرفت. قانون در این باره تصریح دارد اما برخی مسائل، مانع از تحقق قانون می شود. بخشی از این مسئله در حوزه کار دولت است و بخشی از آن خارج از این حدود قرار دارد. به طور طبیعی بدنه اجرائی دولت ها به ازای سیاست های کلان و اعلامی دولت در بحث تحزب و کار سیاسی شکل می گیرند.اگر شعار محوری دولت اصلاحات توسعه سیاسی بود، رفتار قسمت مربوطه اجرائی که عمدتا در وزارت کشور متمرکز است، در این دوره می تواند مورد بررسی قرار گیرد. نتیجه این است که دنباله و سرنخ خطوط کلی را که از سوی شخص رئیس جمهور در آن مقطع تعیین می شد، می توان در وزارت کشور آن مقطع رویت کرد. در دولت مرحوم آقای هاشمی هم وضع به همین منوال بوده و وزارت کشور احمدی نژاد هم متناسب با همان رویکرد حرکت کرده است. در دولت یازدهم، فراز و فرودهایی در این حوزه وجود داشت؛ اگرچه در موضوع انتخابات ها، عملکرد قابل قبولی در مجموعه مجریان دیده شد. فراموش نکنیم هرچه از مرکز سیاسی دور شویم، طبیعتا کار سیاسی دشوارتر و موانع بیشتر است. به همان نسبت نیز نقش مجریان و کارگزاران دولتی در نقاط دوردست، تاثیرگذار تر است. در مرکز با وجود اختلاف دیدگاه هایی که ممکن است میان فعالان سیاسی و مسئولان وجود داشته باشد، می توان فعالیت ها را سامان داد؛ چراکه فعالان شاخص سیاسی عمدتا در تهران حضور دارند و هریک وزن و ارتباطات گسترده ای دارند اما این شرایط در شهرستان ها و شهرهای کوچک، واقعا متفاوت است. وزارت کشور باید بتواند با کادرسازی مناسب، با این بخش ها ارتباط مناسبی برقرار کند. در وزارت کشور معاونتی به نام معاونت سیاسی وجود دارد که چند کار عمده برعهده دارد؛ مدیریت برگزاری انتخابات در کشور، موضوع تشکل ها و احزاب سیاسی و چینش و مدیریت اداره سیاسی کشور در سطوح پایین تر که به استانداری ها، فرمانداری ها و بخشداری ها مربوط می شود. دیدگاه های شخص معاون، اثرات خاص خود را دارد. پیش بینی می شد پس از انتخابات ریاست جمهوری، شاهد تغییراتی در این بخش و البته استانداران و فرمانداران باشیم. رونق و اهتمام لازم در این بخش از وعده های رئیس جمهوری در رقابت های انتخاباتی بوده و وزارت کشور به این نکات توجه لازم را خواهد داشت.
                