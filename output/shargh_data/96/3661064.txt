دو‌شنبه ۲۲ آبان ۱۳۹۶
-----------------------------------------
سرمقاله
-----------------------------------------
مدل هاشمی برای عربستان «بن سلمان»
-----------------------------------------

                    با گذشت 10 روز از استعفای نابهنگام سعد الحریری، جهان در انتظار پیامدهای این رویداد سیاسی است که مانند زلزله ای منطقه را تکان داده و بیروت را به مرکز فعالیت های دیپلماتیک و رایزنی های سیاسی برای مدیریت این بحران تبدیل کرده است. امروز بی هیچ ابهامی در دو مورد می توان به صراحت صحبت کرد؛ اول، تردیدی در نقش عربستان سعودی در وادار کردن حریری به استعفا و گروگان گرفتن او برای مدیریت پیامدهای این رویداد وجود ندارد؛کمااینکه تاکنون نیزهیچ دلیل موجهی جز بیانیه سراسر ضدایرانی حریری در بیان دلایل این استعفا اقامه نشده است. دوم، برخورد حکیمانه میشل عون رئیس جمهور لبنان، حزب الله، دیگر احزاب و مقامات لبنان در مدیریت این بحران و دعوت از حریری برای بازگشت به کشور و اداره کابینه یا حداقل تسلیم استعفا به رئیس کشور؛ اقدامی که عربستان سعودی را در بن بست قرار داده و توپ را به زمین این کشور بازگردانده است. با اینکه هنوز اهداف عربستان سعودی در هاله ای از ابهام قرار دارد و همه تحلیل ها در این باره گمانه زنی است ولی حداقل در یک مورد نمی توان تردید کرد و آن اینکه عربستان پس از تحمل شکست های سیاسی پی درپی در عراق، سوریه و به تازگی در یمن، درصدد تبدیل لبنان به باتلاقی برای ایران است. از منظر بن سلمان، در پرتو رویکرد ترامپ و استراتژی جدید آمریکا درباره ایران، لبنان گزینه مناسبی برای کشاندن ایران به عرصه رویارویی نظامی با اسرائیل و بالطبع با آمریکاست.از یاد نبرده ایم که عربستان، یکی از کشورهای محوری بود که برای جلوگیری از توافق هسته ای می کوشید و تمام ظرفیت های دیپلماتیک خود را برای حاصل نشدن توافق بین ایران و 1+5 به کار گرفت. تلاش های سعودی و رژیم صهیونیستی در سایه اراده تهران و واشنگتن برای عبور از بحران هسته ای به جایی نرسید. برجام پروژه ایران هراسی را با شکست روبه رو کرد و در عرصه بین المللی گشایش غیرقابل باوری را فراروی ایران قرار داد. فاز دوم تلاش های عربستان و رژیم صهیونیستی با روی کارآمدن ترامپ کلید زده شد، چه آنکه ترامپ قبل از ورود به کاخ سفید برجام را بدترین توافق تاریخ آمریکا برشمرده و قول لغو آن را داده بود. استراتژی جدید آمریکا درباره ایران می توانست بهترین فرصت برای تیم جدید رهبری سعودی باشد تا از طریق برجسته کردن نقش به قول آنها مخرب ایران در منطقه و همچنین سناریوی برنامه موشکی ایران، بار دیگر مواضع آمریکا و اروپا را درباره ایران به یکدیگر نزدیک کند. هدف سعودی در اجرای این پروژه مشترک با رژیم صهیونیستی، جبران شکست های بزرگ خود در خاورمیانه و ایجاد مانعی جهانی مقابل هژمونی ایران در منطقه بود که در پرتو تحولات عراق و سوریه جهان به آن اعتراف کرده است. برخورد هوشمندانه ایران با سناریوی خروج آمریکا از برجام و حمایت دیگر کشورهای 1+5 از این توافق جهانی، بخش اول این پروژه را حداقل تاکنون با ناکامی روبه رو کرده است و از این منظر می توان به عمق سناریوی شاهزاده جوان و کم تجربه سعودی و تحولات جدید لبنان به عنوان پایگاه خط مقدم ایران در رویارویی با رژیم صهیونیستی پی برد. در دیدگاه مشترک عربستان و اسرائیل، لبنان بهترین گزینه برای کشاندن پای ایران به منازعه و همراه کردن قدرت هایی مانند فرانسه و انگلیس با آمریکا و تشکیل مجدد اجماعی قدرتمند علیه ایران بود و استعفای حریری نیز در همین راستا و با تصور اینکه با این استعفا اوضاع داخلی لبنان به هم ریخته و این امر منجر به رویارویی به عقب افتاده اسرائیل با حزب الله و لاجرم دخالت ایران به نفع حزب الله خواهد شد. تحولات 10روزه پس از استعفا از آن حکایت دارد که عربستان در اجرای این پروژه نیز با ناکامی روبه رو شده است. در عرصه داخلی چنانچه پیش تر ذکر آن رفت، موضع گیری هوشمندانه دولت لبنان و در راس آن میشل عون رئیس جمهور این کشور، حزب الله و دیگر احزاب لبنانی عملا باطل السحر سناریوی استعفا و بحران سازی در داخل لبنان بود. اگر چنانچه اخبار مربوط به اوج گیری جو ضدسعودی در عرصه داخلی لبنان مقرون به صحت باشد، باید ریاض را بازنده اصلی این سناریو دانست. در عرصه منطقه ای جز ائتلاف چهار کشوری که سناریوی شکست خورده تحریم قطر را رقم زدند، تقریبا هیچ کشور عربی ای با بازی جدید سعودی ها در وادارکردن حریری به استعفا همراهی نکرد. قدرت های فرامنطقه ای و حتی آمریکا و فرانسه نیز مواضعی اتخاذ کردند که با هر تفسیری نمی تواند موید اقدام عربستان باشد. از یاد نبرده ایم که از زمان روی کارآمدن و اوج گیری محمد بن سلمان در عرصه قدرت، سناریوی مفتضحانه استعفای حریری و بحران سازی در لبنان، سومین شکست محمد بن سلمان در مدیریت سیاست خارجی است. لشکر کشی به یمن و آرزوی ایزوله کردن قطر، دو پروژه قبلی شاهزاده جوان و ماجراجوی پادشاهی سعودی بود که هر دو با ناکامی روبه رو شد. اسرائیل به عنوان یک طرف اصلی در هر تحول داخلی لبنان که مترصد فرصتی مناسب برای ضربه زدن به حزب الله است نیز اکنون در حالت آچمز قرار گرفته است. روزنامه صهیونیستی هاآرتص در تحلیلی از تحولات لبنان به قلم دانیل بی شاپیرو سفیر سابق آمریکا در تل آویو و مدیر ارشد بخش خاورمیانه و شمال آفریقای شورای امنیت ملی آمریکا در زمان باراک اوباما، به اسرائیل هشدار داده مراقب باشد عربستان این رژیم را به سوی جنگی زودرس در لبنان سوق ندهد. نگارنده بر این باور است که موارد فوق، نمایانگر تفوق و برتری خرد و اندیشه بر احساسات و هیجان های مقطعی در مدیریت بحران هایی است که لاجرم ایران را درگیر کرده و بالطبع تبعاتی شاید ناخواسته دربر داشته باشد. پیش تر نیز به این نکته تاکید کرده ام که تحولات منطقه فرصت نادری را برای ایفای نقشی سازنده فراروی ایران قرار داده است. حرکات دیوانه وار ولیعهد جوان عربستان واکنشی به شکست های این کشور در منطقه است. عقل حکم می کند در چنین شرایطی راهی آبرومندانه برای خروج این کشور از باتلاق منطقه باز گذاشته شود. این عاقلانه ترین گزینه برای خنثی سازی تلاش های فرامنطقه ای برای تعمیق بحران بین دو کشور همسایه است. از یاد نبرده ایم مرحوم هاشمی رفسنجانی، سیاست مدار نامدار کشور، در شرایط پس از جنگ که ظاهرا بهترین فرصت برای انتقام گیری از حامیان مالی و نظامی صدام بود، دست دوستی به سوی آنان دراز کرد. 
                