چهار‌شنبه ۶ دی ۱۳۹۶
-----------------------------------------
یادداشت
-----------------------------------------
موش ها و سخنان بی وقت
-----------------------------------------

                    حق حیات و حق آرامش، اگرچه زیاد مورد بحث نبوده، اما از مهم ترین و اساسی ترین حق های انسان هاست. سرنوشت مردم بازیچه ای برای خودنمایی نیست. آرامش مردم، چیزی نیست که با سخنان بی وقت و گمانه زنی های ضعیف، وسیله ای در دست افراد وقت ناشناس شود. در گزارشی که در یکی از پایگاه های اطلاع رسانی آمده و به سرعت در شبکه های خبری و پیام رسان ها نیز منتشر شد، از مسئله موش های بعد از زلزله در تهران گفته شده است. معلوم نیست اصلا این ادعا چقدر پایه و اساس درست و کارشناسی دارد؟ از تکرار این سخنان بی وقت خودداری می کنم؛ اما نکته این است که «هر سخن جایی و هر نکته مکانی دارد». ساختن چهره ای تباه و مرگ بار و مشمئزکننده از زندگی و ریختن آوار سیاهی و مرگ و نابودی در دل مردم چه هنری است؟ اینکه موش ها بعد از زلزله چه می کنند، با چنان جزئیاتی که آدم را یاد تخیلی ترین فیلم های هالیوودی می اندازند، چه نشانی از اخلاق دارد؟ مگر مردم تهران الان کم مشکل دارند؟ از آلودگی هوا و گرانی و ترافیک و نبود باران تا این روزهای اخیر که دلهره زلزله هم به آن افزوده شده است، بر دوش مردم سنگینی می کند. حالا این سخنان چیست که در گوش مردم فرومی کنید؟ این تصویر تخیلی که در این سخنان ساخته شده چه کمکی به مردم می کند؟ این اخلاق نیست. در زیست و سخن اخلاقی، انسان به آثار سخنش می اندیشد. خیر عمومی را در نظر می گیرد. در این گزارش کدام خیر و صلاح عمومی وجود دارد؟ در روزنامه نگاری بحران پاشاندن بر روح و روان مردم، خلاف اخلاق حرفه ای و حتی اخلاق عمومی است. این گزارش نه نشانه دلسوزی، نه حکایتگر قهرمانی و نه گویای مسئولیت اجتماعی است. فرض کنیم محتوای این گزارش درست است، حالا مردم باید چه کنند با این موش های بعد از زلزله؟ چرا هیچ یک از مقامات و نهادهای رسمی کشور، از ستاد مدیریت بحران تا وزارت کشور و شورای شهر تهران به ایننمی اندیشند که سیاست های رسانه ای معینی را برای مسئله زلزله در تهران در پیش بگیرند تا روح و روان مردم تهران به بهانه زلزله این گونه مورد آسیب قرار نگیرد.اگر یک بار ساعت 23:27 چهارشنبه 29 آذر مردم تهران با زلزله لرزیدند، این سخنان و امثال آنها ساعت به ساعت دل و جان تهرانی ها را بیهوده می لرزانند.فراموش نکنیم قول سعدی را که «دو چیز طیره عقل است؛ دم فروبستن به وقت گفتن و گفتن به وقت خاموشی».
                