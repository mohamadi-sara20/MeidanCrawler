یک‌شنبه ۲۸ خرداد ۱۳۹۶
-----------------------------------------
type_unknown
-----------------------------------------
دو واکنش دو لحن
-----------------------------------------

                    شرق: سخنان چهارشنبه شب رئیس جمهوری درباره حکومت و انتخاب مردم، دو چهره سیاسی و مذهبی را بر آن داشت تا به آن واکنش نشان دهند؛ «علی مطهری» نایب رئیس مجلس با لحنی ملایم و آیت الله مصباح یزدی با لحنی انتقادی؛ البته هر دو بدون بردن نام؛ اما در موضوع صحبت های هفته گذشته رئیس جمهوری. به گزارش ایسنا، روز گذشته علی مطهری در یادداشتی نوشت: «مشروعیت امامت به معنی مورد نظر شیعه، از ناحیه خدا و رسول خداست، اما شرط تحقق یک شاخه آن یعنی زعامت سیاسی و رهبری جامعه، رای و نظر مردم و به عبارت دیگر مقبولیت شخص امام نزد مردم است. این سخن جناب ایشان قطعا ناظر به مسئله امامت نیست، بلکه همان طور که قرائن نشان می دهد مقصودشان شرط تحقق حکومت امام یعنی رای و انتخاب مردم است و سیره علی (ع) نیز همین را تایید می کند. پس از رحلت رسول اکرم (ص) زمانی که مردم به هر دلیلی علی رغم نص پیامبر اسلام به شخص دیگری اقبال نشان دادند، آن حضرت به خاطر حفظ اساس اسلام و وحدت مسلمین قیام نکرد و حتی در مواردی با خلیفه اول و دوم همکاری داشت و طرف مشورت آنها بود، ولی پس از مرگ خلیفه سوم و اقبال مردم به امیرالمومنین و اتمام حجت بر او، حکومت و خلافت را پذیرفت، در حالی که قبل از آن نیز امام بود و از سه شان امامت یعنی مرجعیت بیان دین و ولایت معنوی و زعامت سیاسی، تنها شان زعامت سیاسی و رهبری اجتماع را در اختیار نداشت».حسن روحانی در مراسم افطار در جمع استادان و پزشکان گفته بود: «امیرالمومنین مبنای ولایت و حکومت را نظر مردم و انتخاب مردم می داند. لمن ولیتموا امرکم، گفت هرکس که شما او را به عنوان ولی خودتان و رهبر جامعه برگزینید من هم اطاعت می کنم، من هم می شنوم و اجرا می کنم. امیرالمومنین مبنای حکومت و فرمانروایی را رای مردم، خواست مردم و آرای مردم می داند».در ادامه یاداشت مطهری آمده است: «بنابراین مشروعیت امامت به معنی مورد نظر شیعه، از ناحیه خدا و رسول خداست؛ اما شرط تحقق یک شاخه آن یعنی زعامت سیاسی و رهبری جامعه، رای و نظر مردم و به عبارت دیگر مقبولیت شخص امام نزد مردم است. برای دوره غیبت، از سوی امام عصر (عج) نصب عام با عنوان «فقهای جامع الشرایط» صورت گرفته و نصب خاص آن با انتخاب مردم صورت می گیرد که طبعا اگر اقبال مردم نباشد، باز مانند زمان معصوم حکومت امام و ولی فقیه قابل تحقق نخواهد بود». آیا نمی توانست درباره این مسئله تحقیق کند؟آیت الله مصباح یزدی با لحنی انتقادی و البته بدون بردن نام از روحانی، به سخان او واکنش نشان داده؛ آنجایی که می گوید: «آیا نمی توانست درباره این مسئله تحقیق کند به ویژه اگر سابقه طلبگی داشته باشد». به گزارش «انتخاب»، آیت الله مصباح یزدی، عضو جامعه مدرسین حوزه علمیه قم، گفت: «برخی می گویند وقتی مردم با کسی بیعت کردند، علی(ع) وظیفه خود دانست از آن شخص اطاعت کند و حق نداشت که مخالفت کند، چون مردم رای داده بودند، اگر یک مسلمان ایرانی این گونه فکر کند، پذیرفته است؟ آیا نمی توانست درباره این مسئله تحقیق کند به ویژه اگر سابقه طلبگی داشته باشد». اگر کسی درس خوانده باشد و چنین اظهاراتی داشته باشد بعید استاو ادامه داد: «اگر کسی درس خوانده باشد، کتاب ببیند و اسم الغدیر شنیده باشد و چنین اظهاراتی داشته باشد، بعید است، نه تنها عقیده برخی این گونه است، بلکه به صورت رسمی می گویند علی(ع) حکومت برخی را پذیرفت، چون رای مردم بود و بعد گفت هر که را شما قبول دارید، من هم قبول دارم. آیا جریان این گونه بوده است؟ این نشان می دهد که در این زمان باید درباره اصلی ترین مسائل تحقیق عمیق کرده و مسائل را باید برای جامعه تبیین کنیم».آیت الله مصباح یزدی افزود: «گاهی حضرت آیت الله بهجت در خلال درس نکاتی را بیان می کردند که شاید افرادی گله می کردند؛ به عنوان مثال ایشان بارها تاکید می کردند که امام علی(ع) جانشین حقیقی پیامبر اسلام بوده است. به مرحوم آیت الله بهجت گفته می شد مطالبی را بگویید که شاگردان نمی دانند و برای آنها مجهول باشد، نه مسئله جانشینی امام علی(ع) که برای همه مشخص است؛ اما ایشان بر این مسئله تاکید می کردند و از این کار هدف داشتند».او عنوان کرد: «بین ایمان و کفر و ثواب و خطا دیوار آن چنانی وجود ندارد و انسان باید هوشیار باشد، قرآن درباره برخی از کسانی که پشت سر پیامبر نماز می خواندند می فرماید اینها به کفر نزدیک تر هستند تا اینکه به ایمان نزدیک باشند، باید سعی کنیم که مسائل به خوبی تبیین شود. نباید گفت که مسائل از واضحات است و نباید تکرار مکررات کرد، چون گاهی کار به جایی می رسد که مقام بزرگ مسئولی در کشور می گوید خود علی(ع) اعلام کرد که هرچه مردم بگویند من هم همان را می گویم و اگر مردم با کسی بیعت کردند من هم این کار را می کنم و این کار را انجام داد».
                