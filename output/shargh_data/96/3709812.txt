چهار‌شنبه ۲ اسفند ۱۳۹۶
-----------------------------------------
یادداشت
-----------------------------------------
ویرانی قنات حسن آباد یا بودای بامیان؟
-----------------------------------------

                    لحظه ای که مجسمه بودا در سال 1379 به وسیله طالبان به توپ بسته شد و فرو ریخت، به عنوان نمادی از فروپاشی فرهنگی کشور افغانستان تلقی شد. مجسمه بودا را که آمیزه شگفت انگیزی از هنر پیکرتراشی یونانی، مهندسی پارسی و جهان بینی شرقی بود، می شد به تجسم میراث گفت وگو، تبادل فرهنگی و همزیستی و آشتی تشبیه کرد. مجسمه ای که از تندباد مغول و تاخت وتاز یغماگران آسیای مرکزی جان سالم به در برده بود، در برابر حجم ارتجاع و تاریکی طالبان تاب نیاورد. با فرو ریختن بودا، سرزمین افغانستان نیز در زیر این همه بار نادانی زانو زد؛ سرزمینی که در حداقل دو هزاره گذشته گاهواره تمدن و دانش و معرفت بوده است و هنوز نام بسیاری از بزرگان، اندیشمندان و شاعران پارسی یادآور شهرهای فرهنگ خیز افغانستان است. میراث ارزشمند بزرگانی مانند زرتشت، مولانا جلال الدین بلخی، سنایی غزنوی، ناصر خسرو قبادیانی بلخی، خواجه عبدالله انصاری هروی، عنصری بلخی، دقیقی بلخی و... نیز نتوانست بودای بامیان را شفاعت کند و افغانستان را از فرولغزیدن به پرتگاه ارتجاع نجات دهد. شاید به همین دلیل یونسکو، ویران کردن آن میراث جهانی را «دهشت افکنی فرهنگی» نامید. بودای بامیان به عنوان میراث فرهنگی جهانی ثبت شده بود و ویرانی آن به معانی پاره کردن برگی از کتاب تاریخ فرهنگ بشر بود و تمام جهان را گله مند و وامدار خود کرد. آیا نباید از ویرانی آثار میراث جهانی نگران بود و ترسید؟ ارزش قنات حسن آباد یزد اگر از بودای بامیان بالاتر نیست، یقینا کمتر هم نیست. این قنات حداقل در هشت قرن گذشته آب را از دامنه های شیرکوه بیرون می آورده و آن را در کانالی 40 کیلومتری به شهر یزد منتقل کرده است. حفاری هزارو 400 حلقه چاه و 40 کیلومتر راهروی زیرزمینی به دانش مهندسی بسیار پیشرفته ای نیاز داشته است که در واقع بخشی از میراث ناملموس این قنات را تشکیل می دهد. شناسایی دقیق رفتار آب زیرزمینی و ایجاد کانال های فرعی بر اساس ویژگی های سفره آب، برای دستیابی حداکثر به آب زیرزمینی، امروزه هر مهندسی را غرق شگفتی و تحسین می کند. در حال حاضر قنات حسن آباد را با آبدهی حدود 90 لیتر در ثانیه می توان پرآب ترین قنات یزد دانست که هنوز در برابر سیلی خشک سالی پایداری می کند. بر اساس آزمایش های انجام شده ازسوی شرکت سهامی آب منطقه ای یزد، کیفیت آب این قنات را می توان در میان بالاترین کیفیت ها طبقه بندی کرد و کیفیت آن حتی از بسیاری از آب های آشامیدنی بطری شده بهتر است. در کنار ارزش مهندسی و اقتصادی قنات حسن آباد، باید به ارزش فرهنگی و اجتماعی این قنات اشاره کرد که در سده های گذشته، بستری برای همزیستی و هم گرایی میان مناطق مختلف و گروه های اجتماعی گوناگون بوده است.ارزش های فرهنگی و اجتماعی این قنات آن قدر والا و درخشان هستند که حتی مهندسی شگفت انگیز و ارزش اقتصادی این آب در وانفسای خشک سالی را هم از فروغ می اندازند. این قنات از منطقه مدوار در شهرستان مهریز سرچشمه می گیرد و سپس محله ساداتی مهریز را آبیاری می کند. یک پنجم از آب قنات، سهم کشاورزان مهریزی است. چهارپنجم باقی مانده به سمت روستای ده نو جریان می یابد و نیمی از آن نصیب روستاییان ده نو می شود و نیم دیگر دوباره در زیر زمین جریان پیدا کرده و از روستای حسن آباد در حومه شهر یزد سر درمی آورد. یعنی این قنات مانند رشته تسبیح، سه منطقه را در فاصله 40 کیلومتر با یکدیگر پیوند می زند. نظام بهره برداری بومی و مدیریت دقیق برای استفاده از آب این قنات، منافع این سه منطقه را به یکدیگر گره می زند و نوعی همزیستی و همگرایی پایدار میان این مناطق در طول چهل کیلومتر پدید می آورد. این همزیستی و همگرایی حتی در سخت ترین خشک سالی ها نیز دوام و استمرار می یابد و منجر به تولید و تراکم سرمایه اجتماعی در منطقه می شود. از این قنات هم مسلمانان و هم زرتشتیان سهم داشته اند و در مدیریت آن نیز در حدود دو هزار سهام دار بدون توجه به باورهای دینی سهم و نقش برابر ایفا می کرده اند. برخی سهام داران سهم خود از قنات را وقف کرده اند تا درآمد حاصل از آن به امور عام المنفعه اختصاص پیدا کند. ساختن آب انبار و کمک به نیازمندان از طریق درآمد حاصل از سهام وقفی این قنات و به دست خیرین مسلمان یا زرتشتی انجام می شده است. قنات حسن آباد مرزهای قلمروی و جغرافیایی را درمی نوردد، تفاوت های فرهنگی و مذهبی را کم رنگ می کند و عدالت اجتماعی و برابری را توسعه می دهد. یعنی تقریبا همه چیزهایی که جهان امروز به آن می بالد، از قرن ها پیش در قنات حسن آباد متبلور بوده است؛ تامین پایدار آب، همکاری و تعاون، تفکر فراقلمروی، مسامحه دینی، عدالت اجتماعی و برابری. اما اکنون کسانی هستند که این قنات را به این روز انداخته اند و همه ارزش های آن را قربانی سودجویی های فردی و ضلالت ذهنی خود می کنند. قنات حسن آباد در سال 1395 به ثبت فهرست میراث جهانی درآمد؛ درست مانند بودای بامیان. یعنی این قنات هم برگی است از تاریخ تکامل فرهنگی بشر؛ بشری که در رویارویی با طبیعت بیابان، شیوه سازگاری در پیش می گیرد و به جای فشار بر منابع طبیعی، نیازهای خود را هماهنگ می کند. این همان درسی است که می شود از قنات حسن آباد آموخت و از بن بست زیست محیطی که در آن گرفتار شده ایم، رهایی پیدا کرد. اما چه بر سر قنات حسن آباد آمده است؟ در تاریخ 26 بهمن 1396 همراه با جمعی از استادان دانشگاه تهران از جمله دکتر ابراهیم مقیمی، رئیس دانشکده جغرافیا و دکتر محمدرضا رضوانی، از مظهر قنات حسن آباد در مهریز بازدید کردیم و جز آه حسرت و افسوس چیزی در ما برنینگیخت. در گذشته آب این قنات پس از مظهر بلافاصله به درون تنوره آسیاب می ریخته و پس از چرخاندن سنگ آسیاب به صورت زیرزمینی به محله ساداتی مهریز می رسیده است. اما اکنون، آسیاب قدیمی ویران شده و در عوض آب قنات در جوی روباز به سمت باغ پهلوان پور هدایت می شود. آب قنات با آن کیفیت و کمیت مثال زدنی بلافاصله پس از اینکه در مظهر قنات آفتابی می شود، با انواع مواد شوینده، نفتی و سمی آلوده می شود. در کنار جوی روباز، ده ها و گاهی صدها خودرو را می بینیم که مشغول شست وشوی خودرو، فرش، پتو و... هستند و در طول فقط 50 متر از مظهر قنات، آبی که مانند اشک چشم است، به فاضلاب خاکستری خطرناک تبدیل می شود. آیا این گونه باید شکر چنین نعمتی را در قلب تفتیده بیابان به جای آورد؟ به گفته نماینده قنات حسن آباد، شکایت به قوه قضائیه برای جلوگیری از آلودگی آب هم راه به جایی نبرده و صدای دادخواهی مالکان قنات هنوز شنیده نشده است. نه تنها کیفیت آب این قنات را خراب کرده اند، بلکه کمیت آب نیز جان سالم به در نبرده است. حتی برخی از سازمان های دولتی در مهریز به خود اجازه می دهند آب قنات را برای آبیاری فضای سبز و... به صورت غیرقانونی برداشت کنند. قناتی که قطره قطره آن محاسبه می شود و نزدیک به دو هزار مالک خصوصی در سه نقطه روستایی دارد. برخی دیگر از سازمان ها در طول قنات مبادرت به ساخت وساز و احداث واحدهای مسکونی کرده اند. فقط در یک مورد، پنج حلقه چاه قنات را در زیر واحدهای مسکونی مدفون کرده اند. از طرفی، همه قسمت های راهروی قنات به صورت سالانه به لایروبی نیاز دارد. حال اگر مالکان قنات بخواهند این قسمت از قنات را لایروبی کنند، دیگر چاهی وجود ندارد تا از طریق آنها به راهروی قنات دسترسی پیدا کنند؛ یعنی انسداد تدریجی قنات و در نهایت نابودی آن رقم خورده است. در همین واحدهای مسکونی، چاه های فاضلاب درست در فاصله یک متری قنات حفر شده اند و می توانند تهدید مضاعفی برای پایداری قنات باشند. در منطقه حسن آباد، زمین خواران اراضی حریم قنات را قطعه بندی و تقسیم کرده اند و درصدد فروش و ساخت وساز این اراضی هستند. این قنات در طول 800 سال گذشته مایه همکاری و همزیستی مردم بوده است و اگر دخالت ما نبود، همین نقش سنتی را همچنان ادامه می داد. چگونه می شود این قنات را نجات داد؟ آیا می شود دست به دامان سازمان هایی شد که خود دارند از نمد ویرانی این قنات کلاهی می دوزند؟ تخریب این میراث فرهنگی جهانی زنگ کدام خطر را دارد به صدا درمی آورد؟
                