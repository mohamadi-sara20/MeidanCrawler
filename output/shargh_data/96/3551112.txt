دو‌شنبه ۱۱ اردیبهشت ۱۳۹۶
-----------------------------------------
حرف اول
-----------------------------------------
واقعیت سرمایه گذاری دروغ های انتخاباتی
-----------------------------------------

                    این روزها در جریان رقابت های انتخابات ریاست جمهوری، موضوع اشتغال در صنعت پتروشیمی، بیش از گذشته مورد بحث قرار گرفته است. ورای این مباحث، نکته مهم، نگاه علمی و نه تبلیغاتی به این حوزه است. در صنعت پتروشیمی به ازای هر یک میلیارد دلار سرمایه گذاری حدود دو هزار شغل ایجاد می شود. این یعنی به نسبت حجم سرمایه گذاری، اشتغال زایی بالایی ندارد اما درآمد ملی را افزایش می دهد و از این منظر جایگاه کم نظیری دارد. در این صنعت از یک میلیارد دلار سرمایه گذاری می توان تا 40 سال بهره برداری و سالانه حدود 300 میلیون دلار درآمد ایجاد کرد. همچنین از صادرات مواد خام جلوگیری و آن را به محصولات با چند برابر ارزش افزوده تبدیل و صادر کرد.سرمایه گذاری در این حوزه پشتوانه خوب و مطمئنی برای صندوق های بازنشستگی و سرمایه داران بزرگ است که با سرمایه گذاری خود ضمن کسب درآمد مناسب، جایگاه اقتصادی و اعتبار خود در داخل و خارج جهت دریافت وام های چند میلیارددلاری با بهره مناسب را تضمین کنند. آنچه برخی نامزدهای رقیب دولت فراموش می کنند یا حداقل عنوان نمی کنند، این است که صنعت نفت، گاز، پالایش و پتروشیمی برای دستیابی به اهداف توسعه ای به 200 تا 300 میلیارد دلار سرمایه گذاری نیاز دارد. فقط با انجام این میزان سرمایه گذاری است که تولید در میادین مشترک نفت و گاز به حد مناسبی خواهد رسید و اجازه اتلاف سالانه ده ها میلیارد دلار نفت و گاز ایران در میادین مشترک با کشورهای عرب همسایه گرفته خواهد شد. این کشورها در 10 سال گذشته حدود 150 میلیارد دلار از سهم ایران در میادین مشترک را برداشت کرده اند. چنانچه هرچه سریع تر این عقب افتادگی را جبران نکنیم درواقع تاراج منابع غیرقابل بازگشت ملت ایران را به نظاره نشسته ایم. خوشبختانه با نظر رئیس جمهور و پیگیری های مسئولان مربوطه در دولت یازدهم، در حوزه میادین مشترک گاز در سه سال ونیم گذشته اقدامات ارزشمندی انجام شد و اکنون به میزان تولید قطر نزدیک شده ایم. اما در سایر حوزه ها نیاز به سرمایه گذاری کلان ده ها میلیارددلاری وجود دارد. این نکته ای است که رئیس جمهور و معاون اول ایشان به درستی و با صداقت، با مردم در میان گذاشته اند که تامین چنین منابعی از داخل کشور مقدور نبوده و نیست. به بیان دیگر راه حل واقعی و قابل دستیابی برای جبران عقب ماندگی، جذب سرمایه گذاری خارجی است. در صنعت پتروشیمی جهت جلوگیری از خام فروشی و اجرای پروژه های با ارزش افزوده بالا، نیاز به حداقل 50 میلیارد دلار سرمایه گذاری است که با این سرمایه گذاری ها درآمد کشور حدود صد میلیارد دلار در سال افزایش خواهد یافت. این سرمایه گذارهای بزرگ جایگاه ایران را در اقتصاد جهانی ارتقا و ریسک سرمایه گذاری در ایران را کاهش می دهد و ایران را به یکی از قدرت های اقتصادی تبدیل خواهد کرد. اما سرمایه گذاری خارجی چگونه میسر می شود؟ بدون رفع کامل تحریم ها و اعتماد جهانی به ایران و کاهش رتبه ریسک سرمایه گذاری در ایران، نمی توان ادعای جذب سرمایه گذاری داشت و این همان نکته ای است که دکتر روحانی به درستی در دولت اول خود به دنبال رفع آن بود. وضع تحریم ها در مدت نسبتا کوتاهی صورت گرفت اما برداشتن تحریم ها زمان بر و سخت است. اگر نامزدی مدعی پایبندبودن به منافع ملی است باید بداند خراب کردن ساختمان بلند کار آسانی است اما ساختن آن سخت و زمان بر خواهد بود. دولت یازدهم به درستی، این گلوگاه را شناسایی و در جهت رفع آن تلاش کرد. ادامه این مسیر می تواند سایه نحس و ویرانگر تحریم ها را از سر ملت ایران بردارد تا ما بتوانیم با استفاده از ظرفیت های بالای کشور، ایران را به جایگاه رفیع و واقعی آن سوق دهیم و از تاراج منابع مان به وسیله همسایگان جلوگیری کنیم. در صنعت مهم و اشتغال زا و زیربنایی هوایی و ریلی نیز نیازمند جذب بیش از صد میلیارد دلار سرمایه گذاری هستیم درمجموع برای توسعه کشور در حوزه هایی که دارای مزیت ویژه هستیم از جمله حوزه های نفت، گاز، پتروشیمی و انرژی خورشیدی و حمل ونقل هوایی و ریلی حداقل نیازمند 500 میلیارد دلار سرمایه گذاری هستیم. نامزدهای مدعی ایجاد فلان میزان شغل پاسخ دهند آیا این میزان سرمایه در سیستم مالی ایران وجود دارد؟ آیا جمع سرمایه همه بانک ها به یک دهم این مبلغ می رسد؟ مگر می شود چنین سرمایه گذاری کلانی را از بانک های ایران تامین کرد؟ معلوم است که نمی شود! حتی در صورت امکان پذیربودن، آیا سرمایه گذاری در این حوزه های کلان و پرریسک با منابع داخلی و نرخ بهره بانکی فعلی، کوچک ترین توجیه اقتصادی دارد؟ این گونه سرمایه گذاری ها از منابع داخلی نه قابل تحقق است و نه اگر قابل تحقق باشد با بهره بانکی بیش از هشت درصد کوچک ترین منطق علمی و اقتصادی ندارد. احداث یک واحد بزرگ پالایشگاهی یا پتروشیمی نیاز به دو تا چهار میلیارد یورو سرمایه گذاری دارد یعنی بین هشت تا 16 هزار میلیارد تومان. صندوق توسعه ملی نیز چنین منابعی ندارد. بهره این سرمایه گذاری با کارمزد و بهره بانک های ایرانی سالانه بین هزارو 800 تا چهار هزار میلیارد تومان خواهد بود درحالی که سود این واحدها سالانه کمتر از این میزان خواهد بود. اجرای پروژه های بزرگ بدون استفاده از منابع ارزان قیمت خارجی یا فاینانس امکان پذیر نخواهد بود و بدون سرمایه گذاری خارجی و فاینانس امکان به بهره برداری رساندن و بهره گیری مناسب از ظرفیت های ویژه اقتصادی ایران وجود نخواهد داشت. کشورهای همسایه در دولت گذشته، صدها میلیارد دلار از ذخایر مشترک نفت و گاز با ایران، بهره برداری کردند. تا منابع مالی لازم تامین نشود، نمی توان به این شرایط خاتمه داد. کشور عراق به جای پرداخت غرامت جنگ به ایران در سال های گذشته، ده ها میلیارد دلار از نفت میادین مشترک با ایران را برداشت کرده است.سایر کشورهای همسایه از جمله قطر، عربستان، کویت و امارات متحده نیز چنین بلایی بر سر ما آورده و می آورند. راه توقف این روند دردناک و جبران گذشته سرمایه گذاری 200 تا 300 میلیارددلاری در حوزه بالادستی نفت، گاز و صنایع پایین دستی است. در صنعت هوایی، ایران از مزیت های جغرافیایی و خدادادی ویژه ای برخوردار است و طبیعتا فرودگاه های ایران باید «هاب منطقه» باشند اما در عمل حتی با کشورهای کوچکی مانند قطر و امارات نیز فاصله داریم. فرودگاه امام خمینی(ره) تهران قابل مقایسه با فرودگاه قطر و دوبی نیست و تعداد پروازهای آنها نیز قابل مقایسه نیست. میلیون ها مسافر اروپایی جهت سفر به شرق آسیا به جای توقف در فرودگاه امام خمینی و پرواز مجدد از فرودگاه امام خمینی مسیر خود را طولانی و به شرق آسیا به فرودگاه قطر و دوبی می روند درحالی که مسیر ایران هم نزدیک تر و هم به لحاظ ارتفاع از سطح دریا بسیار مطلوب تر و خط هوایی ایران برای مسافران چین، ژاپن، کره و... بسیار مناسب تر و کم افت وخیزتر است. اما ما به دلیل ضعف سرمایه گذاری در صنعت هواپیمایی که پیش از این دولت رخ داد، این مزیت ویژه خود را تلف می کنیم و صدها هزار شغل در صنعت هوایی و توریسم و میلیاردها دلار درآمد را در هر سال از دست می دهیم. صنعت توریسم از جمله حوزه های با قابلیت اشتغال بسیار گسترده و درآمدزایی بالاست؛ توریست ها برای آرامش و تفریح و لذت بردن از زیبایی های طبیعت سفر و هزینه می کنند. ما می توانیم با کنارگذاشتن سخت گیری های فراتر از آموزه های دینی این حوزه را فعال تر کنیم. نگاه های بسته منجر به توریست زدایی می شود و نتیجه آن بی کاری صدها هزار جوان جویای کار است. در حوزه ریلی و سایر حوزه های پرمزیت ایران نیز اوضاع به همین منوال است. کاندیدایی که مواضع او و جریان حامی او در سیاست خارجی و ارتباط با جهان در دولت گذشته آزموده شده است، جز دادن وعده های غیرواقعی در زمینه آمار اشتغال و فلان قدر برابرکردن حجم اقتصاد در سه سال که نوعی عوام فریبی است، متاعی برای عرضه نخواهد داشت. ما می توانیم با حفظ عزت و اقتدار خود با استفاده از سرمایه گذاری خارجی و فاینانس در مدت حداکثر پنج سال اقتصاد ایران را در همه حوزه های دارای مزیت به سمت تحول و شکوفایی سوق داده و فضای نشاط، امید و افتخار به ایران و ایرانی بودن را در بین همه ایرانیان گسترش دهیم.
                