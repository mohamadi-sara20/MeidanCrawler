پنج‌شنبه ۲۵ آبان ۱۳۹۶
-----------------------------------------
type_unknown
-----------------------------------------
آوار دلهره بر سر 1/5 میلیون نفر
-----------------------------------------

                    خبر رسید که ساختمان کناری آن که ازقضا آن هم مسکن مهر است، همچنان مستحکم سرپاست و حتی آجری از آن هم نیفتاده. پیمانکارش برخلاف دو پیمانکار دیگر، بوی تعهد می داد و از جیبش برای این پروژه خرج کرده بود. گویا اشاره نیکزاد، وزیر راه و شهرسازی احمدی نژاد نیز به همان ساختمان است که محل بهره برداری سیاسی و فرار رو به جلو شده. نیکزاد، وزیر راه وشهرسازی دولت احمدی نژاد که این روزها محل هجمه منتقدان قرار گرفته بود، جوابیه ای منتشر کرد و در آن این انتقادات را سیاسی خواند و باز هم مانند سایت دولت بهار که منتسب به احمدی نژاد و یارانش است، ادعا کرد تنها دیوارهای تعدادی از واحدهای مسکونی دچار آسیب شده است. پیمانکاران 2 بیمارستان دستگیر شدنداز آن طرف، جنجال ها سر دو بیمارستان تخریب شده در سرپل ذهاب و اسلام آباد غرب هم صدای همه را درآورده است؛ دو ساختمانی که هر دو تنها چند سالی است که به بهره برداری رسیده اند و حالا شدت تخریب های آنها آن قدر بالاست که کارشناسان از ضعف طراحی، اجرا و کیفیت مصالح آن، یکجا حرف می زنند. این اتفاق آن قدر سنگین بود که محمدرضا عدالت خواه، رئیس کل دادگستری استان کرمانشاه، از دستگیری پیمانکار بیمارستان سرپل ذهاب که در زمین لرزه اخیر تخریب شده، خبر داد. رئیس کل دادگستری کرمانشاه گفت: پیمانکار با وثیقه آزاد می شود تا ساختمان بیمارستان را بازسازی اصولی و فنی و برای مردم قابل استفاده کند. یک روز قبل از آن هم خبر آمد که پیمانکار بیمارستان اسلام آباد غرب در بازداشت است. صادق عزیزی، دادستان عمومی و انقلاب اسلام آباد غرب، در تشریح جزئیات خبر بازداشت پیمانکار بیمارستان این شهرستان گفت: این فرد با عنوان اتهامی تقلب در ساخت بنای دولتی و نیز داشتن شاکی خصوصی در بازداشت است. اینها تنها اخبار قضائی این روزها درباره اشتباهات پیمانکاران نیست.مهدی امیری اصفهانی، معاون امنیتی دادستان کل کشور، نیز گفته: همان طور که مستحضر هستید، کارفرمای بیمارستان سرپل ذهاب روزهای گذشته بازداشت شده و دستگاه قضا با قاطعیت این پرونده را پیگیری خواهد کرد؛ زیرا رعایت استانداردهای فنی و اصول ایمنی در ساخت وسازها و نظارت دقیق بر اعمال آنها از سوی همه دست اندرکاران ذی ربط ضرورت دارد و حفظ جان و مال مردم وظیفه ای انکارنشدنی است و از کوتاهی در این عرصه نمی توان گذشت؛ بنابراین به مردم عزیز قول برخورد قاطع با مسببان این حادثه را می دهیم». متضرران از مسکن مهر شکایت کننداین در حالی است که این روزها، چند نفر از حقوق دانان گفته اند افرادی که در مسکن مهر آسیب دیده اند، می توانند شکایت کنند. بهمن کشاورز، رئیس اتحادیه سراسری کانون های وکلای دادگستری ایران (اسکودا)، با اشاره به تخریب خانه های مسکن مهر در زلزله غرب کشور، گفته: در این باره مانند بسیاری از موارد دیگر، سازمان های نظارتی و به ویژه مجلس وقت، نظارت کافی را نداشته اند و با قضیه با اغماض و تسامح بسیار برخورد کرده اند؛ بنابراین کسانی که عملا و بالفعل از این قصور یا تقصیرها لطمه دیده و متضرر شده اند، می توانند شکایت کنند. تعداد فوتی ها دروغ استاز این خبرها بگذریم، می گویند تنها دو نفر در ساختمان های مسکن مهر فوت کرده اند؛ خبری که البته شاهدان عینی آن را رد می کنند. یکی از محلی ها به «شرق» می گوید: «فقط یکی از دوستان من در این مسکن مهر بود و چهار نفر از خانواده اش زیر آوار مردند! دروغ است. کجا فقط دو نفر مرده اند؟». وجدانم آسوده استسراغ پیمانکار اول می روم؛ همان که ساختمانش نریخته و گویا هنوز تعهد کاری دارد. می گوید: «برایم پول مهم نبود. به شرف مرتضی علی 650 میلیون تومان از جیب گذاشتم. ضرر کردم؛ اما این مسکن مهر را درست ساختم تا وجدانم آسوده باشد». می پرسم این ساختمان های بغلی را چه کسی ساخته؟ می گوید: «بعضی از همکارانم. چه بگویم؟ بگویم کیفیت کارشان خراب است؟ من تمام وقت خودم بالای سر کار بودم. ناظر بودم. حتی تعاونی های وزارت مسکن و شهرسازی هم ناظر مقیم سر کار فرستادند؛ اما من با آنها کار ندارم. راضی نمی شدم به نظارت ها. خودم بالای سر کار بودم».البته این گفته او را رئیس سازمان نظام مهندسی ساختمان استان تهران رد می کند. او روز گذشته خبر داد 90 درصد ساختمان ها ناظر نداشته اند. با این حال، شواهد عینی چیز دیگری می گوید. حتی یکی از مهندسان سازه که در محل حضور داشت نیز می گفت تقریبا هیچ یک از این سازه ها، بی ناظر نبوده اند. به نظر می رسد ادعاهای مطرح شده چیزی شبیه فرار به جلو از سوی برخی مسئولان سازمان نظام مهندسی باشد. پیمانکار البته اشاره می کند که با وجود نظارت از سوی ناظران تعاونی های مسکن و شهرسازی، این نظارت ها بسیار کم بوده و نمی شد روی آنها حساب کرد. او در ادامه حرف هایش اشاره می کند به تفاوت تخریب دو مسکن مهر اسلام آباد غرب: «در اسلام آباد، فاز یک تقریبا کامل تخریب شده؛ اما فاز دو که سال 91 ساخت آن را شروع کردم و سال 93 آن را تحویل دادم، در پارکینگ فقط چند دیوار که هنوز سوار نشده بود و اتصال نداشت ریخته؛ اما جاهای دیگرش حتی یک آجر هم نیفتاده و شیشه هم حتی نشکسته».نظر او را درباره تخریب مسکن مهرهای دیگر می پرسم. می گوید: «تیرها خیز برداشته. مشخص است طراحی آنها اشکال داشته... طراحی با سازه همخوانی نداشته... شدت این زلزله بالا بوده، اما سازه هم خیز خورده بود. بعد دیوارها یکی یکی روی هم افتادند...». 2 نفر فوتی در محوطه بودند نه داخل خانه!پیمانکار دیگر که چندان دل خوشی برای پاسخ گویی نداشت، تا پرسشم را مطرح می کنم، با اوقات تلخی می گوید حرف نمی زنم. اما ثانیه ای بعد می گوید: «فقط این را بگویم که فقط دو نفر از دوهزارو 500 نفر ساکن مسکن مهر فوت شدند. آن هم داخل مسکن مهر نبودند؛ در محوطه بودند».وقتی آماده پاسخ گویی می شود، نظرش را در مورد عکس منتشرشده از ستون های مسکن مهر می پرسم. همان عکسی که نشان می داد انگار خرده آجر در ستون ها بوده و همین مسئله استحکام آنها را زیر سوال برده است. تند می شود: «اگر در پایه اش خرده آجر باشد با زلزله 7،3 ریشتر دوام می آورد؟ کدام عقل این را قبول می کند؟ اینها همه دروغ است...».صدای بوق می آید. دیگر صدایش را نمی شنوم. گویا خوش ندارد کسی اشتباهاتش را به رویش بیاورد. عکس جنجالی تکذیب شدیک منبع آگاه که برای بازدید از محل تخریب های گسترده در سرپل ذهاب حاضر شده بود، نظر تخصصی اش را در مورد انتشار آن عکس مشهور به «شرق» می گوید: «مغلطه شده است. آنچه در عکس دیدید، ستون اصلی نیست، بلکه ملاتی است که با آن می خواستند سنگ را روی ستون سوار کنند. نیازی به آن ملات هم نبود و می توانستند سنگ را روی ستون اصلی هم نصب کنند».این متخصص سازه از گستردگی تخریب ها می گوید: روستای کوئیک تقریبا صددرصد تخریب شده و حدود صدنفر کشته داشته است. عمدتا ساختمان ها روستایی و قدیمی بوده و فقط چند ساختمان نوساز سالم مانده اند.او به ساختمان های داخل شهر هم اشاره کرده و می گوید: در خود شهر ساختمان های مختلفی آسیب دیده اند. برخی از ساختمان های شخصی ساز هم تغییرشکل داده اند؛ ریخته یا آسیب های زیادی دیده اند که این آسیب ها به دلیل عدم رعایت الزامات مقررات ملی ساختمان و یک سری اصول مشخص و معین مهندسی ساختمان بوده و ناشی از ایرادات طراحی و بعضا ایرادات اجرای ساختمان بوده است. این منبع آگاه می گوید: سازه های مسکن مهر سرپل ذهاب سالم است، اما دیوارهای بیرونی فروریخته که ناشی از عدم اجرای صحیح جزئیات سفت کاری و نازک کاری ساختمان است. دو ساختمان مسکن مهر که ساکن هم نداشت، آسیب جدی و اساسی دیده، به نحوی که یک طبقه به طورکلی از بین رفته که نشان می دهد علاوه بر ایرادات در اجرا، بتون کیفیت لازم را نداشته است.به گفته او، هیچ ساختمان مسکن مهری طبق گفته ها بدون ناظر نبوده است. بنابران باید خواستار پاسخ گویی ناظران آن هم بود. این متخصص سازه که در محل حضور داشته، با اشاره به تخریب ساختمان بیمارستان اسلام آباد غرب، می گوید: این ساختمان به طورکلی آسیب دیده و نمای دیوارها و همین طور سقف های کاذب آن هم فروریخته اند که به ایرادات اجرائی برمی گردد.او با اشاره به ساختمان های شخصی ساز در این منطقه هم می گوید: شخصی ساز ها علاوه بر اشکالات طراحی، اشتباهات فاحش در سازه هم داشتند، زیرا برخی از آنها کاملا کج شده و تغییرشکل داده بودند که با همان بازدید کلی، اشتباهات محاسباتی و اجرائی آن مشهود بود.می پرسم آیا می توان مقاوم سازی آنها را در دستور کار قرار داد؟ می گوید: در مورد مقاوم سازی، دو نظر کلی مطرح است؛ ممکن است قابل مقاوم سازی باشد که بعد از ارزیابی اولیه مشخص می شود، اما ممکن است به طورکلی ساختمان هایی که آسیب دیده اند به دو نتیجه منتهی شوند؛ امکان مقاوم سازی و بهسازی ندارند و باید تخریب شوند یا اینکه امکان دارد، اما هزینه آنها بالاست که اگر تخریب شده و دوباره ساخته شوند، ارزان تر تمام می شود. به هرحال با دیدن نمی شود گفت، سازه باید ارزیابی شده و آزمایش شود. او همچنین به تخریب های گسترده مصلای سر پل ذهاب، ساختمان تامین اجتماعی و ساختمان حرم حضرت احمدبن اسحاق(ره) اشاره می کند که هر سه دچار آسیب های کلی و ریزش هایی شده است. به گفته او البته ساختمان حرم مطهر حضرت احمدبن اسحاق(ره) فروریخته؛ اما گنبد و مناره های آن به طور کامل سالم مانده است. ساختمان 3 ماه ساخت، فروریختاین متخصص سازه به تخریب گسترده در شهرک نوساز پولادی اشاره کرده و می گوید: در شهرک پولادی، ساختمان های متعددی به طور کامل تخریب شده است. از جمله دو ساختمان بتونی و یک ساختمان فولادی که به طور کامل تخریب شدند و گفته می شود تعدادی در آنها جان خود را از دست داده اند. برخی ساختمان های آسیب دیده این محل نشان از اشتباهات فاحش مهندسی دارد. از جمله در سازه فولادی با وجود اتصال ساده تیر و ستون، هیچ گونه مهاربندی یا سیستم مقاوم جانبی اجرا نشده است و حتی مالک یکی از این ساختمان ها ادعا می کند کار ساختمان سه ماه پیش تمام شده و در آن سکونت کرده است. این در حالی است که از سال ها قبل، لزوم طراحی و اجرای سیستم مقاوم جانبی در کل کشور برای ساختمان های فولادی و بتونی لازم الاجراست و نمی توان پذیرفت ساختمانی که سه ماه پیش به اتمام رسیده، با چنین اشکالات فاحشی روبه رو شده باشد؛ زیرا ساختمان باید در مرحله اسکلت به دلیل ضعف اجرا و نداشتن بادبند، متوقف می شد؛ نه اینکه امروز پس از زلزله، اتصال تیر از ستون، به راحتی جدا شود. مسکن مهر خالی، فروریختسیدابوالفضل موسوی بیدکی، عضو کمیسیون عمران نیز که دیروز از محل حادثه بازدید کرد، به «شرق» می گوید: در ساختمان های مسکن مهر اسلام آباد غرب که هنوز تحویل داده نشده بود، نوع مصالح مصرفی از جمله بتون و آرماتور بی کیفیت بود. در ساختمان های اسلام آباد، بتون بسیار سست بود و تکه های داخل ستون که باید مقاومت بالا داشته باشد، راحت خرد می شد. این امر نشان می دهد که پیمانکار نسبت به آن ساختمان خاص درست عمل نکرده است که باید پیگیری شود.او در ادامه به تخریب دو ساختمان مشخص در اسلام آباد غرب اشاره کرده و می گوید: بازدید از بیمارستان اسلا م آباد غرب که تازه مورد بهره برداری قرار گرفت، با بررسی اجمالی مشخص شد که هم به لحاظ طراحی و هم اجرا و هم مصالح دارای اشکال است. پیش لرزه ها به داد مردم رسیدموسوی با اشاره به ضعف طراحی و نظارت در مسکن مهر اسلام آباد غرب همچنین می گوید: اتصالات دیوارها با هم و نما پایداری نداشته که نشان می دهد طراحی الحاقات و پارتیشن بندی ها مشکل دارد و اگر پیش لرزه ها نیامده بود و مردم ساختمان ها را تخلیه نکرده بودند، قطعا با تلفات بالایی همراه می شدیم. اولتیماتوم به وزارت راه وشهرسازیاز او درباره پیگیری های کمیسیون عمران مجلس در این باره می پرسم. می گوید: کمیسیون عمران هفته پیش جلسه ای با مسئولان وزارت راه وشهرسازی درباره قانون نظام مهندسی داشت. اکنون دو سال است که منتظر هستیم ضوابط قانونی نظام مهندسی را اصلاح کنند؛ اما آنها معطل کرده اند؛ به همین دلیل به وزارت راه وشهرسازی تذکر رسمی داده و به آنها یک ماه فرصت دادیم که این لایحه را ارائه دهند. اگر نه خود نمایندگان طرحی را آماده کرده اند. به هر حال قانون نظام مهندسی باید به اندازه کافی محکم باشد که در مقابل این حوادث به مردم پاسخ گو باشیم. تردید از پایداری ساختمان های مسکن مهرعضو کمیسیون عمران مجلس با اشاره به نگرانی از پایداری مسکن مهر از احتمال طرح سوال از وزیر راه وشهرسازی خبر می دهد. به گفته او، بیش از یک ونیم ملیون نفر در ساختمان های مسکن مهر کشور زندگی می کنند و از اتفاقات رخ داده واهمه دارند. تخریب گسترده ساختمان های مسکن مهر سر پل ذهاب و اسلام آباد غرب نشان داده که مسکن مهر قطعا دارای اشکال است و باید بررسی شود.
                