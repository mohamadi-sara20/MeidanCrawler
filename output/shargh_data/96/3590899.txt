چهار‌شنبه ۲۱ تیر ۱۳۹۶
-----------------------------------------
سرمقاله
-----------------------------------------
ایران و پازل فرمانروایی عربستان
-----------------------------------------

                    هنوز منطقه ما و جهان از اینکه عربستان این قدر عجولانه روابط خود را با قطر قطع کرد و برخی دیگر از کشورهای نزدیک به خود را وادار کرد همین سیاست را نسبت به قطر در پیش گیرند، متعجب هستند و آن را غیرمنتظره می دانند. برای رمزگشایی از این اقدام عجولانه باید از این عبارت مدد گرفت: «عربستان در ابعاد مختلف در حال جااندازی رهبری خود در خاورمیانه است». عربستان در شش ماه گذشته تلاش کرده رهبری خود را در جهان عرب، در جهان اسلام و در منطقه خاورمیانه پیاده کرده و تحکیم بخشد. سعودی ها 60 سال صبر کردند تا بر مصر تفوق یافته و رهبری جهان عرب را به دست آورند. در این مدت عبدالناصر، حافظ اسد، قذافی و بالاخره صدام، مدعی رهبری جهان عرب بودند و سعودی ها یارای تسلط بر آنها را نداشتند. اما با سرنگونی حسنی مبارک و برسرکار آمدن اخوان المسلمین، عربستان به ژنرال سیسی کمک کرد تا محمد مرسی اخوانی را که با رای مستقیم مردم بر سر کار آمده بود، سرنگون و دوباره حکومت قبلی را احیا کنند. به این ترتیب سیسی، مرید و پیرو عربستان شد در حدی که خلاف نظر مردم مصر، دو جزیره استراتژیک را به عربستان به قیمت 11 میلیارد دلار فروخت. ژنرال سیسی در این منظر دیگر قابلیت رهبری جهان عرب را نداشته و باید تا سال ها قیمومیت عربستان را بپذیرد. جهان اسلام که سال ها از رهبری قدرتمند و دارای گفتمان اسلامی میانه رو برخوردار نبوده تا بتواند دیدگاه های اکثر کشورهای عضو را به خود جلب کند، با دعوت ملک سلمان و همجواری با رئیس جمهور آمریکا، همراهی کرد و نوعی بیعت ناخواسته با رهبری عربستان در حضور دونالد ترامپ صورت داد. این حلقه دیگری بود که عربستان به کلکسیون قدرت خود افزود تا راه را برای قدرت فائقه خود در خاورمیانه هموار کند. منطقه پرتلاطم خاورمیانه هیچ وقت آن قدر روان نبوده که یک قدرت بتواند آن را به تنهایی تحت نفوذ خود درآورد. عربستان هم باوجود دست اندازی به سوریه، عراق، یمن و نفوذ در اردن، مصر، بحرین، امارات و... هیچ گاه نتوانسته نقش و نفوذی مستمر در خاورمیانه به دست آورد. عربستان انتظار دارد حداقل منطقه خلیج فارس به عنوان بخش مهم خاورمیانه، تحت نفوذ بی چون و چرای سعودی ها باشد و از این رهگذر با تنبیه قطر خواست به اصطلاح «گربه را جلوی حجله بکشد» تا خلیج فارس کاملا همسو با خودش را داشته باشد. به علاوه قصد داشت در قطر نیرو پیاده کند تا دولتی کاملا مطیع به وجود آورد، ولی حضور نیروهای ترکیه که برای مانور مشترک به قطر آمده بودند، این توطئه را خنثی کرد. بنابراین عربستان سه شرط برای قطر قرار داده که در راستای تقویت قدرت این کشور در خاورمیانه ارزیابی می شود. اول کاهش رابطه سیاسی و قطع روابط تجاری با ایران، دوم خروج نیروهای ترکیه از قطر و سوم قطع برنامه های الجزیره که دائما عملکرد عربستان را زیر سوال می برد و سیاست اخوان المسلمین را تبلیغ می کند. اما این سیاست عربستان که مبتنی بر اشتباه محاسبه بود، نتوانست رهبری قاطع و بلامنازع این کشور را در خلیج فارس که به تصور عربستان حیاط خلوت این کشور محسوب می شود، برقرار کند. یک نیروی پنهان در اروپا، روسیه و چین علاوه بر ایران و ترکیه قصد دارد از قطر حمایت کند، زیرا از زورگویی عربستان و خوش رقصی این کشور در قبال آمریکا خشنود نیست. عربستان تصور می کرد با تنبیه قطر، رهبری خود را مستحکم کرده و آن را به کل خاورمیانه گسترش خواهد داد، ولی جهان به نفع قطر واکنش نشان داد و تبدیل به سدی مقابل عربستان شد.عربستان در دوره اوباما یک متهم مسلم در گزارش محرمانه کنگره آمریکا به دلیل واقعه تروریستی 11 سپتامبر 2001 تلقی می شد، چون نقش دولتی عربستان در این واقعه به اثبات رسیده بود و به همین دلیل قانون JASTA درکنگره برای دریافت غرامت از عربستان به تصویب رسید و عربستان به هر دری می زد بلکه از دست این قانون نجات پیدا کند. با ظهور دونالد ترامپ در صحنه ریاست جمهوری آمریکا و طرح اینکه کشورهای خاورمیانه خود باید هزینه اقدامات آمریکا برای حفظ امنیت را بپردازند، فضا برای عربستان فراهم شد. عربستان با اعزام هیئت های آشکار و پنهان به واشنگتن به توافقی با ترامپ دست یافت که هزینه طرح های مشترک آمریکا و عربستان در خاورمیانه را بپردازد. خریدهای عظیم تسلیحاتی بخشی از این تعهد عربستان محسوب می شود. اینکه عربستان چه نوع تعهداتی به ترامپ داده ممکن است زیبنده یک کشور مستقل نباشد، اما از نگاه صاحب نظران و تحلیلگران بین المللی، عربستان توانسته در مجموع جایگاه خود را از یک متهم مسلم به یک شاکی و بازیگر مدعی در خاورمیانه تبدیل کند. به عبارت دیگر عربستان تهدید جدی علیه خود را نزد آمریکا به یک فرصت طلایی تبدیل کرد. علاوه بر عربستان، اسرائیل و ترکیه هم که در دوره اوباما در تنگنا بودند و اجازه تخطی جدی به محدوده بازیگری ایران را در خاورمیانه نداشتند، با ظهور دونالد ترامپ فرصت یافتند مخالفت های خود را با ایران به ثبت برسانند. اینکه ایران از فرصت طلایی دوران اوباما چه استفاده ای کرد و چه راهکاری در پیش گرفت که آن فرصت ها در دوره دونالد ترامپ به تهدید تبدیل نشوند، قابل بررسی و تامل است اما واقعیت قطر می تواند فرصت جدیدی برای ایران به وجود آورد که در صورت به کارگیری سیاست و کیاست می توان به نتایج گوناگون ازجمله حفظ جایگاه قطر در منطقه، جدایی جناح میانه رو شورای همکاری خلیج فارس از عربستان، کاهش تهدیدات و تحریم های جدید علیه ایران و حفظ قدرت منطقه ای ایران در خاورمیانه دست یافت. در صورت اعمال سیاست های تبلیغاتی یا تهدیدات تبلیغاتی، همه این دستاوردها مسلما بر باد خواهد رفت.
                