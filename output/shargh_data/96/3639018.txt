پنج‌شنبه ۱۳ مهر ۱۳۹۶
-----------------------------------------
حرف اول
-----------------------------------------
جز زیبایی ندیدم
-----------------------------------------

                    یکی از مشکلات تاریخ صدر اسلام این است که اطلاعات قابل استناد درباره شخصیت ها بسیار کم و ناچیز است. این وضعیت درباره اهل بیت بسیار بیشتر از دیگر شخصیت هاست؛ زیرا به خصوص در دوره بنی امیه و با عداوت و کینه ورزی سختی که نسبت به شخص پیامبر اکرم(ص) و امیرالمومنین علی(ع) و فرزندان آن حضرت نشان می دادند، حفظ اخبار و روایت های حاکی از احوال و اقوال ائمه(ع) بسیار سخت و دشوار بود و بعید نبود که وضعیت زندگی نه فقط برای ارادتمندان و دلبستگان آن حضرات، بلکه برای «راوی» هم سخت شود و بسا که به قیمت جان او تمام می شد. به همین دلیل با سقوط بنی امیه و آغاز خلافت عباسی، برخی از راویان تازه مجالی یافتند تا اخبار و روایت های به جای مانده از واقعه کربلا و دیگر مصائب اهل بیت(ع) و شیعیان را گردآوری و کتاب کنند. حتی در همین روایت ها هم، وضعیت بانوان پیچیده تر است، زیرا در آن جامعه، بانوان اساسا کمتر به چشم می آمدند. بنابراین، برای آنکه درکی نسبی و شناختی مختصر از شخصیت بانوی بزرگواری مانند حضرت زینب به دست آوریم، باید بر چند قطعه بازمانده از دل تاریخ که به آن حضرت مربوط می شود، تمرکز کنیم. این موضوع از آن جهت اهمیت دارد که حضرت زینب (س) گذشته از شخصیت مستقل خود، درواقع نمادی از شیوه تربیت و تاثیر امیرالمومنین علی(ع) است. یکی از قطعات جالب در تاریخ که حضرت زینب سازنده آن است، مربوط به زمانی است که یک روز پس از واقعه کربلا، حضرت زینب (س) و کاروان اهل بیت سیدالشهدا(ع) و یاران ایشان را نزد ابن زیاد می برند. ابن زیاد، پیروزمندانه در قصر دارالاماره کوفه بر تخت خود نشسته بود که گروهی از بانوان، کودکان و نوجوانان را بر او وارد کردند. چون حضرت زینب (س) به او معرفی شد، تصمیم گرفت از همان مجلس هم بهره تبلیغاتی ببرد و حرکت سیدالشهدا را نشانه ای از بی دینی جلوه دهد:- شکر خدا را که شما را رسوا کرد و کشت.... حضرت زینب(س) بلافاصله پاسخ داد: شکر خدا که ما را به پیامبری محمد(ص) گرامی داشت و ما را پاک و پاکیزه قرار داد، رسوایی از آن فاسقان، دروغ کاران و فاجران است و او کسی غیر از ماست!ولی ابن زیاد دست بردار نبود و همچنان می خواست شهادت سیدالشهدا را به خدا نسبت دهد:- کار خدا را با اهل بیت خود چگونه دیدی؟و حضرت زینب پاسخ داد:- جز زیبایی ندیدم. آنها کسانی بودند که خداوند شهادت را برایشان مقرر کرده بود، پس به سمت قتلگاه خود شتافتند و خداوند روزی میان تو و ایشان حاکم خواهد بود، آن وقت خواهی دید چه کسی خاموش باقی خواهد ماند! در همین قطعه کوتاه، نکته های بسیار نهفته است و از جنبه های تربیتی بسیار جالب به نظر می رسد. به خصوص دو نکته بیشتر از بقیه نکات به چشم می آید: معارف قرآنی و دیگری جنبه ادبی؛ و این جنبه اخیر حتی توجه ابن زیاد را هم جلب کرد و گفت مانند پدرت، سخن موزون می گویی!در واقع، سخن حضرت زینب، به تمام و کمال، واجد همان صفتی است که امیرالمومنین علی نیز در خطابه های مشهور خویش با همان شیوه سخن می گفت: ترکیب معارف قرآنی با آفرینش های زیبا و دلپسند ادبی. مرثیه سرایی یا مرثیه گویی به صورت نظم و نثر در آن روزگار رواج داشت، اما مرثیه گویی حضرت زینب در مجلس ابن زیاد نمی توانست پاسخ آن حاکم زیرک و تندخوی اموی باشد، بنابراین، پاسخ های حضرت زینب، نخست در ارائه همان هدفی است که سیدالشهدا داشت و از حیث محتوایی نشان می دهد که بنی امیه و عمال آنها چگونه اطاعت از خلیفه را جایگزین اطاعت از خدا کرده اند و از سوی دیگر، جنبه های زیبا و ادیبانه پاسخ، موجب حفظ و انتشار آن در جامعه می شود، زیرا برای برخی راویان اخبار، بیشتر این جنبه از گفت وگوها ارزش حفظ کردن داشت. حضرت زینب این شیوه از ابلاغ واقعه کربلا را تا شام و در مجلس یزید هم حفظ کرد و انعکاس گسترده آن در روایت های تاریخی نشان می دهد که تا چه اندازه شیوه موفق و کارسازی بوده است. ایراد خطابه، یکی از رسانه های مهم آن روزگار بود و حضرت زینب از این رسانه به بهترین وجه بهره برد، چنان که پیش از ایشان نیز حضرت زهرا و امیرالمومنین علی و سیدالشهدا نیز در بیان نظرات خود، رسانه خطابه را برگزیدند. به همین سبب است که در تاریخ، زمان و مکان دقیق وفات حضرت زینب دچار اختلاف است، اما پاسخ ها و خطابه های او محفوظ مانده است.
                