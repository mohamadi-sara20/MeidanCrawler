یک‌شنبه ۷ آبان ۱۳۹۶
-----------------------------------------
حرف اول
-----------------------------------------
فکر سازمان یافته دانشگاهی
-----------------------------------------

                    بازنگری در ساختار راهبردی وزارت علوم، نیازی است که این روزها از سوی چهره های دانشگاهی و صاحب نظران، مورد تاکید قرار می گیرد. در سال های گذشته، بارها مقرراتی برای این وزارتخانه نوشته شده و تغییراتی در مسئولیت های آن داده شده که تا حدی با رویکرد استراتژیک فاصله دارد. با توجه به قرارداشتن در آستانه رای اعتماد به وزیر پیشنهادی علوم دولت دوازدهم، باید امیدوار بود که دکتر غلامی بتواند این بازنگری را به درستی صورت دهد. مصوبات شورای عالی انقلاب فرهنگی تا حدی اختیارات وزارت علوم را کم کرده است. اگر او موفق شود اختیارات را بیشتر به دانشگاه ها برگرداند، گام بلندی برداشته است. روسای دانشگاه ها معمولا استادان متخصص، صاحب نظر و همه از فرزندان انقلاب به شمار می روند که پله های ترقی را طی کرده و به مراتب علمی بالا رسیده اند. اینکه در برنامه وزیر پیشنهادی روی این نکته تاکید شده اتفاق مثبتی به شمار می رود. موضوع تجاری سازی دستاوردهای پژوهشی نیز که در برنامه وی آمده؛ نشان می دهد گزینه پیشنهادی وزارت علوم همت کرده که دانشگاه را کارآمدتر کند. هر تلاشی که بتواند فعالیت های علمی دانشگاهیان را اقتصادی کند ارزشمند است. طراحی و اجرای نظام پایش و پیمایش پژوهش و نوآوری یکی دیگر از برنامه های پیشنهادی است که نوشتن آیین نامه ارزیابی پژوهش های جدید، کارآمد و کارآفرین که منتهی به یک فعالیت دانش بنیان شود در آن دیده شده است. این رویکردها، الزامی حیاتی و از نیازهای فوری آموزش عالی است. درواقع فعالیت های اقتصادی هر کشور باید در راستای پیشرفت آن کشور باشد و مبتنی بر دانش نو که از دانشگاه ها سرچشمه بگیرد؛ یعنی قرضی نباشد که از دانشگاه های دیگر به ایران آورده شود. اجرای پروژه های بومی متناسب با فرهنگ کشورمان ازسوی دانشمندان ایرانی علاوه بر آنکه صنعت را متحول و فعال می کند، بر مبنای اقتصاد مقاومتی و خودکفایی کشور و یکی از اصول پیشرفت است. از نگاه مدیریتی، دکتر منصور غلامی بیش از 15سال سابقه ریاست دانشگاه را در مقاطع مختلف در کارنامه داشته و سابقه مدیریتی طولانی در آموزش عالی دارد. بخش قابل توجهی از تحولاتی که در دانشگاه بوعلی همدان رخ داده، در دوران مسئولیت وی بوده است. آنجا قبل از انقلاب یک مدرسه عالی بوده که ایشان و همکارانشان پس از انقلاب برای ارتقای آن تلاش کردند و اکنون تبدیل به یک دانشگاه بزرگ شده که او نقش زیادی در مدیریت آن داشته است. برنامه های پیشنهادی وی نیز حاکی از دارابودن فکر سازمان یافته دانشگاهی است که می تواند بر اساس آن عمل کند. دردهای دانشگاه ها و وزارت علوم و راه های درمان آن را می داند و معتقد به رفع آنهاست. از نظر سیاسی نیز این استاد دانشگاه، جزء مجموعه نیروهای خط امامی محسوب می شود و از همان ابتدا عضو انجمن های اسلامی مدرسین دانشگاه ها بوده که نشان از سلامت سیاسی وی دارد. دیدگاه های اجتماعی دکتر غلامی مبتنی بر عدالت اجتماعی و توسعه آزادی های مصرح در قانون و همه آن اصولی است که ایران به آنها نیاز جدی دارد. امید آن می رود که نمایندگان مجلس، هرچه سریع تر فرصت را برای بازگشت ثبات به مدیریت آموزش عالی فراهم کنند.
                