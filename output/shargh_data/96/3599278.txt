پنج‌شنبه ۵ مرداد ۱۳۹۶
-----------------------------------------
یادداشت
-----------------------------------------
ضرورت احیای سازمان برنامه و بودجه
-----------------------------------------

                    یکی از سازمان های اصلی که نقش بسزایی در راهبری توسعه و پیشرفت اقتصادی ایران دارد، سازمان برنامه و بودجه است و همواره در نیم قرن اخیر، این سازمان نقش اساسی را در پیشرفت کشور ایفا کرده است و هرکجا به دیدگاه های کارشناسی سازمان برنامه و بودجه بی توجهی شده، اداره کشور با چالش مواجه شده است. به عنوان مثال در دوران دفاع مقدس که در سرتاسر مرزهای غربی و جنوب غربی با دشمن بعثی در جنگ بودیم، سازمان برنامه نقش موثری در تخصیص بهینه منابع داشت و حتی پایان جنگ براساس گزارش کارشناسی سازمان برنامه بود که از سوی رئیس وقت سازمان به نخست وزیر و به وسیله ایشان گزارش واقعی از اوضاع کشور به حضرت امام ارسال شد و یکی از دلایل اصلی پذیرش قطع نامه 598 و پایان جنگ گزارش سازمان برنامه و بودجه بود و اگر تبیین واقعیت های اقتصادی و اجتماعی ناشی از تداوم جنگ از سوی سازمان برنامه انجام نمی شد، کشور در وضعیت نامناسبی قرار می گرفت. نمونه دیگر از اقدامات موثر سازمان برنامه گزارش درباره لزوم کنترل جمعیت در سال 1366 بود. زمانی که نرخ رشد جمعیت کشور از 9/3 درصد فراتر رفته بود و اگر براساس گزارش سازمان برنامه کنترل جمعیت در دهه 60 انجام نمی شد، امروز وضعیت بی کاری و فقر به مراتب از وضع فعلی نامناسب تر بود. بنابراین اگر سازمان توان کارشناسی بالایی داشته باشد و از استقلال لازم برخوردار باشد، نقش موثر و مهمی در راهبری اقتصاد کشور خواهد داشت. این سوال به طور جدی مطرح است که چرا دولت احمدی نژاد سازمان برنامه را منحل کرد؟ دلیل اصلی انحلال سازمان برنامه این بود که می خواستند سرفصل های حساب های ملی را گم کنند به نحوی که هیچ کس از حساب و کتاب دولت سر در نیاورد و هرآنچه رئیس دولت می گوید، همه اطاعت کنند. در دوران طلایی دفاع مقدس و دولت سازندگی، سازمان برنامه سازمانی کارشناسی بود و دیدگاه روسای وقت سازمان و مسئولان دولت هم حمایت از نظر کارشناسان بود. همیشه تاکید رئیس وقت سازمان این بود که در همه مسائل سازمان باید حرف کارشناسی بزند. اگر دیگران بنا بر مصالحی می خواهند تصمیم سیاسی بگیرند، مسئولیتش برعهده خودشان است. در دوران بحران های اقتصادی دهه 60 و بعد از آن، سازمان برنامه و کارشناسان سازمان بودند که بحران ها را کنترل کردند و حتی در دوران دفاع مقدس سازمان برنامه راه حل کلیدی بحران ها را به مسئولان ارائه می داد و هرگز مسئولان از سازمان برنامه انتظار اطاعت بی چون وچرا نداشتند. ولی در دوران دولت احمدی نژاد با وجود داشتن بیشترین درآمد ارزی اکثر شاخص های اقتصادی منفی شد و با قاطعیت می توان گفت اقتصاد ایران بیش از 30 سال به عقب رانده شد. به نحوی که در اوایل سال 92 یعنی پایان این دوران با وجود فروش بیش از 700 میلیارد دلار نفت، کشور با نرخ رشد منفی پنج درصد و تورم 40 درصد و نرخ سرمایه گذاری منفی و نرخ بی کاری فزاینده روبه رو شد. اینها همه حاصل دولتی بود که فاقد سازمان برنامه کارآمد و اعتقاد به کار کارشناسی بود. درحالی که در دوران جنگ با وجود کاهش درآمدهای نفتی، کشور با درایت و مدیریت منطقی با هدایت سازمان برنامه به بهترین نحو اداره شد. امروز آقای دکتر روحانی باید با بزرگ ترین چالش داخلی مقابله کند، نظام بانکی را از بحران نجات دهد، برای حل معضل بی کاری راه چاره ای بیندیشد و کشور را از این وضعیت اقتصادی برهاند. صنایع کشور وضعیت مناسبی دارد، نظام درمانی با مشکل مواجه است، صندوق های بازنشستگی در معرض آسیب قرار دارند، مسائل پیچیده ای در بطن جامعه وجود دارد که تورم و بی کاری در مقابل آنها ناچیز است. بنابراین سازمان برنامه و بودجه باید احیا شود. کسی باید سکان سازمان برنامه را در دست بگیرد که مقابل رئیس نظر کارشناسی را بدون لکنت زبان به همه مسئولان و مراجع تصمیم گیر برساند؛ نه اینکه فرمان بردار باشد. رئیس سازمان برنامه باید بحران های کشور، اعم از بی کاری، تورم، فقر، فساد و... را رصد و از روی صداقت راه حل ارائه کند. سازمان برنامه باید در تصمیم گیری های کلان کشور نقش ایفا کند، آرایش نیروی انسانی سازمان باید کارشناسی و فعال باشد نه مطیع و منفعل! دولت دکتر روحانی در صورتی موفق به حل معضلات اقتصادی و اجتماعی کشور خواهد شد که مهم ترین دستگاه راهبری اقتصادی (سازمان برنامه) از یک مدیریت کارا و علمی و کارشناسی برخوردار باشد. رجحان های رئیس سازمان برنامه باید رجحان های اقتصادی باشد نه سیاسی. آقای دکتر نوبخت، شخصیتی مودب، دوست داشتنی و متدین است ولی رجحان هایش سیاسی است، او یک فرد سیاسی و خوب است. در دوران مدیریت چهارساله دکتر نوبخت سازمان برنامه در سازماندهی و تصمیم گیری نظام اقتصادی کشور حضور نداشته است و برای بحران های کلیدی کشور راه حل ارائه نداده است. ملاحظه می کنیم در این دوران بدهی دولت به بانک ها روزبه روز افزایش یافته و سازمان برنامه برای حل بحران ها راه حل کارشناسی ارائه نمی دهد. نتیجه عملکرد این نوع مدیریت این بوده که برای اولین بار در طول تاریخ بخش نامه تهیه و تنظیم ضوابط اجرائی بودجه در خارج از سازمان تهیه شده و توان کارشناسی آن قدر تحلیل رفته که اولین وظیفه سازمان که تنظیم ضوابط اجرائی بودجه است، از عهده آن برنیامده؛ آیا این احیای سازمان برنامه است؟ رئیس سازمان برنامه نمی تواند سخنگوی دولت باشد، رئیس سازمان برنامه نمی تواند پاسخ گوی دستگاه ها باشد. رئیس سازمان برنامه باید تمام وقت مسائل کشور را رصد و بر اجرای برنامه های دستگاه های اجرائی نظارت کند. مدیریت سازمان در چهار سال گذشته فاقد این توان بوده و با وجود اینکه اغلب وزرای دولت افراد توانمندی بوده اند ولی تصمیم گیری هایی با رجحان سیاسی در سازمان برنامه باعث شده بود اغلب سازمان با مخالفان دولت مماشات بیشتری داشته باشد. کارشناسان سازمان برنامه معتقدند در دوران مدیریت آقای دکتر نوبخت، تصمیم گیری ها سیاسی بوده تا کارشناسی. از نظر علمی و کارشناسی مدیران دهه 60 و 70 به مراتب از مدیران فعلی سازمان کارآمدتر بودند و امروز سازمان به دنبال مدیرانی است که بی چون وچرا از ریاست سازمان تبعیت کنند.انتظار می رود در دوره دوم دولت آقای دکتر روحانی سازمان برنامه از مدیریتی غیرسیاسی و کارآمد استفاده کند. در دوره چهارساله گذشته بیش از صد نفر از افراد فاقد تخصص های لازم وارد سازمان شده اند و سازمان به شدت از نظر کارشناسی نزول کرده است. گزارش های نظارتی شش ماهه از پیشرفت پروژه های عمرانی که مبنا و ماخذ تخصیص منابع است، تعطیل شده و تخصیص پروژه های عمرانی بر مبنای اولویت های سیاسی و خارج از چارچوب کارشناسی انجام می شود. من با تجربه ای که در دوران دفاع مقدس در مدیریت سازمان دارم، بر این باورم که سرمایه سازمان برنامه، نیروی انسانی است و باید دولت بهترین فارغ التحصیلان را جذب این سازمان کند، نه اینکه اغلب مدیران و حتی کارشناسان جذب شده در دوران اخیر از مدارک معادل برخوردار باشند. موسسه پژوهش در برنامه ریزی و توسعه که در دوران مدیریت آقای زنجانی ایجاد شد، قرار بود اتاق فکر سازمان برنامه باشد و در این خصوص نیز موفق بود و موسسه با جذب بهترین اقتصاددان های داخلی و خارجی، سازمان برنامه را راهبری می کرد ولی با ادغام این موسسه با مرکز مدیریت دولتی این موسسه نیز با افت شدید مواجه شده است و جداشدن موسسه از سازمان برنامه یعنی تعطیلی اتاق فکر سازمان برنامه و بودجه. آقای رئیس جمهور باید بدانند که براساس ماده 4 قانون برنامه و بودجه کشور مصوب 1351 سازمان برنامه و بودجه مسئول امور زیر است:1- انجام مطالعات و بررسی های اقتصادی و اجتماعی به منظور برنامه ریزی و تنظیم بودجه و تهیه گزارش های اقتصادی و اجتماعی2- تهیه برنامه درازمدت با تبادل نظر با دستگاه های اجرائی و تسلیم آن به شورای اقتصاد3- تهیه برنامه عمرانی پنج ساله4- پیشنهاد خط مشی ها و سیاست های مربوط به بودجه کل کشور به شورای اقتصاد5- تهیه و تنظیم بودجه کل کشور6- نظارت مستمر بر اجرای برنامه ها و پیشرفت سالانه آنها طبق قانون7- هماهنگ کردن روش ها و برنامه های آماری کشور8- ارزشیابی کارایی و عملکرد دستگاه های اجرائی کشوری و گزارش آن به رئیس جمهور9- بررسی گزارش ها و مسائلی که باید در شورای اقتصاد مطرح شود. تیم اقتصادی رئیس جمهور باید از انسجام و هماهنگی برخوردار باشد. در دوره دولت آقای خاتمی ناهماهنگی بین بانک مرکزی و سازمان برنامه موجب مشکلات عدیده ای شد.رئیس جمهور باید بداند سازمان برنامه کارآمدترین و بهترین ابزار برای انجام مسئولیت اجرای قانون اساسی است که در اختیار رئیس جمهور قرار دارد و رئیس جمهور می تواند با سازمان برنامه و بودجه ای مقتدر، مدیریت خود را بر کل کشور اعمال کند و در جایگاه بالاترین مقام رسمی کشور بعد از رهبری قرار گیرد و حفظ استقلال سیاسی و اقتصادی و فرهنگی کشور موضوع سوگند رئیس جمهور (اصل 121 قانون اساسی) جز با سازمان برنامه ای قدرتمند امکان پذیر نیست.
                