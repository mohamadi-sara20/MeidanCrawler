شنبه ۳۱ تیر ۱۳۹۶
-----------------------------------------
حرف اول
-----------------------------------------
به فکر کوچ مریم ها باشیم
-----------------------------------------

                    مرگ مریم میرزاخانی مرثیه ای است بر ملتی که نوابغش، قهرمانانش و نخبگانش را به راحتی از دست می دهد. برای ایران مریم مدت ها پیش از دست رفته بود؛ آن موقع که به هر دلیلی از ایران خارج شد. حالا همه از مردم تا نمایندگان و سایر مسئولان در سوگ او بیانیه می دهند و مردم در ماتم او داغدارند. به راستی ما داغدار مریم هستیم یا سوگوار گناه خودمان که به راحتی گذاشتیم او و مریم های دیگر بروند. سوگ نامه نخبگان ما مدت هاست در جریان است. آنها که رفتند و تبعه کشور دیگری شدند، همان ها که عاشق ایران اند و دور از ایران. اگر مریم در ایران می ماند، نوبت که به جذب او در هیئت علمی دانشگاه ها می رسید، هرچه کلیک می کرد، نمی توانست گزینه جذب استاد زن را انتخاب کند، یا اگر امکانش بود بسیار به ندرت و اندک. اگر مریم ایران بود، برای خروج از کشور هر بار به مجوز همسرش و اجازه نامه رسمی اش نیاز داشت. اگر مریم ایران می ماند به احتمال زیاد هرگز جایزه فیلدز را نمی گرفت. اگر ایران بود و از سر بدشناسی گرفتار مردی می شد که با کارکردن او مخالف بود، از قضا مجوز خروج از خانه نداشت، مگر به اذن همسر. سری به کلاس های زبان انگلیسی، آلمانی، فرانسه و ترکی بزنید، هر روز مریم های دیگری مشغول جمع کردن چمدانشان هستند...خسته از گرفتارآمدن و گذر مضطربانه در خیابان های شهر. خیابان های شهری که امنیت لازم را برای آنها تامین نمی کند. دختران و پسران جوان بسیاری از این دیار می روند، با تنگ نظری ها، با قدرندانستن ها، با فراهم نکردن محیطی امن و پر از آرامش به این کوچ های اجباری دامن نزنیم. از تنش ها بکاهیم و آنها را ببینم. از رانت ها و اختلاس ها بکاهیم و فرصت دهیم به جای ناسا و کمپانی های خارجی، جذب همین کارخانه های وطنی شوند. خیلی هاشان مایل اند برگردند اما از پس عواقب فضای رانتی حاکم بر برخی سازمان ها و نهادها برنمی آیند. به شعارهای خوش آب و رنگ پایان دهیم. فکری به حال نخبگانی کنیم که رفته رفته بار می بندند و میلیون های دیگری که رویای رفتن در سر دارند. ملتی که قدر زندگانش را نمی داند و برای مردگانش مرثیه می سراید، به راستی چقدر زنده است؟ مرگ مریم میرزاخانی تلنگری است بر جامعه ای نخبه ستیز و مسئولان مسئولیت گریز که مرگ را پاس می دارند، نه زندگی را. درگذشت نابغه علمی جهان و اولین زن برنده جایزه ریاضی فیلدز را به کسانی که انسان را پاس می دارند، تسلیت می گویم.
                