یک‌شنبه ۱۶ مهر ۱۳۹۶
-----------------------------------------
type_unknown
-----------------------------------------
معاون اول رئیس جمهوری: نباید به بهانه مبارزه با فساد تسویه حساب سیاسی کرد
-----------------------------------------

                    گروه سیاست: معاون اول رئیس جمهوری، روز گذشته در چهارمین همایش روز ملی توسعه روستا و عشایر با بیان اینکه فساد در کشور سازمان یافته شده، گفت: «هیچ خط قرمزی برای مقابله با فساد نیست و هیچ کس در این زمینه مصونیت ندارد، اما هیچ کس هم حق ندارد به بهانه مبارزه با فساد تسویه حساب سیاسی کند و نهادهای حاکمیتی باید در چارچوب قانون حرکت کنند».اسحاق جهانگیری ادامه داد: «امروز مدار اقتصاد کشور در دست بخش خصوصی است و بخش خصوصی دانا، عاقل و آگاه است و با هر حرکت مسئولان می داند چقدر به حرف ها پایبند هستند و به آنها عمل می کنند. هیچ کس حق ندارد خودسر به حریم بخش خصوصی تجاوز کند و هرکس غیر از این حرکت کند، قطعا در مسیر آمریکا و دشمن قرار می گیرد».او افزود: «وقتی بخش خصوصی ببیند با افراد بخش خصوصی در جاهای مختلف برخورد می شود، می گوید این مسئولان فقط حرف می زنند و اهل میدان دادن نیستند.بخش خصوصی هم می خواهد حتما با فساد مقابله شود. متاسفانه فساد در کشور سازمان یافته شده و خود من می دانم که فساد تا کجاها رفته است».معاون اول رئیس جمهور با بیان اینکه امروز کشور با چالش های مختلفی روبه رو است، یادآور شد: «به از چالش های کلیدی که به ویژه با مسائل زندگی روستاییان و عشایر وابستگی دارد، چالش بی کاری، آب و محیط زیست است.در بخش بی کاری کل جامعه ایران یکی از اساسی ترین دغدغه هایش این موضوع است و سیاست هایی در آن موفق است که هم اقتصاد را در آن بزرگ و مقاوم کنیم و هم اشتغال زایی داشته باشیم. به همین دلیل تاکید شده دولت باید به دنبال رشد مستمر پایدار اشتغال زا باشد».او افزود: «باید رشد مستمر پایدار متکی به همه بخش های کشور باشد و این رشد اقتصادی باید اشتغال زا باشد و امنیت تولیدکننده و سرمایه گذار را فراهم کند. مقام معظم رهبری در پیام نوروزی خود بعد از نام گذاری سال با عنوان اقتصاد مقاومتی، تولید و اشتغال، مهم ترین نکته ای که بعد از آن گفتند این بود که برای این کار باید سرمایه گذاری شود و برای سرمایه گذاری باید امنیت سرمایه گذار فراهم شود».جهانگیری عنوان کرد: «ما باید چالشی که امروز تک تک خانواده های ایرانی را آزار می دهد یعنی بی کاری را حل کنیم. چالش ها با برنامه، پشتکار و مدیریت صحیح قابل حل است و ما با اتکا به ظرفیت های روز کشور می توانیم بی کاری را حل کنیم تا مردم زندگی شرافتمندانه ای داشته باشند و اذیت نشوند».او با یادآوری اینکه تاریخ، تمدن و فرهنگ ایران مرهون تولید و سبک زندگی روستایی و سلحشوری عشایر بوده، افزود: «روستاها و عشایر نقش و سهم عمده ای در کشور دارند. هنوز هم بالاترین نقش در سرمایه اجتماعی کشور در مشارکت، همبستگی، اعتماد و امید به آینده متعلق به روستاییان است. برای جدی دنبال کردن توسعه کشور و اینکه توسعه همه جانبه کشور متوازن باشد، حتما باید در مراکز تصمیم گیری به توسعه روستایی توجه داشته باشیم و مشارکت خود روستاییان در برنامه ریزی توسعه روستایی می تواند نقش و اثر خوبی داشته باشد».جهانگیری بیان کرد: «امروز زندگی روستاها و عشایر رسانه ای شده است. ما گاهی فکر می کنیم برای توسعه روستایی باید مدل کوچکی از شهر را در روستا به وجود بیاوریم، اما مهم این است که مدل توسعه روستایی را ایجاد کنیم و تعبیر صحیح بومی از توسعه روستایی داشته باشیم».معاون اول رئیس جمهوری همچنین با اشاره به بحث آموزش عشایر از سوی مرحوم بهمن بیگی یادآور شد: «طرح مدرسه در کوچ یک ایده بومی بود تا به خصلت ها و زندگی عشایر آسیب زده نشود. برنامه توسعه در روستاها باید به گونه ای باشد که در عین برخورداری از خدمات مورد نیاز زندگی، خصوصا بهداشت، از همه تکنولوژی های روز هم بهره مند باشند ولی درعین حال روستا، روستا بماند و به شکل کاریکاتوری از شهر به روستا نگاه نکنیم».جهانگیری تاکید کرد: «نخبگان روستایی در این زمینه باید به دولت کمک کنند. فرهنگ روستایی بدون دخالت نابجا توانایی تنظیم مناسب ترین فرهنگ مذهبی و اجتماعی را دارد و روستا و عشایر می توانند فرهنگشان را منتقل کنند. مهم ترین کانون توسعه اقتصاد مقاومتی مناطقی است که متکی به تولید است و روستاها و عشایر خصوصا در زمینه امنیت قضائی، استراتژیک هستند و این مسئله متکی به زحمت روستاییان و عشایر است». پرونده «مهدی جهانگیری» در پلیس آگاهی نیستهمچنین به گزارش ایسنا، رئیس پلیس آگاهی ناجا درباره اینکه آیا پلیس آگاهی در پرونده اخیر که منجر به دستگیری مهدی جهانگیری، برادر معاون اول رئیس جمهور، شده حضور داشته یا خیر؟ گفت: «تا این لحظه پرونده این فرد در آگاهی نبوده است. سردار محمدرضا مقیمی افزود: البته ممکن است پرونده ای در ادامه رسیدگی، به پلیس آگاهی ارجاع شده، اما درحال حاضر این پرونده در دست ما نیست و پلیس آگاهی در آن نقشی نداشته است».
                