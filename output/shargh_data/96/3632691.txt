شنبه ۱ مهر ۱۳۹۶
-----------------------------------------
یادداشت
-----------------------------------------
تمرکز بر گردشگری پایدار
-----------------------------------------

                    انتخاب شعار یا نماد در دنیای صنعتی ما بیش از آنکه هدفی تجاری را دنبال کند، هدفی فرهنگی است. در حقیقت انتخاب شعار تلنگری است برای توجه بیشتر و تمرکز روی موضوعات خاص. در این راستا گردشگری هم به عنوان شاخه ای میان رشته ای از انتخاب شعار برای اهداف بلندمدت و میان مدت خود بی بهره نیست و هرساله برای توجه بیشتر به اجزای گردشگری و موضوعات مرتبط و کمتردیده شده در گردشگری از سوی سازمان جهانی جهانگردی شعاری برای روز جهانی جهانگردی (پنجم مهر) انتخاب می شود. گاهی گردشگری ابزاری برای صلح و گفت وگوی میان تمدن ها می شود؛ گاهی گردشگری درها را به روی زنان می گشاید؛ گاهی گردشگری و تنوع زیستی سرلوحه قرار می گیرد؛ زمانی گردشگری پیونددهنده فرهنگ ها می شود؛ گردشگری و آب: حفاظت از آینده مشترک؛ گردشگری برای همه، با اولویت توجه به معلولان و سالمندان سرلوحه همه توجه ها و تمرکز ها می شود. انتخاب این شعارها از دهه 80 به بعد نشان دهنده توجه ویژه گردشگری به مقوله های ارتباطی آن است.میزان سفر گردشگران در نمودار های جهانی نشان می دهد که از 25 میلیون نفر در سال 1950 به 278 میلیون نفر در سال 1980 و یک میلیاردو 18 میلیون نفر در سال 2016 رسیده است...انتظار می رود این رقم در سال 2030 به یک میلیاردو 800 میلیون نفر برسد. با گسترده ترشدن صنعت گردشگری در مناطق مختلف جهان، برخی از کشورهای پیشرو در این صنعت با مسائلی ناشی از آثار نامطلوب بر منابع طبیعی، محیط زیست، آلایندگی ها، الگوی مصرف و نظام های اجتماعی مواجه شده اند. امروزه با افزایش شمار گردشگران در سطح جهان و با هدف حفظ، حراست و حمایت از محیط زیست، ساختارهای اجتماعی، فرهنگ ها و آداب و رسوم، مفهوم تازه «گردشگری پایدار» مورد توجه محافل مختلف به ویژه محافل علمی قرار گرفته است. توسعه پایدار، شرط اساسی تامین زندگی امن و پایدار است که به منظور به حداقل رساندن اتلاف منابع، تخریب محیط و بی ثباتی اجتماعی تلاش می کند. توسعه پایدار، توسعه ای است که نیازهای نسل کنونی را بدون به مخاطره انداختن توانایی های نسل های آینده در برطرف کردن نیازهایشان تامین می کند. از آنجا که گردشگری ارتباط مستقیم با انسان، فرهنگ و منابع دارد، مقوله ای به عنوان توسعه پایدار گردشگری در دهه های گذشته در جهان شکل گرفته است؛ توسعه پایدار گردشگری نیازمند صبر، تلاش و تعهد درازمدت است. برای دستیابی به توسعه پایدار گردشگری به شاخص های اکولوژیکی، اقتصادی، اجتماعی، نهادی و فرهنگی نیاز است که این شاخص ها در ارتباط با یکدیگر هستند و تاثیر متقابلی بر هم دارند. گردشگری پایدار به معنای بازدید گردشگر از یک مکان یا مقصد و آسیب نرساندن یا هرچه کمتر آسیب رساندن و به طور کل حفظ آن است. گفته می شود از آنجا که هر صنعتی پیامدهایی دارد، گردشگری نیز هرگز به طور کامل پایدار (یا بدون اثر) نخواهد بود ولی دست کم می تواند در جهت پایدارتر و سازگارترشدن با محیط گام بردارد. اهمیت موضوع گردشگری پایدار در سطح جهان به اندازه ای است که سال 2017 میلادی از سوی سازمان جهانی جهانگردی به عنوان سال جهانی «گردشگری پایدار: ابزاری برای توسعه» برگزیده شده است. به گفته دبیرکل سازمان جهانی گردشگری تعیین سال 2017 به نام «سال جهانی گردشگری پایدار: ابزار توسعه» فرصتی است بی نظیر برای کمک بیشتر گردشگری به تحقق مفهوم پایداری (از هر سه جنبه اقتصادی، اجتماعی و زیست محیطی) و موجب می شود آگاهی عمومی نسبت به ابعاد صنعتی که ارزش حقیقی آن اغلب دست کم گرفته می شود، افزایش یابد. طالب رفاعی توضیح داده است: سازمان جهانی گردشگری در مقام آژانس راهبر و تخصصی سازمان ملل متحد در زمینه گردشگری، از سازمان دهی و بزرگداشت این رویداد، با همکاری تمام حکومت ها، سازمان های تخصصی مرتبط در نظام سازمان ملل، سازمان های بین المللی و منطقه ای و سایر ذی نفعان استقبال شایانی می کند. 11 درصد از آمار اشتغال (مستقیم یا غیرمستقیم) در جهان متاثر از صنعت گردشگری است. تبلیغات فراوان و آمارهای جذاب از میزان کسب درآمد کشورها و اشتغال زایی ناشی از گردشگری، کشورها و مناطق دورافتاده و کمترتوسعه یافته را هرچه بیشتر به فکر سرمایه گذاری در این زمینه می اندازد. اما، برخی خبرها و آسیب های اکولوژی و منابع در سطح جهانی نشان می دهد که سیاست گذاران و سرمایه گذاران و سرآمدان کشورها در حفظ و حراست از منابع گردشگری موفق نبوده اند و بنابراین تردیدی نیست که متولیان امور و سیاست گذاران با همکاری ویژه کارشناسان، سرمایه گذاران بخش خصوصی و دولتی بر استحکام و توجه به منابع گردشگری اهتمام ورزند. چراکه در آینده ای نه چندان دور، ابزاری برای توسعه در دست نخواهند داشت، مگر با بهره گرفتن از شعار گردشگری پایدار؛ ابزاری برای توسعه. 
                