پنج‌شنبه ۲۴ اسفند ۱۳۹۶
-----------------------------------------
یادداشت
-----------------------------------------
آزادی بیان، بازوی نظارت بر اموال مسئولان
-----------------------------------------

                    اصل مسئولیت پذیری و پدیده پاسخ گویی در راستای اجرای عدالت، از جمله مطالبات مردم است. همچنین تجارب عینی و زیسته شده نشان می دهد رفع و دفع معضل فساد مسئولان، صرفا از طریق حضور افراد پاکدست محقق نمی شود. طرح دوفوریتی «اعاده اموال نامشروع مسولان» که هم اکنون در دستور کار مجلس قرار گرفته، صورت تفصیلی پاره ای از اصول آوانگارد قانون اساسی است. می دانیم بنا به اسباب و عللی- از جمله شرایط اقتصاد نفتی و رانتی و سستی نظارت ها در کشور- سال ها است برخی دست اندازی ها در منابع ملی صورت گرفته که امروز موجب ناخرسندی مزمن و نارضایتی فزاینده اقشار مختلف شده است. امروز، مراجع و محاکم قانونمند در کشورهای دموکراتیک و پیشرفته با اتخاذ مکانیسم ها و سازوکارهای مناسب و مواجهه قاطع درصدد کاهش و تصحیح چنین پدیده های ناهنجاری هستند. از جمله مهم ترین این اقدامات در دنیای مدرن، دادن آزادی بیان و عمل به رسانه ها و محاکم، جهت پرده برداری از تخلفات و ویژه خواری ها و اعمال تنبیهات و مجازات های درخور چنین جرائمی بوده است. در اصل 142 قانون اساسی آمده است که «دارایی رهبر، رئیس جمهور، معاونین رئیس جمهور، وزیران، همسر و فرزندان آنان قبل و بعد از خدمت توسط رئیس قوه قضائیه رسیدگی می شود که برخلاف حق افزایش نیافته باشد». زیبنده نیست در قرن 21، مبارزه با تبعیض و فساد مالی زیر سایه مضایق و محدودکردن آزادی بیان رسانه ها قرار بگیرد. در همه کشورهای مردم سالار، در واقع این روزنامه و رسانه ها هستند که در خط مقدم مبارزه با شبکه های فساد اقتصادی قرار دارند و به بهبودی وضعیت مدد می رسانند. وقتی امام علی علیه السلام با الحاح و اصرار مردم، با اکراه، ردای خلافت پوشیدند، از همان روز نخست در خطبه ای غرا فرمودند: «با این لباسی که بر دوش دارم و این مرکبی که بر آن سوار هستم، وارد دیار شما گردیدم و خلیفه شما شدم؛ پس اگر من از شهرتان بیرون شدم و به غیر از آنچه که با آن داخل شدم، چیزی دیگری انباشتم همانا و بی تردید من از خیانتکاران هستم».دقت در مضمون این پیام نشان می دهد ایشان از عصمت خود به هیچ وجه مامن و محملی برای مصونیت از پرسش و استنطاق برحق مردم نمی سازد. دولت، مجلس و دستگاه قضا می توانند با تکیه بر تجربیات چهار دهه گذشته و روندهای کشورهای موفق در مبارزه با فساد، تمهیداتی محکم و عملی شکل دهند تا در مقام اقدام همه آحاد جامعه در پیشگاه قانون احساس تساوی و آرامش کنند. مهم این است که طرح های اصلاحی از این دست، مانند برخی طرح های نمایشی و مقطعی دیگر نباشد که در نهایت با موانع بوروکراتیک برخورد کرده و به بایگانی راکد سپرده شده است. اگر چنین طرح و مطالبه ملی ای پس از تصویب با گسترش دامنه نظارت استاندارد و اجرائیات مناسب عملیاتی شود، به بازسازی و احیای اعتماد عمومی و تثبیت امنیت ذهنی تضعیف شده مردم در اعاده حیثیت اقتصادی جامعه کمک خواهد کرد.
                