پنج‌شنبه ۹‌شهریور ۱۳۹۶
-----------------------------------------
یادداشت
-----------------------------------------
در رثای «یزدی» بزرگ مردی از تبار ایمان
-----------------------------------------

                    صداقت و تعادل نه کاری است خرد که دکتر یزدی بی مانند بود. ولی به قدر این قلم باید نگاشت. نخستین بار نام دکتر ابراهیم یزدی را در پی حوادث اول بهمن 1340 دانشگاه تهران شنیدم. در آن روز کماندوهای ارتش شاه با فرماندهی دو معدوم پس از انقلاب خسروداد و رحیمی، در پردیس دانشگاه تهران مرتکب جنایات بسیار شدند. دانشجویان کتک خورده دانشکده، برخی که من را با آنها ترددی بود، از جمله مهندس حسن عبودیت، لطف الله میثمی و مرحوم عبدالعلی مصحف که از اصفهان با یکدیگر آشنا بودیم، بازی را به گردن طیفی از جبهه ملی با رهبری دکتر شاپور بختیار و دکتر خنحی می انداختند. می گفتند بختیار در همرنگی با پسرعمویش تیمور بختیار، رئیس برکنارشده ساواک علیه امینی برآمده اند و کتکش را دانشجویان خورده اند. به این شکل بود که در ورطه روندهای سیاسی موجود در دانشگاه تهران درافتادم که 18ساله خام پرشوری بودم و این اطلاعات و تحلیل ها را به همگنان منتقل می کردم. دیگر فعال سیاسی آشنا دکتر سیداحمد سلامتیان بود که پیرامون بقایای جبهه ملی می گردید و همیشه تحلیل متفاوت ارائه می کرد. در پی حوادث یکم بهمن 1340 دانشگاه تا فروردین 1341 تعطیل بود و همه وقت بی کارشدگان صرف مباحثه، مطالعه و سرک کشیدن به اینجا و آنجا می شد. در این اوان یک پلی کپی دست به دست می شد که می گفتند از سوی شاخه نهضت آزادی، تازه تاسیس شده، در آمریکا آمده است. اینان می گفتند نویسنده این تحلیل شخصی به نام دکتر ابراهیم یزدی است که از فعالان دانشجویی دانشگاه تهران در روزگار نهضت ملی شدن نفت بوده است. گویا مرکز پخش این پلی کپی یاران مسجد هدایت در خیابان شاه آباد تهران بودند. واقع اینکه این تحلیل خیلی به دلم نشست. آقای لطف الله میثمی می گفت نویسنده این تحلیل مورد وثوق آقای طالقانی (آیت الله سیدمحمود) است و اعتدال در این تحلیل با مشی معتدل آقای طالقانی می خواند و نشان دهنده ارتباط این گروه در آمریکا با آقای طالقانی است. تا آنجا که حافظه ام یاری می کند (پس از 56 سال) این تحلیل بر آن بود که دستگاه شاه همه را بازی داده و به دستور خود او این همه تخریب، ضرب، شتم، قتل و جنایت در دانشگاه تهران وقوع یافته است. می گفتند دانشجویان آلت اجرائی و سیاست مداران گول خورده از توطئه شخص شاه شده اند! می گفتند؛ شاه یک جا نیروهای مخالف و رئیس ساواک را مات کرده و گناه را به گردن دکتر امینی انداخته است و هدفش جایگزینی امینی با اسدالله علم است. در سال 1341 دیدیم که امینی رفت و علم آمد و قتل و ضرب در سال 1342 ابعاد جدید یافت که در حوالی عاشورا/ پانزدهم خرداد به اوج رسید. پس از آنکه در سال 1341 به دانشکده حقوق دانشگاه تهران رفتم و دوران پرتلاطم دانشجویی طی و به دوره سربازی وظیفه ختم شد، برای ادامه تحصیل به آمریکا رفتم که از جمله در این کار آقای مهندس لطف الله میثمی که پس از خدمت افسری وظیفه در یک شرکت نفتی کار می کرد، خیلی مرا برای ادامه تحصیل در آمریکا تشویق کرد. ایشان هنگام خداحافظی (شهریور 1347) گفتند چند ماه دیگر به آمریکا می آیند و یک شماره تلفن در آنجا را به من دادند و قرار شد در دی ماه با ایشان تماس بگیرم. در آن تماس نام آقای عباس جباری را که در دانشگاه پنسیلوانیا دکترای مهندسی می خواند دادند و گفتند او در انجمن اسلامی فعال است. من هم در فرصتی نزد ایشان رفتم که چون متاهل بود، به شام خوبی هم در منزلش این ابن السبیل را اطعام کرد. ایشان از فعالیت های حوزه های اسلامی دانشجویی خبرم کرد و گفت مسئول همه اینها آقای دکتر ابراهیم یزدی استاد و محقق بیولوژی سلولی در تگزاس است و تلفن تماس ایشان را به من داد. مدتی طول کشید تا در پاییز 1969 به دانشگاه ایالتی اوهایو شعبه اکرن، رفتم و از آنجا به منزل دکتر یزدی تلفن زدم که همسر محترم ایشان پاسخ گو بودند و من از سابقه و چگونگی یافتن تلفن ایشان گفتم و سرکار خانم بسیار بانزاکت مرا پاسخ دادند و ساعت مناسب برای تماس با دکتر یزدی را اطلاع دادند. هنگام نخستین صحبت تلفنی با دکتر یزدی مهربانی او در اوج بود و ایشان شماره یک دانشجوی ایرانی- کویتی که در دانشگاه ما دکترای همان رشته مرحوم دکتر یزدی را می خواند، دادند و گفتند اینان با دیگر بچه مسلمان ها نماز جمعه برپا می دارند و شما هم با ایشان همراه شو. زان پس گهگاه به دکتر زنگ می زدم و در هر مرحله رهنمود زندگی می خواستم و می گرفتم. در همین اوان در تماسی ایشان گفتند در سپتامبر (1970) انجمن های دانشجویان مسلمان در ویسکانسین گرد هم می آیند و شما هم با اصحاب نماز جماعت دانشگاه تان شرکت کنید. ما هم چند نفر شدیم که در همایش شرکت کنیم. با اتوبوس شرکت گری هاند از اکرن راهی شدیم و چند اتوبوس هم عوض کردیم تا به محل همایش رسیدیم. این محل مجموعه ای بود با سالن های متعدد، فضای گسترده، خوابگاه ها و کاملا مجهز برای خمیس و گردش و به یک گروه از کلیساهای پروتستان و در نزدیکی شهر Green Bay متعلق بود. لدی الورود به مجموعه، مرحومان دکترها ابراهیم یزدی و مظفر پرتو ماه در استقبال ما بودند که این نخستین دیدارم با این بزرگ مرد بود. در این همایش معدودی ایرانی حضور داشتند و چند صد نفر اتباع هند و پاکستان، آسیای جنوب شرقی، سیاهان آمریکایی تازه مسلمان شده و عرب ها، اکثریت مطلق بودند و بیشتر هم اهل تسنن بودند، بااین حال در طول همایش نمازهای جماعت به امامت دکتر یزدی برگزار می شد. در این اجلاس با ده ها بزرگ مرد چون شهید چمران، پروفسور خورشید احمد، استاد سیدحسین شهرستانی و دکتر احمد توتونچی آشنا شدم که همیشه این برادران ذی قیمت را ثمره نفس پاک دکتر یزدی می دانم و یادشان را گرامی می دارم. در این همایش تعدادی دانشگاهی و دانشجو هم از اروپا آمده بودند که به غنای حضور ایرانیان می افزود. از آن پس در 47 سال گذشته، تا اواسط سال 1395، ارتباط با ایشان کم و بیش برقرار بود. به یاد نمی آورم در این سال ها همت بر جذب عضو برای نهضت آزادی داشته باشند ولی همیشه بر تشکل های اسلامی و به ویژه برای جوانان و دانشجویان پای می فشردند. پس از نخستین همایش ویسکانسن بار دیگر در سپتامبر سال بعد نیز انجمن دانشجویان مسلمان آمریکا و کانادا در آنجا گرد آمدند که بسی باشکوه تر از دور یکم بود و باز هم دکتر یزدی هدایت را بر عهده داشت. یکی از دستاوردهای این همایش ایجاد رسمی «گروه فارسی زبان» در داخل Muslim Student Association بود. هنگام اعلام وجود این گروه همه غیرایرانیان هم از آن استقبال کردند. از سال 1971 تا 1974 دیگر با ایشان دیدار نداشتم؛ چون کار دوره دکترا برایم بسیار فشرده بود. در این دوره تعداد دانشجویان ایرانی در آمریکا به شدت افزایش یافت و مایه رونق کمی و کیفی انجمن اسلامی ایرانیان در دانشگاه های آمریکایی می شد. این انجمن ها در دهه 70 میلادی، با هدایت دکتر یزدی هر روز در مقابل تفکرهای چپ، التقاطی و غیراسلامی قوی تر می شدند و برعکس دهه 1960 میدان را از آنها می ربودند. به نظر من بزرگ ترین خدمت مرحوم دکتر یزدی همین کادرسازی عظیم بود که نهایتا نقشی شایسته در براندازی رژیم خودکامه و دیکتاتوری فاسد شاه داشت و مکتب او صدها خدمتگزار شایسته و عالم به ایران، دنیای اسلامی و جمهوری اسلامی ایران تقدیم کرد. از سال 1974 به دانشگاه واشنگتن در شهر سینت لوئیس ایالت میسوری پیوستم که کار تهیه رساله و شغل تحقیقاتی بیش از تمام وقت فرصت می طلبید؛ ولی در هر مرحله از مرحوم دکتر یزدی تلفنی رهنمودهای ارزنده می گرفتم و در اولین تلفن ایشان مژده دادند که آقای جمشید حقگو، آشنای سال های دور در دانشکده حقوق دانشگاه تهران، نیز در همین شهر هستند و به دکترای اقتصاد در دانشگاه سینت لوئیس مشغول بود...ولی با طولانی شدن دوره، ویزایش سرآمده بود. با دکتر رایزنی کردیم که راهنمایی کرد از مسلمانان شهر و اطراف آن گواهی تهیه کنیم و امام جماعت بودن ایشان را تصدیق کنم. این شیوه مفید افتاد و ویزای اقامت حقگو تمدید شد. دکتر حقگو در سال 1358 مدتی استاندار ارومیه بود و سپس به معاونت اقتصادی و بین المللی وزارت امور خارجه منصوب شد. پس از طی کار در دانشگاه واشنگتن شغل مدیریت برنامه های انرژی در «موسسه تحقیقات علمی کویت» پیدا کردم که در رایزنی با دکتر یزدی من را به پذیرش آن بسیار تشویق کردند.به هنگام سفر به کویت و در تلفن خداحافظی ایشان چند شماره تلفن در کویت را به من دادند که ازجمله تلفن منزل مرحوم آیت الله سیدعباس مهری، نماینده حضرت امام خمینی (ره) در کویت، بود. در سال 1356 روابط ایران و عراق دستخوش وقایع مرتبط با فوت مرحوم سیدمصطفی خمینی و قیام در شهرهای ایران شد؛ تا اینکه در نوروز 1357 با جناب دکتر یزدی و برخی دوستان در منطقه ای در دمشق قرار دیدار گذاشتیم. در این دیدار دکتر یزدی دائم می گفت کار شاه تمام است و زندگی را بر اساس این برنامه ریزی کنیم. در اواخر تابستان 1378 مرحوم دکتر یزدی تماس گرفتند و گفتند کپی های گذرنامه ایشان نزد فرزند آیت الله مهری است و قصد سفر به کویت دارند و نیاز به ویزا دارند و پیشنهاد کردند که این ویزا به دعوت دانشگاه کویت باشد. بلافاصله به عنوان استاد دعوت کننده مدارک ایشان را تکمیل کردم و ویزای ایشان آماده شد که اکنون به یاد ندارم در کدام سفارت کویت این ویزا در گذرنامه اش درج شد. این همان ویزایی بود که ایشان به هنگام عزیمت امام خمینی به کویت از آن استفاده کرد و منجر به ابطال ویزای کل گروه در مرز عبدلی (بین عراق و کویت) شد. ایشان و هیئت همراه به مرز کویت آمدند و آن داستان تاریخی شد که به عزیمت حضرت امام (ره) به پاریس انجامید. از آن روز به بعد دکتر یزدی به دنیای دیپلماتیک پرتاب شد و پرتو آن هم من را گرفت. داستان های دوره انقلاب از قول ایشان و من در جاهای دیگر درج شده که در یک ماموریت فعال 10ساله دیپلماتیک به عنوان نخستین سفیر جمهوری اسلامی در کویت و ماموریت به کشورهای دیگر و دو بار در مجمع عمومی سازمان ملل متحد مندرج است. در پی این مجمل خوانندگان را به آن مراجع که اغلب چاپ شده اند، ارجاع می دهم. دکتر ابراهیم یزدی همیشه آزادی خواه بود، همیشه دموکرات بود، مسلمانی خالص و جدی بود. در کردار اهل افراط نبود، به تشکل، تحزب و سیاست ورزی متعادل همیشه اهتمام داشت.عاش صادقا و صدیقا و سعیدا و مات سعیدا
                