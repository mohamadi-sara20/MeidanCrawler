یک‌شنبه ۱۵ بهمن ۱۳۹۶
-----------------------------------------
یادداشت
-----------------------------------------
برف بارید، کمبود آب باقی است
-----------------------------------------

                    کمبود آب در شرایط کنونی کشور بیشتر به فزونی مصرف برمی گردد تا نقصان بارش. از این رو با وقوع یک پدیده بارش برف سنگین یا باران کافی نباید از اصلاح الگوی مصرف غافل شویم. در روزهای اخیر بیشتر مناطق کشور شاهد بارش برف و باران سنگین بوده اند. فارغ از تمام مشکلاتی که بارش برف به دنبال داشت، این موضوع باعث نشاط و سرزندگی مردم شد. برخی نفس راحتی می کشند که مشکل کم آبی که تا یک هفته پیش به شدت همه را نگران کرده بود، مرتفع شده است. از سویی دیگر مسئولان وزارت نیرو تاکید می کنند این بارش ها تاثیری در وضعیت حاد منابع آبی کشور نداشته اند. به راستی رمز این پارادوکس کجاست؟ معادله کمبود آب دو طرف دارد. یک طرف آن عرضه آب است که به وضعیت بارش ها برمی گردد. روایت ها درباره روند بارش های کشور متفاوت است. براساس آمار بلندمدت، حجم آب تجدیدشونده کشور حدود 130 میلیارد مترمکعب تخمین زده می شد. براساس آمار سال های اخیر تخمین زده می شود از این حجم حدود 10 درصد کاسته شده باشد. در هر صورت، واقعیت آن است که میانگین بارش در ایران حدود یک سوم میانگین جهانی است. از این رو ایران یک کشور نیمه خشک محسوب می شود و این موضوع نه به عنوان نقطه ضعف بلکه به عنوان ویژگی طبیعی این سرزمین است. بنابراین لازم است الگوی زیست خودمان را با خصوصیات این سرزمین تطبیق دهیم.طرف دیگر موضوع کمبود آب که نسبت به طرف اول از اهمیت بیشتری برخوردار است، زیادی مصرف است. بدیهی است که چنانچه مصرف بر عرضه فزونی بگیرد، کمبود ظاهر می شود. هرچند در سال های گذشته به صورت موضعی با خشک سالی هایی مواجه شده ایم اما حکایت کمبود آب در ایران به بالا بودن میزان تقاضا و مصرف آب برمی گردد. در حال حاضر میزان مصرف آب در کشور حتی نسبت به ارقام قبل از خشک سالی هم بیشتر از حد توان منابع آبی است. بنابراین در یک نگاه خیلی کلان برای رسیدن به تعادل در عرضه و تقاضای آب، چاره ای نیست جز آنکه از میزان مصارف آب کاسته شود. راهبرد اساسی برای کاهش مصرف آب چیست؟ و مهم تر از آن، چه کسانی مخاطب اصلی چنین راهبردی قرار می گیرند؟ در این زمینه عبارت هایی را از این دست زیاد می شنویم: «اگر مردم در مصرف آب در منازل صرفه جویی کنند، گذار از بحران آب امکان پذیر می شود» یا «برای کاهش مصرف آب باید برای مردم فرهنگ سازی شود». اما قبل از فرهنگ سازی باید به این سوال پاسخ داد که چه چیزی را باید فرهنگ سازی کرد؟ در اینکه فرهنگ صرفه جویی در مصرف آب باید در جامعه ترویج شود، هیچ گونه شکی وجود ندارد، اما نکته مهم در اینجاست که در رویارویی با شرایط کنونی منابع آبی کشور صرفه جویی مردم برای درمان درد کفایت نمی کند. آنچه بسیار تاثیرگذارتر و بااهمیت تر خواهد بود، تغییر در ساختارهای تولید اقتصادی کشور است.مادامی که تولید ثروت، معیشت، اشتغال و در نتیجه اقتصاد ما وابستگی زیادی به آب داشته باشد، فقط با صرفه جویی مردم مشکل کمبود آب مرتفع نخواهد شد. لازم است الگوهای رشد اقتصادی در کشور مستقل از مصرف منابع آب شکل بگیرند؛ به طوری که در عین حفظ رشد اقتصادی تقاضا برای مصرف منابع آب کاهش یابد. این تغییر رویکرد اقتصادی به سمت مسیر توسعه کم آب بر، فقط با اصلاح الگوی مصرف مردم اتفاق نمی افتد بلکه در سطح وسیع تر عزم جزم مسئولان و سیاست گذاران را می طلبد. تفکر جدایی رشد اقتصادی از مصرف منابع آب باید به صورت اصلی بنیادین در تمام شئون برنامه ریزی و سیاست گذاری کشور نهادینه شود و آثار خود را در برنامه های اجرائی و سرمایه گذاری ها متجلی کند. در این صورت، در سایه چنین تفکر و منطقی است که تکلیف فرهنگ سازی بین مردم جامعه نیز روشن خواهد شد. برای مثال در برخی از مناطق کشور، مانند دریاچه ارومیه، به منظور کاهش مصرف آب لازم است بخشی از معیشت سنتی مردم از کشاورزی به شغل های جایگزینی مانند گردشگری تغییر پیدا کند. در این صورت فرهنگ سازی و آموزش مردم، به جای تشویق به صرفه جویی در مصرف خانگی آب، راه خود را به سمت معیشت جایگزین پیدا می کند. بخش اعظم آب در اقتصاد به مصرف می رسد. پیشران های اقتصادی مهم ترین مولفه های تعیین کننده میزان تقاضا برای مصرف آب هستند. اگر قرار است مردم آموزش ببینند و بین آنها فرهنگ سازی شود، باید به سمت مولفه های اقتصادی ای سوق داده شوند که با اصل توسعه کم آب بر هماهنگی داشته باشند. به عبارت دیگر هدف از فرهنگ سازی باید به درستی تبیین شده باشد، در غیر این صورت با فعالیت های پراکنده ای مواجه خواهیم شد که هیچ گونه هم افزایی و اثربخشی نخواهند داشت.
                