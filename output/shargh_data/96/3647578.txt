پنج‌شنبه ۲۷ مهر ۱۳۹۶
-----------------------------------------
حرف اول
-----------------------------------------
اشباح در سالن
-----------------------------------------

                    سالن های سینما این روزها در تسخیر اشباح است؛ شبح های پرسه زن فضای فیلم ها را در دست گرفته و سمت وسویی را نشانه گرفته اند که تماشاگر، بهت زده با هزاران سوال بی جواب، پا از سالن بیرون می گذارد و با خود عهد می کند دیگر به آنجا پای نگذارد! گویی توافقی پشت پرده در جریان است و نیروهایی فراطبیعی بر آنند تا با سردرگم کردن تماشاگر و گمراه کردن ذهن او- به هر نحوی که شده- «سینما را زمین بزنند». صحبت بر سر تب فیلم سازی است. فیلم سازی به هر قیمت، از سندرم های اخیر سینمای ایران است که جز هدردادن سرمایه و نیروی کار، عایدی دیگری به بار نیاورده. ایران از منظر تعداد سالن های سینما در جهان در رتبه 130 قرار دارد؛ درحالی که هفتمین یا هشتمین کشور سازنده فیلم در دنیاست! میل مفرط به فیلم سازی و پاگشاکردن انبوه فیلم هایی که بیشترشان حرفی برای گفتن ندارند، به مناسک جمعی سینمای امروز ایران تبدیل شده است. به جز تعدادی انگشت شمار، مابقی ساخته های فیلم سازان هدفی غیر از فروش دنبال نمی کنند. ترافیک فیلم های روی پرده نتیجه بدیهی این میل مفرط به ساخت وساز است؛ ساختنی که در خود ویرانگری دارد. پدیده «فیلم سوزی» که در روزها و هفته های گذشته بسیار درباره آن صحبت شده؛ نتیجه ناگزیر و منطقی این انبوه سازی است. فیلم سوزی، استعاره ای است برای ساخت وساز با هدف ویرانی.پس چنان غریب نیست اگر از شکل گیری «پاتافور» یاد کنیم و فضای امروز سینمای ایران را «پاتافوریک» بدانیم. پابلو لوپز، نویسنده و موسیقی دان اسپانیایی، با تاثیر از نظریات «آلفرد ژاری» درباره متافور و پاتافور می نویسد: «درحالی که متافور(استعاره) ابژه یا رخداد واقعی را به یک سوژه در ظاهر نامرتبط تشبیه می کند تا بر شباهت های آنها تاکید بورزد؛ پاتافور، از شباهت استعاری تازه خلق شده به مثابه واقعیتی مبتنی بر خود بهره می برد».«پاتافور» جهانی نو و مستقل را توصیف می کند که در آن یک ایده یا نمود بر حیات و هستی خود استوار است. پاتافور مبنایش بر «پاتافیزیک» است؛ شاخه ای از فلسفه یا علم که پدیده های خیالی ای را بررسی می کند که در جهان ورای متافیزیک حضور دارند؛ دانش راه حل های تخیلی است. سینمای امروز ایران در فضایی پاتافوریک سیر می کند؛ از دل استعاره «خلق برای ویرانی»، واقعیت تازه ای رشد و نمو یافته که سالن های سینما را به ماشین هایی برای نابودی سینما بدل کرده است.
                