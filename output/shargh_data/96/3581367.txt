شنبه ۳ تیر ۱۳۹۶
-----------------------------------------
سرمقاله
-----------------------------------------
بند ناف دولت روحانی
-----------------------------------------

                    «جان بودستا» رئیس ستاد انتخاباتی هیلاری کلینتون در 2016 و مشاور باراک اوباما در یادداشتی که با برایان کتولیس مسئول ارشد مرکز توسعه آمریکا در واشنگتن پست نوشته به نکات قابل تاملی اشاره می کند: «آمریکا در گذشته جنگ های ارتش خود را به بحث می گذاشت اما اینک این موضوع با یورش بی سروصدای ارتش در خاورمیانه و فروش اسلحه به آنها تغییر کرده است. از سوی دیگر سرنگونی جنگنده ارتش سوریه و حمله به ارتش حامی اسد اپیزودهای دیگر گسترش ارتش آمریکا در این مناطق است. این حمله ها که استراتژی مشخصی ندارد برای مردم آمریکا قابل درک نیست. در عرض پنج ماه ترامپ سربازهای آمریکا را به خطوط مقدم جنگ در عراق، سوریه، یمن و سومالی نزدیک تر کرده است. ترامپ در افغانستان اختیارات بیشتری به پنتاگون در اعزام نیرو و عملیات هوایی داده، به طوری که حمله پهپادها در مقایسه با دوره اوباما چهار برابر شده است. در اوایل ماه خرداد نیروی هوایی در یمن هدف هایی را بمباران کرد که تعداد آن برابر با حمله های یک سال دوران اوباما بود. انبار باروت خاورمیانه برای هر کنشی واکنشی دارد و معلوم نیست دولت ترامپ به هزینه کارهایش فکر می کند یا نه. مثل امکان جنگ مستقیم با ایران یا حمله شیمیایی داعش به سربازان آمریکایی. ترامپ بدون بررسی به قلب آتش خاورمیانه نزدیک تر می شود و وقتش است کنگره وارد میدان شود». با تعقیب شرایط خاورمیانه این تصور وضوح بیشتری پیدا می کند که روی کارآمدن حسن روحانی براساس تصادف نبوده است.اگر تلاش نافرجام برخی اصولگرایان را برای یک دوره ای کردن او نادیده بگیریم، عیان می شود که خرد جمعی حاصل جمع مردم و حکومت برای به کرسی نشاندن روحانی هم داستان بوده اند. از این منظر کناره گیری قالیباف چه با میل خودش بوده باشد چه تحت فشار، این معنا را تعین می بخشد که این دوران، دوران حسن روحانی است و بس. کسی که برای مهم ترین مسئله سیاست خارجی ایران- مذاکرات هسته ای- و رفع تحریم ها روی کار آمد، اینک کار دشواری پیش رو دارد. انگار چاره ای جز این نیست که باز سیاست خارجی در صدر برنامه های دولت قرار گیرد. در هیچ یک از دولت های ایران این قدر دیپلماسی خارجی مستمر در اولویت نبوده است. از این رو رئیس جمهور بیش از گذشته باید از مسائل داخلی تنش زدایی کند. زیرا مخالفان او بیش از هر زمان دیگر مایلند پای او را به مجادله های بی ثمر باز کنند. سخنرانی اخیر روحانی در جمع استادان و پزشکان اگرچه اساسی و استراتژیک بود اما زمان مناسبی برای بیان این ایده نبود که مسئله ولایت و حاکمیت در اسلام دو مقوله مجزاست. او با ارجاع به نهج البلاغه گفت: امیرالمومنین مبنای ولایت و حکومت را نظر مردم و انتخاب مردم می داند، لمن و لیتموا امرکم. گفت هرکس که شما او را به عنوان ولی و رهبر جامعه برگزیدید من هم می شنوم و اجرا می کنم. امیرالمومنین مبنای حکومت و فرمانروایی را رای مردم، خواست مردم و آزادی مردم می داند. حسن روحانی می خواهد با این ایده دست به گفتمان سازی بزند و آن را در سال های پیش رو نهادینه کند. از این رو است که آیت الله جنتی و یزدی با آگاهی بر سیاستی که رئیس جمهور دنبال می کند این گونه شدیداللحن به او نقد می کنند. به یقین گفتمان سازی آن هم از این دست، شرایط مطلوبی را طلب می کند. فارغ از اینکه شرایط کنونی مطلوب است یا نه، باید از هر مجادله ای پرهیز کرد. شرایط خاورمیانه مجال این گونه مجادلات را به روحانی نمی دهد. دولت دیپلماسی روحانی نیروهای نظامی در خط مقدم منطقه را به پس پشت گفت وگو می برد و این مجال را فراهم می سازد تا ایران ابزارهای بیشتری برای چانه زنی داشته باشد. اینک نیروهای نظامی در کنار دولتی دیپلماتیک هرچند که در برخی مسائل اختلاف نظر هم داشته باشند، می توانند تعادلی به وجود آورند که در لحظات بحرانی راهی برای برون رفت از آن پیدا کنند. تاکنون ایران با سیاست منطقه گرایی به دنبال اهداف خود بوده است. منطقه گرایی سیاست خارجی ایران با سه رویکرد، رویکرد جغرافیایی و ژئوپلیتیک، فرهنگی- تاریخی و ایدئولوژیک و امنیتی دنبال شده است. ایران در متعادل سازی این سه رویکرد همواره مشکلاتی داشته. اما مهم تر از آن تضادی است که بین منطقه گرایی و جهان گرایی وجود دارد که هریک مخل دیگری است. با روی کار آمدن ترامپ که در پی طرح ریزی خاورمیانه ای جدید است و گویا برنامه ای هم برای این کار ندارد کار برای ایران دشوار خواهد شد. اینک بی تردید هر اتفاقی در خاورمیانه رخ بدهد خواسته یا ناخواسته ایران درگیر آن خواهد شد. آنچه بیش ازپیش احساس می شود، تغییر زاویه دید در رویکرد ایران است که متناسب با استراتژی آمریکا در منطقه تعیین می شود. ناگزیر سیاست خارجی ایران رابطه تنگاتنگی با مسائل داخلی اش دارد. ازاین رو هرگونه شکست احتمالی در سیاست خارجی تبعات داخلی هم دارد. روحانی نمی تواند خود را از وضعیت موجود کنار بکشد یا با آن مسامحه کند.گویا بند ناف دولت او را با سیاست خارجی بریده اند. اگرچه دولت روحانی در مسائل منطقه دستی از دور بر آتش دارد مهم نیست مهم پیروزی در این میدان است. میدانی که با امنیت ملی و غرور ملی گره خورده است. سوال اساسی در سیاست خارجی این است: چگونه می توان وارد نبردی شد که از قبل برای برون رفت از آن تدبیری اندیشیده شده باشد. این گفته آندره پف، رئیس کا.گ.ب در دوره برژنف، نکته مهمی دربر دارد: «اوضاع بین المللی بسیار پرتنش است. برای نخستین بار پس از بحران موشکی کوبا و آمریکا، آمریکا شاخ به شاخ به سمت ما می آید. آمریکا می خواهد وضع استراتژیک فعلی را به نفع خود تغییر دهد و به دنبال حمله است... اقتصاد ما در وضعیت بدی قرار دارد. باید شرایط را بهبود بخشیم. اما با جنگ در افغانستان دست ما بسته است. آمریکایی ها هر کاری می کنند تا نگذارند ما از افغانستان خارج شویم».با این اوصاف دولت روحانی چه برنامه ای برای آینده خاورمیانه دارد؟ دولتی که مخالفانش هرکاری می کنند که او در مسائل داخلی و خارجی دست بالا را نداشته باشد. هرچقدر هم که مخالفان تلاش کنند تا این دولت را ناکارآمد کنند، اگر توفان سهمگینی از خاورمیانه بوزد، به یک اندازه همه را در بر خواهد گرفت.
                