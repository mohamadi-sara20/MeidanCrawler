سه‌شنبه ۲۵ مهر ۱۳۹۶
-----------------------------------------
سرمقاله
-----------------------------------------
انتقاد در داخل، همبستگی در برابر تهدید خارجی ها
-----------------------------------------

                    بعد از اعلام تحریم سپاه از سوی وزارت خزانه داری آمریکا، حسن روحانی به عنوان رئیس جمهور ایران و محمدجواد ظریف، به تمامی از سپاه پاسداران ایران دفاع کردند. آن تحریم و این دفاع، موجب بحث ها و نقدهایی شده است. عده ای به طور صریح یا ضمنی از تحریم سپاه از سوی آمریکا حمایت و ابراز خرسندی کردند و عده ای دیکر بر روحانی و ظریف خرده گرفتند یا تاختند که چرا از سپاه دفاع کردند. نقد هر دو گروه بالطبع ناشی از پاره ای نارضایتی ها از مسائل داخلی کشور است. بعضی از منتقدان نتیجه می گیرند که تحریم سپاه از سوی آمریکا، اقدامی مشروع و درست است و روحانی و ظریف نباید از سپاه این گونه دفاع می کردند.اما چقدر این نقدها درست هستند؟برای پاسخ به این پرسش، اول باید دید تحریم سپاه از سوی ایالات متحده به چه معناست و چقدر از نظر حقوقی، مشروعیت دارد. هنوز جزئیات نحوه تحریم سپاه معلوم و مشخص نیست؛ اما آنچه روشن است، این تحریم ها توان نظامی سپاه را هدف می گیرند. گفتن ندارد که آثار این تحریم، متوجه کل کشور خواهد شد. این اقدام ایالات متحده از مصادیق مداخله در امور داخلی کشورها و نامشروع است. نکته مهم این است که با وجود انتقاداتی که از سوی عده ای در داخل به برخی اقدامات سپاه می شود، سپاه پاسداران بخش مهمی از نیروی نظامی ایران را تشکیل می دهد. نیروی نظامی هر کشوری، قدرت دفاعی آن کشور در برابر خطرات خارجی است. وقتی نیروی نظامی ضعیف شود، قدرت دفاعی آن کشور در برابر خطرهای خارجی کاهش می یابد و راه برای حمله نظامی و ایجاد جنگ های خونین و اشغال یا تجزیه کشور یا ایجاد انواع منازعات مسلحانه داخلی بسیار هموار می شود. هواداران تحریم سپاه اما به شکلی عجیب و حیرت آور، یک بخش بسیار مهم، استراتژیک و حیاتی از وظایف سپاه را نادیده می گیرند که عبارت است از نقش و وظیفه سپاه به عنوان یک سازمان نظامی رسمی و قانونی کشور در حفظ تمامیت ارضی در برابر تهاجمات نیروهای نظامی بیگانه. این وظیفه ای است که ارتش هم بر عهده دارد. فرض کنیم یک روز، یک نیروی نظامی خارجی به کشور حمله کند؛ به شرایط زمانی و مکانی این فرض توجه باید کرد؛ منطقه خاورمیانه در یکی از ناامن ترین دوره های تاریخی خود به سر می برد و شرایط بحرانی، سخت و پرخطری را پشت سر می گذارد. حال در این فرض، چه نیرویی جز سپاه و ارتش باید وارد عملیات نظامی شود و از خاک کشور دفاع کند؟ چه سپاه و چه ارتش، اگر دچار ضعف باشند، بی شک تمامیت ارضی و امنیت کشور و جان و مال ملت با هولناک ترین و خونین ترین سرنوشت ها مواجه خواهد شد. این نگرانی، یک فریب یا وهم یا فوبیا نیست؛ واقعیتی است که به تلخی مرگ و به هولناکی خون پیش روی ماست. عراق، سوریه و لیبی نمونه هایی زنده اند که سال هاست در خاک و خون و فقر و جنگ افتاده اند و نقطه پایان مصائبشان در دوردست ها هم به سختی دیده می شود.اوضاع کنونی آنها محصول مداخله خارجی است که در دل ضعف و ناتوانی قدرت دفاعی دولت ها و فاصله آنها با مردمشان رخ نموده است. انتقادات به سپاه یا هر نهاد و شخص دیگری در داخل، هیچ گاه نمی تواند مجوزی برای تایید و تسهیل اقدامات مداخله جویانه دولت های خارجی باشد. امر داخلی یک چیز است؛ حراست از سرزمین و صلح در برابر بیگانه، چیزی دیگر. شاید اگر از مفاهیم بزرگ و مهمی مانند امنیت ملی و سرزمین و مانند اینها بهره برداری سیاسی و گروهی نمی شد، واکنش های منتقدان نیز این گونه به خطا نمی رفت.خرسندان و همراهان و حامیان تحریم سپاه از سوی ایالات متحده، دانسته یا ندانسته، از خطر تضعیف قدرت دفاعی کشور در برابر حمله احتمالی نظامی به ایران، غفلتی مرگ بار دارند. اطلاعی از این ندارم و کار من هم نیست که بدانم که در حال حاضر چه مقدار از توان نظامی کشور در اختیار ارتش و چه مقدار در اختیار سپاه است؛ اما روشن است سپاه بخش مهمی از این توان نظامی را در اختیار دارد و ضعیف شدن آن به منزله ضعیف شدن کل قدرت نظامی کشور در منطقه ای پرآشوب، ناامن و پرخطر است. انتقادات یا اختلافات داخلی نمی تواند توجیه کننده این باشد که برای رفع یا کاسته شدن از قدرت نظامی کشور آنها، امنیت و تمامیت ارضی کشور به خطر افتد. مسئله داخلی، مسئله داخلی است و با مکانیسم های داخلی باید حل وفصل شود. در عرصه بین الملل و جایی که امنیت سرزمین در برابر دولت تهدیدگر مطرح است، باید از نیروهای نظامی کشور ازجمله سپاه، دفاع کرد؛ چون این دفاع به منزله دفاع از سرزمین است.به نظر می رسد بعد از موفقیت های ایران پس از برجام، تحریم سپاه مصداق نعل وارونه است که دولت ترامپ برای تضعیف ایران به ویژه تضعیف قدرت دفاعی کشور به کار گرفته است. در هیچ کشوری، هیچ انسان میهن دوست و مردم خواهی به راهی نمی رود که بیگانه برای کشورش خون و اشغال و مرگ ارمغان آورد. علاوه بر این، مداخله خارجی بدترین ضربه ها را به دموکراسی و روند آزادی های عمومی و توسعه جامعه مدنی وارد می کند و بیشتر به نفع جریان های مخالف آزادی و پیشرفت تمام خواهد شد. اما بعد؛ حسن روحانی به عنوان رئیس جمهور و محمدجواد ظریف، به عنوان وزیر خارجه، حتما باید در برابر تهاجمات لفظی ترامپ به سپاه و تصمیم به تحریم این نیروی نظامی کشور، تمام قد از سپاه دفاع کنند. در ساختار حقوقی کشور، سپاه بخشی از سازمان دفاعی کشور است. روحانی و ظریف یک رهبر حزبی یا یک روزنامه نگار یا یک فعال مدنی نیستند؛ آنها سمت هایی رسمی اند که وظایفی قانونی بر عهده دارند. این دو در برابر رئیس جمهور دولت بیگانه ای به نام دونالد ترامپ، سخن گفته اند که مستمرا به تهدید و اقداماتی علیه ایران مشغول است و خشن ترین و زشت ترین سخنان را علیه ملت و دولت ایران به کار برده است. روحانی و ظریف به درستی به این توجه دارند که سخنشان، سخنی در عرصه روابط بین الملل و در برابر سخنان و رفتارهای مداخله جویانه و به شدت غیردوستانه یک دولت دیگر است؛ نه در جریان رقابت ها یا اختلافات داخلی. روحانی که خود من در مسائل داخلی و بی توجهی به حقوق اساسی ملت، انتقادات فراوانی به او دارم، در مقام رئیس جمهور، در مقام دفاع از نیروی نظامی دولت متبوعش سخن می گوید. این خیلی فرق می کند با زمانی که به عنوان یک مسئله داخلی، او از سپاه به خاطر برخی فعالیت های اقتصادی یا سیاسی انتقاد می کند. در حقوق بین الملل، رئیس قوه مجریه و وزیر امور خارجه، نمایندگان دولت محسوب می شوند و سخنان آنها در تمام مجامع بین المللی علیه همان دولت قابل استناد است و اگر چیزی علیه دولت متبوع خود بگویند، طبق قاعده معروف «استاپل»، انکار بعدی آنها در مجامع بین المللی مسموع نیست.بله! ما نیز انتقادهای متعددی داریم؛ اما اینها مسئله های داخلی اند و با سازوکارهای داخلی و قانونی نظام در سرزمین خودمان و با ملت خودمان سعی در اصلاح و بهبود آن می کنیم؛ نه با توسل، تمسک و امید به دولت بیگانه ای که بالطبع در اندیشه منافع خویش است، نه حقوق و منافع ملت ها و برای منافع خود از عبور از جاده مرگ و خون و جنگ هم هیچ ابایی ندارد. در تمام تاریخ روابط بین الملل نمی توان نمونه ای یافت که در آن یک رئیس دولت یا وزیر خارجه، از نیروی نظامی خود در برابر کشورهای دیگر دفاع تمام و کمالی نکرده باشد.این نیز خطاست که همه منتقدان سخن وزیر خارجه یا رئیس جمهور در واکنش به ترامپ و دفاع از سپاه را در زمره طرفداران آمریکا قرار دهیم؛ چه بسا اکثریت بسیار بزرگ آنان مطلقا چنین نیستند و به امنیت و استقلال کشور و حفاظت از آن در برابر بیگانه پایبندند. همبستگی چیزی است که فقط در چنین وقایعی نمی تواند مختصر بماند. بخشی از توان دفاعی هر دولت و ملتی وابسته به میزان همبستگی داخلی و درونی همان جامعه است. ما برای جلورفتن، نیازمند اجتماع همه نیروهایی هستیم که با هر سلیقه سیاسی و فرهنگی و با پذیرش نظام، به آینده کشور و نظام می اندیشند. نمی توان گروهی از آنان را از گردونه خارج کرد. این آن چیزی است که در چارچوب قوانین جاری و حقوق اساسی مندرج در قانون اساسی و سایر قوانین کشور، باید در داخل سرلوحه عمل باشد.
                