سه‌شنبه ۱۶ آبان ۱۳۹۶
-----------------------------------------
خبر آخر
-----------------------------------------
خبرهای ضد و نقیض درباره ترور پسر شاه فهد
-----------------------------------------

                    با وجودی که منابع رسمی سعودی به ویژه شبکه هایی مانند العربیه یا خبرگزاری رسمی عربستان (واس) در باره ترور یا مرگ عبدالعزیز بن فهد هیچ گونه خبری را منتشر نمی کنند، از دو روز گذشته شایعات گسترده ای درباره مرگ این شاهزاده سعودی در فضای مجازی پخش شده است. حتی برخی از کاربران اقدام به تاسیس هشتکی به نام «وفات عبدالعزیز بن فهد» کردند که در آن شرکت کنندگان هرکدام به گونه ای این خبر را بازتاب داده یا نظر و دیدگاهشان را نسبت به آن بیان کردند.مجموع خبرها و شایعات حکایت از آن داشت که پسر کوچک فهد پادشاه اسبق عربستان سعودی، یکشنبه بر اثر یک درگیری درحین بازداشت شاهزادگان کشته شده است. همین منابع نقل کردند که او چند ماه پیش نواری را ضبط کرده و در آن گفته بود روزی «ترور» خواهد شد. به گفته این منابع تاییدنشده عبدالعزیز بن فهد سپتامبر گذشته از سوی مقامات امنیتی عربستان بازداشت شده بود. همچنین گفته می شود در آن زمان نیروهای امنیتی با یورش به کاخ او در جده ضمن بازداشت این شاهزاده پول های او و همسرش را در بانک ها مصادره کرده بودند. برخلاف این شایعات منابع رسمی عربستان در این باره سکوت کرده بودند تا اینکه روز گذشته یک منبع اماراتی به نقل از دربار پادشاهی عربستان خبر مرگ این شاهزاده جوان 44ساله را تایید کرد. به گزارش پایگاه اینترنتی الاتحاد: دربار پادشاهی عربستان درگذشت شاهزاده عبدالعزیز بن فهد را تایید کرد و با صدور بیانیه ای گفت: «امروز دوشنبه 17/2/1439مطابق آنچه خبرگزاری عربستان (واس) گزارش داد، شاهزاده عبدالعزیز بن فهد به رحمت خدا رفت. امیدواریم خداوند او را مشمول رحمت خود قرار داده و در بهشت پهناورش مقام دهد. انالله و اناالیه راجعون». با این حال همچنان بازار شایعات درباره مرگ این شاهزاده سعودی داغ است. برخی منابع به نقل از شخص او نوشتند چند ماه پیش حساب های کاربری او در فضای مجازی هک شده بود. بعضی دیگر نوشتند عبدالعزیز بن فهد جزء شاهزاده های مخالف محمد بن سلمان به شمار می رفت.فرزند کوچک ملک فهد درگذشته به صورت رسمی پست های مختلفی از جمله عضویت در شورای وزیران و ریاست دفتر هیئت وزیران را برعهده داشت. مادر او شاهزاده جوهره، دختر ابراهیم بن عبدالعزیز آل ابراهیم و پدر بزرگش عبدالعزیز آل ابراهیم یکی از فرماندهان جنگ های نخستین برای تاسیس دولت عربستان بود. روز گذشته در خبر دیگری اعلام شد شاهزاده منصور بن مقرن بن عبدالعزیز بر اثر سقوط یک بالگرد کشته شده است. منابع رسمی سعودی با تایید این خبر گفتند او به همراه چند نفر دیگر از مقامات دولتی بر اثر سانحه سقوط بالگرد کشته شده است. درباره مرگ این شاهزاده سعودی نیز شایعات متعددی مطرح شد. برخی منابع نزدیک به اسرائیل گفتند احتمال دارد بالگرد او بر اثر شلیک موشکی از سوی شبه نظامیان حوثی در یمن سقوط کرده باشد. بعضی منابع مخالف دولت عربستان نیز گفتند او درحال فرار بوده که کشته شده است. همین منابع سناریوی بزرگ تری را نقل کردند مبنی بر اینکه کودتایی در عربستان در حال اجرا بوده و موج دستگیری های یاشده در پی لورفتن آن کودتا صورت گرفته است. به گفته این منابع یکی از عناصر فعال این کودتا شاهزاده منصور بن مقرن بوده است. مقرن بن عبدالعزیز ولیعهد عربستان بود که سلمان پادشاه کنونی او را کنار گذاشت و به جای او محمد بن نایف و پس از او فرزند محمد بن سلمان را به ولیعهدی برگزید.
                