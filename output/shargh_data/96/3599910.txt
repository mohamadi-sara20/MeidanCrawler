شنبه ۷ مرداد ۱۳۹۶
-----------------------------------------
سرمقاله
-----------------------------------------
غایبان کلاس تاریخ
-----------------------------------------

                    حسین شریعتمداری معتقد است که «طی چهار سال گذشته دولت به وضوح نشان داده که توان و تخصص لازم را برای ورود به پرونده هسته ای نداشته است و بیشترین ظرفیت و امکانات نظام را به پای برجام ریخته و هزینه کرده است که هیچ دستاوردی در پی نداشته است. دولت ادعا می کرد برجام باغ میوه ای است که سیب و گلابی های آن بعدا می رسد اما حالا معلوم شده است که این سیب ها و گلابی ها گندیده و بیماری زا و خسارت آفرین است. بنابراین باید پرونده از دست دولت خارج و به هیئتی مرکب از کارشناسان برجسته و متخصصان ورزیده سپرده شود که البته افرادی از دولت هم می توانند عضو این هیئت باشند». این سخنان حمله به مردم و خاصه استراتژی دولت روحانی است. دولتی که براساس دیپلماسی و رای مردم روی کار آمده است، آن هم نه یک دوره بلکه دو دوره با آرایی قاطعانه و میلیونی که باب هرگونه چون وچرا را می بندد و نشان می دهد مردم بیش از هرکس و هرچیز فعلا به روحانی و دولت او باور و اعتماد دارند. این باور و اعتماد، استراتژی را رقم می زند که دولت روحانی ناگزیر است از آن تمکین کند؛ استراتژی پرهیز از ماجراجویی و دیپلماسی. مردم با این رویکرد خواهان مذاکره با جهان اند و برای تحقق رویاهایشان حتی اولویت های اقتصادی و معیشتی شان را با تاخیر دنبال می کنند. بعید است مخالفان و منتقدان روحانی از خواست و اراده مردم بی خبر باشند. پس این گونه موضع گیری نشان از چه دارد؟ این سخنان کوتاه با ضرباهنگی طلبکارانه در پی جاانداختن «استراتژی تهاجمی» است. به قول سون تزو «به طورکلی در جنگ، بهترین سیاست این است که دولت صحیح و سالم و دست نخورده تصرف شود. بدترین کار ازمیان بردن دولت و انهدام آن است. پس آنچه در جنگ اهمیت فراوان دارد، حمله به استراتژی دشمن است». اصولگرایان حالا با روی کارآمدن دولت ترامپ فرصت را مغتنم شمرده و در پی آن هستند که استراتژی دولت روحانی را که همان دیپلماسی است، مورد حمله قرار دهند و باور مردم را به آن مخدوش کنند. نوعی هم زمانی ناخواسته بین مخالفان دولت روحانی و دولت ترامپ به وجود آمده است. ترامپ سعی می کند با حمله به ایران و برجام از زیر فشار منتقدان خود که رای او را تبانی با دولت روسیه می دانند، خلاص شود و افکار عمومی را از این ماجرا که برای مردم آمریکا بسیار حیثیتی و حیاتی است، منحرف کند. از سوی دیگر، مخالفان دولت روحانی نیز با حمله به برجام و شکست آن، به دنبال التیام جراحت های عمیق خود در ناکامی های سیاسی هستند. البته ساده اندیشانه است که ندانیم این حملات بیش از هرچیز انگیزه ای اقتصادی در جهت تامین منافع فرقه ای و جناحی دارد. آنچه همه اصولگرایان را از طیف ها و چهره های متفاوت با هم یکسان می کند، شیوه تهاجم آنان است؛ تهاجم به استراتژی دولت ها. اگر زیربنای دولت هاشمی اقتصادی بود، اصولگرایان تمام توش وتوان خود را به کار گرفتند تا دولت هاشمی را در زمینه های اقتصادی ناکارآمد و مهم تر از همه، بدنام کنند. ازآنجاکه این روش اصولگرایان در برابر دولت های خودی تازگی داشت، دولت سازندگی متحمل آسیب های فراوانی در این زمینه شد و بسیار طول کشید تا هاشمی به جایگاه واقعی خود بازگردد. بعد از آن، دولت اصلاحات بود که استراتژی آن بر مدار فرهنگ و گشایش های فرهنگی، توسعه سیاسی و مدارا می چرخید. بی تردید تاکنون هیچ دولتی به اندازه دولت اصلاحات مورد حمله و هجمه اصولگرایان قرار نگرفته است.استراتژی روشن اصلاح طلبان آنان را در تیررس منتقدان و مخالفان خود قرار می داد. روی کار آمدن دولت احمدی نژاد، خاصه چهار سال اول پیروزی اصولگرایان، از بذر نفرتی بود که در جامعه پراکنده بودند. بی دلیل نیست که دولت نهم و دهم خسارت های فراوانی به بار آورد و آن که با داعیه مهرورزی بر مسند قدرت نشسته بود، اینک حتی با ولی نعمتان خود نیز نامهربان شد. اما تاریخ، تنها درسی است که اصولگرایان به آن اعتقادی ندارند. حالا نوبت حمله به استراتژی دولت روحانی است. همه رسانه های اصولگرا و برخی چهره های مستقل و منفرد هم در حمله به استراتژی دیپلماسی یک صدا هستند. نزد آنان درستی یا نادرستی استراتژی ها مهم نیست، شکست رقیب در دستور کار است و برای شکست رقیب، ظریف ترین کار حمله به نقشه های رقیب است و مهم تر از آن، قطع علاقه و اتحاد بین مردم و دولت هاست. در سخنان مدیرمسئول «کیهان»، چند پرسش جدی وجود دارد. متخصصان ورزیده ای که ایشان نام برده اند، چرا در دولت احمدی نژاد به کار گرفته نشدند و دیگر آنکه چه کسی می تواند حقی را که مردم به دولت روحانی داده اند - پیگیری دیپلماتیک مسائل هسته ای- بازپس گیرد! آیا اصولگرایان واجد چنین نمایندگی هستند، آن هم نه اصولگرایان معتدل بلکه آنان که هرگز به خواست و اراده مردم اعتنا نکرده اند. حتی امروز که برخی اصولگرایان در پی نواصولگرایی هستند، باز مردم در سخنان آنان حاضر همیشه غایب اند. منظور از مردم، همان مردمی نیست که اصولگرایان به کرات از آن استفاده و سوءاستفاده می کنند، بلکه مردم به معنای واقعی آن مدنظر است؛ مردم به معنی اراده شان در تمام عرصه های سیاسی، اجتماعی، اقتصادی و فرهنگی. حتی در نواصولگرایی محمدباقر قالیباف نیز تکرار همان ایده های تکراری دیده می شود: «در برابر این نگرانی های دلسوزانه دو پرسش بیش از هرچیز ذهن من را به خود مشغول کرده است. پرسش اول اینکه ناکارآمدی دولت زمینه را برای تغییر در وضع موجود در افکار عمومی کاملا مهیا کرده بود. چه عواملی باعث شد که ما این فرصت بزرگ را هم مانند گذشته از دست بدهیم و در عمل اجازه بدهیم با تثبیت مدیریت خسته، بسته و زاویه دار با گفتمان انقلاب اسلامی و منافع ملی، زندگی جاری مردم و آرمان های انقلاب اسلامی چهار سال دیگر در بیم و نگرانی سپری شود». اینجا باز هم سخن از مردم نیست، سخن از چرایی شکست است. سخن از این است که اگر رئیسی نمی آمد ما پیروز می شدیم و در نهایت استراتژی همان استراتژی تهاجم و تخریب است. اگر دولت روحانی مخالف منافع ملی و آرمان های انقلاب است، پس چرا 24 میلیون رای آورده است. آیا این دست کم گرفتن رای مردم نیست که رای ندادن آنها به اصولگرایان به دلیل اشتباه حزبی اصولگرایان صورت گرفته است و نه انتخاب آنان. اصولگرایان و نواصولگرایان لازم نیست به خود زحمت زیادی بدهند تا مردم باورشان کنند. آنان فقط باید به یک پرسش ساده و تاریخی پاسخ بدهند، 578 میلیارد دلار پول نفت دوران احمدی نژاد، دولت متبوع و محبوب آنان، به کجا رفته است؟
                