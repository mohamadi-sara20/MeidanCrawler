دو‌شنبه ۲۹ خرداد ۱۳۹۶
-----------------------------------------
یادداشت
-----------------------------------------
هشدار درباره بازگشت به عقب
-----------------------------------------

                    کارنامه بخش کشاورزی در دولت یازدهم بدون تردید از کارت های برنده انتخاباتی آقای روحانی به شمار می آمد. دستیابی به برتری صددرصدی در تولید گندم و 30 درصدی شکر و... تنها در خلال سال های 1392 تا 1395 متاثر از تغییر نسبی سیاست های کلانی بود که در این مدت صورت گرفت. همواره در هر کشوری همبستگی نزدیکی بین بازار مصرف و بخش تولید وجود دارد. اما اتاق فرمان این دو حوزه در سال های طولانی از گذشته به طور جداگانه در وزارتخانه های بازرگانی و کشاورزی قرار داشت. ارتزاق فزاینده بودجه های عمومی از درآمد نفت و ماهیت فوریتی بازار مصرف در مقایسه با فرایند تدریجی حوزه تولید، این پیوند را به رابطه ای معکوس تبدیل کرده بود. تمایل دولت ها نیز در زمینه کنترل تورم و وجود درآمد نفتی موجب به انزوارفتن تدریجی بخش تولید شده بود. در دهه های 50 تا 80 ناله های مستمر تولیدکنندگان با سوت کشتی های واردات درهم آمیخته و ملودی درام ورشکستگی بخش کشاورزی را پژواک می داد. این ملودی از ورای سروصدای تغییر کاربری اراضی تنها به گوش آنانی می رسید که آینده بی تولید را می نگریستند. ارائه لایحه «قانون تمرکز» در سال 1391 و تصویب آن در سال 1392 برای کنترل بازار مصرف و با انگیزه حمایت از تولید داخلی، روزنه های امید را گشود.هنوز بیش از سه سال از تصویب و اجرای این قانون نگذشته بود که افزایش چشمگیر در نمودارهای تولید و آن هم در فضای نگرانی های اقلیمی از پیامدهایی نیکو خبر داد. گرچه در این مدت فضاسازی بعضی رسانه ها که اعتراضات حلقه های واردکننده را به نام حمایت از مصرف سر می دادند و فشار ایذایی آنان از سرزنش های خار مغیلان این اجرا نشانه ها داشت. سرانجام اجرای قانون تمرکز وظایف در بخش کشاورزی توانست زنجیره تولید (مزرعه تا سفره) را در اولویت کارهای خود قرار دهد. لایحه اخیر دولت برای جدایی دوباره بخش بازرگانی از حوزه اختیارات وزارت جهاد کشاورزی با قید دو فوریت و بدون هیچ ارزیابی دقیق کارشناسی از تداوم دور باطل «آزمون و خطا» خبر می دهد؛ دولتی که خود و به اتکای اجرای این قانون توانست در مسیر دستیابی به تامین امنیت غذایی گام های بزرگی بردارد. خوشبختانه تبدیل قید دوفوریت این لایحه با تصویب نمایندگان به «یک فوریت» فرصت مناسبی را برای بررسی بیشتر جنبه های مثبت و کاستی های «قانون تمرکز» فراهم آورد. از این بابت نیز باید از این دوراندیشی مجلس محترم سپاسگزاری کرد. در تبصره یک این ماده آمده است، با تصویب این لایحه، قانون تمرکز وظایف و اختیارات مربوط به بخش کشاورزی در وزارت جهاد کشاورزی - مصوب 1391- (به استثناء ماده 2 و تبصره آن) لغو و همه وظایف و اختیارات واگذارشده به موجب این قانون از وزارت جهاد کشاورزی به وزارت بازرگانی منتقل می شود. پرسش کلیدی این نوشتار از ارائه دهندگان این لایحه جدید آن است که آیا وزارت جهاد کشاورزی هم به عنوان مجری این قانون در تدوین این لایحه مشارکت داشته است؟ اساسا بر اساس چه مبانی و توجیهاتی ارائه چنین لایحه ای ضرورت پیدا کرده است؟ آیا بهتر نبود دلایل ارائه این لایحه در محافل و میزگردهای کارشناسی به داوری گذاشته می شد؟ آیا عدم توفیق مدعیان، ناشی از کاستی های خود قانون یا در شیوه و ساختار اجرائی آن بوده است؟ اگر حتی بپذیریم که این قانون به درستی اجرا نشده است، بازگشت به عصر و دوره های پیشین امری عقلایی نیست؛ دوره هایی که به واسطه چالش های فراروی تولید، تصویب «قانون تمرکز» صورت گرفت.
                