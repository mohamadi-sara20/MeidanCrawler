سه‌شنبه ۱۰ بهمن ۱۳۹۶
-----------------------------------------
حرف اول
-----------------------------------------
تشکل های یک بار مصرف
-----------------------------------------

                    عرصه سیاست مثل هر عرصه دیگری با رقابت رونق می گیرد، همان طور که اقتصاد و صنعت در سایه رقابت فعالان اقتصادی و صنعتی روزبه روز جامعه را با خدمات و کالاهایی بهتر و ارزان تر آشنا می کنند. در کار سیاست نیز رقابت سازنده جریان های سیاسی عنصر اساسی در ارائه مدیریت بهتر جامعه به دست سیاست پیشگان است. مثال بسیار ملموس دیگر ورزش است. در سایه یک رقابت سخت بین باشگاه های ورزشی و برگزاری مسابقات و لیگ های پرهیجان است که ورزش حرفه ای در یک کشور شکل می گیرد و افتخار آفرین می شود. عوامل رقابت کننده در عرصه سیاست، احزاب سیاسی هستند. احزاب مشابه باشگاه های ورزشی که در سال به کار پرورش ورزشکاران و آماده سازی آنها برای رقابت مشغول هستند، باید در تمام سال فعال باشند و چراغ فعالیت خود را روشن نگه دارند. کار احزاب سیاسی در همه جای دنیا نقد و بررسی وضع موجود، تحلیل شرایط سیاسی و اجتماعی کشور و جهان، تولید و ارائه برنامه های اصلاحی برای اداره کشور در صورت به دست گرفتن قدرت و بالاخره پرورش و تربیت مدیران لایق و کارآمد برای عرضه به مردم در رقابت های انتخاباتی است. این فرایند کاری حرفه ای و تمام وقت است. حزب و جریانی که در فواصل رای گیری ها فعالانه چراغ دفاتر خود را روشن نگه می دارد و قادر است مجموعه ای از اعضا و هواداران پرشور و پر انگیزه را تغذیه فکری کند و بتواند به درستی خواست ها و علایق مردم را تشخیص دهد و در شعارهای خود بگنجاند، طبیعتا شانس بهتری برای جلب آرای مردم خواهد داشت. هرگز نمی توان مجموعه این فعالیت ها را چند ماه مانده به انتخابات شروع کرد و انتظار نتیجه مطلوب داشت. این درست مثل آن است که یک باشگاه ورزشی چند هفته مانده به یک رقابت نفس گیر تازه به فکر سازماندهی تیم و تهیه تاکتیک مسابقه بیفتد. در چنین شرایطی هرگز نمی توان با اتکا به فعالیت ورزشی سالم و قانونمند به پیروزی دست یافت و راهی جز تمسک جستن به روش های غیر ورزشی و اعمال نفوذ های نامتعارف باقی نمی ماند. در ایران، با هزاران زحمت از زمان مشروطیت به بعد هاله ای از احزاب سیاسی در مقاطع مختلف تاریخی شکل گرفته اند و بسیاری از آنها به دلیل شرایط نامساعد محیطی یا پیگیر نبودن خودشان به تجزیه و انحلال کشیده شده اند. در دو، سه دهه اخیر، تاریخ سیاسی کشورمان با دو جناح شناخته شده اصلاح طلب و اصولگرا عجین شده است. شاید در آینده احزاب و جریان هایی که به هیچ یک از این دو جریان شباهتی نداشته باشند، پدید آیند؛ ولی فعلا ماییم و همین دو جریان سیاسی. شاید برخی از کج فکران سیاسی تصور کنند نفی این دو جریان و اضمحلال آنها درهای سعادت را به روی ملت ایران می گشاید؛ چنین نیست. اصولگرایان و اصلاح طلبان بخواهیم و نخواهیم قریب به سه دهه است که تاریخ سیاسی کشور ما را خوب یا بد، رقم زده اند. می توان عملکرد هر کدام از این جریان ها را به بیرحمانه ترین شکل نقد کرد اما نمی توان نقش جدی آنها را در تحولات سیاسی ایران نادیده گرفت. به نظر من بهترین رویکرد آن است که مثل همه کشورهای دیگر، به جای آنکه نابودی اصلاح طلبان و اصولگرایان را آرزو کنیم. اصلاح عملکرد آنها را درخواست کنیم. می توانیم از آنها درخواست کنیم که مسئولانه و جدی با مسائل کشور و مردم برخورد کنند. می توانیم از آنها بخواهیم که رقابتی جدی را در دفاع از حقوق و منافع مردم به نمایش بگذارند. می توانیم از آنها بخواهیم صادقانه، حرفه ای و قانونمند رفتار کنند و با اقشار مختلف جامعه ارتباط سازنده و مستمر داشته باشند تا بتوانند در موقع مناسب از آنها انتظار اعتماد داشته باشند. می توانیم از احزاب اصولگرا و اصلاح طلب درخواست کنیم که چراغ دفاتر شان در تمام سال روشن باشد و عملکرد آنها به طور شفاف در معرض دید مردم باشد. اما تا زمانی که جریان های دیگری در صحنه کشور، به هر علت، پدید نیامده اند، تصور کردنی نیست که از آنها بخواهیم تعطیل کنند و بروند. تا جایی که شواهد نشان می دهد، اصلاح طلبان در دو دهه اخیر تلاش داشته اند تا در بستر فعالیت رسمی حزبی به این وظیفه عمل کنند، البته موانع بسیار جدی به ویژه در دولت های نهم و دهم، یعنی دوران احمدی نژاد، مشکلات جدی در این مسیر ایجاد کرد. بی مهری های زیادی نیز در این دوران مسیر کار حزبی و سیاسی فعالانه را برای آنها با دشواری هایی رو به رو کرده است. در مواردی نیز شاید قصور ها و تقصیر هایی را بتوان به آنها نسبت داد که اکنون جای تحلیل آن نیست. به هر روی، تصور می کنم آنها تلاششان را کرده اند تا در عرصه سیاسی کشور ماندگار باشند، به روز باشند و از مسیر اصلاح ساختار و دستگاه های حکومتی خواست های مردم را پیگیری کنند. در دیگر سو، اصولگرایان مسیری باز و فاقد موانع و مشکلات را در پیش داشته اند. نه روزنامه ای از آنان بسته شده (به غیر از موارد معدود)، نه درهای احزاب آنها پلمب شده است، نه کاندیداهای آنها رد صلاحیت شده اند و نه هرگز جلسه ای از آنها با هجوم عوامل فشار بر هم خورده است.هر آنچه خواسته اند را بریده اند و دوخته اند و مسیر سیاسی شان اتوبان چهاربانده بدون دست انداز بوده است که در آن به هر شکلی که دوست داشته اند رانده اند؛ اما در عمل چه اتفاقی افتاده است؟ متاسفانه اصولگرایان قدر دان موقعیت خویش نیستند و از این امکان بی بدیل در جهت ارائه برنامه های بهتر و خدمات ارزشمندتر به جامعه استفاده نمی کنند. قصور اصولگرایان برای انجام کار سیاسی و حزبی سامان یافته و قاعده مند چشمگیر و نابخشودنی است. نگاه آنها به انتخابات، از هر نوع آن، فعالیتی مقطعی است که آنها بنا به اقتضای روزگار ناچار به شرکت در آن هستند و باید به هر روی لیستی بدهند و ستادی بزنند. در هر انتخابات تابلویی علم می کنند و با اسمی جدید شرکت می کنند و بعد که انتخابات تمام شد گویی نام و نشانی از آن اسم و تابلو باقی نمی ماند. زمانی با تابلو آبادگران آمدند و شهرداری تهران را گرفتند و به دنبال آن ریاست جمهوری را، اما هرگز کسی نام و نشانی از اعضای مسئول این تشکل و سمت آنها در این جمعیت نشنید. هیچ کنگره ای از این جمعیت برگزار نشد و کسی آدرسی از دفتر آنها سراغ نداشت. زمانی با آرم جبهه پایداری آمدند و در مجلس کرسی هایی را به خود اختصاص دادند. اما معلوم نشد دبیر کل آنها کیست، شورای مرکزی آنها چه کسانی هستند، دفترشان کجاست و بالاخره چه کسی پاسخگوی مواضع برگزیدگان این جریان است. متاسفانه این نوع احزاب یا جبهه های یک بار مصرف تنها به کار به دست گرفتن قدرت می آید، اما جایی برای پاسخگویی باقی نمی گذارد. آخرین سناریو از این دست تشکل گسترده ای بود که در انتخابات اخیر ریاست جمهوری با نام جمنا پای به عرصه سیاست گذاشت. یکی، دو جلسه چندهزار نفری هم برگزار کرد و کاندیدا هایی را برای مقام ریاست جمهوری پیشنهاد داد. چهره هایی از اعضای کابینه احمدی نژاد و شخصیت هایی مانند حداد عادل و زاکانی نیز در میان فعالان آن به چشم می خوردند. سرانجام این تشکل خلق الساعه، که در عمل بخش چشمگیری از اصولگرایان را در بر می گرفت، رئیسی را به عنوان کاندیدای برتر خود معرفی کرد و انتخابات را به کاندیدای اصلاح طلبان باخت. راقم این سطور در همان ایام جولان و جلوه گری این جریان سیاسی را در سطح رسانه ها به کرات پیش بینی کرده بود که بعد از انتخابات، مثل موارد گذشته، کرکره این جمعیت پایین می آید و اثری از آثار دعوت کنندگان و برگزار کنندگان جلسه، تحت نام این تشکل، باقی نمی ماند. آنها می روند تا در دوره های دیگر با نام یا تابلوی دیگری خود را به جامعه عرضه کنند. متاسفانه همین اتفاق نیز افتاد و جمنا هم به سرنوشت آبادگران و جبهه پایداری دچار شد؛ تا این سوال هم بی پاسخ بماند که «جمنا الان کجاست؟» این راه و رسم سیاست ورزی نیست. اصولگرایان حاضر نیستند به ساز و کار مسئولانه و حرفه ای سیاست ورزی روی آورند. تنها تشکلی که در یک قضاوت منصفانه به این وظیفه عمل کرده است، حزب موتلفه است که متاسفانه فاقد جذابیت لازم برای رهبری جریان اصولگرایان در میان آنهاست. اما این جریان بدون تن دادن به ساز و کار رقابت رسمی سیاسی و بدون تشکیل احزاب فعال و کارآمد، باز هم به کار تشکیل تشکل های مقطعی و یک بار مصرف خواهد زد که هیچ گاه پاسخگوی شکست یا پیروزی خود نخواهد بود. در غیاب فعالیت سیاسی حرفه ای و تمام وقت حزبی، اصولگرایان یا باید به امدادهای غیبی چشم بدوزند که به طریقی محبت آنها به دل مردم بیفتد، یا تنها باید به کار تخریب ناجوانمردانه رقیب بپردازند یا چشم امید به هواداران خود در هیئت های نظارت بدوزند. تیمی که در زمین تن به بازی حرفه ای ندهد راهی جز خطا کردن ندارد.
                