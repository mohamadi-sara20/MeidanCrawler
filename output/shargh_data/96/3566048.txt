شنبه ۶ خرداد ۱۳۹۶
-----------------------------------------
حرف اول
-----------------------------------------
سرمایه ملی در اختیار روحانی
-----------------------------------------

                    مقایسه دیدگاه های نامزدها در انتخابات ریاست جمهوری و شوراها در 29 اردیبهشت، از اصلی ترین معیارهای تصمیم گیری مردم بود. توجه به شعارها و عملکرد دکتر روحانی از انتخابات سال 92 تا امروز، سبب شد واجدان شرایط رای بتوانند با مقایسه رویکردهای موجود، آرای خود را به صندوق ها بریزند که اکثریت آنان به سود رئیس جمهور بود و در شوراها، به سبد اصلاح طلبان ریخته شد. آنچه باید از این رفتار مردم -که تکمیل کننده عملکرد آنها در انتخابات ریاست جمهوری یازدهم و مجلس دهم بود- درک شود، انتقاد آنان از عملکرد جریان مقابل است. جریان اصولگرا در یک دوره هشت ساله، همه نهادها و فرصت ها را در اختیار داشت که مقارن با پررونق ترین و پردرآمدترین مقطع تاریخی کشور بود؛ دورانی که بعد از زمینه سازی های دوران اصلاحات در کنار جهش قیمت نفت، ظرفیت توسعه همه جانبه کشور را داشت؛ اما عملکرد نامناسب اصولگرایان سبب شد نوعی نارضایتی عمومی نسبت به این جریان بین مردم ایجاد شود. اتفاقی که باعث شد با وجود همه محدودیت ها و مشکلات برای حضور حداکثری اصلاح طلبان در میدان رقابت ها، مردم در انتخابات خرداد 92 و سپس اسفند 94، به اصلاح طلبان و اعتدال گرایان رجوع کنند و در انتخابات اخیر هم سکان هدایت دولت و شوراهای شهر در کلان شهر ها را که ماهیت سیاسی دارد، به این جریان واگذار کنند.آنچه نباید از ورای همه تحلیل ها فراموش کرد، فرصت بسیار اندک برای اثبات کارآمدی به مردم و حل مشکلاتی است که آنان به حق انتظار دارند برطرف شود. در این میان مردم شاهد برخی زمزمه ها از سوی طرف مقابل هستند که علاقه مند به ادامه تنش های انتخاباتی است. بزرگان کشور و چهره های ملی مانند رئیس جمهور دوران اصلاحات، حجت الاسلام سیدحسن خمینی، ناطق نوری و بسیاری از چهره های شاخص اصلاحات و مسئولان سابق کشور در فرصت انتخابات، جملگی از دشواری های پیش روی دولت با مردم سخن گفتند. بااین حال حتی با وجود برخی کارشکنی های احتمالی، باید حداکثر تلاش و ظرفیت را برای پاسخ به مطالبات جامعه به کار گرفت. حوزه اقتصاد و معیشت مردم و کارآفرینی، ارتباط سازنده و بهتر با جهان برای سرمایه گذاری و رونق گردشگری، حفظ امنیت کشور و البته تقویت فرصت ها برای فعالیت احزاب، صنوف، تشکل ها و سمن ها به ویژه جریانات دانشجویی از جمله اهدافی است که می توان با همدلی دولت، مجلس و شوراها و البته استفاده از مدیران توانمندتر در کابینه و مسئولیت های شهری، به آن دست یافت. مردم، «گام سوم» را استوارتر برداشتند و با همبستگی، منافع ملی را در مقابل زیاده خواهی کشورهای منطقه که به دنبال تهدید ایران بودند، حفظ کردند. دنیا از این حجم حضور و همبستگی ملی، پیام های لازم را دریافت کرده است. دین داری توام با آزادی، صلح و آرامش و مدارا، عقلانیت و تدبیر و قانون مداری و خردگرایی، رفاه و ازبین بردن فساد آرمان اصلاحات و اعتدال و خواست ملی است و حالا این سرمایه ارزشمند در اختیار رئیس جمهور قرار گرفته است.
                