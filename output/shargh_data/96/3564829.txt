چهار‌شنبه ۳ خرداد ۱۳۹۶
-----------------------------------------
type_unknown
-----------------------------------------
اعترافات جعبه سیاه
-----------------------------------------

                    گروه سیاست: روز گذشته رئیس کل دادگستری استان تهران خبری را اعلام کرد که می تواند در روند نهایی پرونده «بابک زنجانی» تاثیرگذار باشد. غلامحسین اسماعیلی، از اعترافات «ع.ز»، از همدستان زنجانی در پرونده فساد نفتی، خبر داد و گفت: «اطلاعات این فرد در سرنوشت دیگر همدستان بابک زنجانی تاثیرگذار است». او در تشریح آخرین وضعیت پرونده «ع.ز»، عنوان کرد: «این متهم که در فرایند قضائی اولیه و زمان رسیدگی به اتهامات بابک زنجانی و همدستانش دستگیر نشده بود، بعد از این قضایا دستگیر شد و تحقیقات در این رابطه تکمیل شد. در تحقیقات تکمیلی از این فرد اطلاعات خوب و مفیدی دریافت شد که در سرنوشت و تصمیم قضائی تاثیرگذار است و مرجع قضائی برای دیگر همدستان بابک زنجانی هم تصمیمات لازم را اتخاذ خواهد کرد».اسماعیلی همچنین گفت: «در این پرونده بخشی از دادنامه از سوی دیوان عالی کشور نقض شده است که به اعتبار ارجاع به شعبه هم عرض در شعبه رسیدگی می شود. این موضوع باعث شد که فرایند رسیدگی به این پرونده بعد از ارجاع به شعبه هم عرض طولانی شود و مبتنی بر اطلاعات جدید و تحقیقات تکمیلی تصمیم خوبی را اتخاذ خواهیم کرد».اما «ع.ز» کیست و چقدر در پرونده بابک زنجانی نقش داشته است؟ 26 دی سال گذشته بود که رئیس پلیس بین الملل ناجا اعلام کرد یکی دیگر از عوامل اصلی این پرونده شناسایی و دستگیر و به مقامات قضائی تحویل داده شده است؛ اتفاقی که باعث شد وکیل بابک زنجانی اعلام کند به دلیل اینکه این فرد در عملیات اجرائی تحویل نفت نقش اساسی و کلیدی داشته، به کشف حقیقت کمک زیادی می کند. سردار مسعود رضوانی همچنین اعلام کرده بود که ردیابی و استرداد «ع.ز» با درخواست مقامات قضائی در دستور کار پلیس بین الملل قرار گرفته بود.او جزئیات دستگیری را هم این گونه بیان کرده بود: «ابتدا این فرد در کشور مالزی در شرق آسیا ردیابی، شناسایی و دستگیر شد، اما متاسفانه با تبانی های صورت گرفته مجددا متواری شد که در ادامه فرایند ردیابی، فرد مذکور در یکی از کشورهای آمریکای مرکزی ردیابی، شناسایی و با همکاری پلیس این کشور دستگیر شد که براساس تعاملات پلیسی توانستیم متهم را به داخل کشور بازگردانیم».کشوری که «ع.ز» در آن دستگیر شد «دومینیکا» نام دارد که برای جلب سرمایه برای توسعه اقتصادی کشورش، در مقابل سرمایه گذاری در پروژه های دولتی، تابعیت و حقوق شهروندی دومینیکا را به سرمایه گذار اهدا می کند که این متهم در آنجا تشکیلاتی به نام «تجارتخانه دومینیکای من» داشت. نقش پررنگ در پرونده به نظر «ع.ز» همان «علیرضا زیباحالت منفرد» باشد که در کارها و امورات بابک زنجانی نقش فراوانی داشته است و بارها در دادگاه نام او برده شده بود. در نوزدهمین جلسه دادگاه، متهم ردیف دوم پرونده نفتی اعلام کرد امور نفتی بابک زنجانی در اختیار فردی به نام «ع. ز. م» قرار داشته است که همه کارهای نفتی از جمله محموله، تخلیه کشتی ها و اجاره مخازن نفت را انجام می داده و با توجه به اختیارات وسیع او، کسی حق دخالت نداشته است. همچنین در بیستمین جلسه دادگاه، قاضی صلواتی از پشت پرده هزینه کرد 501 میلیون دلار پول نقد دریافتی از شرکت «فال» سخن گفت که «ع.ز.م» 50 میلیون دلار هزینه انبارداری گرفته است. در بیست وچهارمین جلسه دادگاه نیز متهم ردیف سوم پرونده فساد نفتی گفته بود که واسطه خرید بانک fiib در مالزی آقای «م» بوده است. همچنین در سند بانک «ارزش» در تاجیکستان که متعلق به بابک زنجانی بوده، از علیرضا زیبا حالت منفرد به عنوان صاحب امضای مجاز در تمام مراحل قانونی و حقوقی به نیابت از بانک نام برده شده است.28 دی ماه نیز دادستان تهران از این متهم به عنوان «جعبه سیاه» پرونده بابک زنجانی نام برده و گفته بود: «این متهم که در سال 1389 با زنجانی آشنا شده، به لحاظ نفوذی که در کشور مالزی داشته؛ به گونه ای که مقام مشورتی داتو را دریافت کرده، موفق می شود مجوز فعالیت بانک اف.آی.آی.بی (First Islamic international bank) را برای اقدامات مجرمانه زنجانی اخذ کند، اما پس از دستگیری زنجانی، از ورود به کشور امتناع کرد».جعفری دولت آبادی همچنین گفته بود: «متهم با استفاده از ارتباطات خود و اخذ 500 میلیون تومان حق الزحمه، بانک مذکور را به مبلغ چهار میلیون دلار برای بابک زنجانی خریداری می کند. بابک زنجانی همچنین با خرید بانک کنت در تاجیکستان، با توجیه فراهم شدن زمینه پرداخت دستمزد پیمانکاران شرکت ملی نفت در خارج از کشور، موفق می شود دو بانک مذکور را به مبلغ 160 میلیون یورو به بانک ملت واگذار کند».او در ادامه گفته بود: «تحقیقات نشان می دهد این فرد در خریدوفروش محموله های نفتی بابک زنجانی نقش داشته و پس از تاسیس بانک اف.آی.آی.بی درواقع پروژه بابک زنجانی تکمیل شد؛ چراکه این پروژه یک بانک کم داشت که با کمک «ع.ز.م» خریداری شد تا در بستر آن، بابک زنجانی اقدامات مجرمانه اش را انجام دهد. او همچنین محموله های نفتی دریافتی از سوی بابک زنجانی از وزارت نفت را از طریق یک شخص هندی تبار، به شرکت هایی از جمله العقیلی در امارات می فروخته است». جعفری دولت آبادی در آن زمان ابراز امیدواری کرده بود که با تحقیق از این متهم، سرنخ های لازم برای کشف وجوه حاصل از فروش محموله های نفتی به بابک زنجانی به دست آید. گره گشایی جعبه سیاههمین صحبت های دادستان تهران سبب شد تا یک روز بعد از آن، وکیل بابک زنجانی که حکم اعدام او را در جیب دارد، «درخواست اعاده دادرسی» موکلش را به دیوان عالی کشور تقدیم کند.رسول کوهپایه زاده درهمین باره به ایسنا، گفته بود: «مطابق بند «ج» ماده 474 قانون آیین دادرسی کیفری، پس از صدور حکم قطعی، اگر واقعه جدیدی حادث یا ظاهر یا ادله جدیدی ارائه شود که موجب اثبات بی گناهی محکوم علیه شود یا بی تقصیری او را ثابت کند، اعاده دادرسی پذیرفته می شود و ما هم در این زمینه اسناد و مدارک و دلایل خود را ارائه دادیم و به طور مشخص به صحبت های دادستان تهران که گفته است دستگیری و استرداد «ع.ز.ح.م» جعبه سیاه پرونده است، اشاره کردیم. جعبه سیاه یعنی حقایق ناب و تاثیرگذار که تا حالا به آن دسترسی وجود نداشته است؛ بنابراین این را اقتضا می کند که پرونده موکلم درباره اجرای مجازات سالب حیات تا بررسی دقیق و انجام تحقیقات کامل و صدور رای قطعی درباره «ع.ز.ح.م» از دایره اجرا فاصله بگیرد».به نظر می رسد با اعترافات «جعبه سیاه» پرونده بابک زنجانی وارد مرحله جدیدی شود، پرونده ای که در چهار سال دولت یازدهم یکی از خبرسازترین ها بود که حتی در مناظره های انتخاباتی هم نامی از آن برده شد. یکی از نامزدها، ستاد حسن روحانی در سال 92 را متهم به دریافت پول از بابک زنجانی کرد و البته برای ادعای خود نتوانست مدرکی ارائه دهد. بیژن زنگنه، وزیر نفت دولت روحانی، نیز در یک سخنرانی انتخاباتی با بیان اینکه «تحریم ها برای بابک زنجانی نعمت بود، نه مردم» به طعنه گفته بود: «از زمان هجرت پیامبر اکرم تا به امروز 44 میلیارد ثانیه گذشته است و بابک زنجانی 300 برابر آن پول ملت را خورد. او ساعتی یک میلیون و 80هزار تومان پول مملکت را بالا کشید. الان هم راحت می چرخد و به ریش همه ما می خندد. هفته ای یک بار هم از ما شکایت می کند که چرا به من اتهام دزدی زدید». باید دید همکاری های «ع.ز» در نهایت پول های به بادرفته را به خزانه بازمی گرداند؟
                