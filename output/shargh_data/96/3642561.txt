چهار‌شنبه ۱۹ مهر ۱۳۹۶
-----------------------------------------
حرف اول
-----------------------------------------
خلاقیت برای سرزمین آینده
-----------------------------------------

                    «آیا تابه حال به این فکر کرده اید چه می شد اگر تمام نوابغ، باهوش ترین ها و خلاق ترین آدم های جهان تصمیم می گرفتند که واقعا جهان را تغییر دهند؟ اما کجا؟ کجا می توانستند دست به چنین کاری بزنند؟ آنها برای این کار به مکانی نیاز دارند که دور از سیاست ورزی و پیچیدگی های اداری باشد. جایی که چیزی نتواند تمرکزشان را برهم بزند. جایی خالی از حرص و طمع. مکانی پنهان که در آن بتوانند بسازند هرآنچه در رویاهای افسارگسیخته شان به تصویر کشیده می شود».این جمله ها، بخشی از دیالوگ های فیلم علمی- تخیلی «سرزمین آینده» است که در سال 2015 توسط والت دیزنی به کارگردانی «براد برد» و هنرپیشگی «جورج کلونی» ساخته شده. این فیلم با جلوه های تصویری ویژه و خلاقانه اش، دریچه ای به دنیای آینده باز می کند؛ دنیایی که از سوی کودکان خلاق و کنجکاو امروز ساخته خواهد شد. این فیلم ساخته شده تا به نوجوانان مخاطبش این پیام را بدهد که تسلیم محدودیت ها نشوند و به باورهای عام و تکراری تن ندهند. پیام اصلی این فیلم به کودکان و نوجوانان این است که باید برای رویاپردازی جسارت دوچندان داشته باشند و برای تحقق رویاهای خود، سماجت بیشتری به خرج دهند.اکنون کشوری را فرض کنید که کودکان آن مدام و در همه جا این پیام را دریافت می کنند که برای رویاهای آنها مرزی نیست و باید برای تحقق آینده رویایی خود دل به دریا بزنند. حس رویاپردازی کودکانه آنها در درون خانه ها، در مدرسه ها، در خیابان ها، در سینماها و... پروبال داده می شود. چنین نسل رویاپردازی،سقف پرواز ندارد و پایه گذار تغییرات و پیشرفت های بزرگ خواهد بود. چنین کشوری، در حال ساختن پایه های قدرت ملی آینده اش در فکر و ذهن نسل بعدی یا همان کودکان و نوجوانان است؛ نسلی که از دل آن مدیران و سیاست مداران رویاپرداز و جسور پرورش خواهند یافت.تشویق رویاپردازی در این کشور فرضی تنها به نسل کودک و نوجوان ختم نمی شود. اکنون بزرگ ترین بنگاه های اقتصادی این کشورها در دست مدیران رویاپردازی است که مایل اند برای تسخیر بازارهای جهانی، کارکنان توانمند و خلاق را به خدمت بگیرند و محیط کاری را برای پرواز رویاهای کارکنان مهیا کنند. فراموش نکنیم که بسیاری از فناوری ها و محصولات امروزی، روزی رویاهایی بلندپروازانه بودند که از سوی دانشمندان و مدیران پیشرو مطرح و جسورانه دنبال شدند.مگر شبکه جهانی اینترنت یا موتور جست وجوگر اینترنتی روزی یک رویای بزرگ تلقی نمی شدند. همان رویاها امروزه درآمدهای میلیارددلاری نصیب شرکت های پیشرو کرده و آنها را در صدر فهرست پول سازترین بنگاه های اقتصادی جهان نشانده است.جالب اینکه خالقان فیلم سینمایی «سرزمین آینده» بلافاصله پس از اکران فیلم به شرکت گوگل دعوت می شوند تا برای کارکنان این شرکت درباره آینده و شیوه خلق اثر آینده نگرانه خود بگویند. کارگردان فیلم در سخنرانی خود خطاب به کارکنان گوگل می گوید: شما به خوبی می دانید چه می گویم، چراکه کار روزانه شما همین است.حال کشور دیگری را تصور کنید که رسانه های پرمخاطبی مانند شبکه های تلویزیونی اش تصویری هولناک از آینده به تصویر می کشند. تیراندازی در دانشگاه های فلان کشور را نمایش می دهند و کشتارهای تروریستی در دیگر کشورها را فریاد می کنند. مدام از بحران زیست محیطی، آلودگی هوا، کم آبی، کودک آزاری، بحران بی کاری، تحریم اقتصادی و احتمال جنگ، تصویر و تحلیل می دهند. پدرها و مادرها هم مدام از نگرانی برای تامین هزینه های زندگی و پرداخت به موقع اجاره منزل و اقساط خرید ماشین سخن می گویند. کودکان این کشور از تلویزیون و والدین هم که دور می شوند، گرفتار مدرسه ها هستند؛ مدرسه هایی کوچک با دیوارهایی بلند و پنجره هایی با حفاظ آهنین. جایی که کودکان در گفتار و رفتار، به همرنگ جماعت شدن و به حافظه سپردن و تکرار دانسته های مشخص وادار می شوند.خیلی از مدیران این کشور فرضی، گرفتار دیروز خود هستند و سینما و سینماگران آن هم، راوی گرفتاری های امروز شده اند و حتی اگر بخواهند نمی توانند تصویری الهام بخش از آینده ارائه دهند. اکنون به کودکان و نوجوانان ایران زمین نگاهی بیندازید و صادقانه قضاوت کنید که به کدام دسته نزدیک ترند؟ مدیرانی که رویاپردازی و نوآوری را مذموم می دانند نمی توانند پرچمدار تغییر الگوی ذهنی نسل آینده باشند، اما معتقدم که پدران و مادران تحصیل کرده ایرانی اگر از اهمیت خلاقیت و رویاپردازی در ساختن آینده فرزندانشان آگاه شوند، خودشان پیشگام شده و فضای خانه را برای پرواز بی نهایت رویاهای کودکان، مهیا خواهند کرد. آنان فرزندانشان را از امواج مسموم رسانه ها و محیط پیرامونی تا حد امکان دور می کنند تا اوج گرفتن آنها را ممکن کنند. مدیران شرکت های نوآور خصوصی نیز می توانند برنامه هایی ویژه برای تقویت و تشویق رویاپردازی کارکنان و به ویژه همکاران تازه وارد و جوان خود طراحی کنند و با این کار، راه را برای اجرائی شدن رویاها و موفقیت پایدار شرکتشان باز کنند.
                