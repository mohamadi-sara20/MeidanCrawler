دو‌شنبه ۹ بهمن ۱۳۹۶
-----------------------------------------
یادداشت
-----------------------------------------
تنش ها مدیریت شوند
-----------------------------------------

                    مسئولان آمریکایی به دنبال از کار انداختن اثرات برجام برای ایران هستند. این را می توان از مواضع اخیر وزیر خارجه ایالات متحده و البته خود ترامپ دریافت. پس از ناکامی رئیس جمهور آمریکا در کنگره و بازگشت برجام به کاخ سفید بعد از مهلت 60 روزه، مسئولان آمریکایی به دنبال آن هستند که با روش های دیگری ایران را تحت فشار قرار دهند. بارها گفته و نوشته ام که توافق برجام قرار نبوده پیام آور دوستی ایران و آمریکا باشد. برخی جریان ها در ایران همچنان شعارهای خود را علیه آمریکا سر می دهند. بنابراین رابطه همواره در تخاصم، اصلی پذیرفته شده میان دو کشور است. از رابطه خصمانه نیز نمی توان انتظار چرخش سریع به سمت ترک مخاصمه داشت. از ورای این مسئله، مشکل آنجاست که آمریکا کشورهای دیگر جهان به ویژه اروپایی ها را تحت فشار قرار می دهد که روابط سیاسی و اقتصادی با ایران را ترک یا محدود کنند. شرکت ها و بانک هایی که قانونا براساس مفاد برجام باید با ایران رابطه اقتصادی و بانکی داشته باشند، به شدت نگران واکنش های احتمالی ایالات متحده و وزارت خزانه داری این کشور هستند. این محدودیت های فراقانونی حتما موجب فشار به ایران خواهد شد. به نظر می رسد حداقل تا سه سال آینده که دست راستی ها در آمریکا در اکثریت هستند و لابی اسرائیل و عربستان هم با بهانه فعالیت های منطقه ای ایران به ایران هراسی می پردازند، امکان کاهش این فشار ها وجود نداشته باشد. ایران در تلاش است با استفاده از ظرفیت اروپا از برجام بهره مند شود اما باید توجه داشت این بهره در شرایطی که آمریکا را در مقابل داشته باشد، چندان چشمگیر نخواهد بود و از تاثیرات مثبت آن کاسته خواهد شد. اتحادیه اروپا به تعهد خود وفادار است و این وفاداری را رسما اعلام کرده است. موگرینی از حمایت جدی از برجام سخن می گوید و روسای کشورهای اروپایی نیز هر کدام سیگنال های مشخصی دراین باره فرستادند. اما همین کشورها به برخی اقدامات ایران هم اشاره می کنند که برای مثال می توان به مواضع مکرون، رئیس جمهور فرانسه اشاره کرد.یکی از مواردی که باید در داخل از سوی همه کنشگران به رسمیت شناخته شود، این است که در حوزه سیاست خارجی وقتی دستگاه رسمی دیپلماسی موضعی می گیرد، برخی نباید در برابر این موضع، رفتار متضاد با آن استراتژی را داشته باشند. برخی در داخل بدون توجه به نکات دیپلماتیک و سیاسی، چه به صورت تبلیغاتی و شفاهی و چه به شکل های دیگر بهانه کافی به طرف های خارجی می دهند تا فشارهایی را ادامه دهند که حتی می تواند این امکان را به دیگر کشورهای هم پیمان آمریکا بدهد که آنها هم تحت تاثیر فشارهای اسرائیل اصراری به اجرای تعهدات خود نداشته باشند. یعنی در ظاهر موافقت خود را اعلام کنند اما در عمل دیگر گونه رفتار کنند. بدون شک اقدامات دفاعی ایران لازم است و شاهد بودیم که چگونه مورد حمله بیگانگان قرار گرفتیم و منصفانه به خود حق می دهیم که ابزار دفاعی متقابل را داشته باشیم اما این موضوع باید به گونه ای باشد که به تشدید تنش ها و بهانه تراشی های بین المللی منتهی نشود. علاوه بر حساسیت در این نوع موضع گیری ها، لابی با کنگره آمریکا نیز موثر است. کنگره به جنبه های حقوقی و حیثیتی و اعتبار امضای این کشور حتی در برابر ایران احترام می گذارد و می داند که منافع و مصالح آمریکا اقتضا نمی کند تعهدی که با اجماع جهانی پذیرفته شده، بی اعتبار شود. اما در سوی دیگر درباره اینکه تحریم های شدیدتر غیرهسته ای مقرر کنند و در مقابله با تهدیدهایی که از جانب ایران نسبت به اسرائیل می خوانند، مشکلاتی را برای کشورمان ایجاد کنند به خود آزادی عمل می دهد و باید منتظر اقدامات آنها در این زمینه ها باشیم. اینکه ایران در چنین شرایطی باید چه برخوردی داشته باشد به مقامات عالی کشور بستگی دارد. در این باره هیچ فرد دیگری صلاحیت و توانایی تصمیم گیری که مورد تایید مقامات عالی باشد را ندارد اما شکی نیست ایران در شرایط فعلی باید تعهدات برجامی خود را ادامه دهد و تا جایی که امکان دارد با ایجاد صدای واحد میان نیروهای داخلی و دیپلمات ها، سطح تنش ها را کاهش داده و به حداقل برساند.
                