شنبه ۲۰ آبان ۱۳۹۶
-----------------------------------------
سرمقاله
-----------------------------------------
تلنگر «کیهان»
-----------------------------------------

                    جنجال بر سر تیتر روزنامه کیهان دوگانه آزادی و امنیت ملی را بار دیگر در برابر هم قرار داده است. در این نوشتار می کوشم از زاویه ای متفاوت به این دوگانه بپردازم. برای بیان بهتر مقصودم به اختصار به چند مقدمه کوتاه پرداخته ام:اول: امنیت ملی در شرایط کنونیحوادث بی شمار جاری در خاورمیانه و خلیج فارس هشداری است به آنان که در طلب صلح جهانی بودند و در سایه آن به پیشبرد توسعه در سطح ملی و منطقه ای مصمم اند. در طلب صلح اند، چون به تجربه دریافته اند که جنگ ها اغلب مبتنی بر تصورات ساده لوحانه و اقدامات نابهنگام و دور از ذهن و بلکه خارج از اختیار شروع می شوند، بهمن وار پیش می روند تا جنگی تمام عیار شکل بگیرد. اما پایان هر جنگی که با تصمیم یا اقدامی سطحی شروع شده، عقلانی تر ولی توام با دشواری است؛ به علاوه خسارات وحشتناک روی دست طرفین. اگر آغازگران جنگ (ولو آنان که به ظاهر پیروز میدان بوده اند)، امکان بازگشت به عقب داشتند، باز هم جنگ را انتخاب می کردند؟ مگر شروع دو جنگ جهانی اول و دوم این گونه نبود؟ قیصر آلمان با این تصور فریبنده که بریتانیا به حمایت از فرانسه وارد جنگ نمی شود، در شیپور نبردی دمید که به حیات خودش خاتمه داد و پس از چهار سال، بیش از 10 میلیون کشته برجای گذاشت و چندین امپراتوری سرنگون شد و نقشه اروپا و خاورمیانه (با فروپاشی عثمانی) به کلی درهم ریخت. جنگ جهانی دوم هم به همین منوال با یک حرکت احمقانه آدولف هیتلر کلید خورد و این بار بیش از 70 میلیون کشته برجای گذاشت و اروپا به تلی از خاکستر تبدیل شد. شروع جنگ صدام با ایران نیز مگر چیزی جز حاصل تصور پوچ صدام مبنی بر فتح چندروزه و درهم شکستن ایران درگیر شرایط شکننده پس از انقلاب بود؟ و آیا نبرد کویت چیزی جز تکرار حماقت او بود؟ مگر هزینه آن را مسلمانان نپرداختند تا صنعت جنگ ابرقدرت ها در غرب و شرق رونق بگیرد؟ اینک با چشمان نگران بر ویرانه های سوریه ای که اغلب شهرهایش کاملا ویران و نیمی از جمعیت آن آواره اند ایستاده ایم. به عراق بحران زده می نگریم که در پی دو دهه جنگ این بار با رهایی از شر فتنه چندساله داعش، ظاهرا در حال کمر راست کردن است. همین طور لحظه ای کودکان معصوم یمن غرق در باتلاق قحطی و کشتار بلاانقطاع را در نظر می آوریم. شاید لازم نباشد حتی نیم نگاهی به نیم میلیون مسلمان آواره روهینگیا بیندازیم یا لختی به ادامه کشت وکشتار و سیل عملیات انتحاری در افغانستان فکر کنیم! چون سال هاست به این خبرها مثل اخبار وضعیت آلودگی هوای شهرمان عادت کرده ایم یا شاید هم در عمق استراتژیک ما نیستند. هر چه باشد، اما شاید نتوانیم به خطر تازه ای که بیش از پیش رخ نموده، بی تفاوت باشیم؛ اوج گیری جنگ سرد میان ریاض و تهران که می تواند وارد فاز بعدی خود شود. شاید کافی باشد یک حرکت ساده دیگر روی دهد، مثل سایر حرکت ها تا آرزوهای دست نیافتنی تل آویو، این دشمن ظاهرا مشترک و دیرین جهان اسلام، یکی پس از دیگری، اما به دست مسلمانان برآورده شود! برای اینکه گفتار و رفتار چند سال اخیر طرفین مناقشه کنونی را بهتر درک کنیم، فرض کنیم آن احتمال ضعیف اما ناگوار میان تهران و ریاض روی داده و پس از آن به داوری منصفانه نشسته ایم. طبعا در چنین شرایطی تحلیلگران عقب گرد می کنند و در حافظه کوتاه مدت خود مواردی را مرور می کنند که منطقا و اخلاقا ناصواب و بلکه از دلایل اوج گیری آتش خصومت منجر به جنگ بوده (شاید یکی از این موارد تیتر کیهان باشد، البته شاید).در هر حال ارزش داوری افکارعمومی از این طریق شکل می گیرد تا میزان حقانیت و بطلان هر یک از طرفین در شکل گیری نزاع روشن شود. مگر درباره ادامه جنگ تحمیلی پس از فتح خرمشهر شاهد چنین بحث هایی در میان نسل جدید و قدیم نیستیم؟ (البته امیدواریم این بار چنین چیزی رخ ندهد و این مطالبه همگان از دستگاه سیاست خارجی دولت آقای روحانی است که هوشیار و مراقب همه چیز باشند). اما اگر هم هیچ اتفاقی در عمل نیفتد، نفس چنین تنش هایی فضایی را به وجود می آورد که دولت آقای روحانی را از تحقق شعارهای خود از جمله جذب سرمایه گذاری و فقرستیزی بازخواهد داشت، که خسارت کمی نیست.اینها شمایی کلی از شرایط و فضای امنیتی پیرامون ایران البته از منظر نگارنده است! دوم: آزادیتیتر کیهان (و به طورکلی مواضع گروهی که خواهان اقدامات رادیکال و انقلابی در سیاست خارجی اند و نمود بارز آن، مخالفت سفت و سخت با برجام است)، دو جنبه کاملا متفاوت دارد. یکی دیدگاه شخصیت حقیقی مدیرمسئول و دیگری نظر شخصیت حقوقی که طبق قانون تابع مالکیت یا مقوله صاحب امتیازی هر نشریه ای است.به اعتقاد نگارنده در حالت اول، نباید مانعی برای ابراز چنین دیدگاهی که تیتر کیهان آن را نمایندگی می کند، وجود داشته باشد. چه مانعی دارد که روزنامه ای متعلق به بخش خصوصی و با سرمایه شخصی چنین مطلبی را بیان کند و برای آن دلیل و استدلال بیاورد و متقابلا هم بتواند از عهده نقد منتقدان برآید و البته اگر هم با چالش حقوقی مواجه شد، هزینه مادی و معنوی اش را خودش بپردازد و نه از جیب ملت یا اعتبار صاحب امتیاز؟اشکال کار آنجاست که تقریبا چنین سازوکاری در مطبوعات ما وجود ندارد (و اگر در گذشته نه چندان دور در دوره اصلاحات تا حدودی وجود داشت، اینک تقریبا از بین رفته است). اشکال کار اینجاست که مسئولیت پیام این قبیل تیترها به حساب شخصیت حقیقی گذاشته نمی شود و منطقا هم نباید گذاشته شود؛ چراکه صاحب امتیاز نشریه در قبال خط مشی کلی آن مسئولیت دارد (بند 5 ماده 9 قانون مطبوعات). این دوگانگی طبعا تبعات مخربی درپی دارد که سال هاست دامن گیر مدیریت سیاسی جامعه و همچنین جامعه مطبوعات است و آنچه مورد نظر این قلم است، آسیب های مربوط به بخش اخیر یعنی جامعه مطبوعاتی است. اگر از این چارچوب به موضوع آزادی مطبوعات بنگریم، نتایج متفاوتی عایدمان می شود. مثلا آیا آزادی عمل این قبیل روزنامه ها اصلا و اساسا نشانه آزادی مطبوعات تلقی می شود؟ اگر پاسخ مثبت باشد، درست مانند این است که یک مسئول دولتی بلندپایه آزاد است از زیردستانش یا نهادهای هم عرض انتقاد کند و درنتیجه هر چیز و هر کسی را به باد نقد بگیرد، بدون آنکه کسی را یارای پاسخ یا ایستادگی باشد. بنابراین آزادی مطبوعات هنگامی معنادار است که مطبوعات به مثابه یک نهاد مدنی مستقل از قدرت، امکان نقد قدرت را داشته باشد و به ازای سهمی که از آزادی دارد در برابر قانون پاسخگو هم باشد. آنچه در قانون اساسی در این باره آمده، ناظر بر همین وجه اخیر است و ازهمین رو آزادی مطبوعات در زمره حقوق ملت است نه حاکمیت!بنابراین رفتار کاملا آزادانه این قبیل نشریات نه بیانگر آزادی مطبوعات و نه نشانه تکثر و رقابت در جامعه مطبوعاتی، بلکه نشانه بیماری مطبوعات است. مطبوعات وقتی به قول امام خمینی (ره) زبان حال ملت اند که متعلق به ملت باشند و نه دولت.اگر روزی روزگاری مدیریت جامعه متوجه این معضل بزرگ و تالی فاسدهای این بخش از مطبوعات (اعم از بخش دولتی و عمومی) شود و خوب درباره عملکرد مالی و زیان های معنوی آن تامل کند و سپس قصد حل وفصل این معضل را داشته باشد، آنگاه شاهد فضایی خواهیم بود که از یک طرف افرادی با طرز تفکر مدیر مسئول محترم «کیهان» بهتر از پیش می توانند به بیان دیدگاه های خویش بپردازند، بدون آنکه نیازی باشد حاکمیت هزینه معنوی و سیاسی طرز تفکر دیگران را متقبل شود و یا ملت هزینه مادی و کمرشکن اداره آن را متحمل شود. نتیجه این اصلاح سخت ولی بزرگ و اجتناب ناپذیر، رشد کیفی و حرفه ای مطبوعات و رونق کمی آن خواهد بود که به توسعه صنعت مطبوعات و بالندگی روزنامه نگاران و تجلی آزادی واقعی مطبوعات و مسئولیت پذیری دست اندرکاران آن منجر می شود. خلاصه اینکه تیتر «کیهان» و هر پیامی که بر آن مترتب باشد، مادام که سخن یک مدیرمسئول به عنوان شخص حقیقی است، بر مبنای حقوقی که در قانون اساسی در باب حقوق ملت آمده، قابل توجیه است (و اگر خلاف قانون هم باشد، هزینه آن را دیگران نمی پردازند)، اما در شرایطی که امتیاز شمار بی شماری از روزنامه ها و سایر نشریات در دستان ارگان ها و وزارت خانه هاست و کسی هم به عوارض مخرب این روند که هم به زیان حاکمیت و هم به زیان مطبوعات و رونق و اعتبار حرفه ای آن است، توجهی ندارد، چنین پیام ها و دیدگاه هایی تعارضات عدیده ای پیش روی حاکمیت و جامعه مطبوعاتی هر دو، قرار می دهد که از جمله آنها نشانه هایی است که می تواند بهانه ساز باشد تا دشمن متوهم و خام منطقه را به کام درگیری های ناخواسته بکشاند. شاید مورد «کیهان» تلنگری باشد تا به مسئله مطبوعات و مالکیت آنها و عوارضی که به بار آورده ا ند، از نگاهی متفاوت بنگریم.
                