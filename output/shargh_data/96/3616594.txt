شنبه ۴‌شهریور ۱۳۹۶
-----------------------------------------
type_unknown
-----------------------------------------
چریکی که شهردار شد
-----------------------------------------

                    گروه سیاست: بهار که بیاید 80سالش کامل می شود، خوش روست و خوش برخورد. شاهد زنده قیام 30 تیر سال 31 است که شعار «از جان خود گذشتیم با خون خود نوشتیم یا مرگ یا مصدق» را با گوش هایش شنیده و کودتای 28 مرداد سال 32 را لمس کرده است. او محمد توسلی است؛ میهمان دکتر علی شریعتی در فرانسه و شاگرد سیاست ابراهیم یزدی و مهدی چمران در سال های دانشجویی در آمریکا.پسوندهای بسیاری برای شهرت توسلی می توان برشمرد؛ از ماجرای نام مستعار «محمود عفیفی» که شهید چمران برایش برگزید و او را با گذرنامه جعلی راهی مصر کرد تا جزء اولین چریک های مبارز علیه رژیم پهلوی شود و پس از آموزش دوره های مبارزه به بغداد برود و چندی بعد میزبان امام در بورسای ترکیه شود، تا سپردن مسئولیت نوشتن قانون و مرام نامه «گارد ملی» که پس از انقلاب دیگر عامل شهرتش شد چراکه توسلی به جای گارد ملی «سپاه پاسداران» را به بار نشاند. توسلی مبارز تمام قدی است که سیاست بر ازدواجش هم سایه انداخت و او و خواهر ابراهیم یزدی را به عقد هم درآورد تا وجدانش نگران مخفی کاری های سیاسی اش نشود و همسرش همراهش در سیاست باشد. انقلاب که شد، توسلی به خاطر تحصیلاتش در رشته حمل ونقل از سوی دولت موقت به سمت شهرداری تهران رسید. هرچند متخصص رشته های شهری و ترافیک بود اما آن طور که خودش می گوید: «مصطفی میرسلیم وزیر وقت کشور و سیدرضا زواره ای معاونش (منتقدانم در شهرداری) در پاسخ به گلایه هایم گفتند شما فقط زباله های شهر را جمع کنید». پس از آن دیگر تاب بی توجهی سیاسی را نیاورد و عطای شهرداری تهران را به لقایش بخشید اما دلش همچنان امیدوار به آگاهی مردم ایران است. می خواهم از زندگی شخصی تان آغاز کنم. مثلا در چه زمانی و در چه خانواده ای به دنیا آمده اید، چند خواهر و برادر داشتید، مادر و پدر شما چه کاره بودند؟من 25 اردیبهشت 1317 در محله سنگلج تهران به دنیا آمدم؛ کوچه همت آباد، جنب میدان حسن آباد که به میدان هشت گنبد در تهران مشهور است. از خانواده پدری، ریشه ای در کاشان داریم. مادر پدرم، ریشه «کنی» دارند و در واقع در تهران بودند. آشیخ علی آقای کنی - دایی پدر من – پیش نماز مسجد همت آباد بودند. به لحاظ مادری، من نوه حاج آقا میرهوشی السادات هستم. او از بازاری های قدیمی تهران بود و در محله امام زاده یحیای تهران زندگی می کرد و از مدیران قدیمی هیئت بنی فاطمه بودند. من پنج برادر و دو خواهر داشتم. کوچک ترین برادر من «مجید توسلی» سال 56 در درگیری ها شهید شدند. برادر بزرگ من هم سال گذشته به رحمت خدا رفتند. ما در یک خانواده متوسط مذهبی زندگی می کردیم. پدر من کاسب بود؛ کلاه دوز ارتش. مغازه اش مقابل بیمارستان سینا قرار داشت. به همین دلیل خاطرات زیادی دارم؛ در دوران نوجوانی که آنجا بودم، حوادث تاریخی از جمله 30 تیر و امثال این رویدادها را در آنجا شاهد بودم.پدرم به لحاظ فکری روشن بود. با علامه محمد سنگلجی- که از روحانیون روشن در آن دوران بود و افراد خانواده شان یک جلساتی داشتند و آشنا بودند. مادر من نتوانست به خاطر محدودیت های مذهبی ای که در خانواده بود، تحصیلات داشته باشد اما خواندن و نوشتن، قرآن و دعا را بسیار مسلط بود. خیلی علاقه مند بود که همه ما تحصیل کنیم. آنچه علاوه بر بحث های وراثتی بر من تاثیرگذار بوده، شاید محیطی بود که من در دوران دبستان و دبیرستان طی کردم. در دوران دبستان سال پنجم و ششم این فرصت را داشتم که در یک فضای فرهنگی حضور داشته باشم، با زبان عربی آشنا شوم، با قرآن آشنا شوم، با مقدمات حوزه آشنا شوم... یعنی تحصیلات حوزوی دارید؟تقریبا، جامع المقدمات و سیوطی را آن موقع مرور کرده بودیم. هیچ وقت نخواستید معمم شوید؟نخیر. این را هم اضافه کنم که غیر از فرصتی که من با زبان عربی، قرآن و معارف دینی از نوجوانی و جوانی آشنا شدم، فرصت دیگری هم برای من پیش آمد که از اوایل دبیرستان در کلاس های حرفه ای شیر و خورشید شرکت کردم و آنجا با کارهای دستی، مشبک کاری و نجاری آشنا شدم و یکی، دو سال بعد همان جا به آموزش آنها پرداختم. خیلی علاقه داشتم و بعد از مدتی فعالیتم را توسعه دادم. با موسسه «هابیز» در انگلستان ارتباط داشتم و مکاتبه می کردم و نقشه های مشبک کاری را دریافت و با عنوان نقشه های مدرن مشبک کاری منتشر می کردم؛ به نحوی که در سال های 11، 12 دبیرستان به عنوان ناشر این آثار بودم و در موسسات انتشاراتی که مولفان معمولا افراد مسن بودند، من هم به عنوان یک جوان در کنار آنها می نشستم. وقتی وارد دانشکده فنی شدم، حجم کار آن قدر زیاد بود که آن چشم انداز را کنار گذاشتم و بر تحصیلات مهندسی متمرکز شدم. شما دو واقعه مهم مثل 30 تیر سال 31 و کودتای 28 مرداد سال 32 را حدود 15سالگی تجریه کردید؛ این رویدادها چه تاثیری روی زندگی شما گذاشت؟30 تیر خیلی حادثه مهمی بود. قبل و بعد از قیام 30 تیر، ما دو فضای متفاوت داشتیم. انسجامی که در جبهه ملی و بین رهبران آن بود آیت الله کاشانی، بقایی و مکی با مصدق هماهنگ بودند بعد از قیام 30 تیر شکافت. یعنی شکاف به تدریج به وجود آمد. جنازه ها و مجروح های 30 تیر را که به بیمارستان سینا می آوردند، خوب یادم است. خود من هم پیاده از بیمارستان سینا به طرف میدان سپه و اکباتان رفتم و حوادث آنجا را کاملا مشاهده کردم. کسانی که تیر خورده بودند و خونی که از آنها می آمد. با خون خود نوشته بودند «از جان خود گذشتم، با خون خود نوشتم یا مرگ یا مصدق»، عکس های این صحنه های تاریخی موجود است.در 25 مرداد من در سنین نوجوانی در میدان بهارستان حضور داشتم و شاهد سخنرانی آتشین دکتر فاطمی، کریم پورشیرازی و سخنرانی های آرام تر دکتر شایگان بودم. طبیعی است که من به عنوان نوجوان آن زمان بیشتر تحت تاثیر آن سخنرانی احساسی و پرشور بودم، اما امروز باید بگوییم درباره دکتر فاطمی دور از واقع بینی بودم. یادداشتی در این زمینه نوشته ام که برایم خیلی هم سخت بود، اما نقد کرده ام که چپ روی ای که در آن شرایط دکتر فاطمی داشت [به نحوی که] چیزی برای شاه و دربار باقی نگذاشته بود، اما زمینه اجتماعی آن هنوز وجود نداشت. روز 28 مرداد من از منزلمان که در خیابان مولوی و کوچه سعادت بود- اکنون کوچه شهید مجید توسلی- بیرون آمدم دیدم ماشین ها از خیابان کارگر جنوبی و شهرنو، خانم ها و آقایان اراذل و اوباش همان طورکه حرکت می کردند شعار هم می دادند. بعدها در عکس های تاریخی دیدم که به همه جا حمله کرده و خانه دکتر مصدق را ویران کرده اند. چیزهایی از خانه دکتر مصدق در دست داشتند و معلوم بود غارت کرده اند. حادثه 28 مرداد حادثه تلخی بود، اما جنبش اجتماعی ما چنان رشدی کرده بود که یک هفته بعد از کودتا هسته های مقاومت شکل گرفت، به همت عالمان آگاهی مانند سیدرضا زنجانی و بعد پیوستن مهندس بازرگان، آیت الله طالقانی و دکتر سحابی و دیگر احزاب و گروه های ملی منجر به شکل گیری نهضت مقاومت ملی شد تا در مقابل کودتا مقاومت کنند. سه سال بعد از کودتا وارد دانشگاه شدید. فضای دانشگاه چطور بود؟من سال تحصیلی 35-36 وارد دانشگاه شدم. دانشکده فنی کنکور جدایی داشت و چون نمره ام بالا بود در رشته راه و ساختمان پذیرفته شدم. فضای دانشگاه کاملا بسته بود - سال های بعد از کودتای 28 مرداد بود؛ به طوری که در روزهای 16 آذر - در همان سال 36 دانشجوها روی پله های ورودی دانشکده گل می گذاشتند و سکوت اعلام می کردند و آن کسی هم که سکوت اعلام می کرد، بازداشت می شد. با آگاهی از اینکه بازداشت می شوند، سکوت اعلام می کردند تا یاد شهدای 16 آذر را گرامی بدارند. اولین سالی که فضای دانشگاه باز شد سال 39 بود. زمان «کندی» بود، بحث حقوق بشر مطرح شده و جبهه ملی دوم تشکیل شده بود و سال 39 اولین سالی بود که در سراسر دانشگاه تهران راه پیمایی شد. در جلوی دانشکده حقوق سخنرانی شد؛ یکی از سخنرانان خانم پروانه اسکندری - همسر داریوش فروهر- و یکی دیگر آقای لاهیجی بودند. من می خواستم در دانشکده فنی نفر اول شوم تا با بورس به خارج بروم، اما دوم شدم. یکی از هم دوره ای های خوب ما به اسم آقای نیکبخت لیسانس علوم داشت و به همین دلیل نمرات پایه اش بالاتر بود که او شاگرد اول شد و من شاگرد دوم شدم. بعد برای پذیرش در آلمان درخواست فرستادم، برای دکترا در رشته حمل ونقل و ترافیک. زمان دانشجویی فعالیت سیاسی نمی کردید؟چرا! من از همان سال 36 که وارد دانشگاه شدم، عضو انجمن اسلامی دانشجویان بودم. یک دانشجوی فعال در عرصه های فرهنگی و اجتماعی بودم. با مهندس بازرگان آشنا شدم و شب های جمعه به کلاس های قرآن آیت الله طالقانی می رفتم و بنابراین دوباره با قرآن آشنا شدم. به واسطه حضور در انجمن با این افراد آشنا شدید؟بله. البته قبلا آشنایی دوری داشتم، اما وقتی عضو انجمن بودم از نزدیک با این بزرگان آشنا شدم. ما جلسات هفتگی سخنرانی داشتیم و از افراد متعددی دعوت می کردیم تا سخنرانی کنند. جلسات کجا برگزار می شد؟جاهای مختلفی برگزار می شد. آن زمان در دانشگاه محدودیت داشتیم. یک کتابخانه در خیابان امیریه بود به نام کتاب خانه دکتر شیبانی، از خانواده همین دکتر عباس شیبانی، در حقیقت مقبره ای بود؛ اتاق بزرگی بود که جلسات را غالبا آنجا برگزار می کردیم البته گاهی در منازل نیز برگزار می شد. از میهمان ها مرحوم مطهری، علامه محمدتقی جعفری و... بودند، از اعضای خودمان افرادی مانند سامی، معین فر، کتیرایی و پیمان بودند. اینها سخنران هایی بودند که در دوره های اول می آمدند، البته در دهه های بعد دکتر بهشتی و دکتر باهنر اضافه شدند. آن زمان مرحوم مطهری تازه از قم به تهران آمده بود. افرادی مثل طالقانی و مطهری در تعامل با نسل ما رشد کردند. به این دلیل که در جلسات که شرکت می کردند نسل ما سوال هایی مطرح می کرد که آنها - با درنظرداشتن آن سوال ها- مطالعه می کردند و پاسخ ارائه می دادند. در این تعامل با روشنفکران بود که توانستند شخصیت فرهنگی- اجتماعی بالایی در جامعه پیدا کنند. مجموعه آثار مرحوم مطهری را که بررسی می کنید بیش از 90 درصدشان سخنرانی هایی است که در انجمن اسلامی دانشجویان یا انجمن اسلامی مهندسین و بعد از توقف فعالیت انجمن اسلامی مهندسین در سال 53 به دست ساواک، در انجمن اسلامی پزشکان برگزار می شد.سال 39 که جبهه ملی دوم تشکیل شد، من عضو آن شدم و در آن فعالیت ها حضور داشتم. بعد از جبهه ملی، نهضت آزادی ایران در سال 40 تشکیل می شود و ما هم خودبه خود عضو نهضت شدیم و در شاخه دانشجویی آن فعال بودم. شخصیت افرادی مانند مهندس سحابی و دکتر یزدی و خود ما در دوران دانشجویی که با قرآن آشنا شدیم، با فعالیت های اجتماعی درگیر بودیم و قبل از ورود به فعالیت های سیاسی شکل گرفت. چون مبانی ما محکم بود می بینید افرادی مثل مهندس سحابی، شهید چمران، مثل دکتر یزدی شش، هفت دهه بدون آنکه زیگزاگ بزنند، پایداری داشتند و ایستادند بر آن گفتمانی که باور داشتند؛ در هر مقطعی متناسب با شرایط، به وظایف خود عمل کردند.همیشه به دانشجویانی که با من صحبت می کنند می گویم این دوره، دوره مغتنمی است، کوشش کنید اول شخصیت شما به لحاظ فرهنگی اجتماعی شکل بگیرد، بعد وارد عرصه سیاسی شوید. اگر این طور نباشد، فعالیت سیاسی شما دوره کوتاهی خواهد بود و با یک فشار سیاسی مختصری، سرخورده می شوید و عقب نشینی می کنید. بنابراین در مهر 41 که برای تحصیل دکترا به خارج می رفتم این چنین پیشینه فرهنگی- اجتماعی و فعالیت سیاسی داشتم. تا سال 46 آلمان بودید؟مهر 41 که از اینجا رفتم، ابتدا در دانشگاه فنی اشتوتگارت پذیرش گرفته بودم، ولی بعد مقررات آلمان تغییر کرد و گفتند شما باید بقیه دروس را هم اینجا بخوانید. من علاقه مند بودم فقط در رشته تخصصی خودم کار کنم. آنجا تصمیم گرفتم به آمریکا بروم. با زبان انگلیسی آشنا بودم و در همان جا تافلم را گرفتم و رفتم آمریکا. در همین فاصله چند کار انجام دادم که شاید مفید باشد که اشاره کنم. وقتی فضای فرهنگی اروپا را بررسی کردم، دیدم که کاملا متاثر از مارکسیست هاست و حزب توده آنجا حضور فعالی داشت. هنوز یکی، دو هفته از حضور من در خوابگاه نگذشته بود که نشریات حزب توده برای من می آمد. نشان می داد که خیلی سازمان یافته عمل می کردند. بدون اینکه کسی به من گفته باشد، کوشش کردم جامعه مسلمان را در آلمان شناسایی کنم. آقای اسدالله خالدی در شهر گیسن بود که جلسات قرآن داشت و من به آنجا رفتم. آنها کلاس سنتی داشتند، ولی وقتی من با یک برداشت نو از قرآن توضیح دادم توجه دانشجویان آنجا جلب شد و در همان حاشیه کلید پایه گذاری انجمن های اسلامی دانشجویان در آلمان زده شد. در خاطراتم توضیح داده ام که پیگیری این اقدامات به تدریج در سال 44 اولین کنگره گروه فارسی زبان انجمن های اسلامی دانشجویان در اروپا تشکیل شد که نشریه «مکتب مبارز» را داشتند و موثر بود. کلید این اتفاقات در همان دیداری بود که در منزل آقای اسدالله خالدی گذاشته شده بود.دو، سه ماه از ورود من به آلمان گذشته بود که نامه ای از آقای ابوالحسن بنی صدر دریافت کردم که من را به عنوان نماینده دانشجویان دانشگاه تهران معرفی کردند تا در کنگره کنفدراسیون جهانی دانشجویان ایرانی شرکت کنم و این اولین فرصتی بود که من با فضای رسمی فعالیت دانشجویان آشنا بشوم.آقای بنی صدر مسئول کمیته دانشجویی جبهه ملی در دانشگاه تهران بودند و به این عنوان این حکم را دادند. کنگره کنفدراسیون، کنگره مهمی است. جریان چپ و جریان اسلامی روبه روی هم قرار می گیرند. از یک طرف دکتر شریعتی از فدراسیون فرانسه بود، از طرف دیگر پرویز نیکخواه که از فدراسیون انگلیس آمده بود. من و آقای جزایری از دانشگاه تهران آمده بودیم و استقبال خوبی از ما شد و عکس ها و سندهای آن هم وجود دارد. من کوشش کردم این فضا را تلطیف کنم و آن شعاری که ما در دانشگاه تهران می دادیم؛ یعنی «اتحاد، مبارزه، پیروزی» را آنجا مطرح کردم و آن کنگره به عنوان کنگره وحدت نام گرفت. کتاب های زیادی درباره کنفدراسیون و به خصوص این کنگره وجود دارد.سال 42 به دانشگاه ایلینوی آمریکا رفتم. برای رفتن به آنجا از پاریس رفتم و چندروزی میهمان دکتر شریعتی بودم و در خاطراتم نکات برجسته ای را که در این چند روز از زندگی دکتر شریعتی دیده ام نوشتم. در این چندروزی که آنجا بودم؛ دکتر من را با جاهای دیدنی پاریس آشنا کردند....  آشنایی شما با دکتر شریعتی از کجا بود که این قدر راحت به خانه اش رفتید و در آنجا هم ماندگار شدید؟من با استاد (محمدتقی) شریعتی که در کانون نشر حقایق اسلامی مشهد بودند آشنا بودم. در جشن عید فطر انجمن اسلامی دانشجویان در سال 37 دکتر شریعتی با جمعی از دوستانشان به برنامه ما در گلشهر کرج آمده بودند. عکس های این مراسم را من گرفتم. ضمنا یکی از سرگرمی های من از دوران دبیرستان، عکاسی بود. عکس های تاریخی انجمن که بین سال های 36 تا 40 وجود دارد عموما کار من است. عکس تاریخی طالقانی، بازرگان و مطهری که بعد از انقلاب پوستر شد، مربوط به همین برنامه گلشهر است. عکس جمعی دیگری است که بازرگان، مطهری و طالقانی هستند و در کنار آنها شهید رجایی و دکتر شریعتی ایستاده اند و اشخاصی چون دکتر غلامعباس توسلی و دکتر کاظم یزدی، برادر بزرگ دکتر ابراهیم یزدی، در عکس حضور دارند. آن موقع زیاد شهره هم نبودند و چه کسی می دانست که 20 سال بعد.... بله، آن موقع خیلی شناخته شده نبودند، ولی در کنگره لوزان بود که با ایشان و خانم پوران شریعت رضوی، همسرشان و با احسان [پسر سه ساله شریعتی] و سارا [دختر شیرخواره شریعتی] که همراهشان بودند دیدار داشتم. با این آشنایی بود که من سر راه چندروزی میهمان دکتر بودم. در این سفر خاطره خیلی خوبی دارم که با سریع ترین کشتی به آمریکا رفتم. از بندر لوهاور فرانسه با «یونایت اسیت شیپ» که سریع ترین کشتی دنیا و مثل یک شهر بود پنج هزار نفر روی آن بودند و هر چیز که می خواستید در کشتی وجود داشت به نیویورک رفتم. بسیاری از آمریکایی ها و اروپایی ها تفریحات سالانه خود را روی کشتی می گذراندند. سفر گرانی نبود برای شما؟نه دانشجویی بود. مدتی هم در آلمان کار کرده بودم. در دانشگاه ایلینوی که تحصیلاتم را شروع کردم تازه انجمن اسلامی تاسیس شده بود. آقای دکتر مهدی بهادری نژاد از شاگرداول های دانشکده فنی آنجا دکترای خود را می گرفتند. مرحوم دکتر حسن مرشد هم از اعضای انجمن آنجا بود. دانشگاه ایلینوی در اوربانا، از دانشگاه های معتبر آمریکاست و نه تنها شاگرداول های ایرانی، بلکه از سراسر دنیا شاگردان ممتاز برای ادامه تحصیل به آنجا می آمدند. انجمن اسلامی دانشجویان در آمریکا و کانادا«MSA in US & Canada» بیش از 50 کشور اسلامی را در بر می گرفت و فقط ایرانی ها عضو آن نبودند، بنابراین فرصتی بود که با سایر دانشجویان کشورهای اسلامی هم آشنا بشویم. این دوره فضای خوبی بود که ما بتوانیم با سایر دانشجویان مسلمان تعامل داشته باشیم. نماز جمعه برگزار می شد، گه گاه نوبت به من می رسید و باید آنجا سخنرانی می کردم. کوشش می کردم از فرصت استفاده کنم و جنبش اجتماعی ایران از جمله رخدادهای 15 خرداد را منعکس بکنم. در یکی از سفرهایی که شاه به آمریکا آمده بود و دانشجویان ایرانی تظاهرات داشتند، ما هم به عنوان فعال دانشجویی و جبهه ملی که آنجا تشکیل شده بود، مسئول شدم و سازمان دهی کردم که به آنجا برویم. بیانیه ای نوشتیم با عنوان«Why protest against Shah of Iran» یعنی چرا ما نسبت به شاه اعتراض داریم و می خواهیم اعتراض بکنیم. بیانیه مفصلی بود و داستان مفصلی هم دارد. در بین راه تصادف بسیار مرگباری داشتیم؛ ولی هیچ یک از ما آسیب خاصی ندیدیم. این دوران در آمریکا دوران بسیار خاصی بود. دکتر یزدی آنجا بودند. دکتر مصطفی چمران آنجا بودند. در این سفر دیداری با دکتر چمران و خانواده شان داشتم و با خانم آمریکایی و بچه هایشان آشنا شدم. بعد از 15 خرداد دوستان ما در آمریکا به این جمع بندی رسیده بودند که حالا که مبارزه قانونی در ایران به سر آمده، این رسالت ما است که زمینه ای فراهم بکنیم برای انتقال دانش مبارزه مسلحانه به داخل ایران. دکتر چمران زمینه های فرهنگی این شیوه مبارزه را در نشریه «اندیشه جبهه» مهیا کرده بود. به من هم پیشنهاد کردند که آماده هستی؟ من هم با زمینه هایی فرهنگی اجتماعی که داشتم، استقبال کردم. ترم آخرم بود و دکتر چمران تاکید کردند که حتما فارغ التحصیل شوم و بعد به مجموعه بپیوندم. مجموعه «سماع» سازمان مخصوص اتحاد و عمل، تشکیل شده بود و در اسناد تاریخی منتشر شده به تفصیل درباره زمینه های پیدایش و موانع و مشکلاتش توضیح داده شده است. من در آن دوره ای که باید ترم آخر را تمام می کردم، رابط دوستانی بودم که به مصر رفته بودند؛ به ویژه خانواده دکتر چمران که به آنجا رفته بودند و من باید به نوعی مکاتبات شان را منتقل می کردم که به سلامت به مقصد برسد، دوران سختی برای من بود. آخرین روزی که درسم تمام شد، بدون اینکه برای جشن فارغ التحصیلی صبر کنم در آمریکا جشن فارغ التحصیلی اهمیت زیادی دارد بلافاصله به آلمان برگشتم. با انگیزه مبارزه مسلحانه به آلمان برگشتید؟بله، با انگیزه مبارزه مسلحانه برگشتم. سال 44 بود و من آمدم آلمان. هماهنگ شده بود و سفارت مصر در «برن» سوئیس برای ما پاسپورت تهیه کرده بود. با اسم مستعار محمود عفیفی چمران این اسم را برای من انتخاب کرده بود از آلمان به مصر رفتیم. چند ماهی در مصر بودیم و دوره آموزشی را گذراندم و بعد محل ماموریت من بغداد بود. دکتر یزدی بیروت بودند. چمران در قاهره بود و یکی از دوستان ما، پرویز امین، در بصره بود. برنامه این بود که ایرانی ها از کانال بصره به عراق بیایند و من در بغداد برایشان پاسپورت بگیرم و بعد بروند مصر آموزش ببینند و برگردند ایران.دو هفته بعد از اینکه در بغداد مستقر شدم، آیت الله خمینی از بورسای ترکیه به عراق آمدند. اولین استقبال را همراه دوستانشان در فرودگاه بغداد از ایشان انجام دادیم. گزارش های آن استقبال وجود دارد؛ اما عکس ها از دست رفته است. آن شش ماهی که در خدمت ایشان بودم، دوره خاصی بود. پیشکار ایشان آقای شیخ حسن صانعی بودند که الان مدیر بنیاد 15 خرداد هستند (برادر آیت الله صانعی). آن موقع طلبه ساده ای بودند و من هم با ایشان ارتباط داشتم. بعد از چند هفته هماهنگ کردیم و دکتر چمران و دکتر یزدی آمدند و دیدار چندساعته ای با ایشان داشتیم. مشروح این مذاکرات به خط دکتر چمران در کتاب خاطرات دکتر چمران که به وسیله آقای دکتر یزدی تدوین شده، چاپ شده است. آن شش ماه واقعا بخش حساسی از زندگی من است. ساواک آنجا حضور داشت و من هم در شرایط خاصی آنجا بودم. با بسیاری از روحانیون و مراجعی مثل آیت الله حکیم و آیت الله خوئی دیدار داشتیم. در دانشگاه «اصول دین علامه عسکری» که در بغداد بود؛ به عنوان دانشجو ثبت نام کرده بودم که محملی برای حضورم در آنجا باشد. مسائل این دوره و خاطرات آن خیلی طولانی و پیچیده است که قبلا به آنها پرداخته ام. دوستان ما در سازمان سماع (به دلایلی که به تفصیل گفته شده است) به این جمع بندی رسیدند که این تصمیم اشتباه بوده است. اول اینکه چنین برنامه ای را نمی توان بیرون از ایران پایه گذاری کرد و باید مرکزیت آن در داخل باشد. دوم اینکه مصری ها از ما می خواستند که در صوت العرب درباره نام جعلی خلیج «ع ر ب ی» برنامه ای داشته باشیم و این خلاف منافع ملی ما بود. خلاصه با مجموعه دلایلی که در منابع تاریخی آمده است، ما عقب نشینی کردیم و من به آلمان برگشتم. چون فوق لیسانس آمریکا مورد پذیرش دانشگاه فنی اشتوتگارت آلمان بود، توانستم دوره دکترای خودم را در آلمان ادامه دهم. سال 44 تا 46 دکترای خود را در آلمان دنبال کردم. دیگر چریک هم شده بودید؟بله، اینکه می فرمایید چریک شده اید، مهم است. خاطرات این دوره با شهید چمران و دکتر یزدی در این مجال نمی گنجد. استاد راهنمای من پروفسور شلومس از استادان برجسته آلمان بود. به ایشان پیشنهاد کردم که می خواهم پایان نامه ام را درباره شهر تهران کار کنم و ایشان گفتند: «وندربار، وندربار» (عالیه، عالیه). حس ناسیونالیستی آلمانی ها خیلی قوی است. وقتی احساس کرد که من نسبت به مملکتم علاقه مند هستم، خوشحال شد و با اشتیاق پذیرفت. من هم علاقه داشتم به ایران بیایم؛ اما شرایط بسیار امنیتی بود و نمی دانستم آینده ام چطور رقم خواهد خورد؛ ولی تصمیم گرفتم به ایران بیایم که هم ازدواج بکنم و هم پایان نامه دکترایم را تهیه کنم. خانواده شما می دانستند که این قدر سیاسی هستید؟اصلا نباید می دانستند. این مسائل کاملا مخفی بود. آن موقع هم مثل الان نبود که با تلگرام بتوانید هر روز در ارتباط باشید. شاید من در این پنج سال دو، سه بار بیشتر نامه ننوشتم و اصلا ارتباط تلفنی نداشتم. هم شرایط امنیتی داشتم و هم امکانات در این حد نبود. وقتی من وارد ایران شدم، ساواک چند بار منزل ما را بازرسی کرد. نوع بازرسی این گونه بود که به دنبال اسلحه می گشتند. مثلا زیر صندوقچه ها و لباس ها را می گشتند. به نظر می رسید ساواک یک اطلاع مبهم از سوابق من داشت و به دنبال به دست آوردن سند بودند. حداقل دو بار منزل ما را بازرسی کردند و مرحوم مادرم از این نوع بازرسی ها بسیار نگران می شد.آقای مهندس عبدالحسین ابراهیمی- عضو انجمن اسلامی مهندسین- که قائم مقام آقای مهندس شهرستانی شهردار تهران بودند، به من گفتند حالا که آمدی و می خواهی دکترای خود را تکمیل کنی، بیا و با شهرداری تهران همکاری کن. من هم استقبال کردم تا پایه شغلی و کاری هم باشد و بتوانم راحت تر آمار و دیتا جمع آوری کنم. بعد از سه ماه اینها نتوانستند به من حقوق پرداخت کنند به این خاطر که ساواک جواب استعلام من را نمی داد. در بازداشتی که در سال 69 داشتم، آقای توکل امیرابراهیمی مدیر اداری شهرداری تعریف می کرد که آن چند بار که استعلام می کردند، به علت تشابه اسمی جواب استعلام در پرونده آقای محمد توسلی مدیرعامل بهشت زهرا می آمد. بعدها متوجه شدند من هم ممنوع الاستخدام هستم و هم ممنوع الخروج و نتوانستم از کشور خارج شوم و این شاید لطفی بود که من در همان سال 47 جذب مهندس مشاوری شدم که با شهرداری کار می کرد و کار من را دیده بود و من در رشته تخصصی خود مشغول کار شدم. در همان سال با گزینه های مختلفی که بررسی کردیم، نهایتا با خواهر دکتر یزدی ازدواج کردم. من دو پسر و دو دختر دارم که همه تحصیلات عالیه دارند. آشنایی و ازدواجتان با خواهر دکتر یزدی چگونه بود؟با آقای دکتر ابراهیم یزدی در آمریکا از نزدیک آشنا شدم و ایشان با همسر و فرزندان شان به مصر آمده بودند و بچه های ایشان مثل بچه های من بودند. اینها چهار، پنچ ساله بودند و من با آنها ارتباط عاطفی نزدیکی داشتم. من برای دیدار برادر بزرگ ایشان دکتر کاظم یزدی آمده بودم که گزارش بدهم [وقت بازگشت به ایران]، گفتم ضمنا من برای ازدواج هم آمده ام. ایشان کمی تامل کرد و گفت البته در خانواده من هم کسی هست که شما بتوانید بررسی کنید. کم کم پیگیری کردم دیدم که خواهرشان هستند و بعد دیداری انجام شد. چون به لحاظ امنیتی شرایط خاصی داشتم و به بقای خودم اطمینان نداشتم، این نکته برایم مهم بود که با خانواده ای ازدواج کنم که به لحاظ وجدانی ناراحت نباشم. سوابق من را کسی نمی دانست، نمی دانستم اگر پرونده ام رو شود، چه سرنوشتی پیدا خواهم کرد. ولی در هر حال بهترین گزینه بود که انتخاب کردم و از این بابت خدا را شکر می کنم. درباره همسرتان به ما می گویید؟ایشان مینا یزدی هستند و فوق لیسانس علوم قرآنی دارند. ایشان در زمینه قرآنی خیلی خوب کار کردند و پایان نامه شان به یکی از رفرنس ها تبدیل شده است. از فرزندانتان هم می گویید؟آقای احسان توسلی فرزند اول من درحال حاضر در زمینه پروژه های بزرگ آزادراه ها و بزرگراه ها در کالیفرنیای آمریکا فعالیت می کند و دو فرزند دارد. فرزند دومم سارا توسلی فوق تخصص دندان پزشکی کودکان دارند و استاد دانشگاه شاهد بودند. اما الان در دانشگاه آزاد تدریس می کنند و مطب دارند. اسم دو فرزند اولتان را احسان و سارا گذاشتید، مثل دکتر شریعتی.بله، اتفاق خیلی جالبی است. شاید بر ذهن من تاثیر گذاشته بودند. البته سارا را در منزل الهام صدا می کنیم. برسیم به سال 50 که بعد از این همه هراس و نگرانی بالاخره بازداشت شدید. چه بر شما گذشت؟ببینید من به ایران برگشتم و وقتی ممنوع الخروج شدم، می دانستم که به هرحال حساسیت هایی به لحاظ سیاسی روی من وجود دارد. به همین خاطر بیشتر به دنبال کارهای فرهنگی- اجتماعی بودم. با انجمن اسلامی مهندسین و شرکت کارآموز و شخص مهندس بازرگان - سال 46 که من آمدم، مهندس بازرگان هم از زندان آزاد شدند - همکاری داشتم. آقای دکتر سحابی هم بودند و طبیعتا خودم را بیشتر در عرصه فرهنگی- اجتماعی و کار حرفه ای درگیر کردم. در همان سال 50 یک روز در انجمن اسلامی مهندسین مرحوم رجایی آمد و گفت جمع زیادی از بچه های مجاهدین را دستگیر کرده اند. اولین خبر را او به ما داد؛ به این خاطر که او ارتباط داشت. از طریق افراد موتلفه و مدرسه رفاه که خانم پوران بازرگان همسر حنیف نژاد مدیر آنجا بود. اینها لجستیک و نیروهایی بودند که سازمان مجاهدین را حمایت می کردند. ما بسیار ناراحت شدیم که همه بازداشت شدند. دوستان ما به خصوص مهندس سحابی گفتند ما باید به آنها کمک کنیم. مهندس سحابی نامه ای برای صادق قطب زاده که در فرانسه بود، نوشتند و هم زمان آقای هاشمی رفسنجانی هم نامه ای به آیت الله خمینی نوشتند و این دو نامه را در پاکتی به من دادند که از طریق برادرم که تازه از خارج آمده بود، برسانیم به دست آقای صادق قطب زاده. بعدها مشخص شد که ساواک صندوق پستی صادق قطب زاده را کنترل می کرده و این نامه را از صندق در آورده است، منتها نمی دانستند این نامه را چه کسی نوشته است. در نوزدهم مهر سال 50 یک روز آمدند منزل و من را بازداشت کردند. منزل ما کوچه عباس آباد و نزدیک به میدان ژاله (شهدا) بود. گفتند فقط یک سوال ساده داریم. سال 50 من دو فرزند داشتم و زندگی ما شرایط خاصی داشت. در اوین بازداشت بودم. بازجوی من آقای ازغندی بود و طبیعی بود که باید از این نامه اظهار بی اطلاعی می کردم. بعد آقای اسدالله خالدی را که تازه از خارج برگشته بود، دستگیر کردند.خالدی ظرفیت این کار را نداشت و ضربات روحی سنگینی به او وارد شد. ایشان هم اصلا در جریان نبود. بعد مهندس سحابی را دستگیر می کنند. ظاهرا آقای مهندس سحابی که می دانستند من را گرفته اند، فکر می کردند که من چیزی گفته ام و با شجاعت قبول مسئولیت می کند که این کار را انجام داده است. بعد از این من را کشان کشان می برند زیرزمین و خواباندند و «حسینی» که آن زمان جلاد اوین بود، شروع کرد به من کابل زدن که بیهوش شدم. در حالت بیهوشی این اعتراف را از من گرفتند که من نامه را به برادرم (عبدالله) دادم که برادرم هم بازداشت و شش ماه زندانی شد. این پرونده که در دادگاه اول مطرح شد، سه سال حکم دادند و در دادگاه دوم که معمولا، پس از اعدام ها، حکم ها سبک می شد، به یک سال زندان کاهش پیدا کرد. این یک سال فرصت مغتنمی بود که من هم در اوین بودم، هم در قزل قلعه بودم، هم در عشرت آباد و هم در کمیته مشترک. شش ماه هم در شماره 3 و 4 قصر بودم. این یک سال برای من بسیار مفید و آموزنده بود و در خاطراتم اشاره کرده ام که این دوره چه دستاوردهایی برای من داشت. از دشواری های راه مبارزه بگویید و گام های دیگری که در این مسیر برداشتید. خوب است به این نکته اشاره کنم که به دنبال مبارزات سیاسی ما یکباره وارد انقلاب نشدیم. سال 54 تغییر مواضع ایدئولوژیک مجاهدین بود و از آنجا ارتباطات اجتماعی داشتیم. کلاس های قرآن داشتیم با آقای میرحسین موسوی و خانم رهنورد و با مهندس عبدالعلی بازرگان و خانم شان که خانوادگی بود با حدود 10 نفر از دوستان. وقتی این خبر را سال 54 شنیدیم، احساس مسئولیت کردیم که با مشکلی که تغییر مواضع مجاهدین ایجاد کرد، بتوانیم مقابله کنیم. در دفتر اول جلد 9 اسناد نهضت آزادی بیانیه هایی که با امضا های مستعار دادیم، آمده است. همچنین در مرحله بعد تشکیل جنبش مسلمانان ایران و بیانیه های آگاهی بخش در سال 57 آمده است. بحث انقلاب و مدیریت انقلاب بحث مفصلی است. به هرحال جنبش اجتماعی ایران به تدریج توانست آن ظرفیت خود را بروز دهد و نقش موثری ایفا کند. من صرفا به چند مقطع اشاره می کنم؛ از سال 56 به خاطر روی کارآمدن کارتر شرایط سیاسی ایران عوض شد. سازمان نهضت آزادی ایران به تدریج شکل گرفت؛ دو کار انجام شد: جمعیت ایرانی دفاع از آزادی و حقوق بشر تاسیس شد که دفتر آن در خیابان قباد بود و دبیر کل آن مرحوم مهندس بازرگان بود. این سازمان نقش موثری بر کاهش فشار بر مبارزان داشت. مطلب دوم، بحث دیپلماسی انقلاب بود. در سال 56 در شورای نهضت آزادی به این جمع بندی رسیدیم که ما از دو طریق می توانیم با شاه مقابله کنیم؛ یکی تقویت و توسعه جنبش اجتماعی است که این نیرو از پایین فشار بیاورد و دیگر کاهش حمایت حامیان رژیم بود تا این رژیم سقوط کند. خب چه کسی بیشتر حمایت می کرد؟ طبیعتا آمریکا بعد از کودتای 28 مرداد نفوذ چشمگیری داشت. شورای مرکزی نهضت چهار نفر را انتخاب کردند تا این بحث را دنبال کنند؛ مهندس بازرگان، دکتر سحابی، احمد صدر حاج سیدجوادی و من هم به عنوان مترجم.... بدون دیپلماسی انقلاب، هرگز انقلاب به این صورت نمی توانست پیروز شود. این نکته را ترنر- رئیس وقت CIA، در کتابی که به فارسی هم ترجمه شده است و روزنامه اطلاعات چاپ کرده است- نیز گفته است که ما از دیپلماسی انقلاب فریب خوردیم و دیگر نباید [این تجربه تکرار شود]؛ بنابر این در اندونزی 500 هزار نفر را کشتند و آمریکا تسلیم نشد. برسیم به انقلاب. گفته شده که شما طراح اسم و آرم سپاه پاسداران بودید.ما در رویدادهای مهم سال 57 حضور داشتیم. در ستادهای راهپیمایی های تاسوعا، عاشورا، استقبال از امام و.... بعد از 22 بهمن ایشان اعلام کردند که ما گارد ملی تشکیل خواهیم داد؛ با این مضمون که اجازه نخواهیم داد کودتای 28 مرداد دیگری تکرار شود. خب، تشکیل گارد ملی را ارجاع دادند به دولت موقت. در دولت موقت معاونت امور انقلاب دکتر یزدی بودند. آقای دکتر یزدی هم با شناختی که از بنده درباره سازمان دهی و مدیریت داشتند، این ماموریت را به من دادند. ما در پادگان عشرت آباد مستقر شدیم و آیت الله لاهوتی هم نماینده امام بودند و در آنجا مستقر شدند. من بعد از مطالعه مجموعه دیدم که اسم گارد ملی مناسب نیست؛ چون گارد شاهنشاهی را تداعی می کند؛ در حالی که مردم به لحاظ اجتماعی نسبت به واژه سپاه ذهنیت مثبتی داشتند. چه شد که نام سپاه را پیشنهاد دادید؟نام «سپاه» به واسطه سپاه دانش و سپاه ترویج و... که در تمام روستاها و شهرهای مختلف بود و جوان ها در آن خدمت می کردند، آثار مثبتی در ذهن مردم داشت. خب من از این واژه استفاده کردم. حالا «سپاه» نهادی بود که وظیفه اش چه بود؟ پاسداری از ارزش های انقلاب اسلامی ایران. خلاصه اش شد «سپاه پاسداران انقلاب اسلامی ایران». خب انتظار ما این بود که این نهاد تا زمانی که نهادهای رسمی مثل ارتش کاملا پا بگیرد، به وظیفه شان عمل کنند؛ اما نهایتا سپاه به یک نهاد دائمی در قانون اساسی آمد و قرار شد هم سپاه و هم ارتش به عنوان دو نهاد قانونی عمل کنند. اولین پیش نویس ساختار و سازمان آن را هم تهیه کردیم و پس از تایید دولت موقت و شورای انقلاب رهبر فقید انقلاب در اردیبهشت 58 آن را اعلام کردند. در هفتم اسفند 57 دولت موقت ابلاغ کردند که من مسئولیت مدیریت شهرداری تهران را داشته باشم؛ من مجبور شدم سوابق کارهای انجام شده را تحویل بدهم. چه شد که شهردار پایتخت شدید؟شاید این سوال به لحاظ تاریخی مهم باشد، کسانی که در دولت موقت بودند مثل مرحوم مهندس کتیرایی، مثل مرحوم مهندس معین فر و مهندس صباغیان و خود مرحوم بازرگان با پیشینه من آشنا بودند. می دانستند من کار مهندسی انجام داده ام و دکترای ناتمام در رشته حمل و نقل و ترافیک دارم و از سال 47 تا 57 در یک شرکت مهندسین مشاور کار کرده ام و از نزدیک با مسائل شهرداری تهران آشنا هستم. به لحاظ مدیریتی هم من پایان نامه کارشناسی ارشدم را در آمریکا در زمینه مدیریت و سازمان دهی «ارگانیزیشن» گرفته بودم. با ادبیات جدید آشنا بودم و در عمل هم در سازمان دهی نهادهای مدنی در اروپا و ایران تجربه داشتم. از دوران دانشجویی هم که تجربه کار گروهی را داشتم، مجموعه اینها مبانی ای بود که مدنظر بود و بنده را انتخاب کردند. در سمت شهردار، چه کردید؟حدود دوسالی که بنده شهردار تهران بودم، مسئولیت سنگینی بر عهده ام بود و ما با احساس مسئولیت کامل روزی حدود 16 ساعت کار می کردیم. من در 40سالگی این مسئولیت را برعهده گرفته بودم و حدود 10 نفر بیشتر از بیرون از شهرداری وارد این سازمان نشدند. کوشش کردیم که از افراد پاکدست و توانمند داخلی شهرداری استفاده کنیم و در این کار بسیار موفق بودیم. از تجربیات موفق شهرداری استفاده کردیم در حالی که شهرداری در آن موقع سازمان خیلی خوش نامی هم نبود. ولی ما به شیوه ای عمل کردیم که شهرداری سازمان خوش نامی شد و همه افتخار می کردند که همکار شهرداری تهران هستند. ما در این دو سال کوشش کردیم به تمام نیازهای راهبردی شهر تهران توجه کنیم، مطالعه کنیم و اجرا کنیم. پروژه ها یا در حال اجرا بود یا حداقل ایده هایی بود که در دوران بعد عملی شد. ما از همان اسفند سال 57 بحث شوراها را مطرح کردیم؛ تغییر ساختار شهر تهران برای آمادگی به منظور تشکیل شوراهای محلات و مناطق و تشکیل پارلمان شهری. این قانون بعد از گذشتن از وزارت کشور در شورای انقلاب تصویب شد. ایده پارلمان شهری نگاه راهبردی ای که در تمام کشورهای توسعه یافته و حتی در حال توسعه وجود دارد متاسفانه در این چهار دهه متوقف شد. در سال 93 و در دولت آقای روحانی وزارت کشور لایحه مدیریت شهری را بعد از چهار دهه مطرح و پیگیری کرده است. البته نواقصی دارد که امیدوارم با پیگیری های شورای پنجم و دولت دوازدهم و وزارت کشور دولت دوازدهم این لایحه تکمیل و اجرائی شود. اینها جرقه هایی است که در سال 57 زده شد. بحث محیط زیست و ترافیک شهر تهران را هم دنبال کردیم، در اولویت قراردادن حمل و نقل عمومی که در هسته مرکزی شهر تهران دنبال شد، بحث مترو و پیگیری پروژه مترو و بحث توسعه شهری، اقتصاد شهری و بحث های اجتماعی را نیز دنبال کردیم. در زمینه های اجتماعی کارهای بزرگ و نویی انجام شد؛ برای اولین بار در شهرداری تهران که فرزندان بی سرپرست نگهداری می شدند، تماما به آغوش خانواده ها منتقل شدند و آقای خسرو منصوریان معاونت اجتماعی فکر نویی مطرح کردند و بهزیستی در آن تاریخ تاسیس شد؛ به عنوان نهادی که مدیریت اجتماعی کند. شما در این فاصله دوساله، سه بار استعفانامه نوشتید که دو بار رد شد اما در نهایت کنار رفتید.بله، روزهای سختی بود، بعد از پایان دولت موقت من استعفا دادم که آقای بنی صدر رئیس دولت شورای انقلاب نپذیرفتند. در زمان دولت آقای رجایی نیز ایشان استعفای من را نپذیرفتند و نهایتا تعهد مکتوب دادند که مدیریت ما را با دولتشان هماهنگ کنند. اما متاسفانه به علت نگاه ها و حساسیت های سیاسی برخی از وزرای آن روز نتوانستند این کار را انجام دهند و چوب لای چرخ ما می گذاشتند؛ پروژه مترو با دخالت ها متوقف شد و نهایتا به جایی رسید که در زمان آقای مهدوی کنی، با حضور همین آقای میرسلیم و مرحوم آقای زواره ای که معاونان ایشان بودند، من را خواستند و گفتند شما فقط «زباله های شهر را جمع کنید».در این شرایط بود که من بار دیگر استعفا دادم و آقای رجایی که از دوستان خوب و نزدیک ما بودند، نپذیرفتند و من خدمت امام رفتم و در نامه ای که در سوابق هست به ایشان استعفای خودم را تقدیم کردم ایشان از من خواستند که بیشتر مدارا کنم. اما وقتی بیرون آمدم با راهنمایی آیت الله توسلی که در دفتر ایشان بودند، با خبرگزاری جمهوری اسلامی ایران مصاحبه ای کردم که در روزنامه ها منعکس شد. روز بعد آقای مهدوی کنی با تشکر استعفای من را پذیرفتند. من از پذیرش استعفا خیلی خوشحال شدم زیرا در شرایطی که اختیاری نیست، نباید مسئولیتی باشد. آیا پشیمان نیستید که شما و همفکران تان در سال های اول انقلاب به اندازه کافی استقامت نکردید؟ این سوال خیلی خوبی است و جواب به آن نیاز به تحلیل شرایط آن دوران دارد. اگر بخواهم خلاصه اشاره کنم، مهندس بازرگان در دولت موقت دو، سه بار استعفا دادند. آن قدر تداخل در مسائل مدیریت داخلی کشور بود، که دیگر دولت موقت توان ادامه کار را نداشت. بعد از سفری که مهندس بازرگان به همراه دکتر چمران و دکتر یزدی به الجزیره رفتند و مذاکراتی که برای گرفتن اموال کشور با برژینسکی داشتند، وقتی برگشتند، فضای سیاسی ای در کشور به وجود آمده بود- سفارت هم اشغال شده بود که حتی وزرا قادر نبودند به وزارتخانه شان بروند. جو چپ و آن عوامل که نمی خواستند مدیران توانمند در کشور باشند تا انقلاب بتواند استقرار و استمرار پیدا کند و مجموعه اینها باعث شد ادامه دولت موقت نه مفید و نه ممکن باشد. اما مهندس بازرگان و یاران ایشان صحنه را ترک نکردند. بعد هم با شورای انقلاب همکاری خود را ادامه دادند. بعد هم مهندس بازرگان، دکتر سحابی، دکتر یزدی و بقیه دوستان ما به آن رسالت تایخی خودمان ادامه دادیم؛ یعنی پاسداری از آرمان های انقلاب.بعد از آن همه یا رفتند یا کرکره ها را پایین کشیدند، اما نهضت آزادی ایران ایستاد. اگر این ایستادگی نبود، شما فکر می کنید در دوم خرداد آن اتفاق می افتاد بعضی ها فکر می کنند که دوم خرداد مثل چغندر یک دفعه سبز شده و مردم آمدند به برنامه توسعه سیاسی آقای خاتمی رای دادند!درحالی که دولت آقای ناطق نوری تقریبا نهایی شده بود و وزیرانشان را هم انتخاب کرده بودند. بعضی ها توجه نمی کنند که در دیدگاه ما مهندس بازرگان و دوستان نهضت آزادی ایران قدرت را یک هدف ندیدند. قدرت را همیشه وسیله دیدند؛ اگر بود خدمت بکنند، اگر نبود رسالت اصلی ما، آگاهی بخشی است و بالابردن آگاهی جامعه، تا جامعه در مقطع لازم کار لازم را بکند. تصور من این است که تحولاتی که در چهار دهه بعد از انقلاب داشته ایم؛ [این گونه بوده که] آن کسانی که در دهه 60 آن طرف بودند به تدریج در دهه های 70، 80 و 90 آمده اند این طرف و به تدریج از این گفتمان حمایت و دفاع می کنند، حالا با یک مقداری مسائل و مشکلاتی که هست. ما دنبال قدرت نبودیم. دنبال تحقق این گفتمان بوده و وقتی این گفتمان در جامعه تداوم پیدا می کند، نسبت به آینده امیدوار هستیم. حالا به لحاظ سازمانی برای ما محدودیت ایجاد کردند، اما مدارا کردیم برای اینکه نمی خواستیم هیچ گاه کار تند یا رادیکال انجام دهیم. بنابراین کاری که انجام شده در راستای آن اهداف راهبردی قابل ارزیابی است. آقای توسلی اگر باز هم در ایران متولد شوید، این رویه سیاسی را ادامه می دهید؟من هرگز پشیمان نیستم. زیرا همواره به وظیفه دینی و ملی ام عمل کرده ام. چون به وظیفه ام عمل کرده ام، همیشه به خدا توکل داشته و شکرگزار هستم. واقعا دوباره این مسیر را ادامه می دهید؟اگر دوباره متولد شوم کوشش می کنم با اطلاعات آن روز بهترین عمل صالح را انتخاب کنم. عمل آن روز من با عمل سال بعد من قاعدتا یکی نیست. ما در هر شرایطی باید با مجموعه اطلاعات و آگاهی ای که داریم کوشش کنیم عمل صالح و راهبردی داشته باشیم.من به جنبش اجتماعی ایران امیدوار هستم. به این خاطر که فرایند را در چهار دهه رو به جلو می بینم. البته جنبش های اجتماعی افت وخیز دارند، اما منحنی متوسطش مهم است که به کدام سمت میل می کند.
                