شنبه ۲۱ بهمن ۱۳۹۶
-----------------------------------------
یادداشت
-----------------------------------------
دیپلماسی حرفه ای برای نفع اقتصادی
-----------------------------------------

                    معمولا با وقوع انقلاب در کشورها، تغییراتی در جهت گیری ها و رفتارهای آنان، به ویژه در سیاست خارجی دیده می شود. بعد از انقلاب نگارنده در سه سمت در وزارت خارجه فعال بودم؛ رئیس اداره هشتم سیاسی، رئیس دفتر حقوقی و رئیس هیئت نمایندگی سی پی سی (دفتر مشترک هماهنگی ایران و عراق). فضای انقلابی دگرگون کننده است اما باید توجه داشت ساختار وزارت خارجه منافع ملی را در نظر دارد و باید تغییرات در آن با دقت صورت گیرد. در آن مقطع تصوری وجود داشت که لغو هرچه پیش از انقلاب انجام شده و قراردادهایی که بسته شده، در مسیر ارزش های انقلاب است. تقریبا همه قراردادهای دوران شاه یک جانبه نقض شد. به یاد دارم با طرف فرانسوی، قراردادهایی بسته شده بود. کمیسیونی علیه این اقدامات یک جانبه ایران تشکیل و سپس، علیه ایران اقامه دعوی شده و طرف فرانسوی خواستار یک میلیارد فرانک غرامت شده بود. نگارنده از مسئولان وقت خواستم به دلیل شفاهی اعلام شدن لغو همه قراردادهای رژیم گذشته، حداقل درباره این یک قرارداد اعلام کنند که همچنان ایران به آن متعهد است. در همان تاریخ، عراق و برزیل اعلام آمادگی کرده بودند که سهم ایران در آن قرارداد را خریداری کنند. متاسفانه توجهی به خواست من نشد. احکام صادره در دعاوی ایران و ایالات متحده معمولا به دلیل لغو یک جانبه بوده است. امروز بعد از چهار دهه از وقوع انقلاب، نیاز به حرکت اصولی در راستای کسب منافع حداکثری برای مردم، اجتناب ناپذیر است. در گذشته برداشت از امنیت، امنیت نظامی بود و همه چیز از منظر قدرت سخت ارزیابی می شد. امروز این تعریف دچار تغییر شده و اولویت های امنیتی هم به سمت رویکردهای اقتصادی میل کرده است.امروز چین، ژاپن و آلمان ارتش ملی ندارند اما در ردیف بزرگ ترین اقتصادهای جهان قرار گرفته اند. در ایران دستگاه سیاست خارجی آخرین نهادی است که به مسائل مربوط به دیپلماسی ورود کرده و سعی در تعدیل مواضع سایر دستگاه ها دارد. تاکید دکتر ظریف و تیم او بر ابعاد اقتصادی دیپلماسی در راستای تامین منافع ملی به شکل واقعی است. بخش اقتصادی وزارت خارجه نیازمند مدیران و کارشناسانی است که صلاحیت واقعی داشته باشند و نوعی وحدت استراتژیک در سیاست خارجی میان سه قوه ایجاد شود. اختلاف نظر به شکل کلی در داخل نیاز است، اما در سیاست خارجی باید همه این ها به سوی یک هدف مشترک سوق داده شود. رقابت میان اصولگرایان و اصلاح طلبان یا هر عنوان سیاسی دیگر، نباید باعث فرصت سوزی و عدم استفاده بهینه از فرصت شود. ایران پس از 11 سپتامبر و تحولات آن، در افغانستان و عراق نفوذ یافته و دو دشمن اصلی کشور کنار رفتند. فرصت مناسبی بود تا به دلیل نیاز ایالات متحده در منطقه، مشکلات با این کشور تعدیل و حل شود. امکان آن وجود داشت که ابتدا، بخش خصوصی واقعی، وارد مراودات با این کشور شود. البته اقتصاد ایران رانتی، دلالی و واسطه گری است؛ یعنی اقتصادمان بر محور واردات و فعالیت های سفته بازی است. روند تولیدی رو به کاهش است. صادرات نفت سهم اصلی را دارد اما می توان محصولاتی نظیر خشک بار، فرش، برنج و زعفران را به شکل انبوه به دنیا صادر کرد. از موقعیت جغرافیایی ایران برای درآمدهای ترانزیتی بهره برد. وقتی اقتصاد پویا شود، همه از آن منتفع می شوند. فرار مالیاتی نهادها و هدررفت بودجه در آنان، باعث کاهش قدرت اقتصادی و کاهش شفافیت ایران برای سرمایه گذاران خصوصی داخلی و خارجی شده است. دنیای امروز بر محور اقتصاد می گردد و شکی در آن نیست. اگر با مواضع قابل قبول در سیاست خارجی و پرهیز از تنش زایی این امکان ایجاد شود که بخش خصوصی واقعی در ایران با نوآوری و انطباق با مقتضیات روز با دنیا وارد دادو ستد شود و نوعی تعدیلی در اقتصاد کلان کشور صورت بگیرد، آن گاه می توان به تدریج، در حوزه دیپلماسی، از ظرفیت های اقتصادی بهره گرفت و اجازه تحریم کردن به کشورهای غربی نداد. درگیر نبودن اقتصاد ایران و جهان، یکی از عوامل فشار جهانی در مواضع مختلف بر ایران است. باید از تجربیات این 40 سال بهره گرفت و از حرکت در جا اجتناب کرد.
                