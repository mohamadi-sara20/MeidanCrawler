شنبه ۲۸ مرداد ۱۳۹۶
-----------------------------------------
یادداشت
-----------------------------------------
استقامت مصدق
-----------------------------------------

                    از میان چند رخدادی که در صدسال اخیر، تعیین کننده سرنوشت اجتماعی میهن شدند، کودتای آمریکایی سال 1332 شمسی بسی تلخ تر از دیگر وقایع است؛ کودتای سیاهی که منجر به سقوط دولت ملی دکتر محمد مصدق شد که پیش از آن روز به مدت 28 ماه، نخست وزیر ایران بود؛ اما در آن غروب تلخ، یکباره با یورش نظامیان شاه و تطمیع تعدادی از عوام ناآگاه و همچنین لات های چماق دار و چاقوکش اوضاع تغییر کرد و روند رو به تعالی که برای استقلال و عزت ملی ایران آغاز شده بود، یکباره متوقف شد و کشتی نهضت ملی شدن نفت به گل نشست و بار دیگر آرامشی که برای استعمارگران خارجی از دست رفته بود، احیا شد. «آنتونی ایدن»، نخست وزیر وقت انگلیس، وقتی که از سرنگونی دولت مصدق مطلع شد، در خاطراتش اعلام کرد که امشب بعد از مدت ها نگرانی، با رفتن این مرد خواب راحتی کردم! امیدوارانه باید گفت که برای واکاوی تاریخ نهضت ملی، کتاب ها و مقالات فراوانی در این سال ها به رشته تحریر درآمده است که هر کدام شان از زاویه دید خویش روشنگر نقاط تاریکی هستند که می تواند زمینه ساز این کودتای نظامی را برای مخاطبش روشن کند و آن اقدام ضدملی را که با حمایت قدرت های جهانی به انجام رسید، برای زمانه حاضر هویدا کند. تنها کاری که لازم است، یافتن این آثار ارزشمند و عادت دادن خویش به مطالعه آنهاست. خواست اصلی نخست وزیر قانونی بسیار ساده بود، او با تمام وجودش تلاش کرد امتیاز کشف، استخراج و بهره برداری از نفت در دست ملت ایران باشد و پیامد تصمیم نخست وزیر آن شد که از همه قدرت های خارجی خلع ید شود تا از این به بعد سرمایه مردم به غارت نرود؛ اما همین اراده ملی سبب شد تا مخالفت و ستیز با این فرد صادق، جدی تر شود. یک ضلع، دربار سلطنتی بود که با اجیر کردن اعوان و انصار نظامی و گروه های فشار ضد دولت صف آرایی کردند و ضلع دیگر آن جیره خوارانی از عرصه های دانش و سیاست بودند که مانع از آگاهی بدنه اجتماع از اهداف واقعی دولت شدند و از سوی شاه تامین مالی می شدند تا به روش های گوناگونی به حاکمیت ملی ضربه وارد کنند؛ اما رئیس کابینه بدون عقب نشینی هدف خود را پیگیری کرد و حتی ذره ای، مانع از آزادی بیان و انتشار مطبوعات نشد و این در حالی بود که رهبر ملی با کسانی به اختلاف خورد که هیچ کس تصور نمی کرد آنها روزی در صف مقابلش درآیند و اعتبارشان را در میان عامه در جهتی به کار اندازند که درست برخلاف منافع خود مردم است و سرانجام در مسیر به خاک انداختن دولت ملی، کار به جایی رسید که آمریکا، ضلع سوم مخالفت با دولت، مخارج یک سرنگونی حتمی نماینده ملت را به عهده گرفت تا سیر وابستگی نظام سلطنتی، تداوم یابد. در میان آثاری که از سوی تاریخ دانان برجسته درباره نهضت ملی به چاپ رسیده، سه کتاب بیشتر خودنمایی می کند...«نامه های دکتر مصدق». دوم، «مجموعه نطق ها و مکتوبات آیت الله کاشانی» (هر دو به کوشش محمد ترکمان) و سوم بخش های مهمی از کتاب حسین مکی که درباره کودتا و رویدادهای متعاقب آن است که به طور نمونه به تلگراف های شاه از رم (پس از فرار از ایران) به رجالی می پردازد که در جای خود خواندنی و عبرت آموز است. بی مناسبت نیست به عنوان حسن ختام به بخشی از نامه دکتر مصدق از تبعیدگاهش به یک هم وطن نگاهی داشته باشیم: «هم وطن عزیزم پیام دانشجویان عزیزم موجب بسی امتنان گردید، خواهانم که... روزگاری پیش آید که شما در راه آزادی و استقلال وطن عزیز بتوانید گام های بلند بردارید. این جانب در این زندان کاری ندارم جز اینکه از خداوند استقامت شما را بخواهم / احمدآباد، اول فروردین1343».
                