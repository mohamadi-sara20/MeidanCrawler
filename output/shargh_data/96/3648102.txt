شنبه ۲۹ مهر ۱۳۹۶
-----------------------------------------
یادداشت
-----------------------------------------
غفلت دولت از حقوق ملت
-----------------------------------------

                    سرچشمه شاید گرفتن به بیلچو پرشد نشاید گذشتن به پیلموضوع ممنوعیت ادامه فعالیت سپنتا نیکنام در شورای شهر یزد، فقط چند روزی است که با تاخیر در بعضی محافل ازجمله در مجلس و بعضی نشریات مطرح است؛ ریاست جمهوری، معاونت حقوقی نهاد و دستیار ویژه رئیس جمهور در حقوق شهروندی، تقریبا سکوت کرده اند. هم به نظریه شورای نگهبان و هم به رای شعبه 45 دیوان عدالت اداری، نقدهای متعددی وارد است؛ اما می شود از زاویه دیگری هم به این موضوع نگاه کرد؛ نگاهی که در آن انفعال و بی تفاوتی دولت و بی توجهی و کم دقتی رسانه ها به موضوعی مربوط به حقوق اساسی ملت، بیشتر نمایان می شود. برای فهم این غفلت یا تغافل، نگاه زمان شناختی (کرونولوژیک) به این پرونده کفایت می کند:- نظریه شماره 100/240 شورای نگهبان در تاریخ 26 فروردین 96؛ یعنی حدود یک ماه مانده به انتخابات، صادر و تقریبا یک روز بعد منتشر شده است. شورای نگهبان بخشی از قانونی را مغایر شرع دانست که 20 سال قبل عینا از سوی همان شورا تایید شده بود. طبق این نظریه نوظهور، در شهرهایی که اکثریت جمعیت آنها مسلمان است، پیروان ادیان دیگر نمی توانند به عضویت شورای شهر درآیند. به این نظریه انتقادهای فراوانی وارد است. دولت و مجلس سکوت کردند و فقط رئیس مجلس واکنشی مختصر داشت. در رسانه ها نیز جز چند مطلب، چیزی منتشر نشد.- رای دیوان عدالت اداری در تاریخ 13 شهریور صادر و به فاصله چند روز، ابلاغ شده و در روزهای پایانی شهریور، خبر آن منتشر شد. غیر از یکی، دو نقد که بلافاصله نسبت به این دادنامه نوشته و منتشر شد، حداقل بیش از دو هفته طول کشید تا بعضی مقامات در مجلس و نیز رسانه ها به این رای واکنش نشان دهند. ریاست جمهوری، معاونت حقوقی ریاست جمهور و دستیار ویژه رئیس جمهور، همچنان ترجیح می دهند منفعل باشند و سکوت کنند و چیزی دراین باره نگویند. آیا آنها در سازمان اداری خود مشغول انجام کاری برای حل این مشکل هستند؟ خبرها و اطلاعات موجود، پاسخ مثبتی به این سوال نمی دهند.- سپنتا نیکنام، شورای شهر یزد و مقامات استانی یزد، خودشان در حال تلاش برای حل مشکل اند. آنها در مسیر مرسوم دیوان عدالت اداری، در تلاش برای اعتراض به دادنامه و نقض دستور موقتی هستند که در دادنامه آمده است و شنیده ام مکاتباتی نیز با مراجع اداری، از قبیل ریاست جمهوری داشته اند که گویا تاکنون تقریبا بی جواب مانده است. ساده انگاری محض است اگر تصور شود این مشکل فقط مشکل سپنتا نیکنام و شورای شهر یزد است. در ادامه چرایی آن را خواهم گفت.- به طور بسیار ساده و مختصر، دادنامه ای که بعد از انجام انتخابات شوراها و انتخاب قطعی سپنتا نیکنام در شورای شهر یزد صادر شده است، بر پایه این تفسیر حقوقی بوده است که دیوان عدالت اداری صلاحیت دارد به اعتراض به تصمیم های هیئت های انتخاباتی (مانند هیئت های اجرائی و هیئت های نظارت) رسیدگی کرده و هرگاه لازم دید، تصمیم آنها را باطل کند یا آنکه فرد منتخب را از ادامه وظایف نمایندگی ممنوع و محروم کند یا کلا انتخاب او را رد کند. اگر قرار به اجرای چنین دیدگاه نادرستی باشد، معنایش این است که دیوان عدالت اداری می تواند حتی بعد از برگزاری هر انتخاباتی، اعم از شوراها یا مجلس یا حتی ریاست جمهوری و تایید نتایج آن، به عنوان رسیدگی به یک شکایت، تصمیم هیئت های مسئول آن انتخابات را باطل کند و به این ترتیب، فرد منتخب را از سمتی که در آن برگزیده شده است، محروم و ساقط کند. در جای دیگری قبلا نوشته ام که این تفسیر از نظر حقوقی باطل و مردود است (چالش بزرگ حقوق ملت- شرق- 1 مهر 96). تصور کنید اگر این تفسیر پذیرفته و رویه شود، چه اتفاقی برای نهادهای انتخابی کشور مانند شوراها و مجلس و حتی ریاست جمهوری خواهد افتاد؟ چه اتفاقی برای جمهوریت نظام و آرای ملت و حق انتخاب شدن و انتخاب کردن خواهد افتاد؟- باز هم به طور ساده و مختصر، شورای نگهبان در سال 1396 درباره قانونی اظهار مجدد کرده است که 20 سال قبل همان قانون را تایید کرده است؛ یعنی شورای نگهبان در تفسیری که از وظایف خود دارد، خود را صالح می داند که بعد از آنکه قانونی را خود تایید کرد، هر زمان که خواست و مایل بود، مجددا بررسی کرده و آن را مغایر شرع یا قانون اساسی اعلام کند.نتیجه حقوقی این تفسیر، این است که هیچ قانونی نمی تواند ثبات داشته باشد و بعد از آنکه یک قانون از سوی مجلس تصویب شد و به تایید شورای نگهبان رسید و از سوی رئیس جمهور ابلاغ شد، شورای نگهبان مجاز است تمام یا بخشی از آن قانون را با اعلام مغایرت با شرع یا قانون اساسی، از اعتبار ساقط کند. در جایی دیگر این موضع را نقد کرده و نوشته ام که چنین تفسیری از حدود صلاحیت شورای نگهبان، تفسیری نادرست است (عضویت در شوراها مشروط به دین افراد نیست- شرق-2 اردیبهشت 96).پرونده سپنتا نیکنام، عضو محترم شورای شهر یزد که از هم وطنان زرتشتی است، از حیث حقوق اساسی انتخاب شونده (سپنتا نیکنام) و رای دهندگان شهر یزد بسیار مهم است؛ اما علاوه بر این، اهمیتی بسیار فراتر از یک فرد و یک شورای شهر می یابد. مبانی این پرونده، آن را به یک موضوع ملی که به جمهوریت نظام مربوط است، تبدیل می کنند. طرفه آنکه رئیس جمهور محترم دراین باره سکوت اختیار کرده است، معاونت حقوقی رئیس جمهور هیچ نمی گوید و دستیار ویژه رئیس جمهور در حقوق شهروندی نیز حرفی نمی زند. نه منشور شهروندی خودشان را وقعی می گذارند، نه وظیفه حراست از قانون اساسی ملت را.مجلس نیز اگر از مواضع رسانه ای رئیس مجلس و بعضی نمایندگان بگذریم، کار و تدبیری عملی نیندیشیده است.در تاخیر آفت های بسیار است.
                