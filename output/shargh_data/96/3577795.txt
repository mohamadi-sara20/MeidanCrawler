یک‌شنبه ۲۸ خرداد ۱۳۹۶
-----------------------------------------
type_unknown
-----------------------------------------
واکنش قالیباف به منتقدان راه اندازی ناقص خط 7 مترو: از اتهام زنی به رقبا تا دعوت به انصاف
-----------------------------------------

                    گروه جامعه: تصویر محمدباقر قالیباف کاندیدای ریاست جمهوری را به خاطر بیاورید؛ کسی که همین چند روز پیش در مناظره ها سیل حملات و اتهامات اثبات نشده و تکذیب شده را نثار اعضای دولت و حسن روحانی می کرد. او که پس از ناکامی در انتخابات، به مسئولیت سابق و 12ساله اش برگشته است، روز گذشته در مراسم افتتاح ایستگاه شهید محلاتی متروی تهران، به انتقادات مطرح شده از سوی کارشناسان و اعضای شورای شهر کنونی درباره راه اندازی پرایراد و ناقص خط هفت متروی پایتخت واکنش نشان داد و با اعلام «انصاف داشته باشید، چون انصاف چیز خوبی است»، خطاب به منتقدان گفت: «سیاه نمایی کردن کارها بی انصافی است. اینکه بخواهیم یک کاری را ضایع کنیم، ضایع کردن یک فرد نیست؛ بلکه ضایع کردن فرهنگ و دستاورد یک ملت و شهر است». یک ماه پیش؛ تهاجمیکمی به عقب برگردیم، به حدود یک ماه پیش و ایام رقابت های انتخاباتی و مناظره ها، گوینده جملات بالا درباره لزوم سیاه نمایی نکردن، انصاف داشتن، ضایع کردن فرهنگ و دستاوردهای ملت و... آن روزها خود گوینده جملات زیر بود و آنها را با جدیت و آب و تاب، در برنامه های تبلیغاتی خود یا پرمخاطب ترین برنامه ها، خطاب به دولت و مسئولان دولتی اعلام می کرد: «روحیه تحول نیست و مدیریت کشور یک مدیریت خسته، نشسته و بسته است»، «کسی که بی هیچ مبنا و فقط برای کسب رای وعده صدروزه می دهد، مشخص است درکی از مدیریت اجرائی کشور ندارد و مجبور می شود به بی صداقتی روی بیاورد»، «هزینه های بازگشت انحرافیون به بازی سیاست، نتیجه ناکارآمدی دولت حرف است»، «من بسیار متاسفم که رئیس جمهور بیاید و مقابل مردم اظهارات دروغ بیان کند. ما امروز نیازمند جهاد ضددروغ هم هستیم».اینها تنها بخشی از گفته های قالیباف در آن روزهاست؛ او علاوه بر این، در همین مناظره ها چندین موضوع و اتهام صریح را علیه اعضای دولت و شخص رئیس جمهور مطرح کرد که همه آنها تکذیب شد. اتهاماتی ازجمله کشف کالای قاچاق از خانه وزیر آموزش وپرورش، کمک بابک زنجانی به ستاد روحانی در سال 92، دریافت پاداش های میلیاردی از سوی اسحاق جهانگیری، خرید خانه با تخفیف و رانت از سوی حسن روحانی و معاونش جهانگیری و....  امروز؛ بازگشت به دفاعبا توجه به عوض شدن کامل ترکیب شورای شهر تهران و قطعی شدن تغییر شهردار تهران، محمدباقر قالیباف که تا کمتر از دو ماه دیگر با مسئولیت 12 ساله خود در پایتخت خداحافظی می کند، این روزها و هم زمان با راه اندازی چند ایستگاه از خط هفت مترو، با انتقاد شدید برای راه اندازی بی امکانات و ناایمن این خط مواجه شده است. هر بار که در جایی پشت تریبون رفته است، تلاش کرده به این انتقادات واکنش نشان بدهد. قالیباف در سخنان روز گذشته خود با اشاره به حواشی خط هفت مترو با بیان اینکه سیاه نمایی کردن کارها بی انصافی است، تصریح کرد: اینکه بخواهیم یک کاری را ضایع کنیم، ضایع کردن یک فرد نیست؛ بلکه ضایع کردن فرهنگ و دستاورد یک ملت و شهر است. وی با بیان اینکه برخی می گویند شهرداری تهران در حوزه حمل ونقل کاری انجام نداده است، گفت: باید اعلام کنم درحالی که 70 کیلومتر مترو تنها در 22 سال ساخته شده بود، در 12 سال، 300 کیلومتر مترو ساختیم و این در حالی است که از کوچک ترین حمایت ها نیز برخوردار نبودیم و 12 سال قبل، داشتن اتوبوس کولردار و BRT یک شوخی بود؛ در شرایطی که براساس قانون، دولت باید سهم 82 درصدی خود را از محل خرید اتوبوس بپردازد؛ اما شاهد هستیم در هشت سال اخیر، حتی یک اتوبوس هم به شهرداری داده نشده است.این در حالی است که در تهران حتی یک کیلومتر تونل ترافیکی هم وجود نداشت و فقط تونل رسالت، آن هم به طور نیمه کاره و تونل امیرکبیر رها شده بود و حالا شاهدیم برخی یک عکس از محدوده کارگاهی ایستگاه بریانک را در فضای مجازی منتشر می کنند و می گویند این همان ایستگاهی است که افتتاح شده؟! انصاف داشته باشید و انصاف چیز خوبی است؛ چراکه محیط کارگاهی ایستگاه با محیط مسافرگیری متفاوت است و حق این است که از ایستگاه مترو عکس بیندازید نه محیط کارگاهی. این اقدامات ضایع کردن فرد نیست؛ بلکه ضایع کردن دستاوردهاست؛ ضمن اینکه لازم نیست برای اثبات کارآمدی خود تلاش کنید، دیگران را ناکارآمد جلوه دهید و کسی که از موفق نشدن یک مجموعه متعلق به شهر خوشحال می شود، انسان نیست». منتقدان چه می گویند؟ منتقدان او در این زمینه، یا کارشناسان صاحب نام و متخصص حوزه حمل ونقل شهری هستند یا اعضای شورای شهر. به عنوان مثال رحمت الله حافظی، رئیس کمیسیون سلامت، محیط زیست و خدمات شهری شورای شهر تهران، هفته گذشته و در جلسه علنی شورای شهر، خواستار تشکیل کمیته ای در شورای شهر برای بررسی امنیت خط هفت متروی تهران شد و در ادامه با ذکر چند مورد مهم از عدم ایمنی در خط هفت، این نگرانی را تشریح کرد. او به تعداد واگن های این خط که 10 درصد استانداردهای موجود است، اشاره کرد و گفت: در مسیر 22 کیلومتری از خط هفت متروی تهران، سیستم هواکش و راه های خروج و فرار فراخور نیاز وجود ندارد و با توجه به اینکه در مقطعی، فاصله یک ایستگاه تا ایستگاه بعدی شش کیلومتر است، جای نگرانی وجود دارد. او همچنین پیشنهاد کرد برای رفع این نگرانی و حصول اطمینان از امنیت شهروندان، کمیته ای سه نفره متشکل از اعضای کمیسیون حمل ونقل، سلامت و نظارت شورا برای بررسی این موضوع تشکیل شود و پس از بازدید از این خط، گزارشی دراین باره تهیه و به شورا ارائه شود.از دیگر منتقدان این خط مترو، محسن هاشمی، مدیرعامل سابق متروی تهران و نفر اول منتخبان شورای شهر جدید تهران است که تا به حال چندین بار درباره افتتاح های عجله ای و غیراستاندارد در خطوط جدید صحبت و ابراز نگرانی کرده بود. او چند روز بعد از این افتتاح ها، در گفت وگویی اعلام کرد با توجه به حجم نگرانی ها از خط هفت، ایستگاه های جدید در اولین روز کاری شهردار جدید باید متوقف و تعطیل شود؛ چون افتتاح خطی که هواکش ندارد و قطار کافی برای آن وجود ندارد، ایجاد ناامنی برای مسافران است و هرکس به عنوان شهردار جدید تهران انتخاب شود، باید در اولین روز کاری خود این خطوط را تعطیل کند. هاشمی افتتاح های اخیر مترو را عجولانه دانست و آن را برای امنیت شهروندان خطرناک توصیف کرد و از اعضای کنونی شورای شهر خواست در برابر این افتتاح ها سکوت نکنند.از دیگر منتقدان این روزهای این خط مترو، می توان به محمد حقانی، رئیس کمیته محیط زیست شورای اسلامی شهر تهران، اشاره کرد که در سخنان خود در جلسه هفته گذشته شورا، با طرح این سوالات که خط مترویی که نه پله فرار دارد، نه هواکش و نه قطار، چرا باید افتتاح شود، گفت: «خطوط مترو مستقیما با ایمنی و سلامت شهروندان سرو کار دارند و لزوم تجهیز و تکمیل آنها قبل از افتتاح، ضرورتی است که نباید به سادگی از کنار آن گذشت؛ چون افتتاح ناقص خط هفت مترو که نام آن را راه اندازی آزمایشی گذاشته اند، در واقع بازی با جان مسافران است و خطوط مترو و اشکالات و ایرادات آن نباید به قیمت جان مردم آزمایش شود».
                