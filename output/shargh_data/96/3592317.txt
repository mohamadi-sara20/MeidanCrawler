شنبه ۲۴ تیر ۱۳۹۶
-----------------------------------------
type_unknown
-----------------------------------------
خانواده قاتل آتنا، تاوان جرم پدر را پس می دهند
-----------------------------------------

                    گروه جامعه: در روزهای گذشته، شاهد غم انگیزترین واکنش های جمعی به اتفاقی تلخ بوده ایم. قتل ناجوانمردانه آتنا، دختر کوچک از اهالی پارس آباد مغان، این شهر کوچک را در بهت و حیرت فرو برد. طولانی شدن دوره فقدان، و همچنین قتل و آزار او از سوی مردی که از قضا آشنا و معتمد آتنا بود و این کودک برای قضای حاجت و آب خوردن به مغازه اش مراجعه می کرد، فاجعه را بیش از پیش تراژیک کرد. واکنش های مردم غم زده پارس آباد مغان که بیش از 20 روز تمام در اطراف شهر به دنبال گمشده خویش می گشتند، به این واقعه دور از انتظار نبود. اما در این گیرودار و پس از دستگیری قاتل، آیا هنوز می شود این حق را به مردم داد که آنها به محل کار قاتل یورش ببرند و آنجا را سنگ باران کنند و به آتش بکشانند؟ شاید احساسات و هیجانات مردم داغدیده را نشود به راحتی کنترل کرد، اما آیا می شود قانون را نادیده گرفت؟ از طرفی در این گیرودار، چه تقصیری متوجه خانواده آتنا و سیستم آموزشی کشور است؟ چقدر می توان با اظهارنظرهایی از قبیل اینکه آتنا قربانی پوشش نامناسب بود، هم نوا شد؟ یا اینکه آیا حمله به خانه یا محل کار قاتل می تواند نشانه ای از اطمینان نداشتن مردم به قانون باشد؟ واکنش های هیجانیسونیا غفاری، جامعه شناس در گفت وگو با «شرق»، در ارتباط واکنش جامعه نسبت به خانواده قاتل و همچنین مواجهه با این اتفاق می گوید:«چیزی که به نظر عجیب می رسد این است که چطور ممکن است آدم ها در برخی از موضوعات به شدت بی تفاوت می شوند. ما در گذشته نیز شاهد جنایاتی از این دست و گاهی حتی فجیع تر نیز بوده ایم. ولی گاهی موضوع به جایی نمی رسد که واکنش عمومی مردم را در پی داشته باشد و گاهی هم مثل ماجرای تلخ این کودک قربانی تمام کشور تحت تاثیر قرار می گیرد. این موضوع دلایل مختلفی می تواند داشته باشد. بسیاری از دلایل فقط با حضور در محل بروز حادثه قابل فهم است، ولی ما به عنوان کسانی که از دور نگاه می کنیم به دلایلی مانند کوچک بودن این شهر و پخش شدن سریع اخبار در این شهر، و همچنین مدت زمان طولانی گم شدن آتنا و درگیر شدن شهر برای پیدا شدن این کودک می رسیم. یعنی فشاری که به جمع آمد، باعث واکنش شدید نهایی آنها شد. منتها آن چیزی که در این اتفاقات برای ما ثابت می شود، گاهی قانون کاملا به حاشیه می رود و مردم منتظر تصمیم قانون نمی شوند و خود واکنش هایی نشان می دهند که نوعی جرم و نقض حریم افراد است. مثلا تحت فشار قرار دادن ساکنین خانه قاتل که احتمالا روحشان هم از این جنایت خبر نداشته است. یعنی منتظر تصمیم قانون نمی شویم. به دلیل اینکه همین تخریب و تحت فشار قرار دادن کسانی که شاید روحشان هم از این جنایت خبر ندارد، نوعی جرم و نقض حریم آن افراد است.» او افزود: «به هر حال قاتل دستگیر شده ولی اینکه ما خانواده از همه جا بی خبر او را تحت فشار قرار می دهیم، نشان دهنده این است که ما سریعا تحت کنترل هیجانات و احساسات جمعی قرار می گیریم.. احساساتی می شویم و چنین واکنشی نشان می دهیم و در موارد مشابه اگر قلقلک نشویم، هیچ واکنشی نشان نمی دهیم. آیا عده ای به دلیل خشم و عصبانیت ناشی از این اتفاق دست به این حرکات زده اند و عده ای دیگر صرفا هم نوای ماجرا بوده اند؟ اگر ما در همه مسائل غیرت و تعصب به خرج می دادیم به عقیده من می توانستیم بگوییم این ویژگی ما است که نمی خواهیم خلاف قانون در کشورمان اتفاق بیفتد، ولی یک وقت هایی بی خیال هستیم و جای دیگری از شدت هیجان افراد بی گناه در یک ماجرا را هم تحت فشار قرار می دهیم که نشان می دهد بیشتر ماجرا به تخلیه خشم بازمی گردد.» این جامعه شناس تصریح می کند: «اما در پارس آباد مغان این خشم سر چه کسانی خالی شد؟ افرادی که خود قربانی خشونت هستند و ما حریم آنها را هم نقض می کنیم. درحال حاضر شرایط جامعه به گونه ای است که قلب همه جریحه دار به نظر می رسد و حتی رئیس مجلس نیز نسبت به اتفاق واکنش نشان می دهد. این واکنش ها به دلیل فروکش کردن خشم عموم مردم است، در این شرایط می خواهند یکدیگر را ساکت کنند. اما به نظر می رسد در شرایط مشابه ما نیاز به افرادی داریم که بتوانند جمع را روان شناسی کنند. چرا که این واکنش ها را نه جامعه شناسی و نه روان شناسی فردی درمان نیست.»اتفاقات مشابه از قبح جنایت کم نمی کنددر روزهای اخیر همچنان شنیده ایم که مانند این اتفاقات در همه جای جهان می افتد، اما آیا وجود اتفاقات مشابه می تواند درمانی برای این درد باشد؟ این سوال را از سونیا غفاری نیز پرسیدیم و تصریح کرد:«مسلما بروز جنایات مشابه در جهان، چیزی از قبح و زشتی داستان کم نمی کند، یعنی هرجا که این اتفاقات می افتد، نوع آسیب به گونه ای است که همگان را درگیر می کند، منتها باید ببینیم کجا توانستند این واقعه را کنترل کنند یا کاهش بدهند. جامعه هیچ گاه بری از جرم نخواهد بود، این اتفاقی نیست که حتی در ایده آل ترین کشورها بیفتد، ولی توانسته اند کارهای پیشگیرانه را جلو ببرند. ما هم قطعا موفق به حذف نخواهیم بود، ولی می توانیم کارهای پیشگیرانه انجام دهیم. جای آموزش در کشور ما بسیار خالی است و مدت هاست که درباره اش بحث می کنیم، ولی قطعا با آموزش دادن هم نمی توانیم انتظار به صفر رسیدن این فجایع را داشته باشیم، چون این دید غیرمنطقی است، تو حتی اگر به بچه آموزش بدهی و قوانین پیشگیرانه داشته باشی، باز هم این اتفاق به صورت های مختلف می تواند بیفتد. ما هنوز نمی دانیم آتنا چگونه در چنگ این فرد اسیر شده است. شاید با زور و خشونت این اتفاق افتاده است و در این شرایط آموزش هم کمک چندانی به قربانی نمی کند. همچنین تئوری مقصر جلوه دادن قربانی نیز مدت هاست منسوخ شده، اینکه کودک حجاب نداشته نمی تواند دلیلی برای تشدید بیماری های روحی افراد باشد. از طرفی حتی پسران ما هم در معرض خطر هستند بنابراین علت بودن نبود حجاب، آن هم برای کودکی در این سن فرضیه معقولی نیست.» خانواده قاتل را فراموش نکنیمهمچنین دکتر شیوا دولت آبادی، روان شناس، در گفت وگو با «شرق» تصریح کرد: «اینکه ما اصولا در برابر اخباری که هیجان برانگیز هستند، زیاد هیجان زده می شویم تا حدودی غیرقابل کنترل است. به هرحال یک تیری به ما اصابت می کند و ما همدلی می کنیم و دلمان می خواهد سهم خودمان را برای کاهش این درد مشترک و هرچیزی که قضیه را آرام کند، انجام دهیم. ما حتی در مسائل تلخ دیگری مثل حادثه پلاسکو، هم همه جمع می شویم و هم تماشاچی هستیم، هم مزاحم هستیم و هم دلمان می خواهد در صحنه باشیم. اینها چیزهایی است که شاید به خصوصیات ملی ما بازمی گردد و در همه جای دنیا به این صورت دیده نمی شود. اما در فجایعی مثل داستان تلخ آتنا، مردم بدون درنظرگرفتن اینکه در خانه وی آدم های دیگری به غیر از خود مرد مجرم زندگی می کنند و حرمت آنها باید حفظ شود، بیش از حد خصومت نشان می دهند و فکر بچه ها و زنی را که در آن خانه ساکن هستند و هویت آنها در آنجا شکل گرفته نمی کنند». وی افزود: «به هرحال این مرد تنها نبوده و صاحب خانواده و بچه هایی است که هویتشان به آن شهر گره زده شده. در هر صورت این واکنش ها زیاد از حد است و بهتر است آنها را کنترل کرد و افرادی که می توانند این حرکات اجتماعی را سروسامان بدهند نباید دست به حرمت شکنی دیگرانی بزنند که این وسط نقشی نداشته اند. از طرف دیگر در این ماجرای تلخ، مسئله غفلتی را که والدین آتنا یا به خاطر خوش خیالی یا دل مشغولی های زندگی داشته اند نباید فراموش کرد. صرف اینکه یک فرد اجازه می دهد از فضای محل کارش استفاده شود یا همسایه شماست، نمی شود آن را دال بر شناخت کامل والدین از نیت آنها دانست. به هرحال همه اینها با هم جمع شده و یک ماجرای تلخ را رقم زده است». وی افزود:«البته بسیاری از فعالان اجتماعی کودکان در روزهای گذشته بیش از هر چیزی به آموزش بها می دهند که می تواند نقش مهمی را در ماجراهای این چنینی بازی کند. در این اتفاق دو طرف نقش مهمی را بازی می کنند؛ یکی قربانی و دیگری فرد متجاوز. هرکدامشان در جای خودشان هم باید دیده شوند. یک قربانی کوچک اگر اطلاعات کافی از نحوه حراست از خود و دفاع از بدن خود داشته باشد، ممکن است بتواند جلو این پیشروی ها را تا حدودی بگیرد و از طرف دیگر متجاوز می تواند دچار بیماری روانی باشد و با خشونت عمل کرده باشد و در چنین شرایطی باز توجه خانواده آتنا به فرزندشان و تنها نگذاشتن او از اصول مهم برای جلوگیری از این اتفاق بود».این روان شناس تصریح کرد:«ما گاهی وقت ها خیلی عجولانه می خواهیم فرد خاطی را از میان برداریم، در صورتی که شاید داشتن اطلاعات از شخصیت وی بتواند به مجموعه دانش ما در پیشگیری کمک کند. البته تا جایی که اطلاعات به ما اجازه می دهد، ما می دانیم قاتل پرونده مجرمیت دیگری نیز داشته است و به هرحال اینها همان چیزهایی است که باید به آن توجه کرد. مجموعه این عوامل باعث ایجاد این اتفاق تلخ هستند و هیچ کدام به تنهایی نه علت و نه معلول هستند و مجموعه این اتفاقات در کنار هم جرم را پدید می آورد و درعین حال درس گرفتن از آنها، هم ضروری است و هم نباید تک بعدی باشد. در این میان روان کاوی جدی فرزندان و همسر این فرد نیز نباید فراموش شود». دولت آبادی با اشاره به لزوم آموزش در سیستم آموزشی خاطرنشان کرد: «اینکه ما هر موضوعی را چگونه باید به یک کودک منتقل کنیم، به برکت دانش و شناسایی از رشد روان شناسی کودک می شود به آن رسید. نیازی هم به داده های خارجی نیست، ما در سال های گذشته در این ارتباط پژوهش های بسیاری را انجام داده ایم و می توانیم نسبت به آن درباره نحوه آموزش به کودکانمان پیش برویم. نباید آموزش را فراموش کرد، این حرکت می تواند جلو بسیاری از این فجایع را بگیرد».
                