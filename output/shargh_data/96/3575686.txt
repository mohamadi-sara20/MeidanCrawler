چهار‌شنبه ۲۴ خرداد ۱۳۹۶
-----------------------------------------
حرف اول
-----------------------------------------
ضرورت فضای پساانتخاباتی
-----------------------------------------

                    مشارکت بالای مردم در سه انتخابات اخیر در ایران برای تعیین سرنوشت خود و اثبات دلبستگی به کشورشان، بدون درنظرگرفتن جهت گیری های سیاسی مختلف، بسیار امیدوارکننده و تحسین برانگیز بوده است. ملت ایران نشان داد ضمن برخورداری از بلوغ اجتماعی بالا، توان و ظرفیت مشارکت و احترام به عقاید مخالف خود را دارد. در زمان تبلیغات انتخاباتی، مشاهده شد که مردم با حفظ آرامش، ضمن پیگیری مباحث، استدلال ها و برنامه های نامزدهای انتخاباتی و حامیان آنها و نیز استفاده درست از رسانه های اجتماعی- که موجب تبادل آرا در زمان تبلیغات و شناخت بیشتر مردم شد- مشتاقانه به پای صندوق های رای رفتند و بعد از اعلام نتایج انتخابات نیز با امیدواری و احترام به نتیجه حاصل شده، به مسائل و مسئولیت های خود بازگشتند. چنین بلوغ اجتماعی در رفتار و منش مردم را می توان ناشی از میزان بالایی از وحدت ملی دانست؛ وحدتی که از آن به عنوان عامل حیاتی برای حفظ ثبات و امنیت کشورها و افزایش مشروعیت نظام های سیاسی حاکم یاد می شود. سوالی ذهن مردم، نخبگان و دلسوزان کشور را به ویژه در شرایط بسیار حساس منطقه ای و بین المللی به خود مشغول کرده است. اهمیت و دشواربودن دستیابی به وحدت ملی در جوامع، روشن است.پس چگونه است که زمانی که ملت ایران چنین عقلانیتی را با مشارکت بالای خود در انتخابات مختلف و پیاپی در کشور به کار می بندد و موجب حیرت و احترام جهانیان می شود، چرا برخی از مسئولان و فعالان سیاسی همچنان مشغول جدل های پسا انتخاباتی هستند؟ مردم ایران با شناخت شرایط حساس کشور با عقلانیت به امنیت، آزادی و آرامش رای دادند تا به آینده ای بهتر و سعادتمندتر برسند و انتظار دارند مسئولان و فعالان سیاسی هم با پایان گرفتن فضای انتخاباتی، دست در دست یکدیگر داده تا بتوانند منتخب مردم را در رسیدن به اهداف و شعارهای انتخاباتی اش یاری دهند. شرایط حساس بین المللی و منطقه ای اینک بیش از هر زمانی همدلی و وحدت و همبستگی ملی ما را می طلبد. شایسته نیست که از رسانه های عمومی و تریبون های رسمی به جدل و بگوومگوهای غیرضروری پرداخته شود. الان زمان کشاکش و جدل های سیاسی نیست. کشور نیازمند تقویت وحدت ملی است و مسولان باید در این مسیر خود الگوی جامعه باشند و با سعه صدر و شکیبایی، جامعه را نیز به سمت آرامش بیشتر هدایت کنند.
                