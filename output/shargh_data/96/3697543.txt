پنج‌شنبه ۵ بهمن ۱۳۹۶
-----------------------------------------
یادداشت
-----------------------------------------
3 ماه سرنوشت ساز
-----------------------------------------

                    سفر وزیر خارجه آمریکا به سرزمین های اشغالی برای اطمینان بخشی به نتانیاهو در زمینه مقابله با برجام و رایزنی با کشورهای اصلی اروپا برای اعمال فشار بر ایران نشان می دهد لابی ضدبرجام به شدت فعال است. رئیس جمهور آمریکا در دوره قبلی بازه سه ماهه تعلیق تحریم های هسته ای یا باید آن را تایید می کرد، یا لغو. اما او توپ را به زمین کنگره انداخت تا خود را از زیر بدنامی خروج از برجام برهاند. اروپایی ها به ترامپ پیام داده بودند که بی توجهی او به توافقی جهانی که قطع نامه شورای امنیت را هم به عنوان پشتوانه دارد، آنان را آزرده خواهد کرد. از سوی دیگر داخل ایالات متحده حتی برخی جمهوری خواهان عضو کنگره اعلام کرده بودند مخالف خروج یک جانبه آمریکا از برجام هستند. ترامپ امیدوار بود تصمیم جمعی کنگره، مفری برای او باشد تا هم شعارهای انتخاباتی او بی ثمر نماند، هم خودش به عنوان فردی پیمان شکن معرفی نشود. لابی فعال مقامات اروپا به ویژه مسئول سیاست خارجی اتحادیه، عاملی برای آن شد که نمایندگان ایالات متحده ترجیح بدهند فعلا تصمیمی برای برجام نگیرند. بعد از مهلت 60 روزه باز هم این رئیس جمهور ایالات متحده بود که ناگزیر به تمدید تعلیق تحریم ها بر اساس برنامه جامع اقدام مشترک شود. ترامپ فردی پیش بینی پذیر نیست اما می داند تعهدات دولت قبلی در نظام های جهانی موضوعیت دارند، به ویژه در قراردادهای چندجانبه این موضوع اعتبار بالایی دارد و دولت بعدی به سادگی نمی تواند تعهدات جهانی دولت قبلی را نادیده بگیرد. این مسئله در توافق های دوجانبه تا حد زیادی متفاوت است اما اکنون و در شرایطی که برای اولین بار، آمریکا و ایران به شکل رسمی در یک موضوع با یکدیگر طرف مذاکره شده و در نظام بین الملل، این گفت وگوی مستقیم به شکل گیری یک قرارداد پذیرفتنی انجامیده، نمی توان حتی با تغییر دولت در آمریکا به راحتی این توافق را نادیده گرفت. ترامپ راه دیگری انتخاب کرده و آن تاکید بر اصلاح برجام است. او تلاش می کند در موضوعی همسو با اروپا، یعنی نگرانی از برنامه توسعه موشکی ایران، برجام را نیز زیر سوال ببرد اما فعلا فقط به کارشکنی و ایجاد فضای تهدید برای بهره مندنشدن ایران از حضور شرکت های بزرگ خارجی و فعالیت های عادی بانکی با جهان بسنده کرده است. ترامپ فکر می کند در مسئله برنامه موشکی نیز می تواند مدعی رسیدن ایران به موشک های قاره پیما با قابلیت حمل کلاهک هسته ای شود و از دنیا بخواهد توسعه آن را متوقف کند. فرانسه هم از این پیشنهاد تا حدی استقبال کرده است. تاکتیک مرتبط کردن برجام با حضور منطقه ای ایران در کشورهایی مانند سوریه، عراق و لبنان و برنامه توسعه موشکی، دستور کار تیم نظامی همراه ترامپ در سمت های کلیدی ایالات متحده جدید است. در سفر اخیر تیلرسون نیز همین مسئله پیگیری شد. فرانسه، انگلیس و آلمان نظری تلویحی مبنی بر بررسی برنامه موشکی ایران در شورای امنیت ابراز کردند. ایالات متحده در زمان حمله به عراق نیز نتوانست موضوعی پذیرفتنی برای جامعه جهانی پیدا کند و موضوع تسلیحات کشتار جمعی عراق را به شدت پررنگ کرد. قراردادن عراق در محور شیطانی در نطق مشهور بوش پسر، مقدمه جنگی شد که هنوز عراق در آتش آن می سوزد و داعش، محصول بی ثباتی در سیستم اداره این کشور بود.ایران توانسته در موضوع برجام به همه تعهدات قانونی خود عمل کند و آژانس انرژی اتمی نیز این پایبندی را در چندین گزارش تایید کرده است. مشخص است که بهانه ای برای لغو برجام وجود ندارد؛ پس ترامپ سعی می کند تا موعد سه ماهه بعدی، موضوعات حاشیه ای را خود راسا یا از طریق متحدان منطقه ای مانند عربستان و اسرائیل به پیش ببرد. تلاش نماینده آمریکا در سازمان ملل برای نسبت دادن موشک یمنی به ایران را نیز می توان در همین راستا ارزیابی کرد. ایران بارها از عهدشکنی و نقض برجام از سوی آمریکا به مرجع رسیدگی کننده پیش بینی شده در توافق برجام، شکایت کرده است. سایر کشورهای طرف توافق هسته ای نیز اظهارات ایران درباره پایبندنبودن آمریکا به برجام را رد نکرده اند اما مسئله ارتباطات تجاری و ریشه دار اروپا با آمریکا و البته اهمیت امنیت اروپا با حضور آمریکا در ناتو است. نمی توان پیش بینی کرد پنج کشور دیگر عضو برجام در قبال آمریکا چه موضعی اتخاذ می کنند؟ آنان تا به حال تلاش کرده اند در مقابل رفتار تهاجمی ترامپ، کج دارومریز رفتار کنند و در سایر موضوعات علیه ایران، تا حدی با آمریکا همسویی نشان دهند. اگر طرفین بر اساس حسن نیت عمل کنند و ایران با کمی انعطاف، به دنبال گفت وگوی موثر با اروپا و البته تداوم بهانه گرفتن از ایالات متحده باشد، همکاری های تجاری بیشتری میان طرف ها صورت می گیرد و رفع تحریم ها شتاب بیشتری خواهد گرفت. در این صورت می توان تا حدی انتظار حل مشکلات موجود و روند اجرای مطلوب برجام را داشت. رفتار ایران در سه ماه آینده و رایزنی های فعال دستگاه دیپلماسی با اروپا، چین و روسیه می تواند فضا را تا حدی تعدیل کند.
                