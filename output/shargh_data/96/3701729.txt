شنبه ۱۴ بهمن ۱۳۹۶
-----------------------------------------
یادداشت
-----------------------------------------
سقف عادلانه برای هزینه دادرسی
-----------------------------------------

                    اگر شما صد میلیون تومان از طریق تظلم خواهی در دستگاه قضا مطالبه کنید، در ابتدا حداقل سه میلیون و 500 هزار تومان از شما گرفته می شود تا به ادعای شما رسیدگی شود و اگر 10میلیاردتومان، مطالبه کنید، باید 350 میلیون تومان به دستگاه قضائی بپردازید تا به تظلم خواهی شما رسیدگی کند و برای رسیدگی به دعوای شما، میزان هزینه ای که قوه قضائیه می گیرد هیچ سقفی ندارد و به زیان دیدگی مدعی بستگی دارد. هرچه زیان دیده تر، هزینه استماع دعوا از سوی قضات دستگاه قضائی، بیشتر. بسیاری معتقدند اساسا اخذ هر هزینه دادرسی از سوی قوه قضائیه برای رسیدگی های قضائی، خلاف اصل 34 قانون اساسی است. طبق این اصل «دادخواهی حق مسلم هر فرد است و هرکس می تواند به منظور دادخواهی به دادگاه های صالح رجوع کند و هیچ کس را نمی توان از دادگاهی که به موجب قانون حق مراجعه به آن را دارد منع کرد». البته به اعتقاد بنده، گرفتن مبلغ متعارف نه تنها خلاف قانون اساسی نیست، بلکه موافق اصول کلی حقوق اداری حاکم بر خدمات عمومی است؛ اما اخذ هزینه خدمات عمومی باید معقول، منطقی و متناسب باشد. طبق قانون بودجه که مسائل مربوط به خدمات قضائی آن را قوه قضائیه تهیه کرده و در مراحل مختلف تصویب شده است؛ طرح یا دفاع یا اعتراض هرگونه دعوای حقوقی در سال 1396، بنا به مقاطع مختلف دعوا، مستلزم پرداخت دو و نیم تا پنج ونیم درصد میزان زیان (خواسته دعوا) به قوه قضائیه است. در دعاوی کیفری نیز به غیراز جرائمی مانند سرقت، کلاهبرداری، اختلاس و... که رد مال ناشی از جرم در قانون مربوطه احصا شده است؛ زیان دیده کیفری نیز برای بازگرداندن اموالش باید هزینه دادرسی بپردازد؛ برای نمونه اگر وجه یا خودرویی به ارزش صد میلیون تومان به کسی امانت داده شود و ایشان خیانت در امانت کند و به همین اتهام نیز محکوم شود؛ برای رد مالش باید دادخواست مجزای حقوقی دهد و همین مراحل طی شود. متاسفانه هیچ سقفی برای ارائه خدمات قضائی در قانون پیش بینی نشده است و همین منوال در بودجه سال 1397 و در قسمت تعرفه خدمات قضائی ردیف 140101 درآمدهای دولت، ادامه یافته و قوه مقننه باید در قانون بودجه 1397، برای هزینه دریافتی تعرفه خدمات قضائی برای رسیدگی در محاکم، سقف معقول و متناسب در دریافت هزینه دادرسی تعیین کند و لایحه بودجه 1397 از این حیث تعدیل و اصلاح شود. البته در بحث هزینه دادرسی، برخی دعاوی ملکی یا دعاوی ای مانند فسخ قرارداد و... حداقل میزان تقویم یا قیمت منطقه ای، ملاک اخذ هزینه دادرسی است؛ اما اغلب دعاوی و اختلاف های مالی مردم که وجه نقد است، بر مبنای صدور چک، سفته یا رسیدهای مالی انجام می شود و فرایند قضائی صدور حکم محکومیت بر مبنای این اسناد به ویژه چک های بانکی، مشابه است و در نهایت، در دفتر و جلسات رسیدگی دادگاه، 10 ساعت خدمت قضائی ارائه می شود...اما برای یک میزان خدمات قضائی اگر 10 میلیون تومان مطالبه شود؛ 250 هزار تومان اخذ شده و اگر صد میلیون تومان مطالبه شود، سه میلیون و 500 هزار تومان و اگر یک میلیاردتومان باشد، 35 میلیون تومان و همین طور هرچه مال باخته تر، هزینه دادرسی هم بیشتر. بنابراین مجلس محترم شورای اسلامی باید در بودجه سال 1397، به این نکته توجه کند و برای دریافت هزینه دادرسی، سقف عادلانه تعیین کند. بی شک سقف هزینه دادرسی حداکثر دو میلیون تومان، سقف عادلانه ای در تظلم خواهی مردم نزد دستگاه قضائی است و نباید به آن، نگاه کسب درآمد داشت. اساسا چنین نگاهی منصفانه نیست. اینکه در لایحه بودجه 1397 و سال های قبل، ساخت ساختمان های جدید و مجتمع های استاندارد قضائی، از محل دریافت هزینه دادرسی، محاسبه و بسیاری از آنها نیز ساخته شده و در حال ساخته شدن است که در نهایت تامین کننده منافع مردم است؛ دفاع قابل قبولی نیست. ساخت مجتمع های قضائی باید از محل مالیات یا بودجه عمومی باشد و از سهم همه مردم به یک نسبت پرداخت شود و نباید از کسانی گرفته شود که برای تظلم خواهی به دستگاه قضا پناه می آورند. در دوران حاکمیت رسول الله و امیرالمومنین نیز برای هزینه قضاوت که از وظایف ذاتی حکومت است، رسیدگی متوقف به اخذ هزینه نبود و از بیت المال عمومی هزینه دریافت می شد.
                