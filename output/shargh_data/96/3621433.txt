یک‌شنبه ۱۲‌شهریور ۱۳۹۶
-----------------------------------------
type_unknown
-----------------------------------------
6 ساعت نفس گیر در دادگاه نظامی
-----------------------------------------

                    شرق: متهمان به جلسه آمده اند؛ پنج فرد نظامی. خیلی شفاف در جلسه می گویند آمر اصلی در فراخوان نیروها برای تجمع در فرودگاه شیراز، آنها نبوده اند. نام فرد مدنظر اما سر زبان ها است. آنها سر کارشان بوده اند که فرمان رسیده باید به فرودگاه شیراز بروند؛ جایی که بنا بوده علی مطهری از آنجا عازم دانشگاه شیراز شود و سخنرانی کند. 18 اسفند 93، حمله انجام می شود؛ زمانی که علی مطهری، نماینده مجلس نهم، در یک تاکسی زردرنگ عازم دانشگاه شده بود. موتورها و نیروها تاکسی را احاطه می کنند. سنگ و آجر و اقلام دیگر به سمت خودرو روانه می شود. به فرمان فرد مدنظر، با آجرپاره از نماینده مجلس استقبال می شود. دلیلش نامعلوم است. رسم و نشان آمر اصلی آن روزها نامشخص بود؛ حالا متهمان بی هیچ رودربایستی، جلسه دادگاه را مکان مناسبی دیده اند که بگویند صرفا عامل این حمله بوده اند و آمر حالا به گفته مطهری، ارتقا هم گرفته است.علی مطهری در جلسه حاضر نیست؛ وکیلش به نیابت از او آمده تا پیگیر امور باشد. پیغام مطهری اما در دستان آقای وکیل است؛ آمر معرفی شود، مطهری رضایت خواهد داد.نامه علی مطهری در دست وکیل او است. مطهری در متن نامه تاکید کرده: «دلیل شکایت این جانب از آمران حادثه شیراز، این بوده که این گونه حوادث تکرار نشود و این افراد ابزار دست دوستان نادان انقلاب قرار نگیرند».در بخش دیگری از نامه مطهری نیز آمده: «از متهمان آمریت در آن حادثه انتظار دارم آمر اصلی را اعلام کنند. البته همه می شناسیم و متاسفانه ارتقا پیدا کرد و البته برای حفظ آبرویش او را معرفی نخواهیم کرد».اسم آمر حمله را نمی گوییممصطفی ترک همدانی به ایلنا خبر داده: «در جلسه اخیر دادگاه حمله به علی مطهری، متهمان در دفاع از خود ضمن معرفی آمر اصلی در فراخوان نیروها برای تجمع در فرودگاه شیراز، فرد آمر مسئول دانسته اند».خبرنگار «شرق» از وکیل مطهری خواسته تا اطلاعات بیشتری درباره آمر اصلی حمله به مطهری داده شود؛ چراکه شاید خیلی ها- برعکس آنچه آقای مطهری گفته اند- این فرد را نشناسند. ترک همدانی پاسخی به سوال «شرق» نداده و تاکید دارد بر اساس خواسته آقای مطهری، بنا داریم نامی از آمر اصلی حمله شیراز مطرح نشود. به این ترتیب، جلسه دادگاه رسیدگی به شکایت علی مطهری از متهمان حمله شیراز، به پایان رسیده است. آخرین جلسه دادگاه علی مطهری شش ساعت به طول انجامیده است. شعبه یک دادگاه نظامی شیراز به ریاست قاضی صفری، میزبان وکیل و متهمان بود و تحقیق، بررسی و شنیدن آخرین دفاع متهمان و آمران حمله به علی مطهری در 18 اسفند 93 در فرودگاه شیراز، در دستور کار بوده است.اخلال در جلسه 6ساعته دادگاهترک همدانی به اخلال صورت گرفته در جلسه شش ساعته دادگاه علی مطهری اشاره دارد. او در پاسخ به سوال «شرق» درباره بیان جزئیات این اخلال گفته: «به اخلالگر و موضوع اخلال نمی پردازم. فرد آمر در جلسه نبود. متهمان در دو جا به نقش آمر اشاره کردند؛ در جایی که وقفه پیش آمد، با خود متهمان حرف زدم. خودشان هم گفتند ما کاره ای نبوده ایم و وقتی فراخوان انجام شد، ما آمدیم. فراخوان به دستور بوده و در دفاعیات خود هم به صراحت به نقش آمر اشاره داشتند. اینکه تماس گرفتند و خواستند برای تجمع حاضر شویم». وکیل علی مطهری همچنین تاکید کرده: «متهمان در جلسه گفته اند درست است ما افراد را دعوت کردیم؛ اما دستور داشتیم تا این کار را انجام دهیم». علی مطهری در جلسه دادگاه حاضر نشده است؛ اما آن طور که ترک همدانی گفته، «او در نامه ای رضایت مشروط خود را به معرفی آمر اصلی منوط دانست. به نظر می رسد شرایط برای مختومه شدن این پرونده مهیاست».ترک همدانی همچنین تاکید کرده: «به نظر می رسد از آنجا که شرط آقای مطهری محقق شده، نسبت به مابقی متهمان رضایت دهند؛ اما از آنجا که علاوه بر شاکی خصوصی، مدعی العموم هم از آنها شکایت کرده، رضایت موکل بنده فقط در صورت متهم شناخته شدن اینها، از اسباب تخفیف مجازات بوده و می تواند موثر باشد».موتورسوارانی که دستور داشتنداسفند 93 همه چیز مهیای یک سخنرانی بود؛ علی مطهری در جمع دانشجویان محبوب است، صریح سخن می گوید و بارها در جمع های دانشجویی بی پرده به سوال های خط قرمز پاسخ داده است. آن موقع گویا در شیراز آب و هوای سیاست به شکلی بود که سخنان علی مطهری تحمل نمی شد؛ اما ماجرا صرفا به تحمل سخنان او ختم نشد. دستور رسید گروهی به سمت فرودگاه شیراز بروند. تصاویر به جامانده از حمله موتورسواران و پرتاب کنندگان آجر، کماکان در موتورهای جست وجوگر آنلاین به چشم می خورد. کت وشلوار علی مطهری گوجه ای است؛ گویا علاوه بر پاره آجر، این هم بخش دیگری از میهمان نوازی برخی از علی مطهری بوده است. مطهری پیش تر گفته بود ابعاد حمله به شکلی بود که امکان آسیب جدی نیز وجود داشت؛ چنانچه سرانجام احتمالی پرتاب پاره آجر و سنگ به سمت ماشین برای آن افراد مشخص بود. علاوه بر علی مطهری، تندروها سال بعد مانع از سخنرانی الهه کولایی در شیراز شدند؛ البته با روشی مترقیانه تر.برای توقف سخنرانی کولایی، طرحی نو درانداختند کولایی که از هواپیما پایین آمد و پایش به فرودگاه شیراز رسید، دو طرفش نشستند و مودبانه از او خواستند با پرواز بعدی راهی تهران شود. این طور بود که کولایی را این بار به شکل وی آی پی، سوار ماشین های مخصوص فرودگاه و تا پایین پرواز اسکورت کردند. به این ترتیب، سخنرانی کولایی با حاشیه ای کم در شیراز منتفی شد. علی مطهری حالا نایب رئیس مجلس است. پرونده شیراز به سمت مختومه شدن پیش می رود. از اسفند 93 تا شهریور 96 راه درازی است؛ سه سال پیگیری مدام پرونده ای که ماحصل یک دستور بود و نزدیک به یک ساعت صف آرایی و دقایقی حمله؛ حمله ای که حالا بنا است درس عبرتی برای دیگر تندروها شود تا برابر رای مخالف، دست به سنگ و پاره آجر نبرند.
                