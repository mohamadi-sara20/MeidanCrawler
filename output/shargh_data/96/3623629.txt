چهار‌شنبه ۱۵‌شهریور ۱۳۹۶
-----------------------------------------
سرمقاله
-----------------------------------------
سیاست گذاری قضائی و قدرت قاضی
-----------------------------------------

                    سیاست گذاری قضائی چیست، شامل چه حوزه هایی می شود و چه نسبتی با امر قضاوت و قاضی دارد؟ چگونه سیاست گذاری قضائی می تواند به نظام سیاسی ثبات ببخشد؟ آیا سیاست گذاری قضائی به قضاوت ها و احکام قضائی یکسان منجر می شود؟ سیاست گذاری قضائی معمولا شامل اموری مانند ساختارها و فرایندهای اداری، جهت گیری های اساسی قوه قضائیه، سیاست های پیشگیری از جرم و تعیین سطوح آن، چرایی و چگونگی جرم انگاری، رویکردهای اجتماعی- آموزشی دستگاه قضا و اموری از این قبیل می شود و بیشتر غیرسیاسی است. سیاست گذاری معمولا جنبه ای عام دارد و بنا به اقتضا، شمولیت دارد و بخش هایی نسبتا گسترده از جامعه را دربر می گیرد؛ اما از سوی دیگر، قضاوت بر مصادیق و موارد خاص اعمال می شود و هرچند عنوان مجرمانه ای کلی باشد در دادگاه بر یک مورد خاص و با دامنه ای فراخ از گزینه های پیش روی قاضی اعمال می شود. در امر قضاوت، قدرت قاضی باید دامنه گسترده ای از اختیارات و گزینه ها را در برابر او قرار دهد تا بتواند مصادیق و میزان مجازات را تعیین کند. به بیان دیگر قاضی، مجری سیاست نیست و سیاست گذاری قضائی باید در قدرت شخصی قاضی در تعیین مصداق جرم، دامنه و تنوع مجازات ها تجلی یابد. ازهمین روست که آرای قضات و رای وحدت رویه عملا در حکم سیاست گذاری است و قاضی خود می تواند سیاست گذار باشد. سیاست گذاری قضائی به معنای دستور سیاسی به قاضی نیست، ساحت امر قضا همواره از دستوری عمل کردن احتراز داده شده است، چراکه دستوری عمل کردن قاضی حیثیت امر قضا را زیر سوال می برد و شان او را از مبدع سیاست گذاری به سیاست پذیر اداری تبدیل می کند.ثبات نظام سیاسی موکول به استقلال قاضی از سیاست است، نه وابستگی او به امر سیاسی. ازاین رو در نظام های پیشرفته حقوقی امر سیاست گذاری قوه قضائیه از استقلال قاضی جدا فرض شده است. عرصه عمل سیاسی سرشار از سلیقه ها و رفتارهای گوناگون است. اختلاف نظرهای فراوان و سیالیت زندگی سیاسی، سعی و خطای روزمره ای را پدید می آورد. در کوران حوادث، همواره شماری از فعالان سیاسی اشتباهات، لغزش ها و خطاهای گوناگونی دارند، برخی نیز در حد نظر یا عمل سیاسی مواضع و دیدگاه های اشتباه یا خطایی دارند، اما نباید فراموش کرد که زندگی سیاسی و فعالیت سیاسی، هم پرمخاطره و هم مایه حیات یک نظام سیاسی است و جامعه به فعالان سیاسی درست کار خود از هر گروه و جریانی که باشند مدیون است. حتی با فرض اینکه فعال سیاسی در پی منافع خویش است نیز، برآیند کار مجموعه رقبای سیاسی برای کشور مفید است. امر قضاوت باید بتواند ضامن زنده بودن حیات سیاسی باشد، از اختیارات و فراخی گزینه ها برای صدور حکم استفاده کند و غیرسیاسی باشد یعنی درگیر صحت وسقم مواضع سیاسی نباشد و از سلایق گروه های سیاسی نسبت به یکدیگر تبعیت نکند، چراکه گروه های رقیب معمولا آستانه تحمل کمتری نسبت به یکدیگر دارند. تنوع، تکثر و سختی فعالیت سیاسی، ضرورت حفظ این «بازی» سیاسی را برای ثبات نظام ایجاب می کند. درست کاری شمار قابل توجهی از فعالان سیاسی به قاضی اجازه می دهد که احکام متنوعی، از برائت گرفته تا مجازات های تدریجا بالارونده را در نظر بگیرد.اتهام سیاسی، برای تلقی شدن به مثابه جرم سیاسی و اعمال مجازات بر مجرم از همین سنخ است. نمی توان برای عناوین مجرمانه سیاسی، سیاست گذاری یکسانی در پیش گرفت و مثلا مجازات های «برابری» در نظر گرفت.قدرت «مانور» قاضی در حوزه سیاسی ضرورتی دوچندان دارد و از «یکسان» بودن احکام قضائی و دستوری عمل کردن قاضی جلوگیری می کند.
                