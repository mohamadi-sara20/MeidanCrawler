سه‌شنبه ۹ آبان ۱۳۹۶
-----------------------------------------
یادداشت
-----------------------------------------
مطالبه جوان گرایی
-----------------------------------------

                    بعد از انتخابات 29 اردیبهشت و رای 24میلیونی مردم به دکتر حسن روحانی، با توجه به تفاوت رویکردهای مجالس دهم و نهم و دست بازتر رئیس جمهور برای عبور وزرای پیشنهادی از خان بهارستان، انتظارات برای معرفی کابینه ای متفاوت با کابینه یازدهم افزایش یافت. لزوم استفاده از مدیران جوان و نخبه که می توانند پشتوانه فکری و اجرائی شایان توجهی را ایجاد کرده و ایران را در مدار علم، تعقل، توسعه پایدار و متوازن قرار دهند، بارها و بارها در آن مقطع مطرح شد. تاکید بسیاری از علاقه مندان به کشور این بود که کم توجهی به این سرمایه انسانی فقط در سایه نخبه گزینی و حذف امتیازهای تبعیض آمیز و میدان دادن غیرشعاری به جوانان و زنان جبران می شود. می دانیم ایران به عنوان کشوری در حال توسعه، نیاز جدی به منابع انسانی متخصص و نخبه دارد و نباید با بی اعتنایی به فرهیختگان و استعدادهای ناب علمی، گوشه نشینی و فرار مغزها را نظاره کرد. بر اساس آمار صندوق بین المللی پول در بین 91 کشور در حال توسعه و توسعه نیافته، ایران جزء سه کشور نخست دچار پدیده فرار مغزها قرار دارد و این در حالی است که در برخی کشورهای توسعه یافته جهان، مسئولیت های کلان مانند صدراعظم و رئیس جمهور به جوانان واگذار شده است. بر اساس مصوبه شورای عالی اداری دولت دوازدهم قرار است در مدیریت پایه از انتصاب مدیران بالای 55 سال با سابقه بیش از 25 سال ممانعت شود و تا پایان قانون برنامه ششم توسعه، سهم مدیران زن در پست های مدیریتی به 30 درصد افزایش یابد که امیدوارم این مهم تحقق یابد و روند میانگین سنی دولت های پس از انقلاب که تاکنون که افزایشی بوده به سمت جوان گرایی پیش برود. به هر حال کابینه پیشنهادی رئیس جمهور و همچنین دو وزیر علوم و نیرو که یکشنبه جاری از مجلس رای اعتماد گرفتند، عمدتا از مدیران نسل اول و دوم محسوب می شوند. البته این حق رئیس جمهوری است که گزینه های موردنظر خود را معرفی کند اما اگر مشورت با مجلس و فراکسیون امید، به شکل منسجم صورت می گرفت، می شد به جوانان فرصت بیشتری برای سمت های وزارتی داد. اساسا نگاه دولت ها به کابینه باید متناسب با مقتضیات جامعه، خواسته ها و مطالبات مردم و متناسب با شعارهای انتخاباتی نامزد پیروز باشد. در انتخابات هیئت رئیسه مجلس امسال، امکان حضور حداقل یک خانم و یکی از برادران اهل تسنن، فراهم نشد و امیدوار بودیم در ترکیب وزرای دولت این مهم رخ دهد. به هر حال رئیس جمهور با پشتوانه آرای میلیونی مردم انتخاب شده و مطابق قانون اساسی و اصل 113 رئیس شورای امنیت ملی و مسئول اجرای قانون اساسی است و بر اساس وظایف مصرح در قانون اساسی مسئول دفاع از حقوق مردم است. باید دید در بدنه دولت تا چه حد از حقوق جوانان و زنان برای حضور در سمت های مدیریتی دفاع خواهد شد. این خواسته اصلاح طلبان و مردم از دولت دوازدهم است.
                