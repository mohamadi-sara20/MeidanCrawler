چهار‌شنبه ۱۶ اسفند ۱۳۹۶
-----------------------------------------
حرف اول
-----------------------------------------
خلا 160ساله
-----------------------------------------

                    خلا رشته تبلیغات از زمان تاسیس دانشگاه در ایران تاکنون، آسیب هایی برای همه ارکان جامعه داشته؛ به نحوی که ایران امروز در میان بلبشوی تبلیغات غیرعلمی و غیرآکادمیک، هر روز به سمتی سوق داده می شود و مشکلات اقتصادی، سیاسی، اجتماعی و فرهنگی متعددی را برای شهروندان ایرانی رقم زده است. جای آن دارد که پس از 160 سال از تاسیس دانشگاه (1234ه.ش) در ایران، رشته تبلیغات شکل بگیرد و جامعه ایران نیز از مزایا و مواهب تبلیغات علمی بهره مند شود. در تمامی جوامع با تبلیغ، افزایش آگاهی، کاهش فاصله ها و گسترش اطلاعات و ارتباطات مردم، مردم علاقه مند و تشویق به تصمیمات و رفتار صحیح در خرید، فروش و امور مختلف می شوند. تبلیغات همه حوزه های اجتماعی و اقتصادی را دربر می گیرد و هیچ بخشی از جامعه نیست که از تبلیغات فارغ باشد. هرچند تبلیغات در بخش اقتصادی و سیاسی به نسبت دیگر بخش ها پررنگ تر است اما بخش های فرهنگی، اجتماعی و حتی ورزشی نیز تحت تاثیر تبلیغات است و تمامی رفتارهای بشری در حیطه و چارچوب تبلیغات مستقیم یا غیرمستقیم قرار دارد. این فن و تخصص هرچند از جایگاه گسترده ای برخوردار است اما به علت نبودن رشته تبلیغات در آموزش عالی، خلا این درس در میان تمامی رشته هایی که ابزارشان تبلیغات است نیز خالی است. برای مثال در رشته علوم سیاسی، مدیریت بازرگانی و مدیریت فرهنگی حتی دو واحد تبلیغات نیز دیده نمی شود و مشخص نیست کارشناسان این حوزه چگونه باید منویات خود را به شهروندان یا همان مخاطبان هدف منتقل کنند؟ رشته تبلیغات می تواند چند هدف کلان را تامین کند:الف) غنابخشی به رشته هایی که تبلیغات ابزار اصلی فعالیت آنهاست؛ مانند مدیریت بازرگانی، علوم سیاسی، روابط بین الملل، روابط عمومی و روزنامه نگاری، ارتباطات تصویری، دین و رسانه، مدیریت فرهنگی، تبلیغ و ارتباطات فرهنگی، تبلیغ دین، مطالعات فرهنگی، ترویج در کشاورزی، بهداشت در پزشکی و...ب) تامین نیروی انسانی این حوزه؛ هرچند در جامعه ایران داعیه تبلیغات در تمامی ارکان کشور وجود دارد اما کارشناس تبلیغات با تحصیلات تخصصی وجود ندارد که با تاسیس این رشته، خلا نیروی انسانی موجود در آینده پر خواهد شد.ج) نبود رشته تبلیغات باعث شده ادبیات این حوزه نیز با خلا شدید مواجه باشد، به نحوی که در خیلی از بخش های تبلیغات مانند تبلیغات فرهنگی و اجتماعی اثر چشمگیری دیده نشود. از سوی دیگر تمامی آثار درخور اعتنا نیز ترجمه کتب و مقالات هستند که سنخیت کمی با جامعه ایران دارند. بنابراین با تاسیس رشته تبلیغات هم استادان مجبور به تولید دانش در این حوزه می شوند و هم دانشجویان مقاطع کارشناسی ارشد و دکترا، ادبیات تبلیغات را غنا خواهند بخشید و جامعه را از گرته برداری منابع بیگانه بی نیاز خواهند ساخت.در مجموع اهداف تشکیل این رشته به شرح ذیل است:- بومی و اسلامی سازی دانش تبلیغات در ایران- انجام تحقیقات در حوزه های گوناگون تبلیغات- آشنایی دست اندرکاران کشوری با حوزه تبلیغات به صورت علمی- خلا علمی و دانشگاهی در حوزه تبلیغات در دانشگاه های دولتی و آزاد- تامین نیروی انسانی متخصص در تمامی حوزه های تبلیغات- به روزشدن متون تبلیغات در آموزش های آکادمیک- مقابله با تبلیغات کشورهای دیگردر حوزه هایی که باید از تبلیغات علمی استفاده شود و نمی شود، مشکلات عدیده ای به وجود آمده که به برخی از آنها اشاره می شود:الف- سیاست: تبلیغات توان ایجاد مشارکت شهروندان در تمامی فعالیت های سیاسی از جمله انتخابات، مناسبت های ملی، اقدامات مورد نیاز سیاست مداران مانند نگرفتن یارانه، بهبود دیدگاه شهروندان نسبت به کشور، انتخاب اصلح در انتخابات و... را دارد.در سیاست خارجی نیز تبلیغات می تواند تسریع کننده تصمیمات بین المللی مسئولان، تکمیل دیپلماسی عمومی، مطلوب سازی ذهنیت جهانی نسبت به ایران، مقابله با هجمه تبلیغات دشمنان در سطح بین المللی و مقابله با جنگ نرم و روانی کشورها علیه جمهوری اسلامی ایران باشد.ب- اقتصاد: تبلیغات توان تصحیح الگوی مصرف، ایجاد توانمندی در شهروندان در تهیه محصولات با کیفیت، معرفی محصولات داخلی، معرفی مصارف جدید کالا و محصولات موجود، ترغیب به مصرف نکردن محصولات خارجی، ایجاد رقابت سالم بین محصولات، رونق اقتصادی، امکان تصمیم گیری سرمایه گذاری مولد، صادرات تولیدات داخلی و... را دارد.ج- اجتماعی و فرهنگی: معضلات اجتماعی و فرهنگی روز به روز در حال افزایش است. شهروندان نیز از مسائل آن تا حدی آگاهی دارند اما به دلیل نبودن تبلیغات کارآمد و موثر در این حوزه، فرایند تبلیغات اجتماعی و فرهنگی از مرحله آگاهی به مرحله عمل نرسیده و نمی رسند که این به علت جاری نبودن تبلیغات علمی در این حوزه است.البته اگر ورزش، تغذیه و بهداشت نیز در این حوزه قرار گیرد، مشخص می شود این حوزه ها نیز دچار ضعف تبلیغات هستند. برای مثال ورزش همگانی در کشور کمرنگ است، نیمی از کسانی که دچار سوءتغذیه هستند، به علت ناآگاهی از نحوه تغذیه هستند تا فقر مالی و بیشتر بیماری ها با پیشگیری کنترل پذیر هستند.تهاجم فرهنگی و شیوه مواجهه با آن نشان دهنده خلاهای تبلیغاتی فرهنگی در کشور است. در صورت وجود تبلیغات مطلوب فرهنگی و هنری و جایگزین کردن محصولات داخلی، می توان تهاجم فرهنگی را به حداقل ممکن رساند.د- تبلیغات مذهبی: نمود تبلیغات مذهبی موفق، در رفتار اسلامی شهروندان متجلی می شود. اما مولفه های جامعه اسلامی در رفتار شهروندان کمرنگ است و تسلط رفتارهای مادی گرایانه در جامعه نمود بیشتری دارد، به طور حتم تحقیقات علمی درباره ویژگی های تبلیغات دینی می تواند به کارآمدی آن بینجامد که نبود رشته تبلیغات و گرته برداری صرف از منابع بیگانه عامل ضعف هاست. شاید هیچ کشور صاحب نامی در جهان وجود نداشته باشد که رشته تبلیغات نداشته باشد و ایران نیز نمی تواند از قافله تمدن جهان در ابعاد سیاسی، اقتصادی، فرهنگی و... به خاطر نداشتن رشته تبلیغات عقب بماند. پیشنهاد می شود پس از 160 سال از تاسیس دانشگاه در ایران، این رشته پرکاربرد [که معادل با 19 درصد بازده کل اقتصادی ایالات متحده است] در ایران نیز تاسیس شود.
                