دو‌شنبه ۲۱ فروردین ۱۳۹۶
-----------------------------------------
type_unknown
-----------------------------------------
نامه ای سرگشاده برای «کلنل»
-----------------------------------------

                    گروه فرهنگ: بار دیگر «زوال کلنل» محمود دولت آبادی خبرساز شد. هنوز چند روزی از آغاز سال نو نگذشته که دولت آبادی با خبر انتشار نسخه صوتی این رمان مواجه شده و با ابراز بی اطلاعی از انتشار چنین فایلی به شدت به اتفاق اخیر اعتراض کرده است. دولت آبادی به «شرق» گفت، هیچ گونه اطلاعی از چنین فایلی، نداشته است و همان طور که یک خط از نسخه جعلی «زوال کلنل» را -که سال پیش به بازار سیاه آمد- نخوانده، حاضر نیست لحظه ای نیز به این فایل گوش بسپارد. به روایت این نویسنده، خبرنگار «ایسنا»، او را از وجود چنین فایلی باخبر کرده و نظرش را خواسته که طبعا او اظهار بی اطلاعی کرده است. محمود دولت آبادی معتقد است «این اتفاق تصمیمی است در ادامه تصمیمات قبلی مبنی بر انتشار نسخه جعلی رمان کلنل یا به بازارآمدن نسخه پی دی اف مجموعه داستان «بنی آدم» در آستانه نمایشگاه کتاب سال گذشته، درست هم زمان با انتشار این کتاب و این دست اتفاقات.» نویسنده رمان های مطرحی چون «کلیدر» و «جای خالی سلوچ» در برابر این پرسش که چه کسانی این اتفاقات را رقم می زنند می گوید: «پرسش من هم این است: اینها چه کسانی هستند؟ نمی دانم چه هدف سیاسی را دنبال می کنند اما آزار شخص من در تمام حرکات شان مستتر است.»او معتقد است تمام این اتفاقات عجیب وغریب و دنباله دار به هم مربوط اند: «این کارها پشتوانه دارد و پشتوانه آن مجهول است. البته شخصا علاقه ای به حل مجهولات ندارم و وقت زیادی هم برای چنین کارهایی ندارم.» بااین حال دولت آبادی قصد دارد موضوع را به طور قانونی پیگیری کند و در این ارتباط می گوید: «حتما شکایت خواهم کرد و علاوه براین، پیگیر شکایت قبلی ام درباره انتشار نسخه جعلی کلنل هم خواهم بود. متهم پرونده جعل «زوال کلنل» پیش تر در این پرونده مجرم شناخته شده و به یک سال حبس محکوم شده است اما هنوز دستگیر نشده و برای خودش راست راست می چرخد.» چنان که به نظر می رسد ساعتی پس از آنکه این خبر در خروجی سایت ها و خبرگزاری های بسیاری قرار گرفت، سایت منتشرکننده فایل صوتی «زوال کلنل»، آن را حذف کرده است. جست وجوگر سایت هیچ فایل یا متنی را با نام کلنل یا نویسنده اش نمایش نمی دهد. پیگیری های ما نیز به ارتباط با نویسندگان سایت منجر نشد. یکی از این نویسندگان و گردانندگان سایت، که بیشتر کتاب های صوتی سایت را خوانده، گویا شاعر است و در چند مجله و سایت ادبی اینترنتی شعرهایی منتشر کرده است.اما ماجرای «کلنل» پیشینه ای غریب نیز دارد. چندی پس از انتشار نسخه جعلی «زوال کلنل» که در ظاهر ترجمه ای بود از نسخه آلمانی آن و فروش آن در بساط دست فروش های انقلاب، اینک خبر انتشار فایل صوتی این رمان برای این نویسنده و اهل ادبیات چندان باورپذیر نیست. دولت آبادی این اتفاق را جرمی واضح و مکرر می خواند و شرم آور توصیف می کند به مسئولان سیاست های فرهنگی را مسبب این «اتفاقات» می داند. او به «ایسنا» گفته است: «کسانی که حقوق میلیاردی می گیرند، باید حقوق خلاقیت، ادبیات و فرهنگ را بشناسند و آن را به جا بیاورند.»در جایی از رمان «زوال کلنل» محمود دولت آبادی صحنه ای هست که چند جوان با کلنل نشسته اند در خانه اش، در سکوتی که از اتفاق قریب الوقوعی خبر می دهد. جوان در خانه می چرخد، مقابل قاب عکس های روی دیوار می ایستد و لحظات طولانی چشم در چشم آدم های درون قاب؛ فرزندان کلنل می دوزد که هریک سرنوشتی غریب داشته اند. این سکوت و توقف روی عکس ها، چنان که گویی ارتباطی میان این لحظه، آدم های عکس و اتفاق پیش رو هست، کلنل را به گردابی می انداخت که گیجاگیج در آن به دور خود می چرخید. آن دو جوان ناخوانده اما گویا نگران وقت بودند، چون وقت داشت می گذشت و هنوز چیزی روشن نشده بود. کلنل اما نگران ابهامی بود که در همه لحظات و در رفتار ناشیانه شان احساس می کرد و هنوز نمی دانست قرار است که ضربه به کجایش وارد بشود؛ فقط حس می کرد که باید به انتظار ضربه باشد و در همین انتظار بود. محمود دولت آبادی، نویسنده «کلنل» نیز از این منظر حال کلنل را دارد. نمی داند باید به انتظار کدام ضربه بماند! او که ازقضا چند سالی است در آستانه سال نو، با خبر شوم دیگری درباره آثارش مواجه می شود، امسال نیز هم زمان با نوشدن سال، با خبر انتشار فایل صوتی رمان مجوزنگرفته و منتشرنشده اش؛ مواجه شد. اینکه آخرین رمان های این نویسنده مطرح معاصر «زوال کلنل» و «طریق بسمل شدن» سالیانی است که از سد ممیزی نگذشته اند به کنار، هرازچندگاهی این نویسنده با انتشار نسخه جعلی «کلنل» به شکل زیرزمینی یا انتشار خبری کذب درباره انتشار «کلنل» و مجوز گرفتن آن مواجه است. مخاطبان آثار این نویسنده و ادبیات معاصر ایران دیگر می دانند که رمان «زوال کلنل» که برگزیده سال 2013 جایزه ادبی «یان میخالسکی» سوئیس شد و جوایز دیگری را نیز از آن خود کرده است، روایتی است از تاریخ و چنان که نویسنده اش می گوید درست مانند تاریخ، «قابل حبس نیست». دولت آبادی این رمان را که تا امروز به زبان های آلمانی، انگلیسی و چندین زبان دیگر ترجمه و خوانده شده، در سال های 62 تا 64 نوشته و درطول دو دهه در آن بازنگری کرده است. رمان، سال 87 برای اخذ مجوز به ارشاد رفته و با اینکه تا به امروز امکان انتشار نیافته است، ماجراهای پیرامون آن دست کمی از ماجراهای خود رمان ندارد و شاید اگر مکتوب شود اندازه ای به قدر و حجم خود این رمان پربرگ و قطور داشته باشد.دولت آبادی همچنین به «شرق» از احتمال نوشتن نامه ای سرگشاده خطاب به مسئولان فرهنگی کشور خبر داد. روزنامه «شرق» به زودی در گفت وگویی با محمود دولت آبادی، روایت مفصلی از ماجراهای رمان «زوال کلنل» و مصائب و موانع انتشار آن و پشت پرده ها و ناگفته هایی از این نویسنده را منتشر خواهد کرد.
                