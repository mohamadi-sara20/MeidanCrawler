چهار‌شنبه ۲۳ اسفند ۱۳۹۶
-----------------------------------------
type_unknown
-----------------------------------------
دو - هیچ به نفع دولت
-----------------------------------------

                    دو استیضاح از سه استیضاح؛ دولت دو- مجلس هیچ. دو وزیر هدف دیروز توانستند از بهارستان جان سالم به در ببرند؛ «علی ربیعی»، وزیر کار، البته به سختی و به کمک رای باطله؛ «عباس آخوندی»، وزیر راه، اما با اقتدار بیشتر و حدود 30 رای بالاتر از حد نصاب. امروز هم نوبت «محمود حجتی»، وزیر کشاورزی، است. البته از دودل شدن نمایندگان در استیضاح های آخر سال می شد حدس زد که نتیجه چه می شود؛ در کنار این باید لابی های سنگین دو وزیر ابقاشده دیروز را هم مدنظر قرار داد، اما هرچه که بود، لاریجانی چنان خیالش از بابت جلسات دیروز راحت بود که نیمه های جلسه نوبت صبح مانند جلسات عادی صحن را ترک کرد و در نوبت دوم هم ساعتی پس از آغاز جلسه علنی به صحن آمد.جلسات نوبت صبح و عصر که در آنها وزیر کار و وزیر راه استیضاح شدند، تفاوتی عمده با هم داشتند؛ اولی کمی تنش و هیجان داشت، اما در نوبت عصر که ساعت 14:15 شروع شد، انگار ساعت جلسه از جمله عوامل موثر در جلسه بود. این اولین بار بود که «ربیعی» طعم استیضاح را چشید؛ البته او پیش از این برای پاسخ گویی به سوالات نمایندگان راهی صحن مجلس شده بود، اما آخوندی با پشت سرگذاشتن سومین استیضاح، رکورددار استیضاح در دولت های روحانی شد؛ البته تا الان. با احتساب دو رای اعتمادی هم که از مجلس گرفته و سه استیضاح انجام شده، توانسته پنج بار نظر مثبت مجلس را جلب کند.وزیرماندن با رای باطلهاز خوش شانسی «علی ربیعی» بود یا از بدشانسی موافقان استیضاح؛ هرچه بود، یک رای باطله به کمک «ربیعی» آمد تا بتواند به قول معروف «ناپلئونی» رای بیاورد و همچنان وزیر کار بماند، آن هم پس از لابی های سنگین؛ آن هم پس از 20 دقیقه شمارش آرا. از بین 253 نماینده حاضر، 126 نفر موافق استیضاح یا همان برکناری وزیر بودند، 124 نفر مخالف استیضاح یا همان موافق ابقای وزیر و دو نفر هم ممتنع بودند. تا اینجای کار چون رای ممتنع در سبد مخالفان قرار می گیرد و مخالف استیضاح، به معنی موافق وزیر است، آرا برابر بودند و هر دو طرف 126 رای محسوب می شدند و مجموعا 252 رای. در استیضاح رای لازمه برای به اصطلاح افتادن وزیر نصف به علاوه یک است، بنابراین با احتساب 252 رای و این ترکیب هم ربیعی وزیر می ماند، اما یک رای باقی مانده از 253 رای، همان رای باطله بود که رای نجات «ربیعی» محسوب شد، چراکه رای باطله هم کارکردی مانند رای ممتنع دارد. همین یک رای باطله باعث شد تا شمارش آرا حدود 20 دقیقه طول بکشد. چراکه آن طور که پیدا بود، آرا چندمرتبه شمارش شد.«محمدرضا تابش»، «مهرداد لاهوتی»، «محمد دهقان» به عنوان نمایندگان سه فراکسیون سیاسی مجلس و چند نفر از نمایندگان به جایگاه هیئت رئیسه رفتند تا آرای ماخوذه را بشمارند. «طیبه سیاوشی»، نماینده تهران که برای شمارش آرا به جایگاه هیئت رئیسه رفته بود، درباره رای باطله به «شرق» گفت که «آقای علی ابراهیمی، نماینده شازند، برگ رای را گرفت، ولی مراجعه کننده ای داشت که به همین دلیل چنددقیقه بیرون رفت و برگشت و پس از بازگشت، رای خود را تحویل داد که به همین دلیل رای او را باطله قلمداد کردند». او ادامه داد: «البته تا وقتی شمارش آرا اعلام نشده است، می توان رای را پذیرفت».لابی به سنت استیضاحجلسه دیروز حدود ساعت 8:15 به ریاست «علی لاریجانی» آغاز شد و حدود 12:45 ظهر به ریاست «مسعود پزشکیان» به پایان رسید. در این بین «محمدقسیم عثمانی»، «حسین مقصودی»، «ابوالفضل حسن بیگی»، «شهاب نادری»، «محمدحسین فرهنگی»، «محمود نگهبان سلامی»، «فریدون حسنوند»، «محمدرضا پورابراهیمی» و «غلامرضا تاجگردون» در موافقت با استیضاح پشت تریبون رفتند و «علی ربیعی» هم برای دفاع از خود. البته ربیعی بخشی از وقت خود را به «مصطفی کواکبیان» و «جهانبخش محبی نیا» داد، اما با اینکه 12 نفر در صحن سخنرانی کردند، نمایندگان در بیشتر اوقات طبق سنت استیضاح ها، دور هم جمع می شدند و لابی می کردند.صبح دیروز دقایق کمی از آغاز جلسه گذشته بود که «اسحاق جهانگیری» معاون اول رئیس جمهوری به همراه تعدادی از وزرا و معاونان کابینه و البته وزیر مورد هدف استیضاح وارد صحن شدند و مورد استقبال نمایندگان قرار گرفتند و در ردیف های جلوی صندلی های صحن نشستند. اما انگار پس از حال و احوال هم برخی نمایندگان از ردیف جلوی صندلی های مجلس دل نمی کندند؛ می رفتند و می آمدند؛ برخی کاغذ در دست داشتند و برخی به صحبت بسنده می کردند. پس از دقایقی «محمدجواد آذری جهرمی» وزیر ارتباطات و «محمود واعظی» رئیس دفتر رئیس جمهوری به فاصله زمانی کمی از یکدیگر، به صحن مجلس وارد شدند.سه بار تذکر لاریجانیمخالفان وزیر در قامت موافقان استیضاح، یک به یک پشت تریبون رفتند و از زوایای مختلفی وزیر کار و مجموعه متبوعش را نقد کردند؛ وزیر هم در سخنانش محسوس یا نامحسوس به آنها پاسخ داد.«محمدقسیم عثمانی» از لابی گری وزیر کار انتقاد کرد و او را نمونه بارز مبارزه با استیضاح توصیف کرد؛ او از «همدستان» ربیعی هم صحبت کرد: «همدستان شما در تیمی که تشکیل داده اید، ادعا می کنند که شما به عده ای باج ندادید و به همین دلیل شما را استیضاح می کنیم و هدف از استیضاح شما سهم خواهی است. اگر واقعا این گونه است، مرد باشید و پشت این تریبون اعلام کنید کدام نماینده ملت از شما باج خواهی داشته است و چه کسی به خاطر مسائل شخصی شما را استیضاح کرده است». «محمدحسین فرهنگی» هم ربیعی را فاقد توانایی لازم برای اداره وزارت کار دانست.فضای مجلس آن قدر غرق لابی و گعده نمایندگان بود که دیگر علی لاریجانی مجبور شد به زبان بیاید و به نمایندگان تذکر بدهد که سر جای خودشان بنشینند. این تذکر دو بار دیگر در فاصله نیم ساعت تکرار شد.ربیعی گفت من نفوذی نظام در ستاد میرحسین بودم«فریدون حسنوند» رئیس کمیسیون انرژی هم پشت تریبون رفت و شروع به انتقاد از ربیعی کرد؛ او در بخشی از سخنانش گذری زد به سخنان ربیعی در مجلس اصولگرای نهم؛ در زمانی که می خواست برای ورود به دولت یازدهم رای اعتماد بگیرد. او در این قسمت از سخنانش ربیعی را به نام مستعارش در زمانی که فعالیت های امنیتی داشته، خطاب می کرد: «عباد». «حسنوند» به حضور «عباد» در ستاد انتخاباتی «میرحسین موسوی» اشاره کرد و گفت «آقای ربیعی شما در ستاد انتخابات میرحسین موسوی مسئول اتاق فکر ایشان بودید و همراه با ایشان پشت تریبون آمدید و اعلام پیروزی کردید. ای کاش همان روز مردانه می گفتید از میرحسین دفاع می کنم اما وقتی مجلس اصولگرا به شما خرده گرفت که چرا در ستاد ایشان فعال بودید، گفتید که نفوذی نظام در ستاد میرحسین بودم که باید به شما در بیان این واقعیت آفرین گفت». ساعت حدود 10:30 صبح بود که لاریجانی از روی صندلی بلند شد و صندلی ریاست را تحویل «مسعود پزشکیان» نایب رئیس مجلس داد. «غلامرضا تاجگردون» بین صندلی ها در گردش بود؛ برخی نمایندگان فراکسیون امید هم به جمع نمایندگان می رفتند؛ فراکسیون امید با استیضاح ربیعی اعلام مخالفت کرده بود و دو فراکسیون دیگر یعنی مستقلین و ولایی آتش به اختیار بودند.مستاجر باجناق نجفی هستم«محمدرضا پورابراهیمی» رئیس کمیسیون اقتصادی مجلس که انگار مخالفتش با ربیعی تمامی ندارد، برای مخالفت با ربیعی پشت تریبون رفت؛ از خانه ای که ربیعی در آن زندگی می کند، گفت و این سوال را مطرح کرد که خانه او چندصدمیلیونی یا چندمیلیاردی است. «عبدالحمید خدری» نماینده بوشهر در اعتراض به سخنان «پورابراهیمی» جلوی تریبون رفت و با فریاد به او اعتراض کرد. برخی نمایندگان هم برای آرام کردن فضا، به سمت خدری رفتند و او را به سمت صندلی اش بردند. خدری همچنان فریاد می زد و معترض بود. پس از گذشت چند دقیقه آرامش به فضای مجلس بازگشت؛ اما این بار پورابراهیمی بود که می خواست ویدئوی نطق مخالفتش با ربیعی در سال 92 را پخش کند؛ اما صدای ویدئو ضعیف بود و پورابراهیمی معترض به آن. سرانجام تصمیم بر این شد که پس از نطق تاجگردون از باقی مانده زمانش استفاده کند. ربیعی هم در سخنانش به این گفته های پورابراهیمی پاسخ داد: «خانه خودم را سال 70 ساخته ام که همچنان آن را دارم و جای دیگری را با گذاشتن چهار تا پنج میلیون تومان روی پول آن خانه اجاره کردم چراکه با بچه هایم زندگی می کردم و جایمان تنگ بود. دخترم دو بچه داشت و خانه 55متری برایش کوچک بود (این هم اجاره نامه خانه) اما گفتند وزیر کار خانه 25 میلیاردتومانی خریده (در همین مجلس گفتند) درحالی که ارزش خانه من چهار تا پنج میلیارد بیشتر نیست و برای باجناق نجفی شهردار تهران است».تاجگردون به ربیعی: اگر فشاری از جانب من دیده ای بگو«غلامرضا تاجگردون» هم که گویا پشت این استیضاح ها نقش ایفا کرده، به عنوان مخالف وزیر پشت تریبون رفت؛ او سعی داشت فضا را احساسی کند؛ او خودش را نماینده 66 کشته شده حادثه هوایی تهران-یاسوج معرفی کرد؛ او تاکید داشت که آدم لاریجانی نیست! تاجگردون خطاب به ربیعی گفت: «من امروز آدم لاریجانی نیستم. نروید به امیدی ها و به دوستان هم حزب من بگویید که اینها مامور لاریجانی هستند. نروید بین پایداری ها بگویید من مامور روحانی هستم که شما را بیندازم. من و استیضاح کنندگان، نماینده مردم هستیم و تنها وامدار مردم هستیم».او باز هم برای احساسی کردن فضا تلاش کرد و البته در لوای آن انتقاد غیرمستقیمی هم از عارف داشت: «من آقای عارف را دوست دارم و شاگرد ایشان هستم. بعد از دو سال صداوسیما میلش کشید و آقایان عارف و پزشکیان را نشان داد و اینها گفتند به نظرمان وقت استیضاح نیست. هفت، هشت، 10 روزی است که صداوسیما برای ایشان (ربیعی) و یکی دیگر از وزرا دربست کار می کند. آقای عارف، خانواده مظلومان حادثه هواپیما به من زنگ زدند و گفتند عیدمان را خراب کردند تا عیدشان آرام باشد. وقت استیضاح همین حالاست. ما باید عید را با مردم و مظلومان همراه باشیم».او خطاب به ربیعی گفت: «اگر لکه باج خواهی و سوءمدیریت یا فشار از جانب من دیده اید، ارائه بدهید. هرچه سوال کردید یا مشورت داده ام یا چون می دانستم سر کار هستم، حرفی نزده ام».ربیعی: پورابراهیمی گفت چرا آدم تاجگردون را منصوب کردی؟ ربیعی هم در بخشی از سخنانش به همسویی «پورابراهیمی» و «تاجگردون» در موضوع استیضاح خود اشاره کرد و خطاب به «پورابراهیمی» گفت: «خوشحالم شما و آقای تاجگردون با هم متحد شدید. من فردی را در پاسارگاد گذاشته بودم، شما به من گفتید چرا آدم تاجگردون را در پاسارگاد گذاشتید؟! درحالی که این چنین نیز نبود. خوشحالم که کنار هم قرار گرفته اید. این حق مجلس است، این عین دموکراسی است که آدم ها جاهای مختلف کنار هم قرار بگیرند».دیگر زمان حمله و دفاع یا شاید هم حملات دو طرف به یکدیگر تمام شد. پزشکیان نمایندگان دولت را به خروج از مجلس دعوت کرد؛ گلدان ها بین میزها چرخانده شدند؛ برگه های رای داخل آنها انداخته شد و برای شمارش به جایگاه هیئت رئیسه منتقل شدند؛ شمارش شدند؛ نه یک بار نه دو بار بلکه آن طور که «لاهوتی» به «ایسنا» گفته شش مرتبه شمارش شدند و نهایتا ربیعی به صورت ناپلئونی وزیر باقی ماند؛ اما در نوبت عصر «تاجگردون» در تذکری نسبت به شمارش آرای «ربیعی» تشکیک کرد که پزشکیان هم در واکنش به او، این مسئله را رد کرد. پس از آن بود که لاریجانی گفت که من از آقای فرهنگی پرسیدم و مسائل مربوطه رعایت شده؛ ولی باز هم رسیدگی می کنیم.آرای آخوندی محکم تر از ربیعیاما جلسه عصر دیروز مجلس، به استیضاح «عباس آخوندی» وزیر راه وشهرسازی اختصاص داشت؛ جلسه ای که آرام تر از جلسه صبح بود. جلسه عصر در غیبت «علی لاریجانی»، به ریاست «مسعود پزشکیان»، نایب رئیس مجلس، آغاز شد و در ادامه با ورود لاریجانی به صحن مجلس، صندلی ریاست تحویل او شد.موافقان استیضاح غالبا از طیف اصولگرایان بودند؛ آنها به عملکرد آخوندی در حوزه های جاده ای، بافت های فرسوده و... انتقاد داشتند؛ تا جایی که «علیرضا بیگی» نماینده اصولگرای تبریز، وزارت آخوندی را حاصل زدو بند فامیلی و به عقیده خود «سهم یک آقایی از دولت» عنوان کرد. پس از سخنان بخشی از مخالفان وزیر، زمانی که آخوندی مشغول دفاع از خود بود، برخلاف سنت استیضاح ها، در صحن گعده های کمتری نسبت به جلسه صبح برقرار بود؛ جلسه ای کم رمق و بی جان. هرچه جلسه صبح هیجان داشت، جلسه عصر کسل کننده بود.لاریجانی هم روی صندلی ریاستش نشسته بود و روبه رو را نگاه می کرد؛ آخوندی هم مشغول دفاع از خودش بود. «مجتبی ذوالنور»، نماینده قم، به سمت جایگاه هیئت رئیسه حرکت کرد؛ به آنجا رسید و با «محمدعلی وکیلی»، عضو هیئت رئیسه، شروع به بگومگو کرد؛ کار بالا گرفت؛ به سمت لاریجانی رفتند؛ لاریجانی کمی با آنها صحبت کرد؛ اما ذوالنور قانع نمی شد. ذوالنور و سه، چهار نفر از همفکرانش خواستار اعلام وصول سوال از رئیس جمهوری بودند؛ اما هیئت رئیسه معتقد بود تعداد امضاها حد نصاب را برای اعلام وصول ندارد. چند دقیقه ای که گذشت، صدای ذوالنور بالا رفت؛ مشاجره اش با وکیلی بالا گرفت؛ نماینده های زیادی به جایگاه هیئت رئیسه رفتند؛ آخوندی همچنان مشغول دفاع از خود بود؛ گاه گاهی برمی گشت و هیئت رئیسه را نگاه می کرد. لاریجانی گفت موضوعش چیز دیگری است، شما ادامه دهید؛ اما هرچه می گذشت، به تعداد نمایندگان در جایگاه هیئت رئیسه اضافه می شد و صحن خالی. آخوندی دیگر صبرش به سر آمد و به شوخی گفت که «فقط برای صحن باید صحبت کنم، کسی وجود ندارد». پس از آن جایگاه خلوت تر شد و چند نماینده دیده شدند که روی زمین پشت جایگاه ریاست نشسته اند؛ لاریجانی توجهی به آنها نداشت؛ سرش را کمی چرخاند و آنها را دید و به صحبت های آخوندی گوش داد. نهایتا «پزشکیان» به جایگاه آمد و «نصرالله پژمانفر»، «احد آزادی خواه»، «مجتبی ذوالنور»، «حسین نقوی حسینی»، «مجید ناصری نژاد» و «نادر قاضی پور» را راضی کرد تا از روی زمین بلند شوند. آنها نهایتا همراه پزشکیان راهی بیرون صحن شدند تا یک طرف، دیگری را قانع کند؛ البته قاضی پور همراه آنها بیرون نرفت و در صحن ماند.جلسه بی رمق همچنان ادامه داشت تا صحبت های وزیر با تن صدای یکنواختش به پایان رسید. پس از آن لاریجانی از نمایندگان دولت خواست صحن را ترک کنند تا رای گیری آغاز شود. رای گیری و شمارش آرا برخلاف نوبت صبح به سرعت انجام شد و لاریجانی آن را قرائت کرد؛ 92 موافق استیضاح؛ 152 مخالف استیضاح و دو رای ممتنع.به هر شکل حدود هشت ساعت از زمان مجلس در دو نوبت برای استیضاح هایی گذشت که می شد حدس زد به نتیجه دلخواه امضاکنندگان استیضاح نمی رسد؛ دو استیضاحی که درباره دلایل استیضاح و همچنین لابی های دو وزیر حرف و حدیث زیادی داشت؛ حالا باید دید استیضاح وزیر کشاورزی که امروز برای سومین استیضاح از استیضاح های سه گانه راهی مجلس می شود، چه نتیجه ای خواهد داشت؛ استیضاحی که به اندازه دو مورد اولی حرف و حدیث درباره آن شنیده نشده است.
                