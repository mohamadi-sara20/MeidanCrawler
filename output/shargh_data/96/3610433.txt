سه‌شنبه ۲۴ مرداد ۱۳۹۶
-----------------------------------------
سرمقاله
-----------------------------------------
چرا مذاکره؟
-----------------------------------------

                    در روابط بین کشورها، گفت وگو یک ضرورت است؛ چه در روابط دوستانه و چه در اختلاف ها. یکی از مهم ترین کارکردهای گفت وگو پرهیز از برداشت اشتباه درباره خواسته طرف مقابل است. این بسیار مهم است که اگر دو دولت اختلاف جدی هم دارند، به طور واضح درباره اختلاف خود گفت وگو کنند تا ابعاد آن دقیقا مشخص شود. گفت وگو الزاما راهی به سوی رفع اختلاف نیست. ای بسا در نتیجه گفت وگو، حتی مشخص شود که دامنه و عمق اختلاف از آنچه تصور می شد نیز فراتر است، اما همین هم مغتنم و ضروری است. خارج کردن ابزار تماس با سایر حکومت ها راه ناگزیر تکیه به طرف های واسطه یا مطالب مطبوعاتی را پیش روی یک حاکمیت قرار می دهد. این بسیار مهم است که اگر دو دولت، حتی اگر قرار باشد به نقطه تخاصم هم برسند، مشخص شود دقیقا بر سر چه اختلاف نظر دارند و در چه موضوعاتی تضاد ندارند. در این صورت، توانایی مدیریت اختلاف بالا می رود و خطر درگیری ناخواسته بر سر سایر موضوعاتی که مورد مناقشه نیستند، از بین می رود. با توجه به معنایی که از «مذاکره» به عنوان بده بستان در ذهن داریم، همیشه هم «گفت وگو» به «مذاکره» منجر نمی شود. گفت وگو روشی برای آگاهی یافتن و آگاهی دادن است. هدف از گفت وگو همیشه رفع اختلافات نیست، بلکه شناخت اختلافات است. گفت وگو از پشت تریبون ها، نمی تواند به اندازه گفت وگوی مستقیم موجب درک خواسته طرف مقابل شود.مواضع رسانه ای با درنظرگرفتن ملاحظات مختلف داخلی و خارجی اعلام می شود و بنابراین یا «جامع» نیست یا «مانع» نیست. چون حرف هایی که به مخاطب خاص باید منتقل شود، ضرورتا قرار نیست به اطلاع عموم جهانیان برسد. نمونه تازه از این تفاوت که دستمایه تمسخر هم شد، افشای گفت وگوی تلفنی ترامپ با رئیس جمهور مکزیک بود که طی آن، پس از تاکید طرف مکزیکی بر اینکه هرگز هزینه ای برای ساخت دیوار مرزی که وعده انتخاباتی ترامپ بوده پرداخت نمی کند، ترامپ از وی می خواهد لااقل چنین چیزی را علنی نگوید. یعنی برخلاف مواضع رسانه ای اش، ترامپ در گفت وگو با طرف مکزیکی روی هزینه ساخت دیوار پافشاری نکرده و صرفا به دنبال وجهه سیاسی بیرونی خود بوده است. ممکن است دولتی به هردلیل، حاضر به «مذاکره» با دولت دیگر درباره موضوع یا موضوعات مورد اختلاف نباشد. اما این تعارضی با گفت وگو ندارد. اخیرا، مقام معظم رهبری تعامل گسترده با دنیا و ایستادگی در مقابل سلطه طلبان را به عنوان دو جهت گیری اصلی که باید در دستور کار دولت باشد تعیین کردند. ابزار اولیه این هردو، گفت وگو است. جمهوری اسلامی هیچ گاه از گفت وگو نهراسیده است. حتی برخلاف برخی القائات، در اکثریت قریب به اتفاق موارد، جمهوری اسلامی پیشگام قطع رابطه سیاسی با سایر دولت ها هم نبوده است. حتی در نبود رابطه سیاسی باز، جمهوری اسلامی باب گفت وگو را نبسته و همواره آماده گفت وگو (و نه الزاما مذاکره) بوده است. مثلا در سال 86، مقام معظم رهبری با اشاره به گفت وگوهایی که آن زمان در عراق صورت گرفت، گفتند: «آمریکایی ها می گویند به غیر از موضوع عراق در مورد مسئله دیگری مذاکره نخواهد شد، اما ما به آنها می گوییم حتی موضوع عراق هم به شما ربطی ندارد و گفت وگو فقط در مورد وظیفه اشغالگران در قبال امنیت عراق است». یعنی آنچه در عراق صورت گرفت، نه مذاکره بلکه گفت وگویی بود که سفیر وقت کشورمان بعدها در مصاحبه ای آن را نتیجه بخش و موفق دانست.ایران و آمریکا بعدتر در موضوع هسته ای نیز به گفت وگو پرداختند و این بار به «مذاکره» هم رسیدند. یا در برابر ادعاهای بی پایه امارات درباره جزایر سه گانه، ایران همیشه تاکید کرده که «آماده گفت وگوی دوجانبه برای رفع سوءتفاهم ها» (و نه حل اختلاف) است. یعنی طرفین می توانند به دور از تاثیر جو محیطی، به یک تصویر روشن برسند که با توجه به سوابق تاریخی و توافق های قبلی دقیقا چه چیزهایی مورد ادعای امارات است و ایران چه موضعی دارد.اگر هم اختلاف حل نشود، «سوءتفاهم» رفع می شود که همین هم مهم است. همین می تواند درباره عربستان صادق باشد. سعودی ها می گویند ایران «سیاست های خود را تغییر دهد» و به اقدامات به قول آنها مخرب در منطقه پایان دهد. اما با این اظهارات کلی رسانه ای معلوم نیست که آنها می خواهند ایران کدام سیاست خود را تغییر دهد و چرا؟ آیا حمایت از دولت عراق یا دولت سوریه را پایان دهد؟ یا حمایت سیاسی از حوثی های یمن؟ آیا مثلا نفوذ ایران در میان شیعیان برای عربستان نامطلوب است؟ آیا می شود گفت ایران نباید نفوذ داشته باشد؟ نمی توان به اینها در فضای سیاسی و رسانه ای پرداخت. اگر عربستان یا هر دولت دیگر خواستار یک سیاست خارجی بالغ و جدی باشد، شرط نخست، اراده ورود به گفت وگو است. هیچ کشوری، چه کوچک و چه بزرگ، بدون گفت وگو با سایرین نمی تواند مدعی داشتن سیاست خارجی جدی باشد.
                