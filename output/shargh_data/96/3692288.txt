دو‌شنبه ۲۵ دی ۱۳۹۶
-----------------------------------------
یادداشت
-----------------------------------------
اجازه به رسانه ها برای انعکاس اعتراضات مردمی
-----------------------------------------

                    روزنامه سلام در دهه 70 به تریبونی پرمخاطب تبدیل و سرآغازی شد برای شیوه روزنامه نگاری انتقادی. سلامت آیت الله موسوی خوئینی ها که اجازه نمی داد علیه کسی مطلبی نوشته شود که پایه و مایه واقعی نداشته باشد، دست اندرکاران و نویسندگان این روزنامه را وادار می کرد با دیدی واقعی اما انتقادی، به مسائل بپردازند. یادم می آید وضع روزنامه از نظر کاغذ مثل امروز نشریات خراب بود. به مناسبتی، با یکی از مسئولان اعتبارات بانک صحبت کردم و آمادگی بانک برای پرداخت تنخواه برای کاغذ را به اطلاع حاج آقا خوئینی ها رساندم. به اتفاق مسئول اعتبارات، به روزنامه رفتیم و موضوع کاغذ و وام خرید آن مطرح شد. مسئول بانک گفت شرایط پرداخت وام را دارید، شما گواهی صادر کنید که مثلا فلان میزان کاغذ در انبار دارید و ما هم به همان سقف، وام در اختیار شما می گذاریم. حاج آقا گفت ما که کاغذ نداریم، اگر داشتیم که نیاز به وام نبود. مسئول بانک گفت این گواهی صوری است، ما می دانیم شما کاغذ ندارید اما راهکار این است. حاج آقا نیم نگاهی به من انداخت و به کار خودش مشغول شد. مسئول بانک گفت دستور بدهید گواهی را صادر کنند تا بقیه قضایا. آقای خوئینی ها که کمی عصبانی شده بود، گفت آقا چای خود را بخورید و مسئله وام و کاغذ را هم فراموش کنید و تشکر می کنم که آمدید. راستش حاضر نیستم روزنامه را با دروغ و گواهی خلاف منتشر کنم. در همین روزنامه، ستونی دایر شد به نام «الو سلام». اهمیت سلام به باور من بیشتر به خاطر همین ستون بود که مدیریت آن را عباس عبدی بر عهده داشت. اصرار آقای خوئینی ها این بود که اخبار این ستون باید واقعی باشد. تا صحت مطلب برای روزنامه نگاران معلوم نمی شد، اجازه چاپ مطلب را نمی داد.بعدها روزنامه ها به راهی دیگر رفتند و در اواخر دهه 70، عصر جدید روزنامه ها با انتشار روزنامه «جامعه» شروع و شیوه روزنامه نگاری به کلی دگرگون شد. نگارنده یکی از وکلای مدیرمسئول این روزنامه بودم و با شیوه جدیدی که آقای شمس در صفحه بندی و چاپ عکس نویسندگان و خبرنگاران ابداع کرده بود، تصویر او و وکلایش در صفحه اول روزنامه چاپ شد. آن زمان روزنامه های صبح و عصر داشتیم. روزنامه های قدیمی مثل اطلاعات و کیهان، بعدازظهرها منتشر می شدند. یک روز عصر که به دفتر روزنامه رفتم، با خبری روبه رو شدم که یکی از روزنامه های قدیمی که عصر چاپ می شد، علیه من نوشته بود. در صفحه اول اصل خبر و در صفحه دوم و در قسمت ویژه، شرح مفصل خبر که فلانی کلاهبردار است و جلب دارد و طلبکاران او که مدت ها از او بی خبر بودند، به علت فراری بودن وقتی عکس و تصویر او را در روزنامه دیدند که مشغول دفاع است، جلب به دست از کرمان عازم تهران هستند که متهم فراری را در حال دفاع از شمس الواعظین بازداشت کنند. خبر را خواندم. خدا رحمت کند آقای حسین قندی را به اتفاق آقای شمس به من گفتند واقعیت دارد و شما به وسیله طلبکارانت که از تو چک دارند، تحت تعقیب هستی؟ وقتی گفتم من اصلا دسته چک و پرونده ای ندارم و مهم تر اینکه فراری نیستم و هر روز از ساعت پنج به بعد در دفتر کارم حاضر هستم، با اصرار دوستان مواجه شدم که اگر جلب داری با طلبکارانت صحبت کن! من اعلام کردم اصل خبر دروغ است. شرحی در روزنامه جامعه منتشر کردم که از سال 1356 در آدرسی که تا اکنون دفتر کارم است، از ساعت پنج بعدازظهر تا هشت شب پذیرای موکلان هستم و شماره تلفن دفتر را هم دادم و اعلام کردم تبلیغ برای وکلا ممنوع است. این پاسخ برای من تبلیغ هم شد. در واقع اگر همان شیوه روزنامه سلام که در ستون الو سلام اجرا می شد و مردم نقد خود را از طریق روزنامه بیان می کردند و الزامی که مسئولان پیدا کرده بودند که پاسخ مطالب ستون را بدهند ادامه پیدا می کرد، بخشی از خواسته های مردم به اطلاع مسئولان می رسید. اما متاسفانه بعد از مدتی مسئولیت برخورد با روزنامه ها به کسی واگذار شد که به عده ای ماموریت داد که هر روز مطالب روزنامه ها و نشریات را می خواندند و به اصطلاح بولتن تهیه می کردند و با تاسف، مفاد همین بولتن ها، متن رای محکومیت مدیرمسئول روزنامه می شد. در آن روزها، رکن چهارم آزادی تعطیل شد و محدودیت های ایجادشده علیه مطبوعات، عملا نقد و نقادی و باب انتقاد را مسدود کرد. مردم وقتی بستر و محلی برای نقد و انتقاد پیدا نکردند و مطالباتشان انباشته شد، به نقطه فعلی رسیدند. بیش از دو سال است اخبار اعتراضات مردم جسته و گریخته به گوش می رسد؛ جلوی مجلس، جلوی صندوق های قرض الحسنه و بانک ها، جلوی دادگاه ها، حتی اعتراضات متداول و ادامه دار جلوی قوه قضائیه. شعارها از مطالبات مدنی و صنفی فراتر نمی رفت. یک بار نشد فلان مسئول بانک جواب معترضان را بدهد و آنان بدون واسطه حرف خود را بزنند. نمایشگاه مطبوعات نمونه عینی آن بود. نگارنده در آن روز برای بازدید از نمایشگاه مطبوعات در مصلی حضور داشتم. رئیس بانک مرکزی نیز بی خبر برای بازدید از مطبوعات به مصلی آمده بود. نمی دانم پر سیمرغ معترضان به عملکرد موسسات مالی را چه کسی آتش زد که ناگهان فضای جشنواره طنین انداز صدای اعتراض طلبکاران موسسات مالی شد و آن همه پلاکارد و پارچه نوشته از کجا پیدا شد؟ فضای مجازی هم ابزار مناسبی است که معترضان به خوبی از آن سود بردند؛ اما گوش شنوایی نبود و حتی مطبوعات نیز نمی توانستند به این افراد کمک کنند. متاسفانه با بسته شدن راه نقد و انتقاد و پاسخ گونبودن به اعتراضات مردم، راه بعدی یعنی اعتراضات خیابانی، گزینه ای بود که معترضان به آن روی آوردند. در هر اجتماعی که از محدوده خاص تعداد مجتمعان تجاوز می کند، کنترل آن اجتماع و شعارهایی که داده می شود، سخت و سخت تر می شود. وقتی اعتراضات منطقی شنیده نشود، از بروز اغتشاش گریزی نیست. در اغتشاش، عوامل فرصت طلب جمعیت معترض را به سوی خشم سوق می دهند و در خشم و هیاهوی عمومی است که کنترل جمعیت از دست می رود.واقعیت این است که عملکرد برخی مسئولان باعث شد سیر نقد و اعتراض عادی به جاده غیرعادی سوق داده شود و حالا که گردو غبار حاصل از آن خوشبختانه فروکش کرده است، نباید دوباره اشتباه کرد. تفاوت بازداشت شدگان امسال با زندانیان سابق در این است که به گفته مسئولان اکثر بازداشتی ها جوانانی هستند زیر 30 سال. اینان فرزندان من و شما هستند و همه در حال و هوای جمهوری اسلامی به دنیا آمده و پرورش یافته اند. نباید از پشت عینک بدبینی به نوعی دیگر بازداشتی ها را نگاه کرد. هر احضاری باید با احضارنامه باشد که به مخاطب ابلاغ می شود؛ اگر حاضر نشد، جلب صادر می شود و وقتی که حاضر شد، باید بعد از تفهیم اتهام و تحقیق، قرار متناسب صادر شود. رئیس جمهور در آغاز شروع به کار خود، وعده حقوق شهروندی را دادند و کلیات حقوق شهروندی مدنظر ایشان در 120 ماده در اختیارعموم است. حقوق بازداشت شدگان را برابر قانون اساسی، فرمان هشت ماده ای حضرت امام، قانون حفظ حقوق شهروندی، قانون آیین دادرسی کیفری و همین منشور حقوق شهروندی حفظ کنیم. با رافتی که لازمه چنین اوضاعی است، آنان را از خود نرانیم.
                