پنج‌شنبه ۱۴ دی ۱۳۹۶
-----------------------------------------
حرف اول
-----------------------------------------
استیضاح مشکوک
-----------------------------------------

                    در شرایطی که فضای سیاسی کشور درحال حاضر متاثر از التهاباتی است، جمعی از نمایندگان مجلس و لابد با انگیزه نجات بخش کشاورزی، درصدد استیضاح وزیر جهاد کشاورزی برآمده اند؛ وزیری که برای پذیرفتن دوباره وزارت در دولت دوازدهم و به دلیل تمایل نداشتن، با اصرار و تاکید جمعی از کنشگران بخش کشاورزی مواجه بود. نماینده سبزوار در مجلس از تقدیم طرح استیضاح با 95 امضا به هیئت رئیسه مجلس خبر داد. ازجمله محورهای عمده در نامه این جمع از نمایندگان، مسائل و مشکلات به وجودآمده برای کشاورزان و نارضایتی آنها و نیز عدم همکاری و تعامل مناسب وزیر با مجلس است. موارد اشاره شده این نمایندگان که در متن استیضاح به صورت کلی گویی ارائه شده، در چند دهه گذشته همواره از مشکلات بخش کشاورزی به شمار می آمده است؛ اما از بین این موارد، «عدم تعامل مناسب وزیر با مجلس» بیشتر جلب توجه می کند. به نظر می آید چنین برداشت و تاکیدی، بیش از کمیتی قابل انداز ه گیری، جنبه کیفی و سلیقه ای داشته و جای اما و اگرهای پرشماری دارد. اساسا یک یا چند نماینده و حتی اکثر اعضای یک کمیسیون تخصصی، می توانند به دلایل فنی یا حتی عاطفی، روابط فعال یا منفعل و منتقدانه ای با وزیر مربوطه داشته باشند.این روابط غیرفعال می تواند متاثر از پایبندنبودن وزیر به پاسخ گویی کاری یا احیانا ناشی از مناسبات جناحی یا... باشد. مثلا ممکن است نمایندگانی از یکی از شهرهای شمالی که اراضی حوزه اش دستخوش تاراج ویلاسازی شده است، علاقه مند باشند تا فرودگاهی در منطقه خود احداث کنند. در این حالت، انتظار می رود هر مدیری در بخش کشاورزی و با هر تفاوتی هم که با هم داشته باشند، با چنین پروژه ضدتولیدی ای مخالفت کنند. البته موارد و دلایل متعدد دیگری از این دست نیز همواره وجود داشته و دارد. به عنوان مثال، مخالفت با تغییر کاربری یک زمین کشاورزی یا بودن یا نبودن رئیس سازمان در استان و... موجبات رنجش نماینده بشود. پرسش این است که آیا در چنین اصرارها و از آن سو مخالفت هایی، می توان برچسب «عدم تعامل مناسب» را به کار برد؟ البته موارد محتملی نیز هست که وزیر با پیشنهاد سازنده ای از سوی نمایندگان برای رونق این بخش مخالفت کرده باشد. در هر صورت، ای کاش حالا که آنان در این فضای خاص کشور به فوریت استیضاح وزیر جهاد کشاورزی رسیده اند، مصادیق این «عدم تعامل مناسب با مجلس» را نیز بیان می کردند. حوزه کشاورزی نیازمند جایگاهی تعریف شده و تغییرناپذیر در نظام اقتصادی، سیاسی و مدیریتی کشور است. مادامی که سرنوشت این بخش در پروژه های توسعه شهری و راه ها، بازرگانی و حلقه واردات کنندگان و دیگر نامعادلات ریز و درشت رقم می خورد، سهم مدیریت در بخش کشاورزی کاهش می یابد؛ مدیریتی که با وجود وراثت یک دستگاه فربه ناکارآمد، ناگزیر است هرازگاهی از برنامه های درازمدت تولید پایدار، به دلیل ناشکیبایی مسئولان اجرائی و مطالبات فوریتی نمایندگان، چشم بپوشد. با اندک توجهی به مطالبات این نمایندگان در برنامه استیضاح، درمی یابیم عنایت کمتری به کاستی ها در زمینه تحقق تولید و امنیت غذایی پایدار شده است. تاکید نمایندگان محترم بر بهبود معیشت دامداران و تولیدکنندگان، در شرایطی که هرگونه افزایش قیمت محصولات کشاورزی در زیر ذره بین نقد و بزرگ نمایی همین نمایندگان و بعضی رسانه ها قرار می گیرد، سیاست گذاران این حوزه را با پارادوکس و تناقض روبه رو می کند. در نهایت، پیشنهاد می شود به جای ابراز همدردی احساسی با تولیدکنندگان، در ابتدا باید به تحقق تولید پایدار دغدغه نشان داد؛ هدفی که با بحران های اقلیمی موجود، بیش از استیضاح به هم گرایی همه ارکان و راهبردی مشترک نیاز دارد.
                