چهار‌شنبه ۱۱ مرداد ۱۳۹۶
-----------------------------------------
type_unknown
-----------------------------------------
77 سال مقاومت ادبی
-----------------------------------------

                    شرق، گروه ادبیات: بیش از نیم قرن از روزگاری که محمود دولت آبادی نوشتن آغاز کرد می گذرد، و هفتادوهفت سال از عمر این نویسنده مطرح معاصر. غروب روز سه شنبه در کافه نزدیک، اهالی فرهنگ و دوستداران نویسنده «کلیدر» گرد آمدند تا سالروز او را به جشن بنشینند و حضور مدام پنجاه ساله اش در عرصه فرهنگ را گرامی بدارند. همین اواخر از محمود دولت آبادی مجموعه داستانی درآمد با عنوان «بنی آدم» که برخی از داستان های او فضایی متفاوت از دیگر آثار این نویسنده صاحب سبک داشت و تجربه تازه ای به شمار می آمد، و کتابی شامل گفت وگوهای اخیر او با عنوان «این گفت و سخن ها...»، که به قول دولت آبادی «جنگی است از گفت وگوهای او با مطبوعات در این مسیر این ده، بیست ساله که مثل باد گذشت.»در این گفت و سخن ها بحث از ادبیات است و نوشتن. دولت آبادی در یکی از همین نشست ها به مناسبت تجدیدچاپ «روزگار سپری شده مردم سالخورده»، از مسیر نیم قرن نوشتن خود می گوید، «دنبال چیزی نبودم تا به آن برسم مگر خود نوشتن، و از نظر من نوشتن یک ضرورت بود و من این ضرورت را به انجام رساندم و هنوز در حال انجامش هستم. به یادم ندارم هرگز چیز خاصی در ازای نوشتن خواسته باشم به دست بیاورم مگر امکان نوشتن و انتشار آن اگر ممکن بشود!» از دولت آبادی هنوز در آستانه هفتادوهفت سالگی آثاری مانده است که به چاپ درنیامده و سالیانی است در انتظار چاپ مانده است: «طریق بسمل شدن» و رمان پرماجرای «زوال کلنل» که بارها به آستانه چاپ رسید و سرانجام از انتشار بازماند، و زندگینامه ای به قلم خود او با عنوان «عبور از خود».مراسم زادروز محمود دولت آبادی در میان اصحاب فرهنگ و دوستان قدیم او برگزار شد. در این مراسم چهره هایی چون لوریس چکناواریان، حسین علیزاده، جعفر پناهی، بهرام دبیری، محمد شمس لنگرودی، حافظ موسوی، سیدعلی صالحی، حسین سناپور، محمود معتقدی، حسن کیائیان، محمدعلی جعفریه و عده ای دیگر از اهالی هنر، سینما و تئاتر حضور داشتند. در ابتدا محمود دولت آبادی کتاب هایش را برای علاقه مندان زیادی که در این مراسم حضور داشتند امضا کرد و سپس برنامه با اجرای یارتا یاران آغاز شد. سپس محمود معتقدی شعری خواند و آن را به محمود دولت آبادی تقدیم کرد و بعد محمد شمس لنگرودی با اشاره به تاریخ بشر که با مرگ هابیل آغاز شد و امروز به داعش رسید گفت: «هنرمندان زندگی را مدیریت می کنند و سیاستمداران مرگ را. آقای دولت آبادی ما شما را دوست داریم چون زندگی را مدیریت کردید و ما به شما افتخار می کنیم و ممنونیم که به دنیا آمدید». حسین سناپور هم با اشاره به نامه ای که نویسندگان در آستانه انتخابات در حمایت از روحانی نوشتند و بندی را به درخواست انتشار آثار دولت آبادی اختصاص دادند چون او را نماینده روح جمعی داستان نویسی ایران می دانند، درباره جایگاه دولت آبادی در عرصه ادبیات و فرهنگ صحبت کرد. جواد مجابی هم زادروز رفیق قدیمش را تبریک گفت و او را از معدود هنرمندانی خواند که محبوب خاص و عام هستند. در پایان مراسم نیز محمود دولت آبادی با تشکر از حضور اهالی ادبیات و فرهنگ به صحبت پرداخت. او با اشاره به امکانی که اخیرا فراهم شده است برای داستان نویسان تا دور هم جمع شوند و تئاترهای بسیاری که روی صحنه می رود گفت: «ما خواهان همین گشودگی ها هستیم و من آرزو می کنم جوانان جامعه ما به سمت نوع زندگی ای بروند که بیشتر رفاقت باشد تا سوءظن. دلیلی برای دشمنی وجود ندارد». همچنین فیلمی هم در این مراسم پخش شد که در آن دولت آبادی از زندگی روزانه، عادات نوشتنش و همچنین ادبیات و هنر صحبت کرده است. در این فیلم دولت آبادی از عشق به مادر و پدرش می گوید و درباره داستان نویسی و شیوه نوشتنش هم صحبت می کند. او در بخش هایی از این فیلم می گوید: «من هنر را از کارکردن یاد گرفتم نه از تئوری های ادبی... هروقت نتوانستم کار کنم بدانید که انگیزه های اجتماعی در من کم شده... من همیشه روزها کار می کردم و طبعا شب بایستی می نوشتم. دیگر این که فضیلت شب آن است که انسان خودش هست و خدا و هیچ کس دیگری جز شما نیست و صفحه سفید کاغذ و احساس آزادی تمام... بعدا که با مولوی آشنا شدم متوجه شدم که او هم شب را خوب می شناخته.»
                