شنبه ۱۹ اسفند ۱۳۹۶
-----------------------------------------
حرف اول
-----------------------------------------
تجربه دوندگی های بی نتیجه یک کتاب فروش در بانک شهر
-----------------------------------------

                    در بحران ناچاری، وزارت فرهنگ و ارشاد اسلامی، دعوت انتخاباتی شهردار تهران را پذیرفت و نمایشگاه بین المللی کتاب به شهر آفتاب شهرداری تهران کوچ کرد.در باغ سبز شهرداری وقت باعث شد ناشران و کتاب فروشان مجبور شوند در بانک شهر حساب باز کنند و بانک شهر با سه هزار دستگاه پز به حساب ناشران نمایشگاه 95 برسد و بیش از 450 میلیارد ریال را از جهاز هاضمه اش عبور دهد و سپس 580 میلیارد ریال فروش نمایشگاه سال 96 را جابه جا کند و بر طبل داعیه حمایت از فرهنگ و اقتصاد نشر و... بکوبد. ما که عادت داشتیم هرازچندگاهی کسی بوق و کرنای حمایت از فرهنگ، نشر و تالیف را بلند کند، ادعاهای بانک را درباره وام هشت درصدی بازسازی، تجهیز و تاسیس کتاب فروشی جدی نگرفتیم. اما شهردار جدید، دکتر نجفی که پرچم مبارزه با فساد و اسراف را بلند کرده، توان پرداخت میلیاردها ریال برای آماده سازی شهر آفتاب را در چنته شهرداری تهران ندید و از میزبانی نمایشگاه بین المللی کتاب تهران عذرخواهی کرد.دلم برای بانک شهر می سوزد که سهام دار اصلی آن کنار کشیده و باید با آن همه تعابیر تبلیغاتی، حمایت از نشر، کتاب، کتابت و تعهد وام کتاب فروشی و پذیرش توصیفاتی از قبیل دولت الکترونیک و سرعت و خدمات رسانی و به روزرسانی (توصیفات سخنگوی نمایشگاه از بانک شهر در 16/2/96) چه بکند. مانده بودم حیران! دل سوزی و حیرتم چند ماهی طول نکشید که مشغول ساختن کتاب فروشی جدید در خانه قدیمی وارطان در خیابان طالقانی شدم. الگوی جدیدی از بوتیک کتاب که در هر فضای خانه وارطان هاوانسیان، معمار دوران تحول معماری ایران، کتاب های مربوط به همان فضای قدیمی عرضه می شود؛ در گلخانه کتاب های گل، گل آرایی، باغ، خواص گیاهان و داروهای گیاهی و نیز در اتاق پذیرایی اش کتاب های هنری از مبانی و فلسفه تا کاربرد و همچنین در اتاق کار کتاب های حوزه اقتصاد و مدیریت و در کتابخانه، آثار ادبی و فلسفی و قس علی هذا. طرحی نو و جذاب که بر بال قدمت و زیبایی ساختمان، کتاب خریدن را جذاب و خاطره انگیز می کند.وزارت فرهنگ طرح نوآورانه ما را پذیرفت و با تحسین، ما را به شعبه میدان انقلاب بانک شهر برای دریافت وام هشت درصدی معرفی کرد؛ شعبه ای با مدیری خوشرو و مودب و با کلمات و کلامی مثل پنبه.سخن کوتاه کنم. روز اول- 30 یا 40 روز پیش که خدمت آقای رئیس شعبه رسیدم، درخواست کردم همه مدارکی را که باید تسلیم کنم یکباره فهرست کنند و به من بفرمایند تا در فرصت و انرژی و دارایی ام اسراف نشود. با خوشرویی و تایید، چند مدرک و سند را نام بردند.سخن کوتاه تر کنم. تا امروز که پنجشنبه 17 اسفند است، هربار که مدارکی را برده ام با خوشرویی و ادب فرموده اند «آخ یک مدرک دیگر نیز لازم است که یادمان رفته بود». آخرین این نوع نخودسیاه، پرونده مالیاتی شخص کتاب فروش است و ماقبل آن گواهی پایان خدمت و قبل تر از آن استعلام که.... با وجود اینکه بارها خواهش کرده ام بوروکراسی و تشریفات قانونی مثل کارشناسی سند، استعلام و... را می توان به موازات دیگر مراحل انجام داد، اما طفره رفته اند. پیش بینی می کنم فردا اگر سازمان مالیات، یک روزه پرونده مالیاتی را بدهد، بانک با ادب و خوشرویی تمام بهانه ای جدید بسازد و بگوید: «آخ طبق دستور بانک مرکزی از 20 اسفند ما حق پرداخت وام نداریم». همه این نخودسیاه ها و همه وقت کشی ها درحالی است که کتاب فروشی خانه وارطان هفته گذشته افتتاح شده است. ما مانده ایم و لباس عروسی که ماه ها بعد از عروسی ان شاءالله آماده می شود و خنده زیبای مدیر شعبه. سخن آخرم دو پیام کوتاه است:1- وزارت ارشاد اجبار را از روی ناشران و کتاب فروشان بردارد و بانک فرهنگی حقیقی پیدا کند که دلش به حال کتاب بسوزد و نه افزایش تعداد پز؛ وزارت فرهنگ دلش برای بانک نسوزد برای کتاب فروش بسوزد. متاسفانه امسال هم.... 2- ناشران و کتاب فروشان حساب هایشان را در بانک شهر ببندند که شریک مالی نامطلوبی دارند. تجربه دوندگی های من بی ثمر بوده و نشان می دهد که بانک دلش به حال نشر و کتاب فروشی و... و تاسیس و نوسازی کتاب فروشی نمی سوزد. والسلام
                