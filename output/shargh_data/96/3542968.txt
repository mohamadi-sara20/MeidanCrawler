دو‌شنبه ۲۸ فروردین ۱۳۹۶
-----------------------------------------
یاداشت
-----------------------------------------
«آری» به زور
-----------------------------------------

                    گروه جهان،: هزاران نفر از روزنامه نگاران و سیاست مداران کرد گرفته تا معلمان و قضات و نظامیان را روانه زندان کرده و همه صداهای مخالف را خاموش تا امروز پیروزی یکه تازی اش را به جشن بنشیند. تلاش های چند ماه گذشته رجب طیب اردوغان، رئیس جمهوری ترکیه، نتیجه داد و اکثریت مردم این کشور در همه پرسی تاریخی روز گذشته ترکیه به تغییر 18 اصل قانون اساسی ترکیه رای «آری» دادند. آمارها البته متفاوت بود و در حالی که خبرگزاری دولتی آناتولی از شمارش 99 درصد آرا و پیروزی کمپین «آری» با 51،38 درصد آرا خبر می داد، گزارش کمیته عالی انتخابات ترکیه از شمارش 65 درصد آرا حکایت داشت. با این همه گزارش بسیاری از رسانه های ترکیه و انگلیسی زبان از پیشتازی کمپین «آری» خبر می دهند. حالا راه برای تغییر نظام پارلمانی ترکیه به نظام ریاستی هموار شده و اردوغان می تواند زورگویی های خود را به شکلی قانونی پیش ببرد و تا سال 2029 قدرت را در اختیار داشته باشد. در پی پیروزی کمپین «آری» نه تنها حق مجلس مبنی بر بازخواست وزرا و دولت یا اعطای اختیارات ویژه به برخی از وزرا لغو می شود؛ بلکه رئیس جمهوری، رئیس کشور و رئیس دولت خواهد بود و اختیار تعیین و اخراج وزرا و معاونان خود را خواهد داشت. اردوغان حالا می تواند همه پرسی برگزار کرده و فرمان های حکومتی صادر کند.رئیس جمهوری ترکیه در ماه های اخیر فضایی خاص را در ترکیه ایجاد کرد و سپس از مردم خواست در انتخاباتی «آزاد» و با «عقل سلیم» به تغییراتی به نفع او رای دهند. کودتای نافرجام 15 جولای ترکیه نیز به کمک اردوغان آمد و او به این بهانه وضعیتی اضطراری در ترکیه برقرار کرد و سپس در یک پاک سازی بی سابقه هزاران نفر از مخالفان را به اتهام دست داشتن در این کودتا به حبس محکوم کرد. اردوغان از بمب گذاری های یک سال اخیر ترکیه و بحران های امنیتی هم نهایت استفاده را برد و با استفاده از رسانه هایی که در انحصار خود داشت، این طور به مردم القا کرد که رای «نه» به منزله ادامه بی ثباتی است. این در حالی است که به گفته مخالفان دولت، اردوغان خود با ماجراجویی هایش در منطقه و برهم زدن گفت و گو های صلح با گروه پ ک ک و سرکوب شدید کردهای این کشور به بی ثباتی در این کشور دامن زد و در نهایت با استفاده از این بی ثباتی ها به تثبیت قدرت خود پرداخت...
                