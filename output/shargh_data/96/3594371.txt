سه‌شنبه ۲۷ تیر ۱۳۹۶
-----------------------------------------
حرف اول
-----------------------------------------
سکوت وزیر کم حرف و پر کار
-----------------------------------------

                    محمود حجتی، وزیر کم حرف و پرکار جهاد کشاورزی، بدون گزافه از چراغان دولت یازدهم به شمار می آید. او که آمد، بیش از آنکه از تنگناهای پرشمار بنالد، چشم به داشته ها سپرد. حجتی با وجود ساختار کم جان وزارتش، گام هایی مصمم در وادی تولید گذاشت. ارقام به دست آمده در بخش کشاورزی در این چهار سال حتی در نگاه منتقدان منصف دولت با آمیزه ای از سکوت تاییدآمیز همراه شد. کارنامه مقبول بخش کشاورزی، رئیس جمهور را نیز برآن داشت تا گاه وبیگاه از تلاش و آنچه که در بخش کشاورزی به دست آمده گفته و از آنچه باید به دست آید، نوید دهد. حجتی اما در این هفته ها که رئیس جمهور و مشاورانش در ماراتنی از انتخاب کابینه دوازدهم، روزهای بلند، اما نفس گیری را سپری می کنند؛ آخرین روزهای دولت یازدهم را در سکوتی پرسش انگیز سپری می کند؛ سکوتی که البته در نگرانی فزاینده صاحبان نظر و حتی کرسی های اجرائی حوزه کشاورزی به نجوایی پرصدا در پیرامون گراییده است. آیا وزیر زحمتکش و کم ادعای بخش کشاورزی با آمدن دیگربارش نوید رونق را داده و از تنگناها خواهد کاست یا که نکند در زیر این بار گران، تاب و توان از کف داده است؟ اما اگر او یارای ادامه چهار سال دیگر تلاش و دستاورد را داشته باشد اما باز هم نیاید، چه پیامی را به کنشگران، دلسوزان و جامعه تولیدکنندگان بخش کشاورزی جز نومیدی و تحلیل رفتن آخرین رمق های آن خواهد داد؟در شرایطی که مجال کمتری برای چرایی سکوت حجتی به جامانده است، جمعی از صاحبان علم و فناوری کشاورزی برآن شده که آژیر هشدار این سکوت پرصدا را به کانون های تصمیم گیرنده و به خصوص رئیس دولت دوازدهم بازتاب دهند. اکنون که بیش از هر زمان دیگری سرنوشت مردم کشورمان با کارآمدی دولت منتخب خود گره خورده است، باید آقای روحانی به دغدغه های برگرفته از سکوت آقای حجتی نیز توجه کند. بدون تردید تنگناهای وزیری که انتظار می رود در این چهار سال پیش رو، ای کاش که یار نیمه راه نباشد، از جنس بحران های اقلیمی یا وراثت دستگاه فربه و کم تحرک وزارتش نیست که اگر بود از همان ابتدا نمی آمد و در کنج عافیت می نشست. بدون تردید آنچه که بر عزم ادامه امثال حجتی احتمالا هاله ای از تردید می زند، مشکلاتی است که حل آن در حیطه توانایی های دولت قرار داشته یا بیم آن می رود چون قفلی جدید بر دست و پای مدیریت این بخش زده شود. به نظر می آید اصلی ترین تنگنای این مدیر موفق برای چهار سال پیش رو، چالش ها و ناهماهنگی های حوزه بازرگانی و بازار مصرف با بخش تولید باشد؛ چالش هایی که حجتی توانست در دولت یازدهم و به مدد تصویب «قانون تمرکز» تا حد قابل توجهی به مصافش برود. البته وی در این چهار سال هم از فشارهای پیدا و پنهان پرشمار برای گشودن بی محابای دروازه واردات و حذف تعرفه های حمایت از تولید داخلی و... رنج برد؛ رنجی که وی را وامی داشت به مناسبت های مختلف به گلایه و درددل با افکار عمومی بنشیند. حجتی چه بسا از ورای احیای وزارت بازرگانی و سلب اختیارات قانون تمرکز پیش بینی می کند که در شتاب واردات ناهماهنگ آینده، برنامه های تولیدی او به شکست منجر شود. از دیگر انتظارات آگاهان دلسوز از جمله خود وی، محور قرارگرفتن کشاورزی در چرخه اقتصاد کشور و تخصیص بیشتر سرمایه برای رونق پایدار آن است. امیدواریم که سیاست «کشاورزی محور» دولت دوازدهم بتواند سکوت این کارگزاران پرتلاش خود را بشکند؛ سکوتی که اگر ادامه یابد، شاید موجب تزلزل و نومیدی دیگرانی از این سلاله شود؛ آنان که رسالت مدیریت این بخش را نه تنها تلاش برای تولید، بلکه حفظ و ارتقای منابع و رونق معیشت تولیدکنندگان می دانند.
                