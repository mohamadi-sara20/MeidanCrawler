سه‌شنبه ۲۸‌شهریور ۱۳۹۶
-----------------------------------------
حرف اول
-----------------------------------------
صدای معلمان
-----------------------------------------

                    آموزش وپرورش با بیش از یک میلیون معلم و کارمند آموزشی-فرهنگی، گسترده ترین نهاد آموزشی کشور است که در همه نقاط جغرافیایی ایران و تا اعماق روستاها حتی مناطق مرزی حضور موثر فرهنگی، آموزشی و اجتماعی دارد و بالطبع معلمان در کنار نقش آموزشی و پرورشی، از مرجعیت اجتماعی بالاتری نیز برخوردار بوده و به عنوان گروه ممتاز اجتماعی از سوی مردم پذیرفته شده اند.معلمان همیشه تاریخ، هویت مستقل و تاثیرگیری داشته و دارند و نماد توسعه، پیشرفت، آبادانی و تعالی فرد و جامعه بوده و حتی به تعبیر برخی از صاحب نظران، میزان توسعه یافتگی هر کشوری را از میزان دانایی و توانایی معلمان آن کشور می توان تشخیص داد؛ زیرا معتقدند هیچ جامعه ای فراتر از معلمان خود رشد نمی کند.در ساختار آموزش وپرورش، با وجود محور بودن نقش معلم در تعلیم و تربیت فرزندان و حضور فراگیر و همه جانبه و موثر آنان در عرصه های مختلف اجتماعی، در فرایند تصمیم سازی و تصمیم گیری آموزش وپرورش غایبان بزرگ محسوب می شوند و بالطبع صدای آنان که صدای رسای تعلیم و تربیت جامعه است، هیچ گاه به درستی شنیده نشده و نمی شود.در نظریه های نوین تعلیم و تربیت به میزان تغییر نقش و مسئولیت نظام های آموزشی از انتقال دانش صرف، به یادگیری برای زندگی کردن نقش معلمان از انتقال دهنده یک سویه به دانش آموزان، به تسهیل کننده، مربی و مدیریت دانش تغییر یافته و نقش اجتماعی معلمان نیز بیش از گذشته برجسته شده است. در چنین شرایطی لازم است با توجه به ابعاد و مسئولیت های اجتماعی معلمان، در فرایند تعلیم و تربیت و مساعی آنان برای آماده کردن دانش آموزان برای فردای بهتر، مشارکت کنند و نقش موثرتری ایفا کنند. یکی از نارسایی های اساسی و مسائل مزمن نظام آموزش وپرورش در ایران فقدان حضور معنادار و موثر معلمان در فرایند تصمیم سازی و تصمیم گیری آموزش وپرورش است. مطالعات و بررسی ها نشان می دهد که تشکیل سازمان نظام صنفی معلمان، یکی از راهکارها و مطالبات مستمر معلمان است که با وجود پیشینه چندین ساله، هنوز در پیچ وخم های مدیریتی سرگردان است و بیم آن می رود که با گذر زمان از میزان تاثیر گذاری و اقبال آن کاسته شود. اینک در آستانه سال تحصیلی جدید شایسته است ضمن تاکید بر ضرورت تسریع در تصمیم سازی و تمهید مقدمات اجرای آن نکاتی را برای ضرورت تحقق آن یادآوری کنیم:1- آموزش وپرورش در ایران بیش از هر زمانی نیازمند حرفه ای و تخصصی شدن ماموریت های خود است. باید به امور تعلیم و تربیت به عنوان یک تجربه بشری مانند سایر علوم نگریست و در عین تاکید و پایبندی به اصول و مبانی الهی تعلیم و تربیت، تلاش شود آموزش وپرورش راهنمای عملی زندگی بشر در جامعه کنونی شود تا از کارآمدی و اثر بخشی پایدار برخوردار شود. از جمله راهکارهای تخصصی شدن آموزش وپرورش، بازنگری فرایند جذب، نگهداشت و ارتقای معلمان به صورت یک حرفه و حوزه تخصصی و سپردن بسیاری از امور معلمان به خود آنان و آزادکردن تصمیم سازی آنان از مداخله نهادهای غیرمرتبط و غیرپاسخ گو در ساختار آموزش وپرورش است. اگرچه ملاحظات گزینشی به تناسب ماهیت شغل شریف معلمی و مجموعه ارزش های حاکم بر نظام آموزش وپرورش در جمهوری اسلامی امری پسندیده و مقبول است؛ اما نباید انتخاب معلمان از فرایند تخصصی و حرفه ای دور مانده و به مدیریت های اقتضایی، اعم از مجلس و دولت سپرده شود. سازمان صنفی معلمان می تواند در حرفه ای کردن فرایند جذب و به کارگیری و حتی ارتقای معلمان به کمک مدیریت آموزش وپرورش بیاید و گام موثری برای حرفه ای شدن نظام تعلیم و تربیت بردارد.2- از دیگر راهکارهای حرفه ای شدن نظام تربیت معلم، تقویت و درعین حال بازنگری در نقش و مسئولیت های دانشگاه فرهنگیان است که خود مقوله ای مستقل و نیازمند بازشناسی و بازاندیشی در نظام تربیت معلم است؛ اما اینک که نیازمندی های آموزش وپرورش برای تامین و تربیت معلم الزامی است، حضور سازمان نظام صنفی معلمان به عنوان یک نهاد تخصصی و صنفی غیردولتی می تواند دانشگاه فرهنگیان را از این سرگردانی و بلاتکلیفی رهایی بخشد و این ظرفیت بزرگ منفعل را فعال کند. متاسفانه باید اذعان کرد که دانشگاه فرهنگیان، با وجود برخورداری از اختیارات و جایگاه حقوقی مستقل و بودجه کافی تاکنون نتوانسته است نمره قبولی در انجام ماموریت های خود دریافت کند.3- توسعه مشارکت نظام مند معلمان و حضور مستمر و فراگیر و موثر آنان در مسائل اساسی آموزشی و پرورشی از دیگر ضرورت های تشکیل و فعال کردن سازمان نظام صنفی معلمان است. اینک در حق معلمان در آموزش وپرورش یک کم توجهی جاری است. معلمان انسان های نه چندان فعال در نظام برنامه ریزی و تصمیم سازی آموزش وپرورش هستند. سال هاست که مدیریت آموزش وپرورش به دنبال اجرای سند تحول در آموزش وپرورش است؛ اما اتفاق مهمی نمی افتد.به نظر می آید یک دلیل اصلی آن است که معلمان در فرایند تولید و اجرای سند نقشی نداشته و ندارند و همیشه تماشاگر وعده و وعیدها و سخنرانی های تکراری هستند.4- سازمان معلمان می تواند در تامین، تبیین و تحقق مطالبات فرهنگیان در قالب یک نهاد مدنی و صنفی ایفای نقش کند و دولت و مدیریت آموزش وپرورش را برای احقاق حقوق معلمان یاری رساند. سازمان صنفی رقیب دولت و آموزش وپرورش نیست؛ بلکه بازوی مدنی دولت برای پیگیری مطالبات معلمان در مجموعه نهادهای حاکمیتی است. یکی از مطالبات جدی معلمان وجود تبعیض در پرداخت ها و دغدغه تامین معیشت معلمان است؛ کم توجهی به منزلت آنان از دیگر گله مندی ها و مطالبات بحق آنان است. از سوی دیگر سیاسی شدن یا سیاسی کردن مطالبات صنفی معلمان از آفاتی است که در سال های گذشته، آموزش وپرورش با آن مواجه بوده است. تشکیل و فعال شدن سازمان نظام صنفی معلمان می تواند از یک سو مطالبات قانونی و صنفی معلمان را مدیریت و راهبری کند و از سوی دیگر مراقبت کند که مطالبات سیاسی نشوند و از بهره برداری های سیاسی مصون نگه داشته شود.5- کیفیت خدمات آموزش وپرورش به دانش آموزان از دغدغه های جدی خانواده ها و نظام مدیریت کشور است و از راه های موثر و کارآمدکردن و کیفیت بخشی خدمات، برجسته کردن نقش و مسئولیت معلمان از طریق افزایش دانش، ارتقای توانمندی و روزآمدی مهارت معلمان است که لازمه آن ایجاد انگیزه در معلمان و مشارکت دادن آنان در برنامه های کیفیت بخشی است. آموزش وپرورش باید از یک سو دغدغه های معیشتی و منزلتی معلمان را کاهش داده و از سوی دیگر با سپردن اختیار و مسئولیت به آنان، معلم محوری را به صورت اصولی محقق کند و بداند نقطه اتکای کیفیت و تحول معلمان مدارس هستند و بس.6- رسیدگی به تخلفات احتمالی معلمان و مراقبت از فرایند ایفای وظایف شغلی و حرفه ای معلمان باید به سازمان صنفی معلمان سپرده شود. این امر نظارت بر کیفیت خدمات صنفی و حرفه ای معلمان را افزایش داده و زمینه را برای مسئولیت پذیری بیشتر در معلمان فراهم می آورد.7- مشارکت موثر در تهیه لوایح، طرح ها و برنامه های آموزش وپرورش و حضور در مجامع و محافل قانونی به نمایندگی از جامعه بزرگ فرهنگیان و دفاع از حقوق معلمان در کنار سایر نهادهای دولتی و غیردولتی، می تواند صدای حقوق شنیده نشده تعلیم وتربیت کشور را رساتر از گذشته به گوش مسئولان و تصمیم گیران این عرصه برساند. امروز نهاد تعلیم وتربیت در غربت به سرمی برد و از اولویت های کشور نیست گویا مدیران کلان کشور تمایل دارند آموزش وپرورش به سان یک سازمان اداری متعارف فقط مدیریت و اداره شود. محتوای تعلیم وتربیت به فراموشی سپرده شده است. حضور نظام مند و مستقل معلمان در قالب یک نهاد صنفی می تواند صدای آنان را رساتر کند.
                