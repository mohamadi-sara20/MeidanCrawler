شنبه ۳۱ تیر ۱۳۹۶
-----------------------------------------
سرمقاله
-----------------------------------------
اپوزیسیون نوازی با صندلی کابینه
-----------------------------------------

                    در روزگار قدیم که زندگی اجر و قرب بیشتری داشت و رانندگی در جاده ها، خاصه در جاده های خاکی روستایی پرخطر بود، مسافرانی که با اتوبوس به شهر سفر می کردند، بارها برای به سلامت رسیدن، صلوات می فرستاند. این صلوات ها کارساز بود و به مسافران و راننده آرامش خیال می داد. لحظه پرالتهاب سفرها جایی بود که راننده اتوبوس را در سراشیبی جاده خاکی می راند، سکوت داخل اتوبوس را فرا می گرفت و معمولا شاگردشوفر برای غلبه بر ترس مسافران بلند فریاد می زد «در سراشیبی قبر مولا به فریادت برسد، بلند صلوات بفرست!» راننده و مسافران در این لحظه از ته دل صلوات می فرستادند. حالا این حکایت، حکایت ماشین دولت است. دولت های ایران در چهارساله دوره دوم هم برای به سلامت رسیدن به مقصد نیاز دارند تا پی درپی صلوات بفرستند و در جاهایی هم از ته دل. در این میان برخی هم تلاش می کنند، مسافران و راننده را وادارند تا برای منافع آنان دست به دعا و ثنا بردارند. اینها همان کسانی هستند که این روزها دم از کابینه فراجناحی می زنند. این افراد اصلاح طلب اصولگرای پایدارچی که همواره در جمع اصلاح طلبان بوده و به اصطلاح از سبد رای آنان به مجلس و شورا راه یافته اند، اینک نعل وارونه می زنند. گاه از رفع حصر می گویند و گاه از کابینه فراجناحی و دفاع از اصولگرایان که مگر چه اشکالی دارد که در کابینه هم اصولگرایان باشند و هم اصلاح طلبان! این اصلاح طلبان که دم از اصولگرایی می زنند نه دل در گرو جناح خود دارند و نه اصولگرایان. آنان صرفا به منافع درازمدت خود در بدنه قدرت می اندیشند که در هر شرایطی از آن حذف نشوند. متاسفانه در چهار دهه بعد از انقلاب این افراد که اصول سیاسی نداشته اند در شکاف جناح های سیاسی بالیده و بالا رفته اند و باید اعتراف کرد که تعداد این دست چهره ها در میان اصلاح طلبان بیشتر از اصولگرایان است. به راستی کابینه فراجناحی دیگر چه صیغه ای است که برخی از اصلاح طلبان و نمایندگان مجلس آن را دنبال می کنند! مگر مردم خودشان نمی توانستند به اصولگرایان رای بدهند که حالا عده ای دنبال احقاق حق آنها هستند. مردم از روحانی که با 24 میلیون رای قاطع آنها روی کار آمده، انتظار دارند کابینه ای تشکیل بدهد که چهره واقعی آرای آنان را نشان دهد. صدالبته که هر کابینه ای با هر مرام و مسلکی باید رویکردی فراجناحی داشته باشد. همان گونه که روحانی، رئیس جمهور همه مردم است و تصمیماتی که می گیرد جنبه ملی دارد. این گفته ها هم بدیهیات است، اما اشکال از اینجا ناشی می شود که عده ای برای منافع خودشان نه تنها این بدیهیات را نادیده می گیرند، بلکه مفاهیم سیاسی را نیز قلب می کنند. ایده «کابینه فراجناحی» قلب این مفهوم است. اگر قرار باشد، کابینه فراجناحی شکل گیرد، باید تمام طیف های سیاسی جامعه حضور داشته باشند. اینکه اصولگرایان توان آن را دارند تا چوب لای چرخ دولت بگذارند و ازاین رو باید آنان را در قدرت شریک کرد، دیگر به معنای دفاع از کابینه فراجناحی نیست! هر دولتی حق دارد کابینه ای را شکل دهد که خواسته نهایی مردم است. در اینجا دولت نمی تواند با مخالفان و منتقدان خود با سعه صدر برخورد کند. چنین سعه صدری موجب می شود آرا، حق و سلیقه مردم مخدوش شود. مهم تر از همه اینکه جای منتقدان و مخالفان در کابینه دولت نیست و دولت یکدست و کارآمد می تواند انتظارات مردم را برآورده کند. اپوزیسیون نوازی با صندلی کابینه، مردم را از دولت روحانی دلسرد می کند. دولت روحانی یا دولتی «متوازن» است یا دولتی «توازنگر». دولت متوازن با چیدمان وزرای شایسته می تواند با کارایی، منتقدان و مخالفان خود را در رده های پایین تر به مشارکت بگیرد و از نظرات شان بهره ببرد. توصیه به دولت فراجناحی توصیه به روش دولت توازنگر است. دولتی که آن قدر قوی است که می تواند طیف های منزوی سیاسی را حمایت کرده و آنان را در دستگاه دولت بالا بکشد. آیا دولت روحانی این قدر مقتدر است که توازنگری کند؟ اگر دولت روحانی توازنگر است، چرا ابتدا چهره های کنارگذاشته شده اصلاح طلبان را که بیش از هر طیفی مستحق برکشیدن اند، به کار نمی گیرد؟ و بر فرض محال اگر کابینه ای فراجناحی شکل بگیرد، آیا این کابینه می تواند منویات رئیس جمهور منتخب را پیش ببرد؟ کابینه فراجناحی یعنی کابینه ای فئودال که هرکس در حیطه اختیارات خود ارباب رعایای خویش است. ناگفته پیداست که در چنین وضعیتی هر وزیری هرکجا که دستش برسد باید به جریان خود خدمت کند. این وزرا در لحظات بحرانی دولت به چه کار خواهند آمد؟ اگر آنها به استقبال شکست برنامه های دولت نروند، برای پیشگیری از شکست اقدامی عاجل نخواهند کرد. ازاین رو کابینه فراجناحی قلب یک مفهوم و در تضاد با رای مردم است. دولت با رای مردم و به واسطه اصلاح طلبان روی کار آمده است، مجلس نیز این گونه است. اگر رئیس فراکسیون امید به روحانی رای مردم را گوشزد می کند، به نمایندگانی که بر کابینه فراجناحی می اندیشند نیز باید گوشزد کند که مردم خود بهتر می دانستند به چه کسانی رای بدهند. حسن روحانی نشان داده در چینش کابینه دوازدهم قصد دارد با اقتدار بیشتری عمل کند. این سرشت قدرت است، کسی که در قدرت قرار می گیرد، تبعات و نتایج تصمیمات او هرچه باشد به پایش نوشته می شود. روحانی پاسخ گوی منشا قدرت خویش است و منشا این قدرت مردم اند و ازقضا آنچه در میان دولتمردان شایع است، فراموشی این منشا قدرت است. دولتمردان نادری به این فراموشی دچار نشده اند، زیرا دولتمردان گاه تصور می کنند که قیم مردم اند و هر تصمیمی می گیرند به خیر و صلاح آنان است. دولت روحانی در دوره گذشته هرگز نه کابینه ای فئودالی داشته و نه خود را قیم مردم دانسته است. آنچه مردم را واداشت تا با میل به پای صندوق های رای بروند و در کنار همه کمی وکاستی ها دوباره به او رای بدهند، احساس همدلی با دولتی بود که می بایست فراز ونشیب های بسیاری را برای موفقیت پشت سر می گذاشت. اینک مردم چشم دوخته اند به دوره آخر و سراشیبی دولت، تا ببینند این کابینه تا چه حد نشانگر چهره واقعی آنها خواهد بود. مردم نشان داده اند انتخاب از سر ناگریزی را به خوبی درک می کنند، اما انتخاب هایی را برنمی تابند که هیچ تناسبی با رای آنان نداشته باشد. دولت روحانی با نگاهی گذرا به سرنوشت دولت هایی که سعی کردند چهره آرای مردم را عوض کنند، درمی یابد که این کار تاوان سنگینی برای دولت او و راه دموکراسی در ایران دارد. کسانی که پیش و بیش از همه موظف به صیانت از چهره آرای مردم اند، مجلسیان هستند و انتظار می رود آنان با پرهیز از منافع شخصی تنها به باورهای مردم فکر کند، همین و بس.
                