پنج‌شنبه ۶ مهر ۱۳۹۶
-----------------------------------------
یادداشت
-----------------------------------------
صداها را بشنویم
-----------------------------------------

                    رمز جاودانگی عاشورا، اخلاص در عمل حضرت اباعبدالله و معامله وی با خدا بود.برای تحلیل واقع بینانه قیام اباعبدالله باید وقایع و رویدادهای پنج دهه بعد از رحلت حضرت رسول (ص) در حکومت اسلامی را ارزیابی و تحلیل کرد.وقتی در جامعه اسلامی بعد از رحلت پیامبر به مرور سنت ها رنگ باخت و بدعت ها جایگزین شد، عدالت ذبح شد و خلافت به استبداد گرایید، اشرافیت جلوه گری کرد، فساد و تبعیض رواج یافت، به بیت المال دست اندازی و همه راه های اصلاح امور مسدود شد، راهی جز قیام برای اباعبدالله و فداکردن جان خود و یارانش در راه حفظ آرمان ها و ارزش های والای اسلامی و پاسداشت انسانیت و حفظ کرامت و عزت انسان، باقی نماند.شهادت حسین(ع) پیروزی خون بر شمشیر و غلبه آزادی بر استبداد و استیلای حق بر باطل و عدالت در مقابل ظلم و فساد و تبعیض را رقم زد.پیامد شهادت اباعبدالله (ع) برای همه آزادگان تاریخ، ستمدیدگان، محرومان و مظلومان این بود که باطل رفتنی است و حق ماندنی.دوستدار اباعبدالله بودن افتخار هر مسلمانی است. تاثیرپذیری انقلاب اسلامی از آرمان ها و اهداف والای حسین، عظمت آفرین است. تاسی مسئولان و مدیران به روش و منش آن امام عزت بخش است.ارادتمند به اباعبدالله در کشوری که اسلام حاکمیت دارد و از منابع غنی معنوی و مادی و ثروت های خداداد بیشمار برخوردار است و موقعیت جغرافیایی ممتازش، راه را برای توسعه و پیشرفت و رفاه مردم، هموار کرده نباید دچار عسرت و تنگدستی باشد و خدای ناکرده اعتمادش به مجموعه حاکمیتی که به نام دین و پیروی از ائمه اطهار و اباعبدالله رفتار می کند، کم رنگ شود که اگر این گونه شود، جفای به اسلام و امام حسین(ع) است. مردم عملا آموزه ها، توصیه ها و تعالیم اباعبدالله را در پی افکندن انقلاب اسلامی، دفاع مقدس، پشت سر گذاشتن ترورهای کور و تحریم ها، مقابله با قدرت های استکباری و... محقق کرده اند. دوستداران اباعبدالله(ع) و همه ملت شریف ایران مستحق خدمت شایسته تر هستند. خدمتی برای توسعه کشور که نیازمند روحیه تلاشگری و همراهی برای تحقق آرمان هایی است که مردم را شایسته زندگی بهتر می خواهد. این آرمان در سیره پیشوایان ما نیز دیده شده و آنان همواره به دنبال رشد مادی و معنوی جامعه بودند. ما نیز باید صداها را بشنویم، نارسایی ها و مشکلات مردم را بهتر ببینیم و برای حل عاجل و اساسی آنها به مدد عقل و تدبیر و برنامه ریزی و گذشت از منیت ها، اقدام کنیم تا در پیشگاه آن امام عدالت طلبی و آزادی خواهی، سربلند باشیم.
                