دو‌شنبه ۱ خرداد ۱۳۹۶
-----------------------------------------
type_unknown
-----------------------------------------
فاتحان بهشت
-----------------------------------------

                    گروه سیاست، فرزانه آئینی: فهرست 21 نفره اصلاح طلبان یا همان «امید» بی کم وکاست کرسی های شورای شهر تهران را یکی پس از دیگری به نام خود زد. دیروز رسما نتایج انتخابات شورای شهر تهران از سوی فرمانداری پایتخت اعلام شد و خبرهای جسته و گریخته ای را که درباره اقبال مردم تهران از فهرست امید شنیده می شد، تایید کرد. آن طور که عیسی فرهادی، فرماندار تهران خبر داد همه 21 عضو فهرست امید راهی بهشت می شوند و تنها کرسی های علی البدل شورای شهر تهران در اختیار شش نفر اول فهرست جناح راست قرار خواهد گرفت که شانس ورود اصولگرایان به شورای شهر را وابسته به استعفای اعضای اصلی یا مرگ آنها می کند.براساس اعلام فرمانداری تهران اولین رای تهرانی ها برای شورای شهر تهران محسن هاشمی، پسر ارشد آیت الله هاشمی رفسنجانی، سرلیست فهرست امید است که با یک میلیون و 746 هزارو 568 رای، اولین رای صندوق های تهران را به نام خود زد و اولین عضو علی البدل شورای تهران هم مهدی چمران با 653 هزارو 247 رای است.چمران سه دوره متوالی قریب به 11 سال رئیس شورای شهر تهران بود. تنها زمانی که چمران زمام ریاست شورای شهر تهران را به دیگری واگذار کرد، سال 92 و در آغاز شکل گیری شورای شهر چهارم بود که برای یک سال این کرسی را به احمد مسجدجامعی واگذار کرد. حالا نام مهدی چمران سرلیست جناح راست در ذیل آخرین نفر فهرست امید یعنی بشیر نظری با یک میلیون و 60 هزارو 23 رای قرار دارد. اختلاف رای میان دو سرلیست اصلی رقابت های شورای شهر پنجم یعنی مهدی هاشمی و مهدی چمران یک میلیون و 93 هزارو 321 رای است و اختلاف رای چمران با نظری – آخرین نفر فهرست امید 406 هزارو 776 رای است. بعد چمران هم علیرضا دبیر با 526هزارو 555 رای، حبیب کاشانی با 471 هزارو 579 رای، مرتضی طلایی با 466 هزارو 884 رای، جلال ملکی با 453هزارو 421 رای و الهه راستگو با 442 هزارو 769 رای شش عضو علی البدل شورای شهر تهران هستند. آمار مشارکت مردمی در پنجمین دوره انتخابات شورای شهر تهران آن چنان غیرمنتظره و بالا بود که مقایسه رای مهدی چمران به عنوان رای اول تهرانی ها در چهارمین دوره شورای شهر تهران بر شگفتی آن می افزاید. چمران در حالی این دوره با رای بیش از 600 هزار نفری اش از ورود به شورای شهر تهران باز ماند و از رئیس دوره چهارم شورا به عضو علی البدلی شورای پنجم تنزل یافته است که رای او در شورای شهر چهارم کمی بیش از 500 هزار نفر بود. آمار فرماندار تهران در نشست با خبرنگارانفرماندار تهران دیروز در نشست خبری اش با اعلام نتایج انتخابات پنجمین دوره شورای شهر تهران به آمار مشارکت تهرانی ها در انتخابات 29 اردیبهشت اشاره کرد و ادامه داد: سه میلیون و 600 هزار نفر از واجدان شرایط در تهران روز جمعه پای صندوق های رای آمدند که این آمار به جز مناطق یک و 20 است. آرای ریاست جمهوری ری و تجریش در آمار مشارکت تهران لحاظ نخواهد شد. وی افزود: در سال 92 مشارکت مردم تهران دومیلیون و 700 هزار نفر بود که در این دوره 900 هزار نفر به تعداد رای دهندگان اضافه شد که در مجموع در تاریخ مشارکت مردم تهران آمار بی نظیری ثبت شد. فرهادی همچنین با عذرخواهی از افرادی که در صفوف اخذ رای ساعت ها در انتظار ماندند، گفت: برای تهران چهار هزار شعبه اخذ رای در سطح شهر در کنار 800 هزار نفر عوامل اجرائی پیش بینی و احساس کرده بودیم؛ اما به دلایلی هنگام اخذ رای مردم با مشکلاتی مواجه شدند. وی در بیان دلایل ایجاد صفوف طولانی در مقابل برخی شعب اخذ رای در تهران خاطرنشان کرد: نخستین دلیل ایجاد صفوف طولانی، مشارکت بالای مردم تهران بود که این مشارکت با سوابق انتخابات گذشته هیچ سنخیتی نداشت. همچنین دلیل دیگر ایجاد صفوف طولانی این بود که شاهد ایجاد صفوف طولانی در مقابل برخی شعب اخذ رای بودیم و شرایط به گونه ای بود که افراد حاضر در صفوف انتظار داشتند که حتما رای شان در آن شعب اخذ شود. این در حالی است که اگر مردم به صورت پراکنده در شعب اخذ رای حاضر در مساجد، مدارس و سایر اماکن مراجعه می کردند، برای اخذ رای زمان کمتری از آنها گرفته می شد. فرهادی ادامه داد: هم زمانی برگزاری دو انتخابات بسیار پرحجم و اینکه عوامل اجرائی برای هر دو انتخابات مشترک بودند، از دیگر عوامل ایجاد صفوف طولانی در برخی شعب اخذ رای در تهران بود. این در حالی است که ما تنها فرمانداری ای بودیم که تعداد عوامل اجرائی در شعب اخذ رای را از پنج نفر به هفت نفر افزایش دادیم و به جای یک نماینده فرماندار در شعب دو نماینده را انتخاب کردیم. همچنین فرمانداری تهران یک نفر نیروی فنی و یک نفر نیروی ذخیره برای اخذ رای در شعب پیش بینی کرده بود؛ اما احساس کردیم که عده ای از مردم در صفوف اخذ رای معطل و اذیت شدند. عذرخواهی از مردمی که نتوانستند رای بدهندوی با اشاره به وجود صفوف طولانی در مقابل برخی شعب اخذ رای هنگام پایان مهلت قانونی اخذ رای تاکید کرد: از افرادی که بعد از ساعت 24 همچنان در صفوف اخذ رای حضور داشتند و امکان اخذ رای از آنها نبود، عذرخواهی می کنم. فرهادی همچنین با تشکر از عوامل اجرائی، نظارت و تامین امنیت انتخابات در تهران خاطرنشان کرد: آمار اعلام شده نتایج شمارش آرای دو هزارو 523 شعبه از مجموع سه هزارو 957 شعبه اخذ رای در تهران و تطبیق آن بر عهده هیئت نظارت بر انتخابات شوراهاست. کار شمارش آرای هزارو 434 شعبه باقی مانده پایان یافته و آرای این شعب در حال تطبیق با هیئت های نظارت است. معترضان شکایاتشان را کجا ببرند؟در کنار توضیحات فرماندار تهران نکته ای که قابل توجه است اینکه شهاب الدین چاووشی، رئیس ستاد انتخابات استان تهران، از شاکیان احتمالی انتخابات شورای شهر خواست تا با رعایت دقیق قوانین و نظم اجتماعی اعتراض و شکایت مستند خود را از مجاری قانونی؛ هیئت های نظارت و اجرائی شهرستان و استان مستقر در فرمانداری ها و استانداری پیگیری کنند.چاووشی خاطرنشان کرد: در شهر تهران به لحاظ وسعت کار و کثرت کاندیداهای شورای شهر، عوامل محترم شعب همچنان در حال شمارش هستند و البته آمار اولیه صندوق های شمارش شده از سوی فرماندار محترم حوزه انتخابیه تهران، ری و تجریش اعلام شده است و تا ساعاتی دیگر متعاقبا نتایج بعدی به تدریج به شهروندان محترم تهران خواهد رسید، پس از انتشار آگهی رسمی نتایج آرای شوراها از سوی فرمانداری ها و بخشداری ها طبق ماده 73 آیین نامه اجرائی انتخابات شوراهای اسلامی شهر و روستا، چنانچه کسی بر صحت برگزاری انتخابات معترض باشد حداکثر در مدت دو روز از انتشار آگهی می تواند شکایت خود را در حوزه روستایی به هیئت نظارت شهرستان و در حوزه شهرها به هیئت نظارت استان ارسال کنند و هیئت مذکور نیز 15 روز مهلت رسیدگی دارند تا نتیجه نهایی را اعلام کنند.
                