سه‌شنبه ۱۱ مهر ۱۳۹۶
-----------------------------------------
حرف اول
-----------------------------------------
سزارین در خاورمیانه
-----------------------------------------

                    101 سال از آخرین تغییرات ژئوپلیتیک در خاورمیانه می گذرد. در آن سال بین دولت های فرانسه و انگلیس و با رضایت روسیه و بدون اطلاع اعراب بر سر تقسیم میراث امپراتوری عثمانی، توافقی سری منعقد شد که در پیش مقدمه آن قرارداد بریتانیا به اعراب وعده استقلال در برابر شورش علیه دولت عثمانی را داده بود؛ هرچند انگلیس به عهد خود وفا نکرد و روسیه نیز به علت روی کارآمدن کمونیست ها در این کشور نتوانست از آن بهره ای ببرد و دولت عثمانی را تکه تکه کردند و جریان خلافت خواهی و بازگشت به دوران خلافت در سراسر جهان اسلام از هند و شبه قاره تا مصر و سواحل مدیترانه به راه افتاد و از درون همین جریان خلافت گرایی جریانات مذهبی به وجود آمد که بن مایه جریانات افراطی مذهبی فعلی جهان اسلام است. حال پس از یک قرن این منطقه در مواجهه زایشی غیرطبیعی در حوزه جغرافیای قومی در شمال عراق است. مسعود بارزانی، رئیس حزب دموکرات کردستان عراق، در نامناسب ترین شرایط سیاسی کشور عراق اقدام به برگزاری نظرخواهی از مردم این منطقه به منظور جدایی از عراق و تشکیل دولتی مستقل در حساس ترین منطقه خاورمیانه کرده است. این اقدام در حالی صورت می گیرد که مخالفت های زیادی از داخل و خارج نسبت به آن وجود دارد؛ اما آشکار است که پرداختن به حساس ترین نقطه تحریک جامعه قومی هرگونه مقاومت داخلی را برطرف و موانع بر سر راه آن را توجیه می کند. اگرچه انگیزه بسیاری از جنبش های سیاسی صدساله اخیر جریان های کرد در منطقه خاورمیانه رسیدن به دولتی مستقل بوده است، هرکدام دارای ویژگی های خاص خود بوده اند؛ ولی رفراندوم اخیر در کردستان عراق دارای شرایط ویژه ای است که با توجه به حاشیه های داخلی و خارجی آن با دیگر جنبش های قومی و حتی آنانی که تا نزدیکی دولت شدن رفتند، تفاوت دارد. نتایج این همه پرسی به دو دلیل از قبل پیش بینی می شد؛ اول اینکه رسیدن به دولت مستقل جزء آرمان های قومی کردهای عراق است؛ بنابراین طرح آن از سوی هرکسی که باشد، مورد اقبال عمومی قرار می گیرد؛ دوم اینکه برگزاری چنین انتخاباتی از سوی دستگاهی برای تعیین حق سرنوشت خویش شبیه برگزاری آزمونی است که بدون حضور ناظر به عمل آید. طبیعی است که پیروز میدان در دو حالت فوق نمی تواند چندان هم احساس پیروزی داشته باشد.همه پرسی استقلال کردستان عراق در غیاب رهبر اتحادیه میهنی و تنها چند هفته پس از فوت نوشیروان مصطفی، رئیس جنبش اصلاح گرایانه تغییر، از طرف بارزانی مطرح شد. هرچند که این موضوع پیش زمینه قبلی و سابقه طولانی داشته است؛ ولی اعلام این وضعیت در شرایط فعلی که هنوز زنگ پایان داعش در عراق زده نشده و این کشور همچنان درگیر بحرانی منطقه ای است، پروسه سیاسی عراق را با مشکل مواجه می کند. برخی احزاب و گروه های مردمی کردستان در مقابل برگزاری همه پرسی مقاومت کردند که با واکنش شدید برخی جناح های حاکمیت اقلیم مواجه شدند و با ادبیاتی به دور از اخلاق سیاسی آنها را مورد شماتت قرار دادند که لاجرم در آخرین لحظات باقی مانده به زمان همه پرسی همگی تسلیم شدند و...حاضر نشدند شرف مبارزاتی خود را در فضای غبارآلود سیاسی به تندباد حوادث بسپارند؛ ولی آنچه مسلم است، این رفتارهای عتاب آمیز پس از فروکش کردن حوادث همه پرسی موجب شکاف های عمیقی خواهد شد. از طرف دیگر جمعیت نخبگی و مستقل کردستان عراق را که معتقد به مبارزه با فساد بوده و مدافع اصلاح وضعیت اداری اقلیم هستند، با شیوه ای غیردموکراتیک از مناصب قانونی خود اخراج کردند و آخرین مقاومت های برخی همراهان خود را زیر پا گذاشتند تا مسیر برگزاری رفراندوم را هموار کنند. مجامع جهانی و دولت های منطقه ای و فرامنطقه ای با ملاحظه شرایط عراق هر یک به نوعی برای مجاب کردن بارزانی مبنی بر تعویق همه پرسی تلاش کردند؛ ولی با مخالفت بارزانی مواجه شد، دلایل رد پیشنهادها از سوی متولیان برگزاری همه پرسی برای دولت ها و مجامع جهانی قانع کننده نبود. دلیل این مقاومت بی سابقه در مقابل درخواست های خارجی و همچنین مقاومت ها و انتقادات مشفقانه داخلی به منظور تعویق همه پرسی برگزاری رفراندوم تاکنون بر کسی آشکار نشده است.اما در داخل کردستان عراق دیدگاه هایی وجود داشته و هنوز هم دارد که معتقدند بیش از دو سال است که مدیریت قانونی بارزانی بر اقلیم کردستان خاتمه یافته است و انتقاداتی جدی در این زمینه وجود دارد که نه تنها ریاست اقلیم به آن تمکین نکرده اند؛ بلکه با آنان برخورد شده که حاصل آن تعطیلی پارلمان محلی و اخراج منتقدان از مناصب پارلمانی خود بوده است. به این طریق ریاست بدون پارلمان ایشان بر اقلیم کردستان ادامه یافت. به نظر می رسد نگرانی از قدرت گرفتن بغداد پس از داعش و ترس از نزاع قدرت در عراق و خطر برافراشتن پرچم مطالبات کردهای منطقه به وسیله پ ک ک به عنوان رقیب دیرینه بارزانی در شمال سوریه و همچنین فرار از بدهی چند میلیارددلاری اقلیم و برون رفت از بن بست های شدید اقتصادی اقلیم و منکوب کردن منتقدان داخلی و از همه مهم تر فرار از مرگ سیاسی، بخش هایی از انگیزه های اعلام رفراندوم از سوی بارزانی در اقلیم کردستان است. فرضیات و گزاره های زیادی در پیش روی آینده اقلیم پس از همه پرسی وجود دارد. خوشبینانه ترین آن تحقق اهداف رفراندوم و ایجاد واحد سیاسی با هویت قومی در همسایگی سه کشور منطقه با منافع متفاوت و نظام های سیاسی متنوع است که با رعایت روابط حسن هم جواری می تواند به حیات سیاسی خود ادامه دهد؛ ولی با اصرارهای متولیان همه پرسی و اعتراضات داخلی و خارجی که نسبت به آن تاکنون صورت گرفته، بعید است که روند طبیعی خود را طی کرده باشد. با این توصیف می توان گفت این همه پرسی بدون پشتیبانی میسر نبوده است در این صورت باید گفت دولت آینده کردی وامدار و وابسته پا به عرصه سیاسی خواهد گذاشت.آمریکا و متحدانش در منطقه یکی از مظنونان اصلی این پشتیبانی هستند که این رویداد می تواند در قلمرو منافع آنان تعریف شود؛ در این صورت یکی از اهداف اصلی آمریکا در صورت موفقیت در ایجاد کردستان مستقل در شمال عراق، می تواند استقرار قسمتی از سیستم های دفاع موشکی خود و تکمیل این سامانه موجود در ترکیه یا جایگزین کردن آن در منطقه ای دیگر باشد. همچنین این سیستم می تواند مکمل سیستم گنبد آهنین اسرائیل و سیستم های تاد و پاتریود آمریکا در راستای مهار ایران و روسیه در منطقه باشد. عمده وسوسه های این بازیگران منطقه ای و فرامنطقه ای که فراتر از استقرار سیستم دفاع موشکی است، سرزمین نفت خیز کرکوک بوده که مدفن بیش از 40 درصد از ذخایر نفتی عراق است. ترکیه به عنوان همسایه شمالی اقلیم کردستان، شریک تجاری روزانه بیش از یک میلیون بشکه نفت این منطقه است و با سرمایه گذاری 35 میلیارددلاری در منطقه اقلیم، به علاوه 15 میلیارد دلار حجم تجاری در سال، بزرگ ترین استفاده کننده این شراکت خواهد بود. بازگشت ژنرال ها و دیپلمات های بازنشسته آمریکایی به صحنه اقتصاد نفتی اقلیم که قبلا در عراق خدمت کرده بودند، یکی از نکات شایان تامل این سناریو است. عقد قرارداد چهارمیلیارددلاری از طریق شرکت «روس نفت» که 45درصد سهام آن متعلق به ریاست جمهوری روسیه است و همچنین امتیاز احداث خط لوله گاز طبیعی از اقلیم کردستان به بنادر روسیه، ارزش ریسک را برای این کشور بالا برده است. در این بین ایران به نسبت دیگر بازیگران در این صحنه، کمترین منافع اقتصادی را در اقلیم کردستان دارد.با این توصیف، بحران در حساس ترین منطقه خاورمیانه اجتناب ناپذیر است و بهتر است ملاحظات دقیق تری در مناسبات و روابط آتی صورت گیرد و حساب جامعه کردستان در شمال عراق را که وارثان نجابت و شرافت تمدن ایرانی هستند، از سوداگران ثروت های آنان جدا شود. مردم نجیب کردستان عراق به خوبی می دانند که ایرانی ها در کوران سخت مبارزه و آوارگی با آنان گریه کردند و این میهمانان ناپایدار که اینک در شادی مقطعی آنان می خندند، نمی توانند برای آنان ماندنی باشند. به یاد داشته باشیم که نظام سیاسی جدید عراق را کسانی مانند جلال طالبانی ساختند که حتی حاضر به مرگ صدام به عنوان قاتل هزاران عراقی هم نبود و با این کار زنگ پایان خونریزی را در عراق زد. ای کاش این تغییرات ازسوی افرادی هم جنس اینان صورت می گرفت تا کردها را در رسیدن به جایگاه واقعیشان در منطقه خاورمیانه کمک می کردند؛ ولی اقدامات عجولانه در رسیدن به اهدافی مقطعی، همانند میوه ای نارس خواهد بود که به کام کسی خوش نخواهد آمد و به نظر می رسد این زایش در منطقه حساس خاورمیانه غیرطبیعی بوده و اصلی ترین دستاورد آن، رشد بی رویه جریانات هویت خواهی قومی ازجمله ناسیونالیسم عربی، کردی و ترکی در منطقه خاورمیانه خواهد شد و مشخص نیست حاصل این سزارین ژئوپلیتیکی در منطقه خاورمیانه چگونه مولودی خواهد بود و آیا زنده متولد خواهد شد.
                