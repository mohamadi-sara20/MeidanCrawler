پنج‌شنبه ۳ اسفند ۱۳۹۶
-----------------------------------------
یادداشت
-----------------------------------------
تبدیل تهدید کم آبی به فرصت
-----------------------------------------

                    کم آبی و خشک سالی پدیده ای ناخوشایند است؛ اما اگر از زاویه ای دیگر به موضوع نگریسته شود، می توان این تهدید را با درایت به پنجره فرصتی برای شروع تغییرات ساختاری و نهادی در نظام توسعه کشور در راستای سازگاری با شرایط کم آبی تبدیل کرد؛ البته این مهم مستلزم بازتعریف مفهوم سنتی توسعه، بازنگری در باورهای قبلی و تغییر نگرش خردمندانه در رویکردهای برنامه ریزی و سیاست گذاری است. قصه پرغصه مشکلات کمبود آب در کشور، دیرزمانی است ذهن همه را به خود مشغول کرده و زمستان کم بارش سال جاری نیز بر این نگرانی دامن زده است. برای چنین مشکلی دو دسته راه حل وجود دارد؛ دسته اول در استحصال بیشتر آب و عرضه بیشتر منابع است، ولی با توجه به اینکه درحال حاضر میزان بهره برداری از منابع آب کشور بسیار بیشتر از نرخ تجدید آن است، بنابراین این رویکرد متاسفانه امکان پذیر نخواهد بود؛ اما دسته دوم راه حل ها، در کنترل مصارف است. در این رویکرد، معمولا مردم مخاطب قرار می گیرند تا با صرفه جویی در مصرف آب، گذار از شرایط کم آبی را ممکن کنند؛ اما گروهی که نقش تاثیرگذار و مهم تری دارند، ولی کمتر مخاطب اصلاحات آبی قرار می گیرند، سیاسیون و دولتمردان هستند. این گروه با تاثیرگذاری بر سیاست های حاکم بر کشور، بستر ساختاری فعالیت های اقتصادی و اجتماعی را شکل می دهند. برای اصلاح مصارف، در دو سطح می توان وارد عمل شد؛ در یک سطح، رفتار مصرف کنندگان در مقیاس فردی بر شکل گیری الگوی مصرف آب تاثیرگذار خواهد بود. به عنوان مثال با تغییر الگوی کشت از یک گیاه پرمصرف به گیاهی کم مصرف، می توان در میزان مصرف آب کشاورزی صرفه جویی یا کاهش سطح پوشش چمن در شهرها می تواند به کاهش مصرف آب کمک کرد. این گونه تغییرات در الگوی مصرف، هرچند تاثیرگذار هستند، ولی متاسفانه برای شرایط کنونی کم آبی کشور کافی نیستند. سطح مهم تری که می تواند بر کاهش مصرف آب تاثیر جدی بگذارد، سطح ساختاری است. منظور از سطح ساختاری، بستر اقتصادی- اجتماعی است که زیربنای همه فعالیت های کشور را تشکیل می دهد. مدل توسعه ای که تا امروز از آن برای اقتصاد کشور استفاده شده است، در شرایط جدید آبی دیگر کاربردی نخواهد بود. آیا با این شرایط آبی، انتظارات قبلی از بخش کشاورزی در تولید اشتغال و معیشت همچنان می تواند محقق شود؟ آیا زمان آن فرا نرسیده که تعریف خود را از توسعه اقتصادی وابسته به آب عوض کنیم؟ در چنین شرایطی، ناگزیریم مسیر رشد اقتصادی را از مسیر مصرف منابع جدا کنیم. این کار به سادگی و با هزینه های کم امکان پذیر نخواهد بود؛ ازجمله هزینه های گزاف چنین تغییراتی، هزینه های سیاسی و اجتماعی آن است که هر دولتی به راحتی زیر بار آنها نمی رود. برای تغییر ساختار اقتصاد به سمت مصرف کمتر منابع آب، بسترسازی و ایجاد آمادگی در سطح جامعه شرطی اساسی است. اگر چشم انداز شرایط توسعه آب بر از قبل درک می شد و از ابتدا ریل گذاری مسیر توسعه بر مبنای توسعه کم آب بر گذاشته می شد، امکان پیشگیری از ورود به شرایط کم آبی وجود داشت؛ اما با روندی که تاکنون سپری شده است، به دلیل وابستگی شدید به مسیر طی شده، توجیه کردن سیاست گذاران و همراه کردن بدنه جامعه برای جدایی مسیر رشد اقتصادی از مصرف آب، کار بسیار پیچیده ای است. در چنین شرایطی، قبل از هرچیز لازم است دغدغه کمبود منابع آب، در عین حفظ امیدواری، در همه سطوح سیاست گذاری و اجرائی درک شود. وقوع پدیده ای مانند کاهش شدید بارش ها، مشابه آنچه در سال جاری با آن مواجه شده ایم، می تواند فرصتی را فراهم کند و به بسترسازی لازم برای تغییرات در سطح ساختاری کمک کند و هزینه های سیاسی- اجتماعی چنین تغییراتی را پایین بیاورد. اکنون فرصت بسیار مناسبی است تا سیاست گذاران با برنامه ریزی دقیق و اتخاذ راهبردهای مناسب، زمینه جدایی رشد اقتصادی را از مصرف منابع محقق کنند. برای نجات آب کشور، لازم است نگرش مدیریتی به این باور برسد که باید با شرایط جدید کم آبی سازگاری ایجاد کرد، نه اینکه در تلاش بود با آن جنگید. اصرار بر ادامه روند قبلی در برنامه ها و فعالیت های اقتصادی، به قیمت از دست دادن فرصت تمام خواهد شد و شاید هزینه تغییرات به حدی بالا برود که به راستی دیگر هیچ دولتی جرئت تحمل آن را نداشته باشد. حال ما گذشته ای است که در آینده افسوس آن را خواهیم خورد.
                