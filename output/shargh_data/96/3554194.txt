یک‌شنبه ۱۷ اردیبهشت ۱۳۹۶
-----------------------------------------
یادداشت
-----------------------------------------
کارانه؛ یا کار نه!
-----------------------------------------

                    حتی با گذشت چندین سال، همچنان سیاست ها و اقدامات خلق الساعه، پوپولیستی، ساده انگارانه و مکانیکی از خاطر مردم کشور زدوده نشده است؛ همان سیاست هایی که بدون کار کارشناسی و تنها با سیطره نگاه عوامانه و ساده انگارانه، نتایج اسف باری را بر پیکر اقتصاد ایران مترتب کرد. در این روزها و در آستانه انتخابات ریاست جمهوری که تنور وعده های تبلیغاتی عمدتا ناشدنی و پوپولیستی داغ شده، برخی به وعده تبلیغاتی بسنده نکرده اند و دست به اقدامات تبلیغاتی! زده اند؛ اقداماتی به همان میزان خلق الساعه، پوپولیستی، ساده انگارانه و تحت سیطره نگاه مکانیکی به اقتصاد. یکی از این نوع اقدامات، راه اندازی سامانه اینترنتی برای ایجاد شغل است. به نظر می رسد مبتکران این اقدام، به اندازه کافی پیرامون ظرافت ها، جزئیات و البته بدیهیات سیاست های بازار کار، وقت و حوصله به خرج نداده اند. راه اندازی چنین سامانه ای ذاتا خالی از اشکال است؛ اما وعده ایجاد شغل از این طریق، ایده کم اطلاعی یا شاید ساده انگاری مبتکران آن را تقویت می کند. اصولا چنین سامانه هایی در قالبی وسیع تر، یکی از اجزای سیاست های فعال بازار کار1 را تشکیل می دهند که با عنوان خدمات بازار کار2 شناخته می شود. خدمات بازار کار قصد اتصال کارجویان به کارفرمایان را دارد و این هدف را از طرق گسترده ای شامل مشاوره شغلی، آشناسازی با بازار کار، مشارکت در کاریابی و رجوع به دیگر تدابیر افزایش استخدام پذیری مانند آموزش، دنبال می کند که این خدمات از طریق واحد خدمات اشتغال عمومی (PES3) باید مرتبا با انواع دیگر سیاست های فعال بازار کار (آموزش، کارهای عمومی، یارانه های اشتغال و خوداشتغالی و ایجاد بنگاه خرد)، در ارتباط باشد. با این تعریف می توان ناکارآمدی، عجولانه و ساده انگارانه بودن این اقدام را در موارد زیر یافت:1- درحالی که حل مسئله بی کاری در گرو اتخاذ هم زمان سیاست های محرک تقاضای کار و ارتقای عرضه نیروی کار است، مبتکران این اقدام حلقه مفقوده حل بی کاری را در ارائه خدمات اشتغال می دانند؛ اما هر اقتصادخوانده ای می داند در فضایی که هنوز ظرفیت های طرف تقاضا محدود است و مهارت ها و دانش عرضه کنندگان این بازار نیز تناسب اندکی با تقاضای موجود دارد، ارائه صرف خدمات اشتغال-گرچه این اقدام شباهت اندکی با یک سیاست خدمات اشتغال با نمونه های موفق جهانی دارد- گره گشا نبوده و بیشتر شبیه اقدامی عجولانه و با زرق وبرقی پوپولیستی است. مبتکران چنین برداشت کرده اند که سمت عرضه و تقاضا، ظرفیت های لازم را دارند و تنها دست نامرئی آنها نیاز است تا عرضه و تقاضا یکدیگر را در سامانه کار ملاقات کنند،2- گرچه هنوز بسیاری از سازوکارهای این سامانه ناشناخته است، شنیده ها حاکی از آن است که وعده داده شده تا زمان یافتن شغل، به ثبت نام کنندگان این سامانه مبلغی پرداخت خواهد شد. پرداخت کمک هزینه در برخی برنامه های سیاست های فعال بازار کار، مرسوم است؛ اما این پرداخت ها که با عنوان پرداخت های انتقالی مشروط شناخته می شوند، در راستای ایجاد مشوق ها یا حذف موانع دسترسی افراد آسیب پذیر و فقیرترین اقشار جامعه به خدمات آموزشی، بهداشتی و ارتقای استخدام پذیری آنهاست. درحالی که پرداخت هایی که در این سامانه وعده داده می شود، هیچ تناسبی با اهداف و سازوکارهای سیاست های بازار کار ندارد و شباهت بیشتری با یک وعده پوپولیستی دارد. 3- بر اساس کنوانسیون خدمات اشتغال سال 1948 (شماره 88)، واحد خدمات اشتغال عمومی یک واحد دولتی است که عمدتا جزئی از وزارت کار بوده که متمرکز بر برنامه ها و فعالیت های متنوع ارتقای اشتغال و حفاظت از کارگران شاغل است (سازمان جهانی کار، 2009). بر همین اساس، فراهم سازی اطلاعات بازار کار، خدمات شغل یابی، خدمات مشاوره ای در دوره بی کاری، مدیریت برنامه های بازار کار و اداره مزایای بی کاری از وظایف این واحد است؛ بنابراین خدمات اشتغال عمومی به عنوان یک نهاد عمومی که سیاست های فعال و منفعل را اداره می کند، در نظر گرفته می شود. از این رو، واحد خدمات اشتغال اساسا باید در سازمانی دولتی که متولی اشتغال است، ایجاد و مدیریت شود؛ اما چگونه است که افراد یا گروهی که نماینده بخش دولتی نیستند، اقدام به ایجاد چنین سازوکارهایی می کنند؟ عواقب حقوقی دراختیار داشتن پایگاه داده ای از اطلاعات شهروندان چه خواهد بود؟ اگر این سامانه نمی تواند وظایف پنج گانه را که مهم ترین آن مدیریت و نظارت بر همه سیاست های فعال و منفعل است، محقق کند، آیا موید ادعای ساده انگارانه، عجولانه و پوپولیستی این سیاست نیست؟!1- Active Labor Market Policy2- Labor Services3- Public Employment Service
                