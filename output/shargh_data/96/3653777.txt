دو‌شنبه ۸ آبان ۱۳۹۶
-----------------------------------------
type_unknown
-----------------------------------------
با سوگند هیئت منصفه جرائم سیاسی اصل 68 1 قانون اساسی بالاخره زنده شد
-----------------------------------------

                    شرق: اولین اعضای هیئت منصفه جرائم سیاسی در ایران، روز گذشته سوگند خوردند. آنها اعضای جدید هیئت منصفه مطبوعات هستند اما با توجه به اینکه این دوره هیئت منصفه، اولین دوره پس از تصویب قانون جرم سیاسی در کشور است، به گفته غلامحسین اسماعیلی، رئیس کل دادگستری استان تهران، اعضای جدید هیئت منصفه مطبوعات همان اعضای هیئت منصفه جرائم سیاسی نیز محسوب می شوند. او البته ابراز امیدواری کرده این دوره هیئت منصفه در مجموع، کم کار باشند و پرونده های زیادی برای رسیدگی در حوزه های مطبوعاتی و سیاسی وجود نداشته باشد. با این حال، انتظار می رود که اعضای محترم هیئت منصفه زمانی که طبق قانون برای رسیدگی ها دعوت می شوند، حضور فعال و پررنگی داشته باشند. با آغاز به کار هیئت منصفه جرائم سیاسی انتظار بر این است که دادگاه های متهمان جرائم سیاسی با حضور این هیئت برگزار شود؛ دادگاهی که قانون جرم سیاسی آن در 16 خرداد سال پیش از سوی رئیس جمهوری برای اجرا به وزارت کشور و وزارت دادگستری ابلاغ شد.قانون جرم سیاسی در جلسه علنی روز دوشنبه بیستم اردیبهشت ماه 1395 مجلس شورای اسلامی تصویب شده و در تاریخ 29/2/1395 به تایید شورای نگهبان رسیده بود.بر اساس ماده 2 این قانون، موارد زیر چنانچه با انگیزه اصلاح امور کشور علیه مدیریت و نهادهای سیاسی یا سیاست های داخلی یا خارجی کشور ارتکاب یابد، بدون آنکه مرتکب قصد ضربه زدن به اصل نظام را داشته باشد، جرم سیاسی محسوب می شود:الف - توهین یا افترا به روسای سه قوه، رئیس مجمع تشخیص مصلحت نظام، معاونان رئیس جمهور، وزرا، نمایندگان مجلس شورای اسلامی، نمایندگان مجلس خبرگان و اعضای شورای نگهبان به واسطه مسئولیت آنانب- توهین به رئیس یا نماینده سیاسی کشور خارجی که در قلمرو جمهوری اسلامی ایران وارد شده است با رعایت مفاد ماده (517) قانون مجازات اسلامی بخش تعزیراتپ - جرائم مندرج در بندهای (د) و (ه) ماده (16) قانون فعالیت احزاب، جمعیت ها، انجمن های سیاسی و صنفی و انجمن های اسلامی یا اقلیت های دینی شناخته شده مصوب 7/6/1360ت - جرائم مقرر در قوانین انتخابات خبرگان رهبری، ریاست جمهوری، مجلس شورای اسلامی و شوراهای اسلامی شهر و روستا به استثنای مجریان و ناظران انتخاباتث - نشر اکاذیب جرم سیاسی در قانون اساسیاصل 168 قانون اساسی نیز به جرم سیاسی پرداخته است. در این اصل آمده: «رسیدگی به جرائم سیاسی و مطبوعاتی علنی است و با حضور هیئت منصفه در محاکم دادگستری صورت می گیرد». در اصل 165 قانون اساسی هم آمده: «محاکمات، علنی انجام می شود و حضور افراد بلامانع است مگر آنکه به تشخیص دادگاه، علنی بودن آن منافی عفت عمومی یا نظم عمومی باشد یا در دعاوی خصوصی طرفین دعوا تقاضا کنند که محاکمه علنی نباشد». هیئت منصفه در دادگاه جرائم سیاسیدر قانون جرم سیاسی، تاکید بر این است که دادگاه رسیدگی به این جرائم باید با حضور هیئت منصفه باشد و مقررات مربوط به هیئت منصفه را مطابق قانون آیین دادرسی کیفری مصوب 4/12/1392 دانسته است. تبصره ماده 305 قانون آیین دادرسی کیفری مصوب سال 1392 می گوید: «احکام و ترتیبات هیئت منصفه، مطابق قانون مطبوعات و آیین نامه اجرائی آن است». ماده 36 تا 44 قانون مطبوعات به مبحث هیئت منصفه مطبوعات اختصاص داده شده است. در سال 1384، قانون گذار، قانون فعال کردن هیئت منصفه مطبوعات برای جلوگیری از تعطیلی اصل 168 قانون اساسی جمهوری اسلامی ایران، ماده واحده ای را تصویب کرد که براساس تبصره آن، هر دو سال یک بار در مهرماه جهت تعیین اعضای هیئت منصفه در تهران به دعوت رئیس قوه قضائیه یا نماینده ایشان و با حضور ایشان یا نماینده او و وزیر فرهنگ و ارشاد اسلامی، رئیس شورای اسلامی شهر، رئیس سازمان تبلیغات اسلامی و نماینده شورای سیاست گذاری ائمه جمعه سراسر کشور در مراکز استان تشکیل می شود. هیئت مذکور در تهران 21 نفر و در سایر استان ها 14 نفر از افراد مورد اعتماد عمومی را از بین گروه های مختلف اجتماعی (روحانیون، استادان دانشگاه، پزشکان، مهندسان، نویسندگان و روزنامه نگاران، وکلای دادگستری، دبیران و آموزگاران، اصناف، کارمندان، کارگران، کشاورزان، هنرمندان و بسیجیان) به عنوان اعضای هیئت منصفه انتخاب می کند. در ماده 36 قانون مطبوعات نیز به نکات مذکور در رابطه با هیئت منصفه اشاره شده و همچنین در مورد شرایط اعضای هیئت منصفه در ماده 37 قانون مطبوعات آمده است: «اعضای هیئت منصفه باید دارای شرایط زیر باشند: 1- داشتن حداقل 30 سال سن و تاهل. 2- نداشتن سابقه محکومیت موثر کیفری. 3- اشتهار به امانت، صداقت و حسن شهرت. 4- صلاحیت علمی و آشنایی با مسائل فرهنگی و مطبوعاتی». بر اساس ماده 38 همین قانون پس از انتخاب اعضای هیئت منصفه، مراتب توسط رئیس کل دادگستری استان به اعضا ابلاغ می شود. دادگاه رسیدگی کننده، حداقل یک هفته قبل از زمان رسیدگی، از تمامی اعضای هیئت منصفه دعوت می کند تا در جلسه محاکمه حضور یابند. دادگاه با حضور حداقل هفت نفر از اعضای هیئت منصفه رسمیت خواهد یافت. اکثریت آرای حاضران ملاک تصمیم گیری هیئت منصفه خواهد بود و اعضا موظف اند تا پایان جلسات دادگاه حضور داشته باشند. 22 مهر بود که جلسه انتخاب هیئت منصفه مطبوعات استان تهران برگزار شد. در آن جلسه به استناد ماده 36 قانون مطبوعات به دعوت ناصر سراج نماینده رئیس قوه قضائیه و با حضور سیدعباس صالحی وزیر فرهنگ و ارشاد اسلامی، حجت الاسلام سیدرضا تقوی رئیس شورای سیاست گذاری ائمه جمعه، حجت الاسلام خاموشی، رئیس سازمان تبلیغات اسلامی، محسن هاشمی، رئیس شورای اسلامی شهر تهران، اعضای جدید این هیئت منصفه از صنوف مختلف به شرح ذیل انتخاب شدند: علی اکبر کسائیان (فرهنگی)، علی اکبر اشعری (نویسندگان)، علی رضا سربخش (ایثارگر، جانباز)، سیدعلاءالدین ظهوریان (کارمند)، یوسف غروی قوچانی (روزنامه نگار)، احمد مومنی راد (استاد)، جمال شورجه (هنرمندان)، سیدعلی جمالیان (پزشکان)، سیدمرتضی موسویان (مهندس- فضای مجازی)، حسین انواری (اصناف)، سیدمحمدرضا آقامیری (کارمندان)، محمود خسروی وفا (ورزشکاران)، عفت شریعتی (بانوان)، محمدمهدی حیدریان (کارمندان)، نادر قدیانی (ناشران)، پروین سلیمی (آموزگاران)، حجت الاسلام محمدحسن رحیمیان (روحانیون)، سیدناصر نوری زاده (سازمان تبلیغات)، روح الله عالمی (اساتید)، محسن چینی فروشان (ناشران) و حجت الاسلام میثم امرودی (روحانی). همچنین روز گذشته در مراسم تحلیف اعضای جدید هیئت منصفه مطبوعات و اولین هیئت منصفه جرائم سیاسی استان تهران، رئیس، دبیر و سخنگوی هیئت منصفه مطبوعات تعیین شدند که حجت الاسلام رحیمیان به عنوان رئیس هیئت منصفه مطبوعات، علی اکبر کساییان به عنوان دبیر هیئت منصفه مطبوعات و مومنی راد به عنوان سخنگوی هیئت منصفه مطبوعات انتخاب شدند. اصل برعلنی بودن دادگاه استبر اساس قانون، این گونه پیش بینی شده است که جلسات دادگاه های رسیدگی به جرم سیاسی، علنی برگزار شود، مگر در موارد استثنائی. در ماده 305 قانون آیین دادرسی کیفری مصوب سال 1392 آمده است: «به جرائم سیاسی و مطبوعاتی با رعایت ماده (352) این قانون به طور «علنی» در دادگاه کیفری یک مرکز استان محل وقوع جرم با حضور هیئت منصفه رسیدگی می شود». در ماده 352 هم این گونه آمده است: «محاکمات دادگاه علنی است، مگر در جرائم قابل گذشت که طرفین یا شاکی، غیرعلنی بودن محاکمه را درخواست کنند. همچنین دادگاه پس از اظهار عقیده دادستان، قرار غیرعلنی بودن محاکم را در موارد زیر صادر می کند: الف- امور خانوادگی و جرائمی که منافی عفت یا خلاف اخلاق حسنه است. ب- علنی بودن، مخل امنیت عمومی یا احساسات مذهبی یا قومی باشد. تبصره - منظور از علنی بودن محاکمه، عدم ایجاد مانع برای حضور افراد در جلسات رسیدگی است». دادگاهی که سیاسی تشخیص داده نشدپرونده اتهامی عیسی سحرخیز، فعال اصلاح طلب می توانست اولین دادگاه جرائم سیاسی در تاریخ جمهوری اسلامی باشد، که نشد.30 تیر سال گذشته بود که وکیل مدافع عیسی سحرخیز، در گفت وگو با جماران گفته بود: «رسیدگی به پرونده آقای سحرخیز به اتهام توهین به رئیس قوه قضائیه اولین دادگاه جرائم سیاسی در تاریخ جمهوری اسلامی ایران است که با حضور هیئت منصفه برگزار می شود». محمود علیزاده طباطبایی گفته بود: «در پرونده آقای سحرخیز ابتدا بازپرس پرونده اتهام فعالیت تبلیغی علیه امنیت نظام را برای ایشان تفهیم کرده بود و طبق آن قرار صادر شد اما دادیار این اتهام را نپذیرفت و اتهامات فعالیت تبلیغی، اجتماع و تبانی و توهین به رهبری را برای آقای سحرخیز تفهیم کرد. اتهام توهین به رهبری جزء جرائم ضدامنیت است و به دادگاه انقلاب ارجاع داده می شود؛ اما نشر اکاذیب جرم سیاسی محسوب می شود. وقتی به قاضی پرونده گفتیم که این اتهام جرم سیاسی محسوب می شود قاضی در ابتدا اطلاعی در این مورد نداشت اما وقتی به قانون مراجعه کرد این موضوع را پذیرفت و در این خصوص به دادگاه کیفری استان صلاحیت داد که با حضور هیئت منصفه برگزار شود».دادگاه کارکنان دولت پرونده عیسی سحرخیز را از مصادیق جرم سیاسی تشخیص داده و رسیدگی به آن را در صلاحیت دادگاه کیفری یک استان دانسته بود اما سرپرست دادگاه های کیفری یک استان در مهرماه سال گذشته اعلام کرد این پرونده از مصادیق جرم سیاسی نیست. محسن افتخاری در گفت وگو با «تسنیم» گفت: «ما معتقدیم این پرونده از مصادیق جرم سیاسی نیست و احتمالا برای حل اختلاف و تعیین صلاحیت مرجع رسیدگی، پرونده به دیوان عالی کشور ارسال می شود تا در آنجا تعیین تکلیف شود».در نهایت وکیل عیسی سحرخیز در چهارم اردیبهشت امسال به تسنیم گفت: «موضوع برای حل اختلاف به دیوان عالی کشور ارسال شد اما دیوان عالی کشور نیز در صلاحیت خود ندانست و به تجدیدنظر ارجاع کرد. در نهایت دادگاه تجدیدنظر موضوع را بررسی کرد و پرونده را از مصادیق جرم سیاسی ندانست».
                