سه‌شنبه ۱۷ بهمن ۱۳۹۶
-----------------------------------------
سرمقاله
-----------------------------------------
هزارتوی نرخ ارز
-----------------------------------------

                    صاحب نظران درباره علل افزایش نرخ ارز، دیدگاه های مختلفی دارند، اما درباره یک نکته تقریبا اتفاق نظر دارند؛ تقاضای مردم عادی که بر اثر التهابات روانی، سراغ خرید ارز رفته اند، از 50 تا 100 میلیون دلار فراتر نمی رود. تامین این تقاضا، اساسا نمی تواند به جهش نرخ ارز منجر شود و نیازمند استقرار نیروهای انتظامی در مراکز فروش آن در کلان شهرها و در میدان 15 خرداد یا چهارراه استانبول تهران است. این تقاضا در مراکز و بخش های دیگری وجود دارد که بانک مرکزی و دولت باید به شکل ارزی و ریالی، آن را تامین کنند. فشار بی امان مصارف داخلی در حوزه پرداخت حقوق، صندوق های بازنشستگی و یارانه ماهانه، موضوعی نیست که بتوان با آن با مماشات برخورد کرد. در این شرایط تقویت و حتی حفظ ارزش پول ملی در برابر ارزهای خارجی، به عنوان پدیده ای غیراولویت دار در نظر مجریان جلوه خواهد کرد. منابع دولت مشخص است؛ یا درآمد حاصل از نفت است که آن هم به سادگی نقل وانتقال وجوه دریافتی اش امکان پذیر نیست یا مالیات و صادرات غیرنفتی است که آن هم معمولا یا گاهی تحقق پیدا نمی کند یا در تحقق تاخیر دارد. در دولت اصلاحات که نگارنده در سازمان برنامه و بودجه فعالیت می کرد، هزینه های دولت به اندازه امروز نبود. امروز هزینه های جاری افزایش زیادی داشته و تامین منابع پرداخت یارانه نقدی نیز بر گرده دولت سنگینی می کند؛ مصارفی که با توجه به مسائل اجتماعی و سیاسی، کاستن از آن به غایت دشوار است. با وجود این هزینه های جاری، همچنان نرخ بیکاری نیز خودنمایی می کند. نرخ بیکاری در تشکیل سرمایه و سرمایه گذاری کاهش می یابد؛ این موضوع یا در پروژه های عمرانی دولت محقق می شود که درحال حاضر با کمبود اساسی مواجه است یا از سوی بخش غیردولتی باید دنبال شود. بخش عمده ای از منابع بخش خصوصی به جای سرمایه گذاری در تولید و ایجاد اشتغال، به سمت ساخت برج، مال و پاساژهای لوکس در تهران و کلان شهرها حرکت کرده است و شاهد اولویت گذاری در این حوزه از سوی خود مردم نیستیم. دولت بنای دخالت در امور شهروندان را ندارد، اما سوء استفاده از این دخالت نکردن نیز می تواند بهای گزافی برای کشور و مردم داشته باشد. الگوی تجملی و مسابقه ارتقای خودرو، مسکن و سبک زندگی تا روستاها گسترده شده است. در این شرایط، تامین منابع برای دولت آسان نیست و ناچار باید سراغ محل های جدید کسب درآمد برود. افزایش نرخ ارز در کنار فشار تقاضای داخلی می تواند دستاورد دولت در تک رقمی کردن تورم را نیز به خطر بیندازد، اما از آن گریزی نیست. البته می توان نرخ ارز را در بودجه به شکل واقع بینانه تعیین کرد، اما ممکن است به لحاظ اجتماعی و سیاسی این امر ممکن نباشد و دولت نمی تواند واقعیت های موجود ارز را به عنوان یک هدف رسمی اعلام کند. فراموش نکنیم سپرده هایی در بانک ها وجود داشته که بر اثر کاهش نرخ سود سپرده، مردم آنها را از این سامانه خارج کرده اند. سپرده های موجود در بعضی موسسات مالی نیز یا آزاد شده یا سوخته که اینها در هجوم نقدینگی به سمت بازارهایی نظیر ارز و سکه و تا حدی مسکن، بی تاثیر نیست. اتفاقات دیگری هم رخ داده است.روز گذشته در مجلس پیشنهاد شد از سود سپرده ها مالیات دریافت شود که البته رای نیاورد. با این روند سیاست گذاری، طبیعی است بخشی از مردم که منابعی در اختیار دارند، سراغ خرید ارز بروند. ما با انواع و اقسام پیچیدگی ها در نظام تدبیر اقتصادی مواجه هستیم. باید سرانجام به یک تصمیم جامع در سطوح بالای نظام برسیم. مشکل امروز ایران، فقط رابطه ریال و دلار نیست، باید روند سرمایه گذاری در کشور، الگوی مصرفی مردم، ایجاد اشتغال با استفاده از سرمایه های راکد داخلی و البته سرمایه گذاری مستقیم خارجی یک اولویت فوری در نظام تصمیم گیری کشور باشد. نمی توان از دولت انتظار معجزه در شرایط بسیار پیچیده فعلی را داشت، آن هم دولتی که پاسخ گوی نهادهای بسیاری در زمینه تامین ارز و ریال است. درعین حال رسانه ها می توانند از توده ای شدن موضوع بسیار تخصصی و حساس ارز جلوگیری کنند.
                