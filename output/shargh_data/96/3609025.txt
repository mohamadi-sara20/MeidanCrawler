یک‌شنبه ۲۲ مرداد ۱۳۹۶
-----------------------------------------
حرف اول
-----------------------------------------
موشک های ایران و موضع آمریکا
-----------------------------------------

                    با پرتاب موشک ماهواره بر سیمرغ در هفتم مرداد، موضوع برنامه موشکی ایران دوباره به سطح اخبار روز کشیده شد. در نخستین واکنش، سخنگوی وزارت خارجه آمریکا دو بار این پرتاب را «نقض قطع نامه 2231» خواند و یک بار هم آن را «ناسازگار با قطع نامه های شورای امنیت» دانست. سفیر آمریکا در سازمان ملل حدود یک هفته بعد از پرتاب موشک سیمرغ متعاقبا در نامه ای به نمایندگی از طرف سفرای انگلیس، فرانسه و آلمان به دبیرکل، از گوترش و شورای امنیت خواست که به موضوع توجه کنند. در این نامه، ادعا شده موشک ماهواره بر سیمرغ اگر به عنوان یک موشک بالستیک پیکربندی مجدد شود، می تواند بیش از 300 کیلومتر برد داشته و از ظرفیت لازم برای حمل یک کلاهک اتمی برخوردار باشد و در نتیجه این پرتاب یک گام تهدیدآمیز و تحریک آمیز از سوی ایران است و نهایت اینکه «برنامه درازمدت ایران برای توسعه موشک های بالستیک همچنان با قطع نامه 2231 ناسازگار است و اثرات بی ثبات سازی برای منطقه دارد». در نامه همچنین، از گوترش خواسته شده که «به طورکامل و جامع درباره برنامه موشکی بالستیک و فعالیت های پرتابی ایران به شورای امنیت گزارش دهد». هدف از ارسال این نامه برای دبیرکل این است که موضوع در گزارش دبیرکل و نیز گزارش تسهیل کننده در دسامبر منعکس شود و به این ترتیب شورا فرصت یابد تا موضوع را بررسی کند. نخستین بار نیست که موضوع آزمایش های موشکی ایران در چارچوب قطع نامه 2231 مطرح می شود. این فرایند تقریبا به همین شکل در دوره گزارش دهی اول دبیر کل در اسفند 1394در ارتباط با آزمایش قیام یک و شهاب سه انجام شده بود. دبیر کل متعاقبا گزارش کرد در این رابطه اجماعی بین اعضای شورا درباره اینکه آزمایش مذکور چگونه با قطع نامه 2231 مرتبط می شود، شکل نگرفته است. در بهمن 1395 نیز بعد از اینکه ایران تایید کرد موشک خرمشهر را آزمایش کرده، فرایند مشابهی طی شد. فقط در دوره دوم گزارش دهی شش ماهه دبیرکل، صحبتی از موضوعات موشکی در گزارش نبود. دبیرکل در گزارش مورخ 30 دسامبر 2016 نوشت «اطلاعی درباره انجام فعالیتی از سوی ایران در ارتباط با موشک های بالستیک دریافت نکرده است».ایران دارای سه نقطه قوت در کشمکش های بین المللی راجع به برنامه موشکی است؛ نخست اینکه در حقوق بین الملل منعی برای توسعه توان موشکی متعارف پیش بینی نشده و هیچ توافق یا پیمان مورد اجماع بین المللی در این مورد وجود ندارد. ادعای چهار کشور در نامه ها و نیز اظهاراتشان در نشست های شورای امنیت مبنی بر وجود تعریفی از موشک های دارای قابلیت حمل سلاح هسته ای (یعنی موشک های دارای برد بیش از 300 کیلومتر با قابلیت حمل کلاهک بیش از 500 کیلوگرم)، ریشه در «رژیم کنترل فناوری موشکی» (TheMissile Technology Control Regime MTCR) دارد. این رژیم غیررسمی و داوطلبانه است و مورد اجماع جامعه بین المللی نیست. رژیم مذکور در 1987 از سوی گروه هفت کشور صنعتی برای جلوگیری از اشاعه فناوری موشک های قادر به حمل سلاح هسته ای شکل گرفت و اکنون فقط 35 کشور عمدتا غربی یا غرب گرا، به اضافه روسیه و هند، به آن پیوسته اند و چند کشور نیز، از جمله چین، متعهد شده اند استانداردهای آن را رعایت کنند.طبعا این رژیم با چنین ویژگی هایی نمی تواند مبنایی حقوقی برای اقدامی علیه ایران باشد. نقطه قوت دوم ایران، نحوه تنظیم بند مربوط به موشک (بند سه ضمیمه B) در قطع نامه 2231 است.این بند را هیئت مذاکره کننده ایرانی به نحوی تنظیم کرده که حوزه مانور عناصر تندرو در آمریکا را برای انجام اقدامی علیه ایران از کانال شورای امنیت محدود می کند و تفاوت هایی اساسی با بند 9 قطع نامه 1929 دارد. (قبلا دراین باره توضیح داده شده است). مطابق گزارش ژوئن 2017 تسهیل کننده که حاوی شرحی از جزئیات مباحث در نشست ویژه شورای امنیت برای بررسی موضوع است، یکی از اعضا (ظاهرا روسیه) گفته است که «در قطع نامه 2231، تعریفی در مورد موشک هایی که قادر به حمل سلاح اتمی باشند، ارائه نشده». وی همچنین گفته شاهد و دلیلی وجود ندارد که نشان دهد موشک های ایران با قصد حمل سلاح اتمی ساخته شده اند. نقطه قوت سوم ایران پایین بودن بودجه نظامی و نخریدن تسلیحات بسیار پرهزینه به شکلی است که برخی از همسایگان انجام می دهند. بر این مبنا، ایران پیوسته تاکید کرده که برنامه موشکی بخش جداناپذیر از نظام دفاعی و بازدارندگی ایران است و هرگونه تعلل در توسعه آن نه تنها تهدیداتی را متوجه کشور خواهد کرد بلکه صلح و امنیت در منطقه را نیز به خطر خواهد انداخت. البته، نقطه ضعفی نیز دراین باره وجود دارد و آن اینکه، برخلاف برجام، در این مورد سه کشور اروپایی با آمریکا هم سو هستند و سابقه نشان داده که روسیه و چین کم اهل معامله نیستند. بنابراین، در مقاطعی ممکن است برخی کشورها با هدف تحت فشار قراردادن ایران حداقل به طور تاکتیکی همکاری های خود را به برخی دیگر از حوزه ها (مثلا بازدید از تاسیسات غیرهسته ای) بسط دهند. از این رو، وجوه دیپلماتیک و روابط عمومی موضوع حائز اهمیت بسیار است. تنظیم برنامه توسعه موشکی به نحوی که کمترین حساسیت را در افکار عمومی کشورها برانگیزد و مانع از جذب کشورهای بیشتری به سوی آمریکا در این حوزه شود، ضرورت دارد.
                