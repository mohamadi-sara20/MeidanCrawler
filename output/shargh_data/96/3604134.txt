شنبه ۱۴ مرداد ۱۳۹۶
-----------------------------------------
حرف اول
-----------------------------------------
کوتاهی 40 ساله
-----------------------------------------

                    اخیرا کتابچه ای را می خواندم که متن سخنرانی های آقای روحانی راجع به موضوعات مربوط به زنان از جمله توانمندی و شایستگی آنها برای مدیریت، در مقام رئیس جمهور و نامزد انتخابات ریاست جمهوری دوازدهم منعکس شده بود. هم زمانی دسترسی به این کتابچه که جلد آن با رنگ خاص زنانه، یعنی «صورتی» چاپ شده، با شایعاتی درباره حضور نداشتن زنان در پست «وزارت» و احتمالا جابه جایی تعدادی از آنها از یک سمت به سمت دیگر به هرحال ماندن در پست «معاون» رئیس جمهور و سپس کمپین دفاع از زنانی که احتمالا از دولت حذف می شوند یا جابه جا می شوند، نگارنده را متعجب کرده است. چرا ما زنان از عرش به فرش کشانیده می شویم؟ زنان خیلی روشن گفته اند و نوشته اند که اگر پس از گذشت 40 سال از انقلاب، نیروهای توانمند و مدیران قابلی برای اداره کشور تربیت نشده اند، این یک مشکل جدی است. اگر زنان که سهم بزرگی از دانش آموختگان دکترای دانشگاه ها را تشکیل می دهند، هنوز تجربه کافی برای اینکه در کابینه به عنوان «وزیر» حضور یابند و مانند سایرین در تصمیم گیری های مهم کشوری حق رای داشته باشند ندارند، اشکال از کجاست؟ کجا فرصتی فراهم بوده و زنان از این فرصت به درستی استفاده نکرده اند؟ جز این است که کوتاهی دولتمردان در جدی گرفتن توان و دانش زنان سبب شده است که حتی به آنچه خود می گویند و در کتابچه های صورتی رنگ چاپ می شود، عمل نکنند؟ این کوتاهی ناشی از چیست؟ آیا در ذهن آن قدر به سخن هایی که متناسب با انتظارات زنان در زمان های خاص بر زبان جاری می شود اعتقاد نداریم که از آن در مقابل منتقدان دفاع کنیم؟ آیا آنهایی که برای تصمیم گیری و مشورت انتخاب می شوند، مشاورانی هستند که از متن جامعه، توانمندی زنان و مطالبات آنها بی اطلاع یا کم اطلاع هستند؟ آیا عملکرد مردان در دولت های پیشین آن قدر مشعشع بوده که اکنون بیم آن می رود که با انتخاب زنان به پست وزارت در وزارتخانه های متعدد، خدای ناکرده بر آن عملکردها خدشه ای وارد شود؟ واقعا یک بار، فقط یک بار در خلوت خود، نه در تظاهر به تحول خواهی در حضور دیگران، از خودمان بپرسیم این کوتاهی 40ساله ناشی از چیست؟ پاسخ نگارنده به انتخاب کنندگان وزرا: «خود شکن آیینه شکستن خطاست».* جامعه شناس
                