دو‌شنبه ۸ خرداد ۱۳۹۶
-----------------------------------------
یادداشت
-----------------------------------------
مولوی عبدالحمید و گفتمان ایرانشهر
-----------------------------------------

                    در حضور رئیس جمهور و هزاران نفر از فعالان سیاسی که از سراسر کشور برای همایش ستادهای انتخاباتی دکتر روحانی در روز سوم خرداد 1396 به تهران آمده بودند، مولوی عبدالحمیداسماعیل زهی، امام جمعه اهل سنت زاهدان با رویکرد حفظ وحدت، امنیت، شکوه و عزت ایران سخنان مهمی بیان کرد که تاکنون از زبان یک عالم دینی اهل سنت در این تراز بی سابقه بوده است. مولوی عبدالحمید که بانفوذترین شخصیت بلوچستان و اهل سنت ایران است، بر مفاهیمی مانند تمامیت ارضی کشور و حفاظت از وحدت و همبستگی ملت و تلاش برای شکوه و عظمت ایران تاکید کرد. او گفت همه باید اختلافات قومی و مذهبی را برای عزت و سرافرازی ایران کم رنگ کنیم تا بتوانیم در کنار همدیگر در امنیت و آرامش زندگی کنیم. در ادامه ایشان دین را از احوال شخصیه خواند که نشان از رویکردی خاص در میان علمای عامه به موضوع دین و جامعه دارد. سخنان جناب عبدالحمید با فلسفه ایرانشهری که در آن همه اقوام و مذاهب از حقوق مساوی برخوردارند، تطابق دارد و با استقبال نخبگان و کنشگران سیاسی در سطح ملی مواجه شده است. در وضعیت کنونی و ناامنی مستولی شده بر کشورهای اسلامی این سخنرانی و ذکر این نکته که «اهل سنت عضوی از پیکر ملت ایران است»، با توجه به تاثیر کلام ایشان در جامعه سنی مذهبان برای امنیت ملی ایران راهبردی و استراتژیک به حساب می آید. با همین رویکرد اهل سنت ایران تاکنون در مقابل گروه های افراطی مثل القاعده و داعش مقاومت کرده و با وجود همه تلاش ها و توطئه ها از نفوذ سازمان های تروریستی به بدنه اهل تسنن ایران جلوگیری کرده اند. این گروه ها که در دیگر کشورها تروریسم را با افراط در طرح اختلافات مذهبی از وجه تشکیلاتی سازمانی به درون توده های مردم کشانده اند، در گستره نفوذ ایرانشهر و ایران فرهنگی که در حوزه مرکزی شامل ایران، افغانستان و تاجیکستان می شود تلاش شان با ممانعت مردم و به ویژه علمای اهل سنت مواجه شده است. در فلسفه ایرانشهری همه اقوام، مذاهب، نژادها و گروه ها از حقوق مساوی برخوردارند و شایسته سالاری محور اداره امور مملکت است و تمایزها و تفاوت ها جز به صفت شایستگی از همه گروه ها تعریف نمی شود. در سخنرانی تهران و نماز جمعه پس از آن مولوی عبدالحمید به اهمیت مفهوم «وطن»، «عزت ایرانی» و صفت «ایرانیت» اشاره کرده و ضرورت کم رنگ شدن وجوه قومی و مذهبی در اداره کشور و سفارش به بهره گیری دولت از شایستگان اهل سنت را بر همین محور استوار کرده است. نگارنده این سطور در جلسات خصوصی نیز شاهد تاکید ایشان بر وحدت ملی و حفظ امنیت پایدار ملت ایران با اعتصام به موازین دینی و ملی بوده است. این همان راهی است که لازم است دیگر علمای شیعه و سنی برای حفظ و استحکام همبستگی ملی و امنیت پایدار بپیمایند.
                