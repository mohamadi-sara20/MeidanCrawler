پنج‌شنبه ۳۰‌شهریور ۱۳۹۶
-----------------------------------------
یادداشت
-----------------------------------------
زبان فارسی و اهمیت آن
-----------------------------------------

                    همه شب در این امیدم که نسیم صبحگاهیبه نوای آشنایی، بنوازد آشنا رااهمیت زبان فارسی، چه به عنوان زبان ملی ما ایرانیان و چه به عنوان زبان دوم جهان اسلام، بر کسی پوشیده نیست. در این زبان که برآمده از فعالیت همه اقوام ایرانی در طول تاریخ است، شاهد ظهور و بروز ادبیاتی هستیم که نه تنها گل سرسبد فرهنگ ماست، بلکه پرچم دار آثار علمی، هنری و فرهنگی ادبیات سرزمین های پیرامونی ما از قبیل شبه قاره هند، امپراتوری پهناور عثمانی و جهان عرب نیز بوده و برای غربیان هم در قرون اخیر مایه آموزش و الهام بوده است. در این میان، بنا به دلایلی، «شعر»، جایگاه منحصربه فردی داشته و رکن استوار ادبیات فارسی بوده است. از رودکی و فردوسی تا نظامی و خاقانی؛ از سعدی و مولوی تا حافظ و جامی؛ از صائب و بیدل تا بهار و شهریار و برومند و از نیما تا سایه و سرشک و اخوان، به قول سپهری: «شاعران، وارث آب و خرد و روشنی اند».اگر قدیمی ترین متن مکتوب ایرانی را سروده های زردشت در نظر بگیریم، پیشینه شعری ما قدمتی حدودا سه هزارساله می یابد؛ 30 قرنی که خوشبختانه تا امروز، مستمر و به هم پیوسته است و این شاید در تمام جهان بی نظیر باشد. همچنان که می توانیم به این سابقه طولانی ببالیم، می توانیم به محتوای ژرف و انسان ساز این گنجینه گران بار و گران بها نیز مفتخر باشیم. چه آنجا که زردشت، حق تعالی را «خدای دانش و خرد» (اهوره مزدا) معرفی می کند و به ستایش او و آفریده هایش می پردازد و طبیعت دوستی را با نگاه به «آیات الهی»، تا مرز طبیعت پرستی پیش می برد؛ چه آنجا که حکیم فرزانه توس، خردنامه اش را در قالب حماسه ملی عرضه می کند و چه آنجا که سعدی شیرین سخن، حماسه اخلاقی بوستان را ساز می کند و چه آنجا که مولانای شگفتی آفرین، به راستی بزرگ ترین حماسه معنوی جهان را به این زبان و به همگان ارزانی می دارد. در شعر فارسی که حاصل پیوند آموزه های اسلامی با تاریخ و تجربیات ایرانی است، از زندگی ساده روزمره دشت بانان و روستاییان گرفته تا زندگی آرمانی حکیمان و عارفان، از ابتدایی ترین احساسات و خواسته ها و بایسته های حیات ظاهری تا پیچیده ترین رویدادها و عمیق ترین مسائل هستی و معرفتی و پاک ترین عواطف روحانی و معنوی، نشانه ها و شواهد فراوان می یابیم.از «رودکی» پدر شعر پارسی شادمانه زیستن را می آموزیم؛ از «فردوسی» خردورزی و میهن دوستی را و نبرد همیشگی میان نیکی و بدی را در بیرون و درون؛ از «فرخی» نیز زبان نرم و روان را که البته «انوری» تکمیلش کرد و «سعدی» آن را به اوج رساند و به اخلاق و عرفان آراستش. اگر «نظامی» از عشق زمینی می گوید، «مولوی» آن را به آسمان می برد و «حافظ» رازآلودش می کند. در این مسیر، تازیانه های سلوکی «سنایی» و «عطار» است که نواخته می شود و راه می برد.از عرفان مردمی و بی آلایش «باباطاهر» و ساده گویی های «فائز» تا شور و مستی عاشقانه «عراقی» و «فروغی» و «هاتف اصفهانی»، از اندیشه های فلسفی «خیام» تا نازک خیالی های «صائب» و «بیدل»، از طنز و ریشخند اجتماعی «عبید» تا تلخ گویی و ظلم ستیزی «ناصرخسرو» و مراثی «محتشم»، از سرمستی «مهستی گنجوی» تا اندرز نجیبانه و غمخواری مادرانه «پروین»، از زاهدانه های «نظامی گنجوی» تا عاشقانه های «سعدی» و ریاستیزی «حافظ»، از اجتماعیات «عارف» و «عشقی» تا حماسه سازی های «بهار» و «ادیب»، از انبوه سنت گرایان تا خیل نوپردازان، همه و همه را در این گنجینه پربار شعر پارسی می توان یافت و سیراب شد. از رودکی بشنویم که:شاد زی با سیاه چشمان شاد/ که جهان نیست جز فسانه و بادز آمده، تنگ دل نباید بود/ وز گذشته نکرد باید یاداز فردوسی حکیم بیاموزیم که:ستم، نامه عزل شاهان بود/ چو درد دل بی گناهان بودنباشد جهان بر کسی پایدار/ همه نام نیکو بود یادگارستایش نبرد آن که بیداد بود/ به گنج و به تخت مهی شاد بودگسسته شود در جهان کام اوی/ نخواند به گیتی کسی نام اویبا حکیم نظامی همدل شویم که:همه عالم، تن است و ایران، دل/ نیست گوینده زین قیاس، خجلچون که ایران، دل زمین باشد/ دل ز تن به بود، یقین باشدو از سعدی، این پیر جهان دیده سردوگرم چشیده بپذیریم که:نام نیکو گر بماد ز آدمی/ به کزو ماند سرای زرنگارنام نیک رفتگان ضایع مکن/ تا بماند نام نیکت پایداراز درون خستگان اندیشه کن/ وز دعای مردم پرهیزگارمنجنیق آه مظلومان به صبح/ سخت گیرد ظالمان را در حصارو با «شهریار» که با مهربانی تمام، درس نوع دوستی می دهد، هم صدا بگوییم:آدمیان، شاخه و برگ همند/ کاین همه، از یک تنه آدمندجمله برادر به هم و خواهریم/ کاین همه از یک پدر و مادریمشرط اخوت نه ستمکاری است/ حق برادر، همه غمخواری استشرط بود با همه یک روشدن/ درد بشر دیدن و دارو شدنرسم خودی با همگان داشتن/ خود، همگان را خودی انگاشتن
                