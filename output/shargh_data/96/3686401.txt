چهار‌شنبه ۱۳ دی ۱۳۹۶
-----------------------------------------
type_unknown
-----------------------------------------
زنده باد رهایی، زنده باد دروازه بانی
-----------------------------------------

                    در قرن بیستم و حدود پنج دهه پیش بود که اصطلاحی به نام «انفجار اطلاعات» به ترمینولوژی علوم ارتباطات وارد شد؛ دهه های 60 و 70 قرن گذشته میلادی. آن زمان مصادف بود با زمانی شبیه اکنون جهان؛ فناوری ارتباطی جدیدی به نام ماهواره پدیدار شد و رو به گسترش نهاد با نوع دیگر فعالیت و اطلاع رسانی رسانه ای با امکان دسترسی به ایستگاه های تلویزیونی متعدد و فرامرزی، همراه با وقوع جنبش ها و تظاهرات اجتماعی و سیاسی آن سال ها و مشخصا سال 1968 میلادی. اما آن زمان در واقع انفجار اطلاعات به معنای واقعی و عمیق این مفهوم رخ نداد. آن زمان انفجار اطلاعات اصطلاحی بود که قدری زود مطرح شده بود. بنابراین باید دو، سه دهه بعد اینترنت پدیدار می شد و در پی آن گسترش می یافت و متعاقبا گوشی های هوشمند به بازار می آمدند و رسانه های اجتماعی راه اندازی می شدند تا بتوان معنای «انفجار اطلاعات» را فهمید و با انبوهی از کوه های اطلاعات که هرروزه به سوی ما روانه اند، بعینه فراوانی شگفت انگیز آن را دید و درک کرد. درواقع با «عصر اینترنت» همراه با شرایط فوق العاده «انبوه اطلاعات» و «دسترسی شگفت انگیز به اطلاعات» بود که «انفجار اطلاعات» معنا پیدا کرد نه با فناوری ماهواره های تلویزیونی پنج دهه پیش. از همان اوان عصر اینترنت و از حدود دو دهه پیش که هر دم انبوهی از اطلاعات در اختیار مخاطب که نه بلکه کاربر قرار داده می شد، متفکران علوم ارتباطات نگرانی های خود را درباره دوغ و دوشاب یا دروغ و راست بودن اطلاعات و لزوم سره از ناسره کردن آن مطرح کرده اند. نگرانی ای که نه آن موقع و نه اکنون چندان مسموع نبوده زیرا بشر برای نخستین بار به مرحله رهایی اطلاعات رسیده است؛ با دسترسی فوق العاده و محدودیت زدا به انبوه و انواع اطلاعات، خود را آزاد و رها از هر قید و بند جغرافیایی، قانونی، سیاسی، حقوقی، مصلحت نگری ها، سلیقه ها و ممیزی ها و... در کسب اطلاعات می بیند.با اینکه عصر اینترنت عصر رهایی است که انسان ها خود مستقیم در معرض و دریافت اطلاعات قرار می گیرند و دیگر نیازی به برخی دیوارکشی ها، مصلحت سنجی ها، سانسور، گزینش ها و... در کسب اخبار و اطلاعات نمی بینند که به ضرر نشر اطلاعات و حقیقت گویی تمام شود اما، توام با این تحول، لزوم غربال یا گزینش اطلاعات توسط افراد متخصص، از سوی صاحب نظران نیز مطرح شده است. از یاد نبرده ایم که برآمدن اینترنت و رسانه های اجتماعی برابر بود با دست کم از جنبه نظری؛ غروب دروازه بانی خبری و اطلاعات. با اینکه عصر اینترنت و رسانه های اجتماعی عصر رهایی اطلاعات و به ضرر دروازه بانان خبر و اطلاعات یا گزینشگران خبر و اطلاعات یا همان کسانی که تحت عناوین خبرنگار، دبیر و سردبیر در تحریریه رسانه ها اشتغال دارند، خوانده شده است اما درهم آمیختن اطلاعات راست و دروغ لزوم بازگشت به دروازه بانان را مجددا پیش کشیده است. اینک رسانه های اجتماعی تبلور این نگرانی تلقی می شوند. آنها هستند که می توانند ابزار نیک اندیشان و شردوستان باشند. می توانند تریبون خشونت یا مدنیت باشند، می توانند مروج دموکراسی یا تروریسم باشند. بنابراین برای رفع این نگرانی نیاز به بازگشت و تقویت جایگاه دروازه بانان اطلاعات و اخبار در رسانه هایی است که شناسنامه و هویت مشخص دارند و مسئولیت پذیرند، نه مانند عناصر «ناشناس» و مسئولیت ناپذیر که در فضای مجازی کم نیستند. اما برای اینکه دروازه بانان اطلاعات و خبر (Gatekeeper) مورد توجه و اعتماد کاربران یا همان مخاطبان سابق باشند، باید به رسانه های شناسنامه دار مکتوب و غیرمکتوب آزادی عمل داد و از آنها جهت بیان آزاد حقایق حمایت کرد تا چندان نیاز به رفتن آنها به فضای مجازی برای کسب اطلاعات نباشد؛ نه اینکه اصلا نباشد اما فضای مجازی به دلیل اینکه در آن چندان مسئولیت و هویت روشن نیست، نمی تواند مرجع اطلاعاتی مطمئنی باشد. ما باید از وقایع اخیر و اعتراض ها در ایران عبرت «همه جانبه» بگیریم، نه عبرت های صرفا اقتصادی، سیاسی و امنیتی که مثلا بهای بنزین را افزایش ندهیم یا بهای تخم مرغ را کاهش دهیم. ما نیاز به عبرت ارتباطی نیز داریم و آن این است که رسانه های مکتوب و غیرمکتوب خود را چنان تقویت و حمایت کنیم تا آنها در بیان آزاد رخداد و حقایق بدون نگرانی، کاربر فضای مجازی را به سوی خود بکشانند تا نیازی به کوچ آنها به این فضا نباشد که اطلاعات آفرینان آن همه گونه انسانی هستند؛ از دوستدار ایران تا دشمن آن.مخاطب امروز یا کاربر نمی تواند اطلاعات راست را در میان کوهی از اطلاعات راست و دروغ (آمیخته) در انبار رسانه های اجتماعی از هم تشخیص دهد و بنابراین نیاز به «افراد امین اطلاعات» یا همان دروازه بانان خبر و اطلاعات دارد که در رسانه های شناسنامه دار و با هویت مشخص مکتوب و غیرمکتوب ما فعالیت دارند. رسانه هایی که باید تقویت شوند تا مخاطب و کاربر برای رفع نیاز اطلاعاتی خود به آنها مراجعه کند و آنها را امین و مرجع اطلاعاتی خود قرار دهد تا این دروازه بانان باشند که به او بگویند کدام فیلم ها و کدام اعتراض های اخیر در ایران اصالت دارد و قابل احترام است. بنابراین رسانه های غیرفضای مجازی خود را با حمایت های قانونی در جهت آزادی عمل و حق گویی تقویت کنیم تا همواره و به خصوص در چنین بزنگاه هایی مرجعیت اطلاعاتی مردم ما باشند. فرصت عبرت گرفتن ارتباطی را از دست ندهیم.
                