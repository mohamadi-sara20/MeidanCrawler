شنبه ۲۲ مهر ۱۳۹۶
-----------------------------------------
سرمقاله
-----------------------------------------
جنگیدن با آمریکا تا سرحد مرگ؟
-----------------------------------------

                    از قدیم گفته اند مرگ یک بار شیون هم یک بار. این ضرب المثل درباره هر دو طرف درگیر برجام، ایران و آمریکا، صدق می کند. برای دولت ایران که به دیپلماسی عادت دارد، قضاوت درباره پایبندی به تعهداتش هر سه ماه یک بار غیرقابل تحمل و دور از شان نیست؛ اما برخی از جریان ها، این قضاوت های فصلی را مغایر با منافع و دور از شان می دانند. به قولی به این ضرب المثل خو کرده اند؛ یا رومی روم یا زنگی زنگ. از این منظر، ترامپ به سمت خواسته های آنان گام برداشت. البته خیلی ساده اندیشانه است که فکر کنیم رئیس جمهور آمریکا نمی دانسته این تصمیم، موجب اتحاد دولت با این جریان ها می شود. انگار ترامپ طاقت استخوان لای زخم را ندارد و منافع و موفقیت خود را در رهایی از قیدو بند برجام می داند. ازاین رو آخرین تیر ترکشش را رها کرد تا از فشار تعهدی که به رای دهندگانش دارد، خلاص شود و به سیاست مدارانی که به دیده تحقیر در او می نگریستند، نشان دهد از قدرت بالای تصمیم گیری برخوردار است و با وجود مخالفت های آنان به کاری دست می زند که به آن اعتقاد دارد. او می خواهد روی دیگر سکه اوباما باشد. ترامپ بیش از هر چیز دیگری به این تفاوت نیاز دارد. اوباما با روش و منش سیاسی خود ناخواسته تحقیرش می کرد. مخالفت جدی ترامپ با دیپلماسی خاورمیانه ای اوباما، رنگ و بویی از واقعیت دارد و به دیدگاه جمهوری خواهان نزدیک است؛ اما این کار بیش از هر چیز تسویه حساب شخصی او با خودش و دیگران است که معتقدند دیپلماسی، دشوارتر از جنگ و تن دادن به قواعد آن، شجاعانه تر از جنگیدن در میدان نبرد است. اگر اوباما روح اسپارتی مردم آمریکاست، ترامپ روح آتنی آن است که جنگ و جنگیدن در میدان نبرد برای گسترش ایده آمریکا به مثابه آمریکا، برایش فضیلت است و بر کسی پوشیده نیست که ایده امروز آمریکا، بازار است و تجارت. پس جنگ، نه جنگ دیپلماسی بلکه جنگ تجارت است. آنچه روح سرکش ترامپ را آرام می کند، ستایش است؛ ستایش از فضیلت های آمریکایی که او خودش را مصداق آن می داند. تجارت پیشه ای سخت کوش که از خطرکردن نمی هراسد و برای برنده شدن در جنگ تجارت، تن به هر کاری می دهد. همین عطش برد است که او را در مواجهه با سخنان تحقیرآمیزی مانند «کودن» و «کودک بزرگ سال» حتی از سوی هم کیشانش، رویین تن می کند. همه مخالفان او کسانی هستند که می خواهند دنیا را از پشت میزشان اداره کنند؛ بوروکرات های دموکرات و محافظه کاران ثروتمند که با لبخندی بر لب، با پنبه سر می برند. با اجتناب از این روش است که او بردباری روش های دیپلماتیک درباره ایران را ندارد. مثل خیلی ها در ایران، او می خواهد خودش را از هرآنچه در «طرح جهان» اش نمی گنجد، خلاص کند. در ایران تحلیل های بسیاری درباره ترامپ و عملکردش شده است؛ گاه دیوانه خطابش کرده اند و گاه عاقلی که خود را به دیوانگی زده است. ترامپ هرچه هست، نتیجه عملکردش چندان به نفع ایران نیست. رئیس جمهور آمریکا با تهدیدهای واقعی و غیرواقعی شرایط اقتصادی ایران را ناامن می کند و فرایند پیوستن ایران به بازارهای جهانی را به تاخیر می اندازد. این جنگ تجارت از مسلک تجارت پیشگی ترامپ نشئت می گیرد. او می داند دولت های اروپایی با همه امتناع ها و سرپیچی ها در برابر فرمانش، بالاخره پای منافعشان که به میان بیاید، کنار آمریکا خواهند ایستاد. جنگ در میدان بازار، دستمایه ای است که ترامپ با آن بر «برتری» آمریکا در جهان صحه می گذارد.او گمان می کند، فشار بر ایران شاید تنها راه مذاکره مستقیم در همه سطوح باشد؛ اتفاقی که در صورت وقوع، پیروزی قطعی اش را در انتخابات آینده رقم خواهد زد. اگر در این خواسته ناکام شود، به جمهوری خواهان، سناتورها و نظامیان تندرو نزدیک خواهد شد که سودایی بیش از معامله و مذاکره را در سر می پرورانند. از این رو در میان آنان جایگاهی نه همدلانه بلکه استراتژیک برای خود دست وپا خواهد کرد. اعلام نهایی تصمیم ترامپ، همان اسب تروایی است که به داخل قلعه دیپلماسی آمریکا فرستاده شده است. برای هر کاری ابتدا باید این دژ را شکسته و قلعه آن را فتح کند. سیاست مداران در قلعه همان دیپلمات های ثروتمندی هستند که از سیاست به ثروت و از ثروت به سیاست رسیده اند. ترامپ نیز یکی از آنان است؛ پس چرا این گونه بی محابا به آنان یورش می برد؟ آیا این برگرفته از علاقه وافرش به محبوب بودن است؟ هرچه باشد، در این تصمیم گیری هم کیشان خود را نیز به آزمون بزرگی فرا می خواند. اگر همراهی اش نکنند، نزد رای دهندگانش رو سفید خواهد شد و در صورت همراهی آنان، در قامت فرمانده مقتدر جمهوری خواهان ظاهر خواهد شد. چیزی که ترامپ رویایش را در سر می پروراند، به زانو درآوردن کسانی است که تحقیرش می کنند. این پیروزی زمانی برایش دلچسب تر است که مخالفانش به ناچار تن به همراهی اش دهند.در میان انبوه تحلیل های سیاسی و توصیف های شخصیتی از ترامپ، چیزی که بیش از همه آشکار پنهان است، نتیجه اقدامات اوست. اگر نقشه ترامپ بگیرد، در نهایت این گونه برداشت می شود که آمریکا پیکره ای منسجم است که در طرح مذاکرات هسته ای، اوباما مرحله اول را پیش برد و مرحله تکمیلی را ترامپ به سرانجام رساند.تا اینجا همه پازل ها باهم جور درمی آید، به جز واکنش ایران به آمریکا. دولت و مردم ایران نشان داده اند به راحتی قابل پیش بینی نیستند. آنان در بسیاری از بن بست های تاریخی، با مذاکره و معامله از خطر جسته اند و در شرایطی که هیچ کس انتظار جانفشانی را از آنان نداشته، تا سرحد مرگ برای دفاع از کشورشان جنگیده اند. اینکه مردم ایران چه تصمیمی خواهند گرفت، چندان در اختیار ترامپ نیست و این تنها جای خالی پازل اوست که نمی داند ایرانی ها بر دیپلماسی پافشاری خواهند کرد یا در اقدامی ناباورانه با اینکه تمایل به جنگیدن ندارند، وادار به جنگ تا سرحد مرگ خواهند شد. آیا خلیج فارس را با نام جعلی خواندن گام برداشتن در همین مسیر اشتباه فاحش نیست؟
                