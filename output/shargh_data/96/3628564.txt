شنبه ۲۵‌شهریور ۱۳۹۶
-----------------------------------------
type_unknown
-----------------------------------------
توفان ایرما، توفان نوح
-----------------------------------------

                    بحران های زیست محیطی درحال حاضر، هم در مقیاس قاره ای و جهانی مطرح است و هم در مقیاس کشوری. آنچه در ایالات متحده آمریکا رخ داده، از جمله خرابی های ناشی از توفنده های هاروی و ایرما، در دو، سه قرن گذشته در جهان بی سابقه بوده است. در رابطه با این رویدادها، انسان به فکر فرومی رود که آیا این رویدادها یک امر طبیعی اند یا اراده ای فرازمینی بر آنها حاکم است؟ در قرآن کریم حدود 40 بار از حضرت نوح (ع) نام برده شده است؛ آنچه در قرآن کریم آمده حاکی از آن است که خداوند تبارک و تعالی که از ظلم و جور حکام منطقه (که شاید پرجمعیت ترین بخش جهان در آن زمان بوده) به تنگ آمده است، دستور توفان را صادر کرده تا به دیوانه بازی فرمانروایان آن تاریخ پایان دهد. سپس برای بازسازی جهان و نجات موجودات انسانی و حیوانی به نوح دستور داده تا یک کشتی بزرگ بسازد و موجودات را به صورت زوج - که قابلیت تولیدمثل داشته باشند - در کشتی جا دهد و به سرزمین های امن هدایت کند. بر پایه روایت قرآن کریم، حضرت نوح عمری نزدیک به دو هزار و 500 سال داشته است. ساخت کشتی او 200 سال به درازا کشیده است. حاصل تلاش نوح دنیایی است که امروز می بینیم؛ جمعیتی حدود 5/7میلیارد نفر، پراکنده در همه قاره ها که هم به لحاظ شمار جمعیت و هم پوشش جغرافیایی به مراتب گسترده تر از جمعیت دنیا در زمان حضرت نوح است. آن کشتی ای که در قله کوه آرارات در ترکیه پیدا شده و کشتی حضرت نوح نامیده شده، کشتی ای نیست که 200 سال صرف ساختن آن شده باشد.توفنده های امروز در غرب شاید به شدت توفان های عصر نوح نباشند. دو راه پیش پای زمینیان قرار دارد: نخستین راه می تواند بر این اصل استوار باشد که آنچه امروز در غرب می گذرد تکرار رویدادهای زمان نوح است و باید صبر کنیم که قدرت های استعماری یکدیگر را از بین ببرند و سپس به فکر بازسازی محیط زیست برآییم. راه دوم ازسوی دولت هر کشور صدمه دیده اتخاذ می شود. در این صورت کار به دست تکنوکرات ها و بوروکرات های دولتی می افتد. در این صورت هم باز نسخه نوح راهنمای اقدام ما خواهد بود. نسخه نوح می گوید هر منطقه ای که تحت حفاظت دولت قرار گیرد - حتی هر باغ وحش - می تواند یک کشتی نوح باشد که در آن نه تنها آزاری به جفت های حیوانی که در حفاظت و حمایت هستند وارد نشود، بلکه امکان زادوولد آنها همراه با مراقبت های دامپزشکی فراهم آید. این نسخه می گوید در مناطق حفاظت شده آبی، اقدامی صورت گیرد که آب در سطح زمین جاری نشود تا جذب زمین شده یا بخار شود و به هوا رود. روش های مدرن بر پایه ساختار قنات است که می تواند در هر منطقه آبی به کار آید و مانع کاهش تدریجی منابع آب منطقه شود. در مورد حیوانات وحشی؛ مانند یوزپلنگ که این روزها زیاد از آن صحبت می شود نیز راه هایی متکی بر مدل حضرت نوح وجود دارد؛ نخست ایجاد همان منطقه حفاظت شده است. همراه با آن، باید از صدور مجوز شکار، نه تنها در آن منطقه، بلکه در کل کشور خودداری شود. ما سال ها شاهد آن بوده ایم که سازمان شکاربانی و حتی سازمان محیط زیست برای بچه های پولدار امارات خلیج فارس پروانه شکار حیوانات صادر می کرد. کشورهای آسیای شرقی، روسیه، شمال اروپا و کل قاره آمریکا و آفریقا هزاران سال با شکار حیوانات و فروش پوست آنها به مردم خاورمیانه زندگی می کرده و هرگز غصه نابودی حیوانات را نمی خورده اند، اما امروز در برخی از کشورهای اروپایی و ایالات متحده آمریکا فروش پالتوی پوست - خصوصا پوست پلنگ - قدغن شده است، اما چنین فروشگاه هایی هنوز در بازارهای ایران فعال اند. این نوشته کوتاه به امید زدن جرقه در ذهن مسئولان امر نگارش یافته است. اگر موضوع شکافته شود، حرف برای گفتن بسیار است.
                