پنج‌شنبه ۲۸ دی ۱۳۹۶
-----------------------------------------
یادداشت
-----------------------------------------
مشکل، فیلتر تلگرام نیست
-----------------------------------------

                    پیام رسان تلگرام، بعد از عبور از فضای اعتراضات اخیر، با دستور شورای عالی امنیت ملی رفع فیلتر شد. اتفاقی طبیعی که در همه کشورهای دنیا بعد از گذر از فضای خاص یک بحران، رخ می دهد و نشان دهنده ثبات یک سیستم سیاسی است اما بعد از در دسترس قرار گرفتن دوباره تلگرام و اینستاگرام، برخی تریبون ها و افراد، به دفاع رئیس جمهور از حقوق شهروندی و عمل به وظایف مصرح خود در قانون اساسی، معترض شده و نشان دادند کماکان تصور محدودکردن رسانه ها و گردش آزاد اطلاعات به جای استفاده موثر از آنها در پس ذهن این چهره ها قرار دارد. آنان دلایل کارشناسی ضعیف و فاقد بنیان علمی و جامعه شناسی را به عنوان دلیل اعتراض خود به رفع فیلتر تلگرام مطرح کرده و می کنند. به باور نگارنده، مسئله اصلی نه رفع فیلتر یک پیام رسان یا سایت خبری که نگاه سطحی به رویدادهای سیاسی و اجتماعی در کشور ماست. سوال این است: چرا استفاده از یک پیام رسان خارجی تا این میزان در فضای یک کشور رونق پیدا کرده است؟ فضای یک سویه اطلاع رسانی در داخل، پاسخ این سوال است. اگر این فضا، فضای دوسویه بود و انواع رسانه های قانونی، بازتاب دهنده مواضع همه اقشار و جریانات بودند، اساسا نوبت به رونق تلگرام نمی رسید؟ اتفاقا مقایسه تعداد کاربران ایرانی آن با میزان استفاده از این اپلیکیشن در سایر کشورها، به روشنی نشان می دهد که هرکجا رسانه های رسمی امکان فعالیت آزادانه داشته باشند، مردم کمتر سراغ رسانه های غیررسمی می روند. ایرانیان نیازهایی دارند و کانال های اطلاع رسانی داخلی عقیم از پاسخ گویی به این مطالبات هستند. مردم در یک بازار مشخص به فناوری های جدید روی می آوردند و این رونق، معلول محدودیت های داخلی است. حال که این محدودیت ها تا حد کمی با پیام رسان ها جبران می شود، همین حد هم از سوی برخی افراد و جریانات بر تابیده نمی شود. آنان علاقه مند به فضای مونولوگ هستند که فقط حرف بزنند و مخاطبان امکان بیان نظرات خود را نداشته باشند. حتی به شکلی تناقض گونه نیز رفتار می کنند و مصداق رطب خورده منع رطب چون کند هستند. نوعی یک بام و دو هوا که وقتی قرار است خود این جریانات و افراد از امکانات این پیام رسان ها استفاده کنند، اشکالی ندارد اما زمانی که دیگران بنای استفاده داشته باشند، معبری به سوی جهنم خواهد بود. اگر با رویکرد حرفه ای و معمول در سراسر جهان به فعالیت رسانه ای در ایران نگریسته شود و رسانه های فراگیر تصویری، مکتوب و مجازی بتوانند منعکس کننده نیازها و سخنان مردم خود باشند، دیگر نیازی به فیلترینگ تلگرام و اینستاگرام نیست. در دوران اصلاحات که بهار مطبوعات شکل گرفته بود، تمایل به رسانه های خارجی بسیار کاهش یافت و آنان بازار خود را از دست دادند؛ چرا که مطبوعات پاسخ گو به مردم و صدای آنان بودند. امروز بر اثر سیاست های اعمال شده، مطبوعات به شدت ضعیف شده اند و چه به لحاظ اقتصادی و چه از منظر امکان ورود به سوژه های مورد انتظار مردم، با محدودیت های روز افزون دست وپنجه نرم می کنند. سوال این است که چطور زمانی که این کانال های تلگرامی، دعوت به راهپیمایی علیه دولت و گرانی می کنند، آن موقع رسانه وابسته به خارجی ها نیستند؟ وقتی همه چیز سمت و سوی سیاسی به خود بگیرد، هدف وسیله را توجیه کرده و دولت رقیب، با هر ابزاری تخریب می شود. وقتی مردم از حق خود برای استفاده از این ابزارها استفاده می کنند، ناگهان مواضعی انتقادی از نحوه استفاده جامعه از یک رسانه شنیده می شود.بهتر است به جای این نوع سخنان که در دنیای ارتباطی امروز قابل پیاده کردن نیست و انواع فیلترشکن هایی که مردم ایران استفاده می کنند، به آسیب شناسی فضای رسانه ای داخلی پرداخته شود که چرا اینها نمی توانند کالایی عرضه کنند که مورد پسند مشتریان باشد. بیشتر کالاهای تولیدشده در صدا و سیمای ایران، کالاهایی بی کیفیت با هزینه تولید بسیار بالا هستند که کاملا غیر رقابتی عرضه می شوند. ایستادگی در برابر فناوری و خواست عمومی مردم، راه حل شنیدن مشکلات جامعه نیست. در زمان رژیم پهلوی بحث هایی مطرح شده بود که خرید رادیو با استفاده از مجوزهایی صورت بگیرد! آقای مسجدجامعی نقل می کرد که در تهران گردی های خود، این مجوزها را دیده است. بعد از انقلاب نیز این رویکرد درباره ویدئو، اینترنت، ماهواره و حتی رسانه های پرتعداد مکتوب دوران اصلاحات وجود داشت و این عقب ماندن از نیازهای اجتماع و به رسمیت نشناختن نیاز مخاطب است. چگونه ده ها شبکه تلویزیونی، ماهواره ای، خبرگزاری و روزنامه و حتی کانال های این نهادها در تلگرام، به مرحله ای از ناکارآمدی رسیده اند که ناگزیر از فیلتر یک پیام رسان ساده هستیم؟ اگر اینها به درستی به امور حرفه ای اطلاع رسانی پرداخته بودند، آیا نیازی به این نوع نگرانی ها و صرف میلیاردها تومان هزینه فیلترینگ بود؟ در کشورهای توسعه یافته و حتی در حال توسعه، مطبوعات و شبکه های خصوصی مخاطبان ثابتی دارند و مردم اخبار پیام رسان ها و رسانه های اجتماعی را با یک منبع مورد اعتماد خود می سنجند. رفتار رسانه ای مردم در ایران نشان دهنده ناکارآمدی در سازمان رسانه ای کشور است و نسخه شفابخش آن بستن و فیلترینگ نیست. درباره خودروسازی در ایران، در دهه های اخیر بارها سخن گفته شده و دلیل نارضایتی مردم، کیفیت پایین، قیمت بالا و ایمنی ضعیف خودروهای ساخت داخل عنوان شده که مردم حتی خودروهای چینی را به آنها ترجیح می دهند. رسانه و ابزارهای رسانه ای نیز نوعی کالاست و مردم، کالای مرغوب خبر، گزارش و تفسیر و تحلیل را می خواهند. وقتی تولیدگران تولیدات نامرغوب عرضه کنند، نباید مردم را به خاطر تامین نیازهای خود با کالایی دیگر، سرزنش کرد.
                