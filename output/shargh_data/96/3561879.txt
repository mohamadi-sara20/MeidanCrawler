شنبه ۳۰ اردیبهشت ۱۳۹۶
-----------------------------------------
سرمقاله
-----------------------------------------
روحانی، پیروز انتخابات
-----------------------------------------

                    فارغ از نتیجه انتخابات، اصلاح طلبان، خاصه حسن روحانی پیروز این میدان اند؛ میدانی که رئیسی و اصولگرایان در آن شکست خورده اند. شکست آنان جدا از برگه های رای، نتیجه گفتمان شان بود. اصولگرایان بیش از آنکه به آموزه ها و اصول خود پایبند بمانند، برای رسیدن به پیروزی دست به هر کاری زدند. مایه خرسندی نیست جریانی که همواره می توانست با مجادله و مناقشه به آنتاگونیسمی سیاسی دامن بزند، این گونه از معنا تهی شود. شکست اصولگرایان با مواضع قالیباف در مناظره ها رقم خورد. تندخویی ستیزه جو که چاشنی کلامش تهمت بود و افترا. مردی که خود پرونده قابل دفاعی نداشت چنان با تکیه بر جایگاهش می تاخت که حتی اندک حامیان خود را هم بیمناک کرده بود که این مجادله را چگونه به انتها خواهد رساند. از این منظر کناره گیری کسی که این گونه پا به میدان گذاشته بود، جز فرار معنای دیگری ندارد. قالیباف با این کار حامیانش را سرخورده کرد و بعید است دیگر کسی به او باور جدی داشته باشد. قالیباف عملیاتی ایذایی ترتیب داده بود و خطای بزرگش این بود که حامیان او نمی دانستند این عملیات، ایذایی است. قالیباف حامیانش را در میدان مین رها کرد و گریخت تا از مهلکه سیاست جان سالم به در برد. او بهتر از هرکسی می دانست در عقب نشینی، فرمانده آخرین نفری است که از میدان می گریزد. شکست گفتمان اصولگرایان از همین جا آغاز شد. اگر قالیباف می پذیرفت همچون جهانگیری نامزدی پوششی باشد، اصولگرایان چنین بهای سنگینی را متحمل نمی شدند.آینده قالیباف تیره و مبهم است و بعید به نظر می رسد دیگر او در سمت های انتخابی جایی داشته باشد. مصطفی میرسلیم روی دیگر سکه قالیباف است. مردی که یک تنه توانست مردم را از طیف موتلفه که جناحی تاریخی است، ناامید کند. او تعریف درستی از جایگاهش نداشت و به همین خاطر در میان اهل نظر، آرای میرسلیم حتی از هاشمی طبا هم کمتر است؛ اما او درست یا نادرست خود را رئیس جمهور آینده ایران می دید. باوری که تحقق آن، چنان دور از دسترس است که راه بحث و جدل در این زمینه را می بندد. میرسلیم با این باور مرزهای منطق و انصاف را زیر پا گذاشت. موضع گیری های او بیش از آنکه مبتنی بر واقعیات سیاسی باشد، نشئت گرفته از اعتمادبه نفسی کاذب بود؛ اعتمادبه نفسی که او را وا می داشت رئیس جمهوری را که هنوز آرای 18 میلیون نفر را در سبد خود دارد، به باد طعنه و انتقاد بگیرد. رویکردی که از عملکرد موتلفه بسیار بعید بود. اگر میرسلیم دوره ناموفق وزارتش در ارشاد را از یاد برده باشد، روشنفکران و نخبگان جامعه، آن دوران تلخ را هرگز از یاد نخواهند برد. آنچه میرسلیم از آن تخطی کرد فروتنی بود. فروتنی یکی دیگر از آموزه های اصولگرایان سنتی است که همواره خود را منتسب به نیروهای جبهه و جنگ دانسته اند. میرسلیم نماینده خوبی برای موتلفه نبود و اغراق آمیز نیست اگر بگوییم او تمام داشته های تاریخی این طیف را به ثمن بخس فروخت. اما رئیسی بیش از همه به گفتمان اصولگرایی آسیب زد. او نتوانست خودش را از جایگاهش در آستان قدس رها و به عنوان مدیری اجرائی مطرح کند. شاید روحانی می دانست که پاشنه آشیل رئیسی کجاست؛ چیزی که می تواند مخاطبان او را برانگیزاند تا در رای دادن به او تردید کنند. از این رو روحانی بی پرده از اصولگرایی در برابر اصولگرایان دفاع کرد و یادآور شد که رابطه امام رضا(ع) با مردم، رابطه ای دلی است نه سیاسی. اما زمانی کار از کار گذشت و اصولگرایی به ورطه بی بازگشتی پا گذاشت که رئیسی در جوار خواننده ای زیرزمینی قرار گرفت که نقیض گفتارها و کردارهای قبلی اش بود. آنچه از این دیدار به حق یا ناحق به دست می آید، نگاهی ماکیاولی به سیاست است که اصولگرایان همواره بی دلیل و با دلیل بر آن تاخته و تلاش کرده اند بگویند برای آنان هدف، وسیله را توجیه نمی کند. دیدار رئیسی با این خواننده، نقطه انقطاع اصولگرایان از اصولگرایی است که نشان می دهد آنان انسجام درونی شان را از دست داده و برای به چنگ آوردن قدرت و حفظ آن دست به هر کاری می زنند. اصولگرایان فارغ از نتیجه این انتخابات، دیگر به جایگاه قبلی خود باز نخواهند گشت. آنان بیش از هرچیز اعتماد و اعتقاد مومنان را به خود از دست داده اند. برعکس حسن روحانی که در این انتخابات دوباره متولد شد و شاید بتوان تاریخ تولد سیاسی او را اردیبهشت ماه 96 دانست. مردی که به محافظه کاری و مصلحت اندیشی شهرت داشت، نشان داد در هنگامه نبرد اهل مبارزه است و با هیچ ترفندی نمی توان او را از حامیانش جدا و از میدان به در کرد. روحانی پای باورهای خود ایستاد و نشان داد برای به سرانجام رساندن ایده هایش سخت جدی است. مناظره ها و سخنرانی های حسن روحانی در دوران تبلیغات انتخابات اخیر از او چهره ای متفاوت خلق کرد؛ چهره ای که مردم توانستند به او باور داشته باشند و تکیه کنند؛ و این دستاورد کمی نیست. از این رو حسن روحانی قبل از شمارش آرا پیروز این میدان است. اینک اصلاح طلبان و مردم چهره ای دیگر در کنار خود دارند که می توانند از طریق او مطالبات شان را پیگیری کنند.
                