یک‌شنبه ۲۷ فروردین ۱۳۹۶
-----------------------------------------
یادداشت
-----------------------------------------
ادعای بی طرفی صدا و سیما در انتخابات
-----------------------------------------

                    در ایام تبلیغات انتخابات یازدهم ریاست جمهوری در سال 1392 و مجالس شورای اسلامی و خبرگان رهبری در سال 1394 تبلیغات یک جانبه و غیربی طرفانه سازمان صداوسیما و رسانه های همسو به نفع کاندیداهای یک جریان خاص سیاسی و علیه دیگر کاندیداها از جمله دکتر حسن روحانی کاملا مشهود بود، ولی مردم مانند همیشه، بدون توجه به برنامه ها و تبلیغات صداوسیما، راه خود را انتخاب کردند و پس از رد صلاحیت مرحوم آیت الله هاشمی رفسنجانی، دکتر روحانی را به عنوان شخصیتی با روش و منش عقلانیت و اعتدال با شعار «دولت تدبیر و امید» برگزیدند و همه رشته های دستگاه های تبلیغاتی پرهزینه مخالف ایشان از جمله صداوسیما را پنبه کردند. پس از روی کارآمدن دولت یازدهم، کاملا پیش بینی پذیر بود که صداوسیما و سایر رسانه های همسو، با این دولت، همراه نبوده و نخواهند بود تا جایی که این دولت برای توفیق در دور دوم شانسی نداشته باشد. ولی آنچه موجب نگارش این یادداشت شد، تاکید اخیر رئیس محترم سازمان صداوسیما در بی طرفی کامل در انجام برنامه های تبلیغاتی کاندیداهای ریاست جمهوری دوازدهم است که متاسفانه با نحوه انعکاس اخبار نام نویسی اشخاص به ویژه در روز چهارم ثبت نام کاندیداها، کاملا در تناقض و تضاد است و از آغاز کار نشان داد که این سازمان با وجود تاکیدات رئیسش، نمی تواند بی طرفی خود را حتی در ظاهر هم که شده، حفظ کند.علاوه بر پخش مستقیم ثبت نام حجت الاسلام رئیسی از سیما و پخش شعارهای همراهان که درباره دکتر روحانی این اتفاق نیفتاد، در اخبار شبانگاهی جمعه رادیو که گزارش نام نویسی کاندیداهای این روز را اعلام می کرد، گوینده خبر پس از اعلام ثبت نام آقایان دکتر روحانی، دکتر کواکبیان و... در اقدامی لابد کاملا بی طرفانه! اعلام کرد بالاخره مردی که همگان! منتظر آمدنش بودند! آیت الله رئیسی هم امروز ثبت نام کرد! با احترام کامل به جناب آقای رئیسی و همه کاندیداهای این دوره، حال این سوال اساسی از دست اندرکاران معاونت سیاسی سازمان صداوسیما قابل طرح است که براساس کدام نظرسنجی، منبع و کدام ادله و سندی به شما ثابت شده است که همگان! منتظر آمدن یک کاندیدای خاص هستند و از کجا به چنین استدلال و قضاوتی رسیده اید؟ جز این است که از ابتدای انجام برنامه های تبلیغاتی انتخابات، نمی توانید یا نمی خواهید بی طرفی خود را حفظ کنید و به مخاطبان تان مستقیم یا غیرمستقیم جانبداری خود از یک کاندیدای خاص را القا نکنید؟ هرچند باید به شما ثابت شده باشد که مردم به تبلیغات یک جانبه شما کاملا واقف هستند و به آن بی توجه اند که اگر این چنین نبود، در انتخابات سال 92 ریاست جمهوری و 94 مجالس شورای اسلامی و خبرگان رهبری، مردم برخلاف تبلیغات شما درباره فهرست مرحوم آیت الله هاشمی رفسنجانی، به طور کامل به این فهرست یا فرد مورد حمایت ایشان رای نمی دادند.
                