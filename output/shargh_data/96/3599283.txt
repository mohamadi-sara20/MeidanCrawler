پنج‌شنبه ۵ مرداد ۱۳۹۶
-----------------------------------------
سرمقاله
-----------------------------------------
هم سویی خطرناک علیه ایران
-----------------------------------------

                    دموکرات ها و جمهوری خواهان کنگره، به یک هم سویی در تصمیم گیری های خارجی رسیده اند. طرح جدید تحریم های ایران، روسیه و کره شمالی، یکی از نشانه های آن است. فکر می کنم سیاست مردان آمریکا از کارهای غیرعادی و از رفتار متفرعنانه و درعین حال عامیانه ترامپ خسته شده اند. زبان انگلیسی کودکانه او در مقایسه با سخنوری عالمانه و بلاغت ادبی اوباما، برایشان مایه سرشکستگی است. رفتارهای کاسب کارانه، اهمیت ندادن به اصول اخلاقی در سیاست و دروغ گویی بی پروا و طفره رفتن ها و انکارهای سخنان پیشین خودش، برای سران هر دو حزب بزرگ آمریکا حیرت انگیز است. قرارگرفتن چنین شخصیتی در این مقام خطیر، تاکنون بی سابقه بوده است. نظایر آن را شاید در چند فیلم کمدی آمریکایی درباره شخصیتی نامناسب دیده باشید که با شناخت نادرست، رئیس جمهور می شود. پس چرا ضمن اینکه او و نزدیکانش را درباره تماس هایش با روس ها زیر فشار گذاشته اند، تحملش می کنند؟ در واقع آنچه رئیس جمهور و ارتش و دو حزب و کنگره را در نقطه مشترکی گرد می آورد، اثربخش بودن لابی بی سابقه ای با هزینه گزاف و حتی خرید شخصیت ها در رسانه های دیداری و شنیداری و حتی در سرزمین های دیگر و در میان مدعیان ظاهری برای توسعه و تعمیق ایران هراسی است.به موجب اسناد ویکی لیکس که بعدا به تایید مقام های سیاسی آمریکا نیز رسید، عربستان سعودی و متحدانش از سال ها پیش به آمریکا فشار می آورند و اصرار دارند که آمریکا ایران را بمباران کند و «سر مار را به سنگ بکوبد». اکنون رئیس جمهور، ارتشیان و کنگره آمریکا نیز دراین باره به توافق و تفاهمی رسیده اند که تصویب تحریک آمیز تشدید تحریم ها علیه ایران، درواقع نوعی کمین کردن برای آزمودن واکنش ایران است تا شاید بهانه ای برای شلیک دست دهد؛ شلیک فاجعه آمیزی که اسرائیل و حامی بزرگ آن را به شادمانی وا می دارد. تقریبا در نیم قرن، هر دو سوی خلیج فارس همه ثروت نفتی خود را در سواحل همین دریا به صورت شهرسازی مدرن، صنایع نفت و پتروشیمی و آلومینیوم و سیمان متمرکز کرده و در تیررس توپ یکدیگر قرار داده اند. هر دو طرف از درگیری آسیب خواهند دید. عربستان توانسته است با راه اندازی جنگ بزرگ مذهبی که زمینه تبلیغاتی، آموزشی و انتحاری پروری را فراهم کرده، ایران را در محاصره نسبی گروه های سلفی و وهابی قرار دهد. حلقه مفقوده عراق بود که عربستان تا سال گذشته حتی حاضر به شناسایی دولت اکثریتی آن نشده بود و کوشید با حمله نظامی بعثی- داعشی آن را سرنگون کند و فقط پس از قطعی شدن شکست داعش با اکراه به شناسایی دولت عراق تن داد. پاکستان را که به پرورشگاه ویژه تروریسم و طالبان سالاری و جذب نیروهای نظامی از ژنرال تا خلبان و از سرباز تا گروهبان تبدیل کرده و درون خاک آن کشور شیعیان و بیرون مرزبانان ایرانی را به قتل می رسانند. در افغانستان نیز با وجود سی وچند سال پناه دادن به میلیون ها آواره افغانستانی، شعار علیه ایران را خریدارند. در ترکمنستان که در بدترین روزهای زمستان گاز را روی ایران می بندند و باج می ستانند. در جمهوری آذربایجان که به خیال خود چشم طمع بر خاک مادر دوخته و چون بهانه شیعه و سنی در آن کشور مطرح نیست، اسیر پان ترکیسم قلابی شده اند. ترکیه با شیوه کج دارومریز می کوشد با استفاده ابزاری از موقعیت و منافعی که در قطر دارد، جایگاهی در کویت و عربستان و امارات برای بسط نفوذ خود دست وپا کند و کویت از ترس عربستان سطح روابط سیاسی خود را با تعطیل کردن بخش های نظامی و فرهنگی و کنسولی سفارت ایران تنزل داده تا حق شناسی خود را درباره پذیرش آوارگان کویتی پس از جنگ صدام و کمک ایران به خاموش کردن چاه های نفت و مسکوت گذاشتن غرامت خواهی به خاطر سهم کویت در کمک به تجاوز صدامی جبران کند. قطر، دوست یا دشمن عربستان، عجالتا بخشی از کمبودهای غذایی خود را از ایران تامین می کند و نه جرئت بیش از این دارد و نه تمایلش را. امارات که خود لقمه آماده بلعیدن عربستان و نایب السلطنه جوانش است، می کوشد با راه آمدن با عربستان بهانه به دست آن کشور ندهد و سلطنت عمان که به نوبه خود نگران مطامع عربستان است، با حفظ تعادلی میان ایران و عربستان دوری و دوستی را به نزدیکی و جنگ ترجیح می دهد. یمن که در جنگ علنی عربستان می سوزد و حتی اگر تسلیم شود، عربستان خریدارش نیست، زیرا هزینه التیام زخم هایش برای عربستان زیاد است. عربستان و متحدانش که زورشان به ایران نمی رسد، حمایت آمریکا را خریدارند؛ ایران نیز دخالت آمریکا در کودتای 28 مرداد در 65 سال پیش و دفاع آمریکا از اسرائیل را موجب خصومت 40ساله و التیام ناپذیر می داند و آمریکا با سابقه این خصومت های 40ساله، با برافروختن کینه اشغال سفارت و تهدیدهای مکرر، حمایت از حزب الله لبنان و ساخت موشک و بهانه های حقوق بشری را ابزار تبلیغات جنگ طلبانه خود کرده است. این بهانه های جنگ مسخره است، اما هست. پس تکلیف برجام در فضای پساترامپ و تحریم های کنگره و تاییدیه های سنا چه می شود؟ ایران با برجام تحریم های بین المللی را پایان داده است؛ اما آمریکایی ها ضمن ابراز ندامت از عبور از حق وتوی خود، می گویند برجام قرارداد صلح ایران و آمریکا نیست. یعنی هر بهانه خصمانه ای را موجب پاسخی خصمانه می دانند. چرا؟ چرا دیپلماسی کارساز نیست؟ آمریکایی ها چنان که در سوریه نشان دادند، مانند شوروی با کشاندن رقیب به ورطه جنگ های داخلی و خارجی فرسایشی به دنبال تخریب و فقری هستند که به قول خودشان «فلج کننده باشد». برای ایران در شرایطی که در عراق و سوریه که در واقع حیطه نگرانی و دفاعی مشترک هستند، اکنون دست بالا را دارد، فرصتی است که با کسب بیشترین امتیازات طرفین را به آرامش و صلحی سیاسی وادارد و کمافی السابق با حمایت از حقوق فلسطینی ها بهانه و دلیل اصلی خصومت عرب ها را تسکین دهد. در این صورت آمریکایی ها نیز خواهند کوشید این بازار نویدبخش را به رقبای چینی و روسی و حتی اروپایی یا خاور دور واگذار نکنند و دست از تلاش برای سهیم شدن در این بازار که نیازهای ترمیمی بسیار دارد، برندارند. آیا در جهان کسی به احتراز از جنگ می اندیشد؟
                