چهار‌شنبه ۲۷ دی ۱۳۹۶
-----------------------------------------
سرمقاله
-----------------------------------------
چرا عاشق منفی گرایی هستیم؟
-----------------------------------------

                    فضای اجتماعی ایران بسیار منفی گرا شده است و این رفتار در بین اقشار مختلف به شدت رونق دارد. رونق اخبار منفی در محیط های کاری و اداری را کاملا می توان مشاهده کرد. در چنین فضایی شایعه به سرعت پخش می شود. مثال ساده آن حادثه تلخ برخورد نفت کش سانچی در دریای چین بود که روز گذشته، وزیر رفاه را به عنوان مسئول کمیته ویژه بررسی حادثه به واکنش واداشت و شایعه ای کودکانه و غیرقابل تصور مبنی بر اینکه محموله این نفت کش متعلق به کره شمالی بوده و ایالات متحده آن را با موشک مورد اصابت قرار داده است! اینکه چرا این میزان ذهن جامعه بدون کمترین زحمت تجزیه و تحلیل یک خبر یا ادعا، آماده پذیرش آن است، حتما نیازمند واکاوی است. موضوع بعدی زلزله اخیر بود که نشان داد اعتماد به نهادهای رسمی تا چه اندازه کاهش یافته و حتی اخبار عجیبی در دو روز گذشته درباره بروز یک حادثه در کرمانشاه بر سر زبان ها افتاده است و فعال شدن گسل آن منطقه را که تحلیلی کاملا علمی دارد، به فعل و انفعالات دیگری ربط می دهد. متاسفانه برخی نهادهای رسمی اساسا حاضر به پذیرش این واقعیت نیستند؛ چراکه اطراف مسئولان مربوطه، افرادی هستند که جز تمجید آنان به کار دیگری نمی پردازند. شاید ریشه های عمیق تاریخی در این ماجرا بی تاثیر نباشد. تحقیر هایی که صورت گرفته، نوعی نگاه منفی به نهادهای رسمی را پدید آورده است. در میان برخی اقشار جامعه، دولت نهادی تلقی می شود که به دنبال اخذ مالیات و عوارض برای سرکیسه کردن مردم است. آنان دوست دارند بنزین، آب، برق و هرآنچه را دولت عرضه کننده آن است، به صورت رایگان دریافت کنند. توزیع مستقیم یارانه نیز این فلسفه را تقویت کرد که دولت به جای مالیات گرفتن، می تواند از ثروت های بی کران ایران به همه ایرانیان حقوق بدهد و آنان بی هیچ زحمتی زندگی کنند. شاید نفوذ گسترده تفکرات چپ از دوران مرحوم مصدق در ایجاد چنین باورهایی بی تاثیر نباشد. چپ ایرانی، چپ کارگر تولیدگر نیست بلکه بیشتر از طبقات روشنفکر برخاسته که مدعی منافع کارگر بوده اند، نه خود کارگر؛ چپ مارکسیستی متوقع که در اعتراضات اخیر فعال شدن و بی صبری آنان را شاهد بودیم. به نظر می رسد نفوذ همین گرایش ها باعث شده در سطح جامعه روشنفکری دفاع از یک دولت توانمند، یک ضد ارزش قلمداد شود و در سوی مقابل، ژست اعتراضی به شدت جذاب جلوه کند. البته این در سایر کشورهای دنیا نیز وجود دارد. در ایالات متحده کاندیدایی که همه گذشتگان را دزد بنامد، می تواند به جذب آرا امیدوار باشد. نوع تبلیغات محمدباقر قالیباف در انتخابات 96 و تقسیم مردم به 96 درصد و چهار درصد، استفاده از همین تاکتیک مرسوم بود اما طبقه متوسط و آنانی که به بیان دیدگاه های اصلاح طلبانه و انتقادی برای نیل به توسعه در عین پرهیز از خشونت ورزی معتقد هستند، چه جایگاهی در این فضا دارند؟ به نظر می رسد آنها نتوانسته اند طبقات اجتماعی، احزاب، تریبون ها و رسانه های مدافع این تفکر را شکل دهند. در همین وقایع اخیر اگر رسانه یا روزنامه نگاری از روش ها، شعارها و درک نشدن برخی دام ها که از سوی رقبای توسعه در ایران پهن شده انتقاد می کرد، گویی کاری شرم آور انجام داده بود. شاید امروز بتوان پیامد این مسائل را بهتر بررسی کرد؛ تصمیمات اقتصادی دولت آمریکا علیه ایران را شدت بخشید که ضرر آن به طور مستقیم به همین طبقات محروم می رسد. نوسازی ناوگان ایران برای ارزان ترشدن و کیفی ترشدن خدمات هوایی و حتی ریلی و جاده ای را با محدودیت های بیشتر و فرار سرمایه گذاران خارجی مواجه کرد.فراموش نکنیم اکسیر نجات بخش همه مشکلات ما رشد و رونق بخش تولید و خدمات است که این نیازمند سرمایه گذاری است. تا خون در رگ های اقتصاد به گردش درنیاید، با تزریق پول های دولتی هیچ اتفاقی رخ نمی دهد. این نیازمند بهبود فضای کسب وکار، سرمایه گذاری مستقیم خارجی و... است و برای این موضوع نباید سیبل حملات حقوق بشری اروپا و ایالات متحده باشیم. تجلی عمده منفی گرایی را می توان در فضای مجازی مشاهده کرد. تحلیل هایی وجود دارد که کشور را در آستانه فروپاشی اقتصادی یا معضلات حل نشدنی نشان می دهد که بخشی از آن درست و بسیاری از آنها فاقد پایه و مبنای علمی و کارشناسی است. خدا نکند کسی بنای پاسخ گویی به این ادعاهای واهی را داشته باشد؛ چنان تحقیر می شود و ناسزا می شنود که ترجیح می دهد به این عرصه ورود نکند. زمانی در صدر مشروطیت، پدیده ای به نام مطبوعه، روزنامه یا رسانه های مکتوب پا به عرصه سیاسی گذاشت. رسانه های ابتدای دوره پهلوی نوعی فحش نامه بودند که به سهولت از الفاظ سخیف و رکیک استفاده می کردند و انواع تهمت ها در آنها رواج داشت. فضا به گونه ای بود که افرادی برای خصومت با فرد دیگری، امتیاز روزنامه می گرفتند تا انواع بد و بیراه را نثار آن مخاطب خاص کنند. سال ها طول کشید تا این دیپلماسی کلامی در سطح رسانه به فضای امروز برسد که به جز چند روزنامه و خبرگزاری متعلق به یک طیف خاص که همچنان بی تاب آن ادبیات و توهین ها هستند، سایر رسانه ها آداب نقادی را فرا بگیرند. فضای مجازی امروز ایران درست شبیه همان مطبوعات صدر مشروطه تا پهلوی است. افراد برای نقل خبر و سخن گفتن، کمتر احساس مسئولیت اخلاقی می کنند. این باور وجود ندارد که حتی اگر کسی مچ آنها را نمی گیرد، مسئولیت شهروندی و انسانی خود در قبال اخبار و تحلیل ها را ایفا کنند. فکر می کنم جامعه ایران با امکانی به نام فضای مجازی، بسیار نابالغ روبه رو شده است و این یکی از ریشه های رشد منفی گرایی و اخبار تیره وتار در فضای امروز ایران است. در سطح حاکمیت، دولت و نهادهایی که مسئول رصدکردن فضای عمومی هستند و حتی نهادهای امنیتی، می توانند به جای نگاه صرفا امنیتی با بهره گیری از تحلیلگران حوزه های مختلف برای ریشه یابی واقعیت این رفتار، پیش قدم شوند و زمان را بیش از این از دست ندهند.
                