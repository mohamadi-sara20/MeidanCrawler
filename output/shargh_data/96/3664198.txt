دو‌شنبه ۲۹ آبان ۱۳۹۶
-----------------------------------------
سرمقاله
-----------------------------------------
نپاشیدن نمک بر زخم زلزله زدگان
-----------------------------------------

                    زلزله بلیه ای است طبیعی، ناگهانی و غیرمترقبه که براساس نظر دانشمندان و دستاوردهای علمی تاکنون زمان وقوع آن پیش بینی شدنی نیست و از حوادث طبیعی و بلایای خارج از کنترل انسان است، به یک روستا، شهر، کشور بزرگ و کوچک یا فقیر و ثروتمند هم اختصاص ندارد و هر لحظه ممکن است در هر جایی از کره زمین رخ دهد و عده ای زن و مرد و کودک را زیر تلی از آوار مدفون کند. آنچه علم زمین شناسی و مهندسی زلزله در اختیار بشر قرار داده، شناخت لایه های متراکم زمین، گسل ها و مناطقی است که امکان وقوع زلزله در آنها محتمل تر است. کشور ما نیز در زمره مناطقی از کره خاکی است که قسمت هایی از آن در مدار زلزله قرار دارد. در چند دهه اخیر نیز مردم زلزله های مهیبی مانند بوئین زهرا، قیر و کارزین، طبس، رودبار، بم، ورزقان و زلزله اخیر در استان کرمانشاه را شاهد بوده اند.مشاهده صحنه های ضجه کودکان و زنان و بی پناهی ناشی از آوارشدن سرپناه، بسیار تلخ و رقت انگیز است. درست است که تعداد تلفات زلزله اخیر استان کرمانشاه در مجموع کمتر از آمار کشته شدگان یک ماه کشور در تصادفات جاده ای است، اما این از ویژگی های حوادثی مانند سیل و زلزله است که به شدت احساسات عمومی را جریحه دار می کند و عواطف انسانی را برمی انگیزد. اگر زلزله را گریزی نیست و نمی توان زمان و مکان وقوع آن را پیش بینی کرد، امروز بسیاری از کشورهای جهان در پرتو پیشرفت های علمی، برنامه ریزی و مدیریت بحران و حوادث غیرمترقبه توانسته اند عواقب ناشی از زلزله را به حداقل ممکن کاهش دهند و از بار مصائب آن بکاهند.شاید به جرئت می توان ادعا کرد عیار سنجش کارآمدی و توان مدیریتی کشورها در آمادگی و مدیریت حوادث طبیعی است. قدرت کشور زمانی به منصه ظهور می رسد که هنگام رخداد و آزمون سخت زلزله، در نخستین لحظات و ساعات طلایی، واحدهای آموزش دیده مانند عقاب در منطقه آسیب فرود می آیند و مانند تیمی هماهنگ به گونه ای تلاش می کنند که گویی سال های متمادی در کنار یکدیگر تمرین های امداد و نجات را فراگرفته اند. اقلام مورد نیاز اسکان موقت و خورد و خوراک مردم آسیب دیده در کوتاه ترین زمان بین آنان توزیع می شود. واحدهای درمانی در مکان مناسب تعبیه می شوند، موسسات عمومی مورد نیاز به سرعت فعال شده و خدمت رسانی را آغاز می کنند. داوطلبان امدادرسان ذیل واحدهای مدیریت بحران سازماندهی و براساس اولویت هایی که همان ستاد تشخیص داده است وارد عمل می شوند. کمک های مردمی که ناشی از احساسات پاک و بی آلایش مردم هر کشور در چنین رویدادهای تلخی است، در قالب برنامه ای منظم و براساس اولویت نیازها بین مردم آسیب دیده توزیع می شود. نکته مهم در این رابطه پرهیز از دادن وعده هایی است که در بازدیدهای برخی مسئولان عالی رتبه و تحقق نیافتن آن تقریبا در تمام زلزله های مشابه در چهار دهه اخیر دیده شده است. تحقق موارد یادشده اگرچه در نظر برخی خوش خیالانه، از سر بی دردی و ادعاهای کنار تشک نشستن و لنگش کن، است، اما واقعیت های انکارناپذیری است که در دیگر کشورها تجربه شده و نتایج آن را می توان به سهولت مشاهده کرد. از آفات مدیریتی بلایای طبیعی آلوده کردن آن با اغراض سیاسی است. احساسات پاک و بی آلایش مردم که در زلزله اخیر و زلزله های سال های قبل شاهد آن بودیم و مسئولان ذی ربط را که باید در خط اول امداد و نجات و کمک رسانی باشند، حیرت زده کرده، خالص و فارغ از جریان های رایج سیاسی است. در چنین لحظات تلخ و دردناکی، بهره برداری از احساسات مردم، در حکم نمک بر زخم آنان پاشیدن است. مشکل مردم در چنین شرایط دردناکی و پس از زلزله اخیر در کرمانشاه، مسکن مهر نیست و اشاره به آن در چنین شرایطی اگر خوش بین باشیم، عین بی تدبیری است.در اینکه مسکن مهر با نقایص عدیده و هزینه های سنگین مترتب بر آن، از اشتباهات مسلم دولت بود، تردیدی نیست و نگارنده این سطور در یادداشت ها و مقالات متعدد در نقد دولت معجزه هزاره سوم و حامیان آن بارها به آن اشاره کرده است، اما در شرایطی که ابعاد ویرانی بسیار وسیع و تعداد خانه های ویران شده و آوارشده و سقف های فروریخته بر سر مردم، خارج از شمارش است، انگشت نهادن بر ویرانی واحدهای مسکن مهر که در میان ویرانی های زلزله گم است، چه معنایی می تواند داشته باشد؟ آیا بهتر نیست پای سیاست را از این گونه فجایع ملی بیرون بکشیم و امکانات کشور را در کاهش آلام مردم و حل مشکلات ساختاری عدیده مدیریتی بسیج کنیم؟ و اگر چنین کنیم مردم پاک و نجیب آسیب دیده نیز انتظاری از مسئولان کشور و نمایندگان آنان برای حضور در بین خود ندارند و حضورنیافتنشان را به پای مشغولیت تمام وقت آنها در جهت برنامه ریزی برای سامان دهی امور آنان تلقی خواهند کرد. فاجعه ای مانند زلزله ممکن است در هر جایی از جهان رخ دهد. ابعاد انسانی و نوع دوستانه بلایای طبیعی بر وجوه دیگر آن غالب است. مشاهده کرده ایم در چنین شرایط ناگواری، سران و مقامات کشورهای جهان با مسئولان و مردم ابراز همدردی می کنند، کمک های نوع دوستانه خود را در اسرع وقت روانه کشور آسیب دیده می کنند. سازمان های بین المللی و غیردولتی (NGO) جهان امدادرسانی را به دور از شائبه های سیاسی از وظایف انسانی خود تلفی می کنند و برای آن بسیج می شوند. اتفاقا چنین رخدادهایی نمایش نوعی همبستگی جهانی است که همه ادیان الهی و آیین های بشری بر آن مهر تایید زده اند، کمااینکه هلال احمر کشورمان نیز همواره در حوادث طبیعی دیگر کشورهای جهان فارغ از نژاد، رنگ و مذهب پیشگام پیشنهاد امدادرسانی به مردم مصیبت زده دیگر کشورها بوده است. در چنین شرایطی نپذیرفتن کمک های دیگر کشورهای جهان و تاکید و اصرار بر توان ملی در مدیریت و امدادرسانی پذیرفته نیست و اتفاقا باید از آن استقبال کرد و این گونه اقدامات را از زاویه انسانی نگریست و آن را نمایانگر همبستگی وسیع جهانی با کشور تلقی کرد.از این منظر توییت دکتر ظریف بلافاصله پس از زلزله کرمانشاه در تکیه بر توان و امکانات داخلی به ویژه در شرایط ضعف ها و کاستی های دولتی و درخواست مکرر از مردم، وجهی نداشت و براساس اطلاعات موثق با واکنش منفی مردم روبه رو شد. اتفاقا مردم از وزیر خارجه خود بسیج همبستگی جهانی را که یک بعد آن ارسال کمک های انسان دوستانه حتی به صورت سمبلیک است، انتظار دارند. برخلاف تصور اولیه، پیشنهاد کمک دیگر کشورها در چنین شرایط دشواری به هیچ وجه ضعف یا کمبود امکانات کشور حادثه دیده تلقی نمی شود. پیام همتای ژاپنی دکتر ظریف به او پس از زلزله اخیر گواهی بر این مدعاست. تارو کونو، وزیر خارجه ژاپن، به همتای ایرانی خود نوشته بود: «...کشور ما حمایت های کشور شریفتان را که هنگام وقوع زلزله در سال 2011 در مناطق شرق ژاپن انجام شد فراموش نمی کند و آمادگی دارد کمک های همه جانبه خود را به ایران ارائه دهد». وزیر خارجه کشوری غنی و تقریبا بی نیاز از هر کمک پس از شش سال از ایران به خاطر پیشنهاد یا احتمالا کمک اندک، این گونه متواضعانه تشکر می کند. این همان حس همبستگی است که ارزشی بسیار بیشتر از کمک و امداد دارد.
                