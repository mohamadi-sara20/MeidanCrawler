پنج‌شنبه ۲۳‌شهریور ۱۳۹۶
-----------------------------------------
type_unknown
-----------------------------------------
دردسر دوباره احمدی نژاد
-----------------------------------------

                    شرق: قرار بود مسکن مهر به اتمام برسد؛ اما گره های آن پرشمار است. در آخرین اظهارنظرهایی که درباره مسکن مهر صورت گرفته، مشخص شده باقی مانده اغلب پروژه های مسکن مهر، دچار سوءمدیریت و تخلف از قانون از ناحیه تعاونی های مسکن هستند. تعاونی هایی که به گفته یکی از کارشناسان در دوره دوم دولت احمدی نژاد به آمار مسکن مهر افزوده شد تا تعداد پروژه های مسکن مهر حدود یک میلیون واحد بیشتر نشان داده شود! حالا معاون بنیاد مسکن انقلاب اسلامی خبر داده که پرونده تعاونی های مسکن هنوز باز است.وزارت کار پیرو تکلیف قانونی خود باید به این پرونده های تخلف ورود کرده و مشکل را حل کند. این را جواد حق شناس، معاون امور مسکن شهری بنیاد مسکن، به ایلنا گفته. دراین باره امید محمدی، مدیرکل مسکن مهر بنیاد مسکن انقلاب اسلامی، به «شرق» گفته آن قدر اوضاع درهم شده و بی قانونی و تخلف در این حوزه بالا گرفته که در مکاتبات با قائم مقام وزیر راه وشهرسازی در امور مسکن مهر، پیشنهاد داده ایم پروژه های تعاونی مسکنی که دیگر هیچ ابزار قانونی برای حل مشکل و اتمام پروژه های آنها نداریم، رسما تحویل وزارت کار برای تعیین تکلیف شوند؛ زیرا مدیریت آنها دیگر از طریق بنیاد مسکن شدنی نیست؛ زیرا بنیاد هیچ گونه ابزار قانونی برای دریافت اطلاعات مالی آنها و حل مشکل ندارد و علت را نیز باید در نبود همکاری های این تعاونی ها جست وجو کرد. او می گوید دیگر مدیریت حدود 12 هزار و 900 واحد باقی مانده در شهرهای زیر 25 هزار نفر که متولی آنها بنیاد مسکن است؛ اما بهره برداران آنها تعاونی های مسکن هستند، دیگر از طریق بنیاد مسکن شدنی نیست. وزارت کار به تکلیف قانونی خود عمل کندمعاون بنیاد مسکن انقلاب اسلامی با بیان اینکه 90 درصد ساخت مسکن مهر شهرهای زیر 25 هزار نفر به پایان رسیده است، گفت: برخی از پروژه های مسکن مهر درگیر سوء مدیریت های تعاونی ها هستند که وزارت کار باید به این پروندها ورود کند.جواد حق شناس، معاون امور مسکن شهری بنیاد مسکن، در گفت وگو با ایلنا، با بیان اینکه بنیاد مسکن انقلاب اسلامی مسئولیت ساخت 348 هزار واحد مسکن مهر در شهرهای زیر 25 هزار نفر را برعهده دارد، گفت: کار ساخت این میزان واحد مسکن مهر در 850 شهر زیر 25 هزار نفر شروع شد و تا به امروز ساخت بالغ بر 315 هزار واحد به اتمام رسیده است.او ادامه داد: 9 هزار واحد مسکن مهر هم تحت حوزه بنیاد مسکن انقلاب اسلامی در حال تکمیل است. باید توجه داشته باشیم که برخی از این واحدهای مسکن مهر دیرتر از سایر پروژه ها کلنگ زنی شدند؛ اما درحال حاضر رشد پیشرفت فیزیکی این واحدها مقبول است.معاون بنیاد مسکن با اشاره به دلایل تاخیر در تحویل برخی از پروژه های مسکن مهر در شهرهای زیر 25 هزار نفر گفت: برخی از این پروژه ها مشکلات حقوقی دارند و پرونده آنها در مراجع قضائی در جریان است. برخی دیگر به دلیل مشکلات تعاونی ها دچار تاخیر در تحویل شده اند و تعدادی هم به دلیل کمبود خدمات زیربنایی مورد توجه متقاضیان قرار نگرفته اند و متقاضیان تمایلی برای سکونت در این واحدها ندارند. حق شناس درباره واحدهایی که به دلیل سوءمدیریت و مشکلات تعاونی ها دچار تاخیر در تحویل شده اند، اظهار کرد: هرچند که برخی هیئت مدیره تعاونی ها عملکرد خوبی در تحویل واحدهای مسکن مهر دارند؛ اما به دلیل اینکه متقاضیان آورده خود را در موعد مقرر پرداخت نمی کنند و به اصطلاح متقاضی غیر موثر محسوب می شوند، این پروژه ها با مشکلاتی مواجه شده است. طبیعی است وقتی برخی از متقاضیان سهم آورده خود را نمی پردازند، ساخت سایر واحدها هم به تاخیر برمی خورد.حق شناس همچنین با اشاره به مشکلاتی که تعاونی ها در پروژه مسکن مهر ایجاد کرده اند، گفت: برخی از هیئت مدیره این تعاونی ها با سوءاستفاده ها پروژه ها را درگیر مشکلاتی کرده اند که تمام این پرونده ها در مراجع قضائی در حال جریان است. تعدادی از تعاونی ها هم درگیر مشکل متقاضیان غیرموثر و بدحساب ها هستند. او تاکید کرد: درباره مشکلات مربوط به تعاونی ها بنیاد مسکن و وزارت راه وشهرسازی از لحاظ قانونی و حقوقی امکان ورود به این پرونده ها و تصمیم گیری در آنها را ندارد؛ چراکه این تعاونی ها تشکل های حقوقی مستقلی هستند و وزارت کار باید به این پرونده ها ورود کند. تعاونی ها از همکاری سر باز می زنندامید محمدی، مدیرکل مسکن مهر بنیاد مسکن در گفت وگو با «شرق» جزئیات بیشتری از این پرونده های تخلف در اختیار ما می گذارد: بعد از پروژه هایی که فاقد متقاضی هستند و پروژه هایی که پیشرفت فیزیکی شان زیر 30 درصد است و بنا بر پیشنهاد و تصویب شورای مسکن از برنامه کنار گذاشته ایم، مانده پروژ ه ها حدود 12هزارو 900 واحد است که بخش عمده ای از این پروژه های باقی مانده مربوط به پروژه هایی است که متولی آنها تعاونی های مسکن هستند.او با بیان اینکه بنیاد مسکن به تعهدات قانونی خود درباره تعاونی های مسکن عمل کرده است، می گوید: از نظر قانونی و تکالیفی که در شیوه نامه مسکن مهر تعیین شده، بنیاد مسکن باید زمین مناسب در اختیار این تعاونی ها قرار می داد و امکان دریافت تسهیلات بانکی را برای آنها فراهم می کرد و پشتیبانی لازم برای دریافت خدمات زیربنایی و روبنایی هم انجام می داد که برای همه تعاونی ها این اقدامات انجام شده است، با وجود این برخی از تعاونی های مسکن نتوانسته اند به تعهدات قانونی خود عمل کنند.محمدی با بیان اینکه تخلف صورت گرفته یک عمل مجرمانه نیست و تخلف از مقررات و بخشنامه ها و ضوابط مسکن مهر محسوب می شود، ادامه می دهد: عمده این تخلفات به سوءمدیریت تعاونی های مسکن برمی گردد. در این تعاونی ها اعضای هیئت مدیره تخصص لازم را نداشته اند و نتوانستند با پیمانکاران حرفه ای تعامل کنند و به این ترتیب هزینه های اجرائی آنها بالا رفته است. از طرفی هم اعضا وقتی این قیمت های تمام شده و آورده خود را با سایر پروژه های انبو ه سازی مقایسه کردند، متوجه شدند پول بیشتری می دهند و همکاری نکرده و آورده خود را تکمیل نمی کنند یا موافقت نمی کنند تا وام های متمم از طرف هیئت مدیره دریافت شود، در نتیجه ضمانت اجرائی این پروژه ها در بسیاری از موارد، دچار مشکل شده و حتی به توقف برخی از این پروژ ها منجر شده است.به گفته او، بیشتر این تخلفات مربوط به استان های تهران، کرمان، هرمزگان، خراسان شمالی و آذربایجان شرقی است.مدیرکل مسکن مهر بنیاد مسکن در پاسخ به اینکه برای این پروژه های ناتمام چه چاره ای اندیشیده شده است، می گوید: از نظر قانونی تعاونی ها یک شرکت از نوع تعاونی هستند و بنیاد مسکن اجازه ورود به مناسبات آنها را ندارد. به همین دلیل وقتی قصد ورود داریم و مشکلات را برای یافتن راه حل می خواهیم آنالیز کنیم، به موانع برمی خوریم، زیرا هیئت مدیره این تعاونی ها هیچ الزامی ندارند اطلاعات مالی خود را در اختیار بنیاد مسکن قرار دهند و همکاری نمی کنند. محمدی با اشاره به بروز مشکلات داخلی برای تعاونی های مسکن و نبود صورت های مالی در آنها، می گوید: وقتی از اداره تعاون پیگیر می شویم، عنوان می کنند اعزام حسابرس یا بازرس قانونی به مجامع این شرکت ها نیاز به بودجه دارد که یا پیش بینی نشده یا کفاف تعداد بالای تعاونی های کشور را نمی دهد. در نتیجه این تعاونی ها در اولویت های چندم این وزارتخانه قرار گرفته اند.این مقام مسئول ادامه می دهد: با وزارت تعاون دراین باره صدها مکاتبه داشته، اما اراده جدی برای حل این مشکلات از سوی وزارت کار دیده نمی شود، در نتیجه پیشنهادی به مهرآبادی، قائم مقام وزیر راه وشهرسازی در امور مسکن مهر ارائه دادیم که پروژه های تعاونی مسکنی که دیگر هیچ ابزار قانونی برای حل مشکل و اتمام پروژه های آنها نداریم، در اختیار وزارت کار قرار گیرد تا این تعاونی ها رسما تحویل وزارت شود و تعیین تکلیف شوند، زیرا مدیریت آنها دیگر از طریق بنیاد مسکن شدنی نیست. دست احمدی نژاد در آمارسازی برای مسکن مهربیت الله ستاریان، کارشناس مسکن، نیز در گفت وگو با «شرق» ریشه ورود تعاونی های مسکن به پروژه های مسکن مهر را این گونه شرح می دهد: در دوره دوم دولت احمدی نژاد، برای اینکه تعداد پروژه های مسکن مهر را بیشتر نشان دهند، به یک سری از تعاونی های مسکن تسهیلات دادند تا پروژه های نیمه تمام آنها را در آمار مسکن مهر وارد کنند. او ادامه می دهد: به همین دلیل به پروژ ه هایی که حتی 10 سال قبل از مسکن مهر جواز داشته و خوابیده بودند، تسهیلات دادند و نزدیک یک میلیون واحد مسکن مهر را از این طریق به آمار مسکن مهر اضافه کردند.
                