چهار‌شنبه ۴ مرداد ۱۳۹۶
-----------------------------------------
سرمقاله
-----------------------------------------
بازیگری ایران مقابل دشمنان منطقه ای
-----------------------------------------

                    وضعیت جدیدی که در چند سال گذشته در منطقه راهبردی و حساس خاورمیانه پیش آمده و پای قدرت های جهانی را بیش ازپیش به منطقه کشانده، ایران را در موقعیت خاصی قرار داده است که بی توجهی به آن، می تواند پیامدهای ناخوشایندی داشته باشد. ملاحظات زیر بخشی از این دغدغه ها را مورد بحث قرار می دهد:1- ایران به عنوان یک قدرت منطقه ای و حتی فراتر از آن، در شرایطی که در کشورهای نزدیک و هم جوارش به وجود آمده، اکنون در کسوت بزرگ ترین بازیگر منطقه ای و حتی فرامنطقه ای ظاهر شده و طبعا نوع و چگونگی حرکتش در بازی بزرگ منطقه ای، بسیار تعیین کننده است. بیشتر این کشور ها در گذشته های نه چندان دور، بخشی از امپراتوری ایران بوده اند یا در حوزه فرهنگی ایران می زیسته اند.2- ایران خواهی نخواهی نمی تواند از بند ناف تاریخی خود جدا شود و بی توجه به آن بازیگری کند. اتفاقات سیاسی اخیر در شیخ نشین های جنوب خلیج فارس که کشور بندانگشتی و در عین حال بسیار ثروتمند و با بالاترین درآمد سرانه در جهان یعنی قطر را با خشم سلطان نفتی سعودی مواجه کرد، دیدگان ناظران و تحلیلگران بین المللی را متوجه ایران کرد. آنچه ابعاد بحران را عمیق تر کرد، حرکت شیخ نشین کویت در کاستن روابط سیاسی با کشورمان بود که با دستاویزی نخ نماشده، اتهاماتی را متوجه ایران کرد. بدون شک، فشارهای وارده از سوی برادر بزرگ تر (آل سعود) و نیز آمریکای ترامپ، برای هرچه بیشتر منزوی کردن ایران، در این تصمیم کارساز بوده است.3- ایران به عنوان یک واقعیت تاریخی چند هزارساله در این منطقه، نمی تواند صرفا تماشاگر وقایع باشد و منفعلانه در انتظار ورود بحران به مرزهایش بماند. این به آن معنا نیست که ایران باید وارد جنگ شود؛ بلکه منظور از این سخن، آن است که در عین حفظ و ارتقای توانمندی نظامی خود، باید با کنش های ظریف و حساب شده دیپلماتیک، تلاش کند بحران را مدیریت کرده و به سود منافع ملی خود و نیز محافظت از کشورهای کوچک و آسیب پذیر منطقه، نقش تاریخی خود را ایفا کند. این مهم جز با حضور پرنفوذ و درعین حال تعمیق دوستی با کشورهای منطقه که چنین پتانسیلی دارند، شدنی نیست. تلاش بی وقفه جنگ افروزان آمریکایی برای کشاندن کشورمان به سوی جنگ، با خویشتنداری مقتدرانه ایران خنثی خواهد شد و برخی از همسایه های کوچک در سواحل خلیج فارس که نمک خورده و نمکدان می شکنند، بر سر عقل خواهند آمد.4- اتفاقات اخیر در مرزهای جنوبی ایران، می تواند سپهر سیاسی ایران را در بعد منطقه ای و جهانی دگرگون کند و فرصتی تاریخی برای کشورمان پیش آورد. تامر بدوی، پژوهشگر اندیشکده الشرق در استانبول، بر این باور است که: «وضعیت پیش آمده در قطر، برای ایران در حکم معدن طلاست! آن هم درست در بزنگاهی که دولت ترامپ در تلاش است ایران را بیش ازپیش منزوی کند». تعیین نوع بازی و اطمینان از توفیق نسبی آن، بر عهده بازیگران دیپلماسی ایران است تا با ملاحظه دقیق زمین بازی و برآورد توان بازیگران رقیب، بتوانند نقش تاریخی ایران را در ایجاد صلح و ثبات در منطقه راهبردی خلیج فارس، در جای مناسب خود قرار دهند.5- قطر مانند شیخ نشین های کوچک دیگر، مانند کویت و امارات، از مولفه ای به نام «عمق استراتژیک» بی بهره بوده و به همین دلیل بسیار آسیب پذیر است.چرخش این کشور به سوی «بزرگ» منطقه، امری اتفاقی نیست؛ بلکه شیخ جوان و پرجرئت این کشور، در تصمیم تاریخی خود، به همه عوامل توجه کرده است. از سوی دیگر، حکومت آل سعود که سیاست های توسعه طلبانه اش در یمن راه به جایی نبرده، در انتظار به تخت نشستن چهره ای جوان است که بیماری و کهولت سنی پدر، راه را برای سلطنتش هموار کرده و سودای قدرت در فردا، او را به شدت مغرور کرده است. 6- قطر به دلایلی که در پیش گفته شد، در مقابل حمله نظامی محتمل سعودی و اذناب و متحدانش، تاب پایداری ندارد و به همین دلیل، ضمن تحکیم رابطه با ایران، دست دوستی دیگر قدرت منطقه یعنی ترکیه اردوغان را هم به گرمی می فشارد و به پیشنهاد تاسیس پایگاه نظامی آن کشور پاسخ مثبت می دهد. بدون شک، نقش روسیه را هم به عنوان یک قدرت جهانی که در دوران حکومت پوتین، به عنوان سیاست مداری هوشمند که توانسته در بالابردن وزن کشورش به ویژه در تعامل با غرب و به ویژه آمریکا، توانسته یک شبه ره صدساله را بپیماید، نشاید که کوچک شمرد،7- مقاومت قطر در مقابل تحریم ها و اشتلم های ریاض که با همراهی و کمک ایران، حداقل در بعد اقتصادی، تداوم یافته، آزمونی جدید نیست. جنگ سرد دوحه و ریاض در سال 2014 کلید خورد. اطلاعات لورفته از نوار مکالمات قدیمی میان معمر قذافی و حاکم پیشین قطر یعنی شیخ حمد بن خلیفه و نیز وزیر خارجه او، حمد بن جاسم، از آن حکایت داشت که قرار بوده حکومت عربستان واژگون شده و این کشور به چند دولت کوچک تبدیل شود. پس از افشای این مسئله، آن گونه که انتظار می رفت، حکومت سعودی عکس العملی تند نشان داد و این کشور به همراه دولت های امارات و بحرین، سفرای خود را از دوحه فراخواندند (به مدت هشت ماه)؛ تا اینکه قطر موافقت نامه ریاض را امضا کرد و بر اساس آن، متعهد شد دست از این گونه سیاست ها بردارد.8- آخرین و مهم ترین ملاحظه این نوشتار، آن است که «چه باید کرد؟». تجربه حداقل یک دهه اخیر، نشان داده دشمنان ایران با راه انداختن جنگ مذهبی شیعه و سنی، تمام تلاش خود را کرده اند تا چهره ای فرقه گرا از ایران به نمایش بگذارند و متاسفانه تا حدود زیادی هم موفق بوده اند. مدارس تربیت وهابی سعودی ها در اقصا نقاط جهان گسترده شده و حتی در کنار ما، در باکو و...، افکار ضدایرانی و ضدشیعی را تبلیغ می کنند. برای غلبه بر این اندیشه ها و عملیات اهریمنی، راهی جز تسخیر دل ها و کار فرهنگی با تمرکز بر فرهنگ و تمدن کهن ایرانی و میراث اسلامی به نظر نمی رسد. باید از نفوذ زبان و فرهنگ ایرانی در منطقه ای که فلات ایران نامیده می شود، کمک گرفت تا شکوه و عظمت دیرینه ایران بازسازی شود. بدون شک، این امر ضمن حفظ موقعیت ایران، صلح و ثبات را در منطقه آشوب زده خلیج فارس و خاورمیانه برقرار خواهد کرد. 
                