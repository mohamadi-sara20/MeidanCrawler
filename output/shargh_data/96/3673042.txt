یک‌شنبه ۱۹ آذر ۱۳۹۶
-----------------------------------------
حرف اول
-----------------------------------------
فقط یک دلیل
-----------------------------------------

                    حکایت کرده اند روزی از سربازی که از لشکری شکست خورده آمده بود، پرسیدند چرا شکست خوردید؟ گفت: «به هزار و یک دلیل. گفتند دلیل اول؟ گفت: فشنگ نداشتیم...» پاسخ آمد که حاجت به گفتن هزار دیگر نیست، همان یکی کافی است. روز و روزگار اهالی رسانه در این زمانه، بی شباهت به حکایت آن سرباز نیست؛ رسانه های غیرمکتوب، برای ادامه راه، گرفتار هزار مشکل و تنگنا هستند و رسانه های کاغذی هزار و یکی؛ و همان یک دلیل از چنان قوت و برندگی برخوردار است که اقامه هزار دیگر، تنها تکرار مکررات و ذکر مصیبت می نماید. شاه بیت و علت العلل تنگناهای پرشمار پیش روی همه رسانه های کاغذی ایران، امروز یک کلمه است؛ کاغذ. این بار مشکل تنها گرانی این کلمه نیست (که در یک ماه گذشته قریب 50 درصد افزایش یافته) بلکه نایابی آن است. شاید اگر ماجرا تنها در گرانی افسارگسیخته قیمت و تصاعد بی حساب آن بود، مشکل را صادقانه با شما همراهان همیشگی «شرق» در میان می گذاشتیم و مانند همیشه دست یاری به سوی تان دراز می کردیم تا کشیدن باری این چنین گران را با شانه های شما قسمت کنیم. اکنون اما صورت مسئله بسیار ساده تر و درعین حال دشوارتر است. کاغذ که حیات و ممات روزنامه در گرو آن است، نه تنها گران که نایاب است و تامین آن به تعداد صفحات پیشین «شرق» - به هر قیمت- از توش و توان ما خارج. یک قرن و نیم پیش از این، میرزا یوسف خان مستشارالدوله رساله مشهوری نوشت و بر آن نام «یک کلمه» گذاشت که تاثیر بی بدیلی در تحولات فکری جامعه روزگار خود داشت؛ منظور او از یک کلمه، قانون بود. مستشارالدوله، راه نجات ایران را قوام و برکرسی نشستن همان یک کلمه می دانست. مشکل اصحاب رسانه های کاغذی ایران امروز نیز تنها یک کلمه است؛ کاغذ. این کلمه ساده اکنون چنان پرهیبت شده که چندین و چند رسانه مکتوب، عطای انتشار را به لقای کاغذ بخشیده اند و ناگزیر از توقف انتشار یا کاستن از تعداد صفحات خود شده اند. شوربختانه باید بگوییم ما نیز از این قاعده مستثنا نیستیم و «شرق» از این پس ناگزیر است در 16 صفحه میهمان شما باشد. امیدواریم مسئولان اگر فراغتی یافتند و کار مهم تری نداشتند در این باره چاره ای بیندیشند و کار به همین مقدار فیصله یابد. گرچه ما بر سر پیمان با مخاطبان صمیمی هستیم و تا آنجاکه ممکن و میسور باشد، ولو با انتشار چهار صفحه با شما خواهیم بود.
                