چهار‌شنبه ۲۷ دی ۱۳۹۶
-----------------------------------------
type_unknown
-----------------------------------------
فتیان، لوطی ها و خودسرها
-----------------------------------------

                    منتقدان سینما، فیلم قیصر را سرفصل نوینی در فیلمفارسی تلقی کرده و بر همین مبنا سینمای ایران را به ماقبل و مابعد قیصر تقسیم می کنند. این نگاه متعاقبا در جامعه نیز وجود داشته است، چنانکه دیدیم پس از اکران فیلم، تیپ قیصری شامل مدل مو، کفش پاشنه خواب و... میان بعضی جوانان تبدیل به مد روز شد.من این فیلم را چندان قابل تمییز با سایر فیلمفارسی ها نمی بینم اما معتقدم آقای کیمیایی نویسنده و کارگردان قیصر، در اثر خود بصیرت هایی به انسان داده است که مایلم درباره آنها نکاتی را ذکر کنم.صاحب این اثر سعی داشته فیلم را در بستری از فرهنگ جاهلی و عیاری تهیه کند. فرهنگی که برای مردم ما ملموس است. گذر لوطی صالح، عیار، زورخانه، خالکوبی، حمام عمومی، قهوه خانه، آب توبه، نشانده، تیزی، طوق-پاتوق، نخل-پانخل، علامت کشی و بسیاری از مفاهیم دیگر در فرهنگ ما وجود داشته و کیمیایی از این سمبل ها استفاده کرده است و برای تاثیر بیشتر از موسیقی همراه با زنگ و تنبک زورخانه اسفندیار منفردزاده کمک گرفته تا بیننده جامعه آن روز ایران را هرچه بیشتر با فیلم مانوس کند.اما به نظر من نکته مهم این فیلم نشان دادن تغییر نسلی است که در میان لوطی ها رخ داده است. کیمیایی تلاش کرده است سه نسل از لوطی ها را به بیننده معرفی کند. نسل اول، «خان دایی» با بازی جمشید مشایخی ا ست که در زمره عیاران به شمار می رود. وی به کلی غلاف کرده است و در گوشه خانه روزگار سپری می کند؛ شاهنامه می خواند و دیگران را به فتوت و جوانمردی نصیحت می کند. وی زمانی سردمدار محله بوده و به قول خود آجر را از داخل دیوار بیرون می کشیده اما با تغییر رویکرد، سال هاست که به عنوان محتشمی در محله شناخته می شود و به امر خیر و رتق و فتق امور مردم می پردازد. شاید بتوان گفت مثال اعلای او پوریای ولی است که همه این صفات را در خود جمع کرده است. البته کتاب داش آکل صادق هدایت نیز همین تصویر را از این نسل از لوطی ها نمایش می دهد.نسل بعدی، «فرمان» با بازی ناصر ملک مطیعی است. وی قصاب محله است. فرمان به زیارت خانه خدا رفته و عهد کرده است که دیگر دست به چاقو نبرد اما هنوز رگ انتقام جویی در وجودش هست و سعی دارد با روش های منصفانه اما غیرقانونی حق خود را بستاند. البته محیط آنها نیز به گونه ای نیست که قانون بردار باشد؛ زیر گذر جایی است که پلیس در آنجا نقشی ندارد و اگر دارد سیستم قضائی به حدی فاسد است که امیدی به آن نمی رود و هرکس به خود حق می دهد راسا داد خود را بستاند بنابراین هرکس برای خود قاضی، دادستان و مامور اجرای حکم است. نمونه این وضعیت را در شیکاگو دهه 20 میلادی، سیسیل پیش از جنگ دوم جهانی یا بعضی کشورهای آمریکای لاتین و آسیایی امروز مشاهده می کنیم. فرمان در فیلم با افرادی مواجه می شود که مقید به هیچ قراردادی ولو نانوشته نیستند و او که می خواهد منصفانه و با اصول جدید خود با آنها دربیفتد، بدل به قربانی فیلم می شود.نسل سوم، «قیصر» با بازی بهروز وثوقی است که دیگر نمی توان به او لوطی گفت. وی مرزهای لوطی گری را رد کرده و عملا لاشخور شده است. وی به هیچ ادبی پایبند نیست و همه ملاهی و مناهی را مرتکب می شود، عملا با خان دایی نیز در می افتد و متلک بارانش می کند و شاید هم در گوشه ذهنش او را بی غیرت، بزدل و ترسو می داند.قیصر به پیگیری قانونی قتل خواهر و برادرش تن نمی دهد و خود راسا دست به کار شده و با چاقو مرتکب سه قتل می شود و دشمنان خانوادگی را به طرز فجیعی از پای درمی آورد که عبرت سایرین شود.غرض از ذکر این نکات این است که در تاریخ معاصر ایران با انواعی از این تیپ ها سروکار داشته ایم که برای نمونه می توان از هفت کچلان، طیب، رمضان یخی، شعبان جعفری و بسیاری دیگر که لازم نیست به نام آنها اشاره شود، یاد کرد. بعضی از اینها به نسل اول تعلق داشتند، بعضی به نسل دوم و بعضی به نسل سوم.در میان گروه های سیاسی نیز می توان نوعی دسته بندی را سراغ گرفت؛ نسل اول که فتوت و مروت داشته اند، شاید بهترین نمونه آنها حاج مهدی عراقی باشد که سعی داشت گروه های دوم و سوم را نیز به راه بیاورد، به گونه ای که آنها را سیاسی کند و در خدمت نهضت قرار دهد. ملاقات وی با طیب حاج رضایی که بعدها به یکی از یاران امام تبدیل شده و به دست شاه تیرباران شد، نمونه ای از فعالیت های وی است. خاطرات وی نیز که با عنوان «ناگفته ها» منتشر شده، بسیار صادقانه و بی پیرایه نوشته شده است و یکی از منابع تاریخی در این زمینه به شمار می رود.گمان نرود جریان های سیاسی در ایران فقط نسل اول را پرورش داده است. متاسفانه این جریان نسل دوم و سوم نیز داشته است. هنوز بعضی از آنها دروغ بستن به رقبا را فریضه دانسته و حتی بهتان و تهمت را نیز سرلوحه کار خود قرار می دهند و ادله شرعی برای عمل شان اقامه می کنند. نسل سوم آنها، همین گروه های خودسر هستند که در عمل و کلام به هیچ چیز پایبند نیستند. لازم به ذکر است لوطی گری در جنس مذکر خلاصه نمی شود و می توان به نمونه هایی از زنان نیز اشاره کرد. برای مثال، در دادگاه دکتر مصدق شاهد هستیم ملکه اعتضادی را که فردی معلوم الحال بود، به دادگاه می آورند. وی که همراه کودتاچیان بوده است، مصدق را هدف جملاتی تند قرار می دهد و می گوید: «یک پیرمرد سیاسی که مملکت را به پرتگاه سقوط کشانده، نباید در دادگاهی که به خیانت های او رسیدگی می کند، بترسد و بلرزد». البته مصدق نیز پاسخی درخور به او می دهد و می گوید: «... خانم! منارجنبان اصفهان، قرن هاست می لرزد و هنوز پابرجاست».اما چرا نسل اول فتیان نتوانست بر نسل های بعدی اثر بگذارد؟ دراین باره می توان چند علت را برشمرد. اولین آنها رشد بی رویه جمعیت است. حد فاصل سال های منتهی به انقلاب، جمعیت افزایش یافت و این موضوع باعث شد انتقال تجربه به خوبی صورت نگیرد. اساسا یکی از دلایل شکاف نسلی عدم ارتباط نسل قبلی با نسل بعدی است که یکی از عواملش تکثیر اولاد است. یعنی پدران فرصت ندارند تجربه زیسته خود را به فرزندان منتقل کنند. دومین علت را می توان در ضعف دستگاه مسئول رسیدگی و پلیس سراغ گرفت که هرکس ناامید از دستگاه رسمی است، به خود اجازه می دهد سرخود عمل کند و شخصا دست به کار شود. سومین دلیل به برخی فتاوای شاذ بازمی گردد.امروز این پدیده گسترش یافته و لات ها لزوما سیاسی نیستند. جامعه ما با مسائلی همچون بحران فروپاشی خانواده و مواد مخدر توهم زا و حاشیه نشینی روبه روست و شاهد هستیم در مناطقی که این عناصر با یکدیگر پیوند خورده اند، پلیس امکان ورود و کنترل ندارد. از این گذشته اسیدپاشی و انتقام جویی رواج گسترده یافته که گاه اخبار آن به جامعه منتقل می شود. این موارد و نمونه هایی دیگر باعث رواج هولیگانیسم و وندالیسم شده و بر مشکلات جامعه افزوده اند. راه شکستن این فضا، اصلاح و مقیدشدن کلام و عمل نیروهای دست بالا است که اگر چنین شود، لات بازی و خودسری در پایین از میان می رود.
                