پنج‌شنبه ۱۴ اردیبهشت ۱۳۹۶
-----------------------------------------
سرمقاله
-----------------------------------------
اسحاق جهانگیری در قامت سیاست مداری فرهیخته
-----------------------------------------

                    دولت طلبی سبب نگه داربا خلق خدا ادب نگه دار(نظامی)دو شب پیش که سخنان دکتر جهانگیری را از شبکه یک سیما دیدم و شنیدم، به خود بالیدم و خدا را شکر کردم که این ذخیره انقلاب که از روزهای نخست پیروزی نظام جمهوری اسلامی از بدنه اجرائی کشور خود را برکشیده، برای ملت ایران و عقلای جهان شناخته شد؛ سیاست مداری که در گفته های خود سعی می کرد خارج از چارچوب سخن نگوید و مشکلات و مصائب کشور را در گذشته و حال واکاوی کند و از آنچه که در گذشته بر اشخاص یا نظام رفته بود، دلسوزانه رازگشایی کند. بر این باورم که نگاه و رویکرد فردی مانند جهانگیری که بخش مهمی از دولت یازدهم را اداره می کند، کاملا در جهت اعتلای منافع ملی و حفظ نظام جمهوری اسلامی است. او به نیکی توانست از کیان ملت ایران و تمدن ایرانی، در روزگاری که بر طبل ایران هراسی کوبیده می شود، سخن بگوید و اذهان جهانیان را دگر بار به این کشور بزرگ جلب کند. آقای جهانگیری ماهرانه و عالمانه ثابت کرد خیلی از کارهایی را که ممکن است به بحران تبدیل شود، می توان با حلم و بردباری در جهت درست هدایت کرد و به نیکی نشان داد سیاست اعتدالی، یعنی سیاست عقلانی و سیاستی که باید حقوق ملت را در جایگاه خود شناخت و سیاست افراطی، یعنی سیاست بحران آفرینی و سیاستی که ایران و نظام را به انزوا می برد و سایه شوم تحریم را بر سر ملت می اندازد. او تعامل با جهان را یک اصل مهم سیاسی و اقتصادی دانست و شکوفایی اقتصاد را در این دانست که باید با جهان به گفت وگو نشست. به کارهایی از دولت یازدهم اشاره کرد که به چشم خیلی ها نمی آمد یا آن را وارونه جلوه می دادند. نمونه آن، مسئله برجام بود که هنوز هم برخی جاهلانه یا عالمانه، درباره آن سیاه نمایی می کنند و می خواهند این کار بزرگ که ایران را از ورطه هلاکت نجات داد، در چشم مردم منفی نشان دهند. در گفتار شب گذشته، به خدمات بزرگ برخی دولت ها اشاره شد و از روسای آن دولت ها به نیکی دفاع شد که باید در روزگار مظلومیت چنین کاری صورت می گرفت. به نظر این حقیر، آقای جهانگیری مفهوم توسعه، برنامه و پیشرفت را به نیکی دریافت کرده است و او در هر سمتی که در دولت باشد، می تواند با درایت و اخلاق کشور را جلو ببرد. او به جای اینکه با وعده های مالی و یارانه ای نظر عده ای را جلب کند، از موضع ملی سخن گفت و برای مثال، برابرشدن برداشت گاز مایع در حوزه گازی مشترک با قطر برایش مهم بود. اینکه ایران به همه اقوام و مذاهب تعلق دارد و باید از همه اقوام و مذاهب در پیشبرد کشور استفاده کرد، از دغدغه های مهم او بود.بنابراین نه تنها جریان اعتدال و اصلاح طلب که ملت ایران باید خدا را شکر کند که چنین کسانی را در بدنه اجرائی کشور دارد و خوشحالیم که نیروهای اعتدال و اصلاح طلب در این دوره و در چهار سال آینده با دستی پر وارد رقابت سیاسی خواهند شد. صداقت، عقلانیت، اخلاق و دلسوزی که سنگ بنای سیاست است، تاروپود سخنان جهانگیری را تشکیل می داد. نگاه بسیار عمیق و دورنگر این سیاست مدار، حاکی از این بود که تجربه های بزرگی در پس افکارش وجود دارد و این سیاست می تواند تاثیر شگرفی بر زیرساخت های کشور داشته باشد.
                