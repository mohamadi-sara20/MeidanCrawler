سه‌شنبه ۲۱ آذر ۱۳۹۶
-----------------------------------------
سرمقاله
-----------------------------------------
پوپولیسم باز می گردد؟
-----------------------------------------

                    هفته هاست گروهی از مسئولان پیشین که بیلان مصیبت باری از حضور هشت ساله خود در قوه مجریه برای کشور بر جای گذاشتند، شروع به اجرای برنامه هایی نمایشی کرده اند که هر یک از مسئولان دیگر، مطبوعات و رسانه ها و حتی طرفداران خود آنها تلاش می کنند عقلانیتی را که وجود ندارد، به صورت منفی یا مثبت در آن بجویند تا بتوانند آن را درک کنند. در رفتارهای این گروه که از رئیس دولت پوپولیست پیشین و معاونانش که اغلب تحت تعقیب قضائی هستند، نوعی نبود عقلانیت و لودگی و مسخرگی مشاهده می شود. شکل بروز آن، گاه به دست گرفتن زنبیل پلاستیکی قرمز رنگ اقشار فقیر قدیم برای حمل مدارک خود به دادگاه و گاه به سخره گرفتن یک رسم قدیمی و قابل احترام یعنی بست نشستن در مکانی مقدس بوده است؛ اما آیا می توان این نبود عقلانیت را معادل ناآگاهی از گرایش های سودجویانه یا تمایل به گریز از پاسخ دهی و شانه خالی کردن از زیر بار مسئولیت خطاهای گذشته دانست؟ مسلما چنین نیست و درست برعکس، این دراماتیزه کردن به معنای نمایشی کردن، به مضحکه گرفتن ها و سخنرانی های جنجالی، به قصد دقیق همین منظور اخیر انجام می شود؛ اما بحث ما در این یادداشت به موضوع این گروه مربوط نمی شود. فراهم شدن زمینه حضور احمدی نژاد در قدرت، موضوعی بود که تاوان بزرگی نیز بابت آن پرداخت شد. مسئله ما این نیست؛ زیرا در همان زمان به این موضوع در یادداشت ها و مقالات متعدد پرداختیم که همگی در دسترس و قابل مراجعه و ارزیابی هستند و یک خط از آنها نیز نیاز به تغییر ندارد.مسئله یادداشت ما در اینجا هشدار نسبت به آن است که وقوع خطایی به نام احمدی نژاد در تجربه ایران پس از انقلاب به معنای ضمانت یافتن ما از تکرار پوپولیسم هایی از نوع خود او یا از انواع دیگر پوپولیسم که به همان اندازه می توانند زیان بار باشند، نیست. برای این منظور چند مثال در جهان کنونی و تاریخ معاصر خواهم آورد که در آنها قصد مقایسه شخصیت ها یا موقعیت ها نیست؛ بلکه منظور آن است که هیچ کشوری با هیچ موقعیتی نمی تواند خود را برای همیشه و در هر شرایطی از خطر پوپولیسم مصون بداند و برای اینکه استدلال خود را روشن کنیم، ابتدا از خود پوپولیسم و معنای آن شروع می کنیم. پوپولیسم در ساده ترین معنای آن یعنی یک گفتمان و عملکرد سیاسی که به جای تدوین یک برنامه سیاسی مدیریتی مناسب، هدف خود را ارائه راهکارهایی ساده و به نظر کاملا کاربردپذیر برای مسائلی پیچیده قرار می دهد تا مردم را به سوی خود جذب کند. برای آنکه هر نوع از پوپولیسمی بتواند موفق شود، ابتدا باید ساختارهای پیچیده واقعیت را نفی کرده و اصولا «پیچیدگی واقعیت» را یک «توطئه» بنامد. همه مشکلات را به مسائلی کوچک و به سهولت حل شدنی تعریف کند که برای آنها راه حل هایی ساده و سریع وجود دارد؛ اما باز هم «توطئه» ای اجازه انجام این راه حل ها را نمی دهد. پوپولیسم، نیاز به عقل هایی فروکاسته به ذهنیت های ساده اندیش یا کنشگرانی اجتماعی دارد که از سر استیصال حاضر باشند این ساده اندیشی را حتی به خود تحمیل کنند.اینکه با هر زحمتی شده، خود را گول بزنند تا جای ناامیدی مطلقی که وجودشان را گرفته و زندگی را برایشان ناممکن کرده است، به نوعی امید واهی بدهند. به عبارت دیگر برای پوپولیسم باید مخاطبانی داشت که یا واقعا راه حل های مضحکی را که برای حل مسائل و مشکلات پیشنهاد می شود، واقعی و نه واهی بدانند یا با وجود داشتن شعور، حاضر شوند این واهی نبودن را بپذیرند. پس از این مرحله، دوران خطرناکی آغاز می شود که همه چشم امید به «تصادف» و گردهم آمدن «شانس ها» می بندند که شاید واقعا راه حل های مطرح شده با وجود همه پیش بینی ها و همه عقلانیت ها به جایی برسند. به عبارت دیگر همه حاضرند چشم بر عقل خود ببندند و همه شانس ها را به امید واهی بدهند. نتیجه نیز همیشه یکی و همیشه روشن است: افسردگی، سرخوردگی، زیان شدید و نیاز به شروع کردن کار از جایی بسیار پیش تر از نقطه شروع. تاریخ سیاسی جهان آکنده از این پوپولیسم های گوناگون است؛ ساده لوحی و پوپولیسم استعماری که این تصور را گسترش می داد که می توان به سرزمین های دیگر رفت، آنها را غارت کرد، مردمانش را کشت و بعد به خانه بازگشت و همه چیز را به فراموشی سپرد و هرگز تصورش را هم نمی کرد که روزی بلاهایی را که در سرزمین های دور بر سر مردمان آورده می شود، در کوچه و خیابان های پاریس و لندن بر سر خودشان بیاید. ساده لوحی و پوپولیسم که به این توهم دامن می زد و می زند که می تواند نابرابری را به موتور یک مصرف مهار نشدنی تبدیل کند و پیوسته آن را افزایش دهد و با این کار برای ابد توسعه ای بی پایان را تضمین کند؛ بی آنکه خشونت اختلافات طبقاتی در ثروت و قدرت، چنین جهان دیوانه ای را به نابودی سوق دهد. ساده لوحی و پوپولیسم توتالیتاریستی (مارکسیستی و فاشیستی) که این توهم را گسترش می دادند که راه حل مشکلات بزرگ انسانی، پیش گرفتن یک الگوی پیش ساخته «انسان» (پرولتری یا فاشیستی) و بازتولید همه آدم ها بر اساس آن (البته بر ساختار یک دروغ بزرگ که خود نیز می دانستند) است. ساده لوحی و پوپولیسم های آمریکای لاتینی در تمام قرن بیستم و حتی ابتدای قرن بیست ویکم بر پایه کاریزمای یک فرد قدرتمند ضدپارلمانتاریست و ضدسیاست حرفه ای که نتایج فاجعه بارش را از دیکتاتوری ژنرال ها تا پوپولیسم چپ مدل کوبایی امروز در کشورهای مختلف این قاره می بینیم و سرانجام پوپولیسم مخرب و همان اندازه سطحی نگرانه نولیبرالی که فاجعه و مصیبت و کابوسی به نام ترامپ را به وجود آورد و بر سر آمریکا و جهان خراب کرد. این مدل ها لزوما به هم مربوط نیستند و از ساختارهای گاه بسیار متفاوتی تبعیت می کنند؛ اما منطق درونی شان یکی است. این امر متاسفانه نشان دهنده قدرتی است که ساختارهای خیال نسبت به ساختارهای منطق در خود دارند و این به معنای آن نیست که خیال را باید کنار گذاشت؛ اما به این معناست که اگر نتوانیم خیال را در زندگی خویش به گونه ای که شایسته آن است، رشد دهیم، بی شک در دامی خواهیم افتاد که پیش پایمان می گسترد. پوپولیسم خطری نبوده و نیست که از سر جامعه ما گذشته باشد؛ جوامعی با صدها سال پیشینه دموکراسی، امروز گرفتار پوپولیسم هستند. جوامعی با سنت های دیرینه عقلانیت و فلسفه دچار پوپولیسم شده اند و تنها و تنها یک راه برای مقابله با پوپولیسم و بازگشت آن وجود دارد و آن جدی گرفتن مقابله دائم با احتمال این بازگشت با افزودن پیوسته به امکانات و قابلیت هایی که امکان اندیشیدن و مبادله فرهنگ ها و تجارب را به ویژه در حوزه اجتماعی و سیاسی و فرهنگی هرچه بیشتر کند. تاریخ و شناخت آن در قالب های تحلیلی و نه در قالب های کلیشه ای و تقویمی (کاری که همیشه ما کرده ایم) امری ضروری برای همه ما به شمار می رود. درس هایی که تاریخ هر پهنه ای برای خود و برای دیگر پهنه های فرهنگی دارد، بی شمار است؛ اما برای آموختن و آموزاندن این درس ها نیاز به رسانه ها، مطبوعات، شبکه ها و انجمن های آزاد مستقل و باورمند به آزادی، برابری، صداقت و اخلاق است.
                