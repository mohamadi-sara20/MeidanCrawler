یک‌شنبه ۷ آبان ۱۳۹۶
-----------------------------------------
سرمقاله
-----------------------------------------
استدلال های شورای نگهبان
-----------------------------------------

                    بی مبالاتی استدلالی و نظری آفت تفسیر قانون است و این پیامد خطرناک را به دنبال دارد که تفاسیر جبری و دل بخواهی و غیرمستند به مبانی را به جای مبانی استدلالی بنشاند و اعتماد عمومی را از تفسیر و مفسر سلب کند. نتیجه این کار بی اعتمادی به مبانی تفسیری قانون اساسی و تضعیف سند میثاق ملی است و نتیجه مخرب تر آنکه هرکسی می تواند تفسیر دل بخواهی خود از قانون را موجه بداند و نوعی فرهنگ بی ضابطه در تفسیر قوانین رواج یابد. اجباری بودن تفسیر قانون، برای اجرا و قطعیت حکم به کار می آید، اما کفایت از اقناعی بودن آن نمی کند. عدم اقناع در درازمدت به اعتماد عمومی از قانون اساسی آسیب می رساند. مفسر رسمی قانون می تواند بدون هیچ گونه استدلالی بگوید این نظر من است و قطعی و لازم الاجراست، اما تالی فاسد آن این است که بی مبالاتی تفسیری را ترویج می کند. از سوی دیگر فرایندهای تفسیر قانون نمی تواند جای مبانی استدلالی آن را بگیرد. حق تفسیر و لازم الاجرابودن قانون با شورای محترم نگهبان است، اما این تفسیر باید مبتنی بر مبانی استدلالی شرعی و قانونی باشد و فرایند رسمی و پذیرفته شده در قانون نمی تواند جای استدلال را بگیرد؛ هرچند فرایند غیرمبتنی بر استدلال شرعی و قانونی نیز لازم الاجراست. با این مقدمه سراغ کشف استدلال های نهفته در ابلاغیه دبیر محترم شورای نگهبان، حضرت آیت الله جنتی و سخنان عضو محترم این شورا، حضرت آیت الله یزدی می رویم. ابلاغیه آیت الله جنتی اشعار می دارد: «... با توجه به اینکه تصمیمات شوراها درخصوص مسلمین بدون لزوم رسیدگی آن در شورای نگهبان لازم الاتباع خواهد بود، تبصره یک ماده 26 قانون تشکیلات، وظایف و انتخابات شوراهای اسلامی کشور و انتخاب شهرداران مصوب 1375 نسبت به چنین مناطقی با نص فرمایشات بنیان گذار جمهوری اسلامی ایران حضرت امام خمینی علیه الرحمه... مغایر است و لذا خلاف موازین شرع شناخته شد». استدلال اصلی ایشان این است که تصمیمات شورا ها بدون «رسیدگی در شورای نگهبان لازم الاتباع خواهد بود و لذا خلاف موازین شرع» است. اولا، اگر «رسیدگی» در شورای نگهبان ملاک اصلی باشد، مصوبات شوراهای سراسر کشور از آن حیث که در شورای نگهبان «رسیدگی» نمی شود خلاف موازین شرع است و مسلمان بودن اعضای آنها کفایت از شرعی بودن آن نمی کند. در واقع معنای سخن ایشان این است که مسلمان بودن عضو شورا برای شورای نگهبان ارجحیت دارد، درحالی که نص صریح قانون اساسی و افکار و اعتقادات ایشان مغایر چنین نظری است. این استدلال بیش و پیش از هر چیز مبانی قانونی و نظری شورای نگهبان را زیر سوال می برد. ثانیا، بدیهی ترین اصل در حقوق اساسی و حقوق اداری این است که مقررات حقوق اداری و مصوبات شورا که در سطح نازل حقوق اداری و پس از مقررات دولتی قرار دارد، نمی تواند مغایر با قانون باشد. سازوکارهای موجود در فرایندهای رسیدگی به قوانین و مقررات اعم از هیئت تطبیق قوانین در مجلس شورای اسلامی می تواند به خوبی از عهده این امر برآید.با فرض خلا قانونی در این زمینه می توان با طرح یا لایحه ای این مسئله را حل کرد و نیازی به تعلیق عضو غیرمسلمان نیست.ثالثا، رجوع به قانون شوراها نشان می دهد این نهاد عمومی در ذیل قوه مجریه قرار دارد و از حداقل اختیارات برخوردار است که نه قانون گذاری است و نه مقررات گذاری. ماده یک اصلاحی قانون شوراها در سال 1386 وظیفه یا هدف شوراها را «پیشبرد سریع برنامه های اجتماعی، اقتصادی، عمرانی و...» می داند. به عبارت دیگر شوراها برای «پیشبرد» قوانین و مقررات مصوب که شرعی و قانونی بودن آن را شورای نگهبان تایید کرده است، تشکیل می شوند، بنابراین «تصمیم گیری» مورد اشاره آیت الله جنتی، صرفا معطوف به «پیشبرد» منویات نظام و مورد تایید شورای نگهبان است!رابعا، شرایط انتخاب کنندگان و انتخاب شوندگان در قانون شوراها، غیرمسلمانان را از ورود به شورا منع نکرده است. این موضوع آن قدر روشن است که هیچ توضیح دیگری نمی توان بر این عبارت افزود.واکاوی سخنان آیت الله یزدی، عضو دیگر شورای محترم نگهبان نیز که در مقام دفاع برآمده اند، ضروری است.نخست، ایشان در بیاناتی مبهم ارجاع به مجمع تشخیص مصلحت را به مقوله زمان پیوند می زنند و از تصریح به کارکرد حل اختلاف بین شورای نگهبان و مجلس امتناع می ورزند: «بعد از اینکه طرح یا لایحه ای چندین بار بین مجلس و شورای نگهبان رفت و برگشت می شود، اگر مجلس بر مصوبه قبلی اش اصرار کرد، راهی وجود ندارد، مصوبه به مجمع تشخیص مصلحت نظام ارجاع می شود و زمانی برای آن تعیین می کنند، اما زمان که طی شد، طبق قانون اساسی عمل می شود».چنین اظهارنظری از سوی ایشان غریب می نماید به ویژه آنکه جز این فراز، در هیچ جای دیگری از نقش مجمع تشخیص مصلحت نام نمی برند و بر نقش بلامنازع فقهای شورای نگهبان تاکید می کنند؛ این در حالی است که کارکرد این مجمع نوعی «پراگماتیسم ماذون» است و دامنه فراخی برای حل معضل و حل اختلاف دارد که می تواند تفسیرهای مبتنی بر مبانی مستدل شرعی و قانونی را هم تحت تاثیر قرار دهد، چه رسد به موضوع تعلیق عضویت که حقا و انصافا مبانی بسیار ضعیفی دارد.دوم، جناب آیت الله یزدی در جای جای مصاحبه خود با خبرگزاری تسنیم تاکید می کنند «نظر شورای نگهبان درباره کلیه مصوبات، شرعی و قانون اساسی است و مجلس شورای اسلامی هم موظف است جنبه های شرعی و قانون اساسی آنها را تامین کند». گویی فرایند جای استدلال را در ذهن ایشان گرفته است و به این توجه نداشته اند که فرایند مورد نظر و حجیت حکومتی شورای نگهبان در اینجا محل مناقشه نیست، بلکه در این موضوع مبانی استدلالی و نظری تصمیم شورای نگهبان محل مناقشه است. فقهای شورای محترم نگهبان احتمالا به این معنا توجه دارند که «حجیت حکومتی» جای «حجیت استدلالی» را نمی گیرد و اساسا وظیفه شورای نگهبان انطباق قوانین با مبانی مستدل شرع و قانون اساسی است. شورای نگهبان خود نیز مقید به شرع و قانون اساسی است و اعضای محترم شورای نگهبان شرع محور و قانون اساسی محور هستند و دامن ایشان از خودمحوری بری است. اینکه بگوییم نظر ما لازم الاجراست کفایت از مبانی قانون اساسی و شرع نمی کند.سوم، ایشان در جای دیگری در مصاحبه خود می افزایند: «درباره اهمیت تطبیق مصوبات با شرع هم باید عرض کنم که غیر از فقهای شورای نگهبان هیچ کس نمی تواند اظهارنظر کند، به عنوان مثال اگر کسی از مجتهدی که در حوزه مثلا معروف ترین مجتهد هم باشد، درباره جنبه شرعی مصوبات مجلس سوال کند، نظر وی تاثیری در قانون ندارد»؛ البته ظاهرا منظور ایشان از عدم حق اظهارنظر مطلق نیست، زیرا خودشان به درستی اشاره کرده اند که نظر مجتهد مخالف هم در قانون تاثیری ندارد. فرض ما بر این است که اصل آزادی اظهارنظر را رد نکرده اند و صرفا بر لازم الاجرا بودن رای شورای نگهبان تاکید داشته اند که سخنی قانونی است. البته این نکته بدیهی است که «اظهارنظر مخالف» با «عدم تمکین به قانون» دو مقوله جداگانه است. لزوم این تصریح ازآن رو است که شورای نگهبان برای بیان مبانی استدلالی خود پاسخ گوی افکار عمومی و به ویژه عرف متشرعه و حقوق دانان و مجتهدان است و این بیان مبتنی بر اصل امربه معروف و نهی ازمنکر و لزوم نظارت همگانی بر همه ارکان نظام است که خود به نظام ثبات و استحکام می بخشد. در چنین فضایی است که باب اظهارنظر فنی گشوده می شود و اظهارنظر های کارشناسی، هر مرجعی را در کشور از بی مبالاتی استدلالی بازمی دارد. بی مبالاتی استدلالی نظام حقوقی را و به ویژه حقوق اساسی را از درون می پوساند و زمینه را برای تضعیف قانون اساسی فراهم می کند.چهارم، فراز دیگری از سخنان ایشان مناقشه فراوانی دارد. البته شاید ناشی از سهو کلام یا ویراستاری نامناسب باشد که در این صورت نیز ضروری است که با توجه به جایگاه قانونی ایشان نسبت به ویراستاری حقوقی سخنان خود توجه ویژه ای مبذول دارند. ایشان می فرمایند «... اقلیت های مذهبی در مجلس نماینده دارند و می توانند درباره مصوبات مجلس اظهارنظر کنند، اما درباره جاهای دیگر نمی توانند اظهارنظر کنند... آنها درباره مباحث مربوط به خودشان می توانند بحث کنند یا حداقل همان طورکه در متون قوانین آمده است، در احوال شخصیه نظیر نکاح، طلاق، ارث، وصیت و این موارد باید مذهبشان رعایت شود، در رابطه با اینها اگر مربوط به یکی از این اقلیت ها شود، طبعا نظر این اقلیت باید رعایت شود». بازهم تاکید می کنم ایشان یا اطرافیانشان باید نسبت به ویراستاری چنین مصاحبه هایی که گرفتار سهو کلامی بشری است، توجه ویژه ای داشته باشند. اما پرسش این است که در کجای قانون اساسی و شرع مبین «اظهارنظر» درباره مسائل شهری ممنوعیت دارد؟ یا چگونه است که اقلیت ها در امر قانون گذاری می توانند اظهارنظر کنند، اما در پیشبرد همان قانون (که وظیفه شوراهاست) حق اظهارنظر ندارند؟پنجم، موضوع دیگر در سخنان ایشان مقوله حاکم بودن غیرمسلمان بر مسلمان است که ظاهرا دغدغه اصلی شورای نگهبان بوده است: «یک اقلیت غیرمسلم، چه زرتشتی، مسیحی یا یهودی نمی تواند برای امور شهری که اکثریت آن مسلمان هستند، تصمیم بگیرد و حاکم باشد». یک غفلت اساسی در چنین بحثی وجود دارد و آن تفسیر و تعبیر از حاکم و حکومت است. حکومت به معنای اتفاق سه مقوله قانون گذاری، اجرا و قضاست که در این مورد خاص یعنی شورای شهر نه منفردا و نه اتفاقا مصداق «حاکم» نیست. به بیان دیگر هیچ کدام از سه مقوله تقنین، اجرا و قضا در حیطه اختیارات شورای شهر نیست که معنای حاکم بودن غیرمسلمان بر مسلمان از آن مستفاد شود، حتی اگر همه اعضای شورای شهر دارالمومنین یزد زرتشتی باشند.
                