چهار‌شنبه ۱۹ مهر ۱۳۹۶
-----------------------------------------
سرمقاله
-----------------------------------------
با ترامپ همراه نشویم
-----------------------------------------

                    ترامپ؛ رئیس جمهوری جنجالی و پوپولیست است با رفتارها و موضع گیری هایی پیش بینی نشدنی. از اتخاذ مواضع ناگهانی تندی که جلب توجه کرده و افکار عمومی را به سوی او جلب کند، لذت می برد؛ این رفتار را هم داخل آمریکا و هم در عرصه بین المللی در 9 ماه گذشته بارها به نمایش گذاشته است. در آمریکا سیاست ها و موضع گیری های او باعث نارضایتی بسیاری از اقشار و لایه های بیشتر تحصیل کرده جامعه ایالات متحده شده است؛ در عین حال، همچنان بسیاری از سفیدپوستان طبقه متوسط و فقیرتر با تمایلات مذهبی و نژادپرستانه، از او حمایت می کنند. مسائل داخلی آمریکا به ما ارتباطی پیدا نمی کند؛ آنچه بیشتر به ما مرتبط است، طرح موضوعات و مسائل بین المللی است تا افکار عمومی داخل ایالات متحده به سمت آن جلب شوند. این پدیده ای شناخته شده است که بسیاری از دولت ها وقتی در عرصه داخلی با مشکل مواجه می شوند، سعی می کنند با ایجاد یک بحران در بیرون از مرزها، افکار عمومی را به آن سو جلب کنند تا عجالتا از زیر بار فشار مشکلات، رهایی مقطعی پیدا کنند. ترامپ نشان داده اشتیاق زیادی به این رویکرد دارد؛ اینکه یک بحران یا درگیری را خارج از آمریکا به وجود آورد. ایجاد یک بحران بین المللی باعث می شود بخش زیادی از توجهات در داخل ایالات متحده به سمت بحران بیرونی جلب شود و رئیس جمهور فعلی بتواند نفس راحتی از حجم انبوه انتقادات درون آمریکا بکشد. درگیری های خارجی ای که می تواند به وجود بیاورد، در سه حوزه تعریف شده است؛ داعش، کره شمالی و ایران. داعش در ماه های گذشته شکست های سنگینی متحمل شده و درگیرشدن با آن، خیلی نمی تواند دستاوردی را که ترامپ انتظار دارد، برای او به ارمغان بیاورد. کره شمالی هم عملا نمی تواند پذیرای یک درگیری عمده شود؛ منهای یک حمله نظامی، واشنگتن تمام فشارها و تضییقات ممکن علیه آن کشور را عملا اعمال کرده است. در واقع، تحریم یا فشار دیگری نمانده که آمریکایی ها خواسته باشند علیه کره شمالی اعمال کنند؛ اما تحریم ها نتوانسته بلایی سر کره شمالی بیاورد. علت آن هم واضح است؛ کره ای ها چیزی ندارند که با تحریم های جدید ترامپ، آن را از دست بدهند. کره شمالی آن قدر فقیر و تهی هست که اگر دور تا دور آن را هم خندق حفر کنند، اتفاقی برای مردم آن نمی افتد. بنابراین تنها راه ایجاد بحران در رابطه با کره شمالی، حمله نظامی به آن کشور است که آن هم بنا بر دلایل متعدد، نشدنی است.می ماند حوزه سومی که ترامپ می تواند در آن بحران آفرینی کرده و توجه افکار عمومی در ایالات متحده را به آن جلب کند؛ ایران. برخلاف کره شمالی، ترامپ نیازی به حمله و ایجاد درگیری نظامی با ایران ندارد؛ البته ممکن است فردا، تهدیداتی به عمل آورد یا حتی ضرب الاجلی هم اعلام کند؛ اما ترامپ نیک می داند از طریق تحریم های جدی و گسترده و فشارهای دیگر، می تواند دشواری هایی برای ایران ایجاد کند. در عین حال، بخشی از افکار عمومی آمریکا از ضربه زدن و ایجاد تنگنا و فشار علیه ایران، استقبال خواهد کرد یا حداقل مخالفتی با بحران آفرینی علیه ایران نشان نخواهد داد. بنابراین نباید هیچ بهانه ای به دست ترامپ بدهیم تا بتواند تهدیدات خود را علیه ایران از قوه به فعل دربیاورد. برخلاف کره شمالی یا داعش، درگیری و بحران می تواند صدمات و آسیب هایی برای ایران به همراه داشته باشد. گفتن اینکه اگر آمریکا از برجام خارج شود دیگر کسی به آمریکا اعتماد نمی کند، اگرچه درست است؛ اما چه چیزی عاید ما می شود. همچنین این باور که اروپا و سایر قدرت های بزرگ، با آمریکا همراهی نخواهند کرد نیز مسکنی موقت است. درست است؛ اروپایی ها در ابتدا از برجام خارج نمی شوند، حتی اعتراض هم خواهند کرد؛ اما واقعیت آن است که حجم مبادلات تجاری بسیاری از کشورهای مهم دنیا با آمریکا، آن قدر برایشان اهمیت دارد که به هیچ رو حاضر نیستند آن را به خاطر ایران به خطر بیندازند. صادرات کشورهایی مانند ژاپن، هند، کره جنوبی، چین و برخی کشورهای اروپایی، به علاوه بسیاری از کشورهای دیگر ازجمله روسیه به آمریکا، آن قدر برایشان اهمیت دارد که حتی اگر قلبا هم از ترامپ و خروج او از برجام متنفر باشند، در عمل حاضر نخواهند شد در بلندمدت - اگر آمریکایی ها یک جانبه ایران را تحریم کنند- همچنان به مناسبات تجاری با کشورمان ادامه دهند. یاد و خاطره تحریم ها را هنوز به خاطر داریم؛ کمبود مواد اولیه، ماشین آلات، قطعات و لوازم یدکی، مسدودشدن نقل وانتقال مالی، پایین آمدن صادرات نفتی، خروج کمپانی های بزرگ غربی از ایران، تنها خروجی تحریم ها نبودند. فسادی که شاکله اقتصادی کشور را به بهانه «دورزدن تحریم ها» در خود فرو برد، از نتایج دیگر تحریم ها بود. عقل سلیم و منافع ملی می گویند تحت هیچ شرایطی نباید بهانه به دست تندروها در کنگره و سنای آمریکا داده شود تا بتوانند چرخ را به عقب بازگردانند و شرایط سال های 88 تا 92 را بازتولید کنند. ضرب المثلی در زبان انگلیسی هست که برای لزوم احتیاط موتورسواران به کار برده می شود؛ «وقتی برای یک موتورسوار تصادف اتفاق می افتد، موتور نیست که دچار خونریزی می شود».
                