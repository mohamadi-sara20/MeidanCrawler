پنج‌شنبه ۴ آبان ۱۳۹۶
-----------------------------------------
حرف اول
-----------------------------------------
منافع مشترک ایران و عربستان
-----------------------------------------

                    حوزه منطقه ای در دهه های اخیر همواره برای ایران و سیاست خارجی آن پرچالش بوده است. با تامل در روند تحولات سیاسی منطقه خاورمیانه و سیاست خارجی ایران، این واقعیت آشکار می شود که با وجود برجستگی مسائل بین المللی به ویژه چالش ایالات متحده و پس از آن اروپا، مسائل و چالش های منطقه ای بیشترین انرژی دستگاه سیاست خارجی ایران را به خود اختصاص داده است. این مهم به نحو آشکار و چشمگیری در سال های اخیر به ویژه هم زمان با مذاکرات هسته ای ایران و 1+5 و پس از اجرائی شدن برجام، افزایش یافته است. به طور قطع بخش درخور توجهی از چالش های اخیر منطقه ای، ناشی از تحرکات برنامه ریزی شده کشورهای منطقه با هدف ناکام گذاشتن مذاکرات هسته ای در مرحله اول و بی خاصیت کردن برجام در مرحله دوم بوده است. به طور طبیعی، کشورهای منطقه به رهبری عربستان، حل چالش های سیاسی و امنیتی میان ایران و غرب را مطلوب خود نمی دانند و از زمان آغاز روند مذاکرات سیاسی ایران و آمریکا، بیشترین تلاش را برای ناکام گذاشتن این مذاکرات داشتند و با موفق نشدن در این رویکرد، به ایجاد چالش های سیاسی و امنیتی در حوزه منطقه ای روی آوردند. پیدایش داعش و دیگر گروه های تروریستی منطقه و تقویت آنها در کشورهایی که ایران در آنها صاحب نفوذ است، از این نوع تحرکات برنامه ریزی شده هستند. برایند و پیامد این شرایط برای ایران چیزی جز افزایش چالش و تخصیص انرژی بالا و در عین حال خنثی شدن بخش درخور توجهی از دستاوردهای برجام نبوده است. به عبارت دیگر، می توان اذعان کرد کشورهای منطقه تا حد زیادی توانسته اند از تحرکات ضدایرانی خود در منطقه نتیجه بگیرند. روی کارآمدن ترامپ در ایالات متحده شرایط را برای تحرکات ضدایرانی در منطقه از طریق افزایش مراودات و هماهنگی ها میان ایالات متحده و برخی کشورهای منطقه مانند عربستان شدت بخشید. در واقع اگر تا قبل از ترامپ، حمایت آمریکا از تحرکات منطقه ای علیه ایران با هدف خنثی کردن برجام به صورت پنهانی و غیرآشکار بود، با روی کارآمدن ترامپ و سیاست علنی او در مخالفت با برجام، این حمایت نه تنها آشکار شد بلکه تقویت نیز شد. در واقع پس از ناکامی ترامپ در موضوع لغو برجام، این کشور با حمایت برخی کشورهای منطقه، سیاست برخورد و مواجهه با ایران و افزایش چالش های منطقه ای علیه این کشور را در پیش گرفته است. به نظر می رسد ترامپ قصد دارد میدان رویارویی با ایران را به سطح منطقه و به پشتوانه و هزینه کشورهای منطقه منتقل کند. در این راستا، عربستان سعودی نقش محوری را بر عهده دارد. رویکرد این کشور پس از پروژه داعش و برخی گروه های تروریستی علیه ایران و متحدان منطقه ای آن، ایجاد شکاف سیاسی میان ایران با کشورهای منطقه به ویژه عراق و کشورهای حوزه جنوبی منطقه خلیج فارس است. با وجود مهار برخی تحرکات امنیتی مانند داعش، شرایط منطقه برای ایران چندان مطلوب به نظر نمی رسد. بخشی از این شرایط به گذشته و پیش بینی نادرست شرایط منطقه پس از اجرای برجام و سیاست گذاری نامناسب در حوزه منطقه ای بازمی گردد. واقعیت این است که سیاست خارجی ایران در بحبوحه مذاکرات هسته ای و همچنین پس از اجرای برجام، فاقد پیوست منطقه ای بود، به این دلیل با وجود تلاش و موفقیت در حوزه بین المللی به ویژه در حوزه اروپا، روسیه و شرق آسیا، در حوزه منطقه ای استراتژی مشخص و موثری اتخاذ و اجرا نشد. این در حالی است که در حال حاضر، ایران خواسته یا ناخواسته، حضوری فعال در تحولات منطقه دارد؛ اما این حضور بیش از آنکه کنش گرا و ابتکاری باشد، بیشتر واکنشی و تدافعی است. تداوم این شرایط به طور طبیعی به نفع ایران نیست. در عین حال، به نظر می رسد روند تحولات خاورمیانه با سیاست ایالات متحده و عربستان در شکل مهار ایران و چالش آفرینی برای آن دنبال می شود. در شرایط کنونی، هدف نهایی آمریکا و متحدان منطقه ای آن، وادارکردن ایران به مذاکره بر سر مسائل منطقه ای و دریافت امتیازات سیاسی و امنیتی از تهران است. در واقع این کشورها به مدلی مانند برجام منطقه ای فکر می کنند؛ رویکردی که با مخالفت شدید ایران مواجه شده است؛ اما صرف مخالفت کافی به نظر نمی رسد. ایران در شرایط کنونی باید ضمن بازتعریف سیاست منطقه ای خود، ابتکار عمل را با هدف خنثی کردن سیاست تحدید و فشار منطقه ای در پیش گیرد. ابتکار عمل ایران الزاما به معنای مواجهه و تقابل با کشورهای منطقه نیست؛ هرچند این حرکت می تواند معنای مواجهه سیاسی با آمریکا را داشته باشد. در این راستا، جدا از سیاست های کلی که ایران می تواند در راستای افزایش ثبات و امنیت منطقه ایفا کند که نمونه آن کمک به بازگشت ثبات و امنیت در عراق و کمک به حل مناقشه بدون خونریزی جدایی کردستان عراق است، باید باب مذاکره با کشورهای منطقه را باز کند. هماهنگی و همکاری ایران و ترکیه در برخی موضوعات منطقه ای مانند عراق و سوریه در این رابطه شایان توجه است. اگرچه مذاکره با کشورهای منطقه، آسان و راحت نخواهد بود؛ اما واقعیت این است که ایران جز از طریق مذاکره و گفت وگو با کشورهای منطقه و ایجاد و تقویت منافع مشترک، راهکار دیگری برای کاهش چالش های منطقه ای نمی تواند داشته باشد. این مذاکرات حتی می تواند علاوه بر عربستان به اردن و مصر نیز تسری پیدا کند. به طور قطع، در این میان کشورهایی مانند عراق و برخی کشورهای عرب جنوب خلیج فارس مانند عمان و قطر می توانند نقش موثری ایفا کرده و زمینه مذاکره دوجانبه و چندجانبه را فراهم کنند. حل بحران های یمن، بحرین و سوریه، علاوه بر اینکه به ثبات و امنیت خاورمیانه کمک می کند، بهانه لازم برای مواجهه با ایران را نیز از بین می برد. سیاست اصولی در این رابطه، تقویت منافع مشترک است. ایران و عربستان با داشتن اختلافات جدی در حوزه های سیاسی و امنیتی، منافع مشترکی نیز در حوزه های مختلف دارند که در حوزه سیاسی، مواجهه با تروریسم و در حوزه اقتصادی، قیمت نفت است. دو کشور در شرایطی که اختلافات آنها به اوج رسید، سال گذشته در قالب اوپک و همچنین در خارج از آن پیرامون برخی مشکلات نفتی مانند توافق بر سر کاهش تولید برای افزایش قیمت نفت و حتی مسئله دبیرکلی اوپک، به توافق رسیدند.به گونه ای که می توان اذعان کرد همکاری های اخیر نفتی ایران و عربستان که به بهبود قیمت نفت در بازارهای جهانی منجر شد، در طول فعالیت اوپک و تاریخ نفت کم سابقه است. از طرف دیگر، حضور دوباره حجاج ایرانی در مراسم حج امسال که در بهترین شرایط و با کمترین حاشیه برگزار شد، نتیجه مذاکرات سخت و گسترده مقامات ایرانی با مقامات عربستانی بود. این دو تجربه که هم در حوزه نفت و هم در حوزه حج ادامه خواهد داشت، می توانست و می تواند به حوزه سیاسی نیز گسترش یابد و دو کشور چالش های موجود را با مذاکره بدون حضور قدرت های خارجی حل کنند. برگزاری یک نشست منطقه ای چندجانبه با حضور مسئولان سیاست خارجی از ایران، ترکیه، عربستان، عراق، مصر و قطر در یکی از کشورها مانند اردن یا عمان، می تواند باب مذاکره منطقه ای را باز کند.
                