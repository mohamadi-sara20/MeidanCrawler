یک‌شنبه ۲۴ دی ۱۳۹۶
-----------------------------------------
یادداشت
-----------------------------------------
معنی بیانیه ترامپ چیست
-----------------------------------------

                    بیانیه ترامپ درباره برجام ضمن اینکه به گفته او تحریم ها را برای آخرین بار تمدید کرده، حاوی هشداری صریح و بسیار شدیداللحن به کنگره و «متحدان کلیدی در اروپا» و اتمام حجتی با هر دو است مبنی بر اینکه به عنوان «آخرین فرصت» یا «نواقص» برجام را رفع کنند یا او تا چهار ماه دیگر آمریکا را از برجام خارج خواهد کرد. لحن این بیانیه به قدری تند و غیر دیپلماتیک است که کار در چارچوب آن باید قاعدتا برای کنگره، حتی برخی جمهوری خواهان و اروپا بسیار دشوار باشد. با این حال آنها در نظر خواهند داشت که اولا ترامپ اختیارات قانونی کافی برای خروج از برجام را دارد و ثانیا او در این بیانیه خود را طوری متعهد کرده که هرگونه عقب گرد برای او خسارات سیاسی سنگینی خواهد داشت. او از کنگره خواسته چهار موضوع را در قانون جدید بگنجاند که شامل... دسترسی فوری بازرسان به اماکنی که درخواست می کنند، نزدیک نشدن ایران به ساخت یک بمب اتمی، دائمی شدن محدودیت های برنامه هسته ای ایران و اینکه برنامه موشکی و برنامه هسته ای ایران جزئی از یک کل به شمار آیند و در صورت ادامه برنامه موشکی، ایران تحت تحریم های سخت قرار گیرد. در بیانیه خواسته شده که تبعیت نکردن ایران در سه مورد اول موجب اعاده خودکار تحریم ها شود. در بیانیه همچنین سخن از تماس آمریکا با متحدان برای نیل به یک توافقنامه تکمیلی جدید رفته که هدف آن اعمال «تحریم های چندجانبه جدید» در صورت عدم پذیرش خواسته های آمریکا است. به عبارت دیگر، ترامپ در پی آن است تا علاوه بر تغییر محتوای برجام، تحریم های چندجانبه ای را نیز با کمک اروپا اعمال کند. شایان توجه است که در اینجا سخنی از شورای امنیت و بند 11 قطع نامه 2231 نرفته است. در بیانیه درخواست های دیگری نیز از اروپا درباره سیاست منطقه ای ایران، قطع تامین مالی سپاه، شناسایی کلیت حزب الله به عنوان یک گروه تروریستی و... شده است.در بیانیه سخنی از مذاکره با ایران نرفته و این به آن معنی است که ترامپ از آنچه اروپا نسبت به پذیرش آن اکراه داشت، یعنی مذاکره مجدد درباره برجام فراتر رفته است. در بیانیه نقشی نیز برای روسیه و چین در نظر گرفته نشده؛ یعنی قالب 1+5 نیز نادیده گرفته شده است. آنچه ترامپ در بیانیه خود مد نظر دارد، نوعی سازوکار ماشه است؛ یعنی صرف مخالفت ایران با مثلا انجام بازدیدی از سوی بازرسان یا آزمایش موشکی و... به معنی از سرگیری خودکار تحریم ها خواهد بود. واقعیت این است که ترامپ دست به ریسک بزرگی با دورنمایی بسیار مبهم زده است. سوال مهم این است در حالی که موقعیت ترامپ در افکار عمومی آمریکا و اروپا سیر نزولی دارد، او چگونه می تواند کنگره و نیز اروپا را ملزم به همراهی با خود کند. تصور پذیرش اولتیماتوم ترامپ از سوی اروپا و کنگره دشوار است. اکثریت شکننده جمهوری خواهان که برخی از آنها با ترامپ مشکل دارند و مخالف خروج حساب نشده از برجام هستند، مشکل می تواند به کمک ترامپ بیاید. این در حالی است که دموکرات ها نیز همواره هر اقدامی درباره برجام را موکول به حمایت اروپا کرده اند؛ ضمن اینکه مشتاق شکست ترامپ هم هستند. بنابراین کنگره می تواند کنار بایستد و قبل از هر اقدامی منتظر نتیجه مذاکرات ترامپ با اروپا بماند. اروپا پیش از این چندقدمی را در چند مورد، مانند برنامه موشکی به سمت ترامپ برداشته بود اما این بار او تسلیم شدن کامل اروپا را مطالبه کرده است. واقعیت این است که اروپا باوجود وابستگی های زیادی که به آمریکا دارد، تاکنون مشکلات زیادی با ترامپ داشته و در برابر او بیش از حد خویشتن داری کرده است. این بار تصور یک عقب نشینی تام و تمام دیگر از اروپا در برابر ترامپ دشوار است. مشکل اروپا اکنون این است که چه با ترامپ همکاری کند، چه همکاری نکند، حاصل آن فرق چندانی نخواهد داشت. طنز موضوع این است که ترامپ در واقع از کنگره و اروپا می خواهد که یا با او هم دست شده و برجام را نابود کنند یا او خود به تنهایی برجام را نابود خواهد کرد. این به آن معنی است که در عمل ترامپ خود را بر سر دوراهی خروج از برجام یا عقب نشینی قرار داده است. بنابراین او یک تصمیم سیاسی حساب شده اتخاذ نکرده بلکه دست به یک ماجراجویی بزرگ زده است؛ امری که با توجه به روحیات و روان شناسی ترامپ و ترجیحات او در سیاست داخلی و نیازش به حفظ پایگاه رای در حال کوچک شدنش جای تعجب چندانی ندارد. امروز اهمیت حفظ برجام فراتر از نفس برجام است. مسئله این است که آیا اروپا می خواهد یا می تواند در برابر رفتار خارج از هنجارهای دنیای متمدن مقاومت کند یا خیر. اروپا نباید از ترس خروج آمریکا از برجام، خود برجام را لغو کند. سکوت اروپا بعد از بیانیه ترامپ گویای دشواری تصمیم گیری برای آنها است.
                