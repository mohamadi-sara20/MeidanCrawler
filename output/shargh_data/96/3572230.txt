پنج‌شنبه ۱۸ خرداد ۱۳۹۶
-----------------------------------------
سرمقاله
-----------------------------------------
صدا و سیما پاسخگو باشد
-----------------------------------------

                    1) به مقدمه ای نیاز نیست. اخبار سازمان صداوسیما خصوصا در مسائل مهم، حیاتی و فوری کشور که با ایمنی اجتماعی و امنیت ملی سروکار دارد، از تمام رسانه های رقیب عقب تر است. این را تجربه ثابت کرده است. حادثه پلاسکو، در مقیاسی کوچک تر، نمونه ای دیگر بود. همه می دانند که در دنیای رسانه ای شده امروز خبر با سرعت نور منتقل می شود و هرکسی می تواند تولیدکننده خبر باشد. از اولین دقیقه های حمله تروریستی جنایتکارانه به مجلس شورای اسلامی و حرم مطهر حضرت امام خمینی(ره) موج خبری گسترده ای فضای شبکه های تلویزیونی و پیام رسان های مختلف را تسخیر کرد. حتی شبکه های تلویزیونی مهم غیرایرانی، مانند CNN برنامه های عادی خود را قطع کرده و با پخش زنده از تهران گزارش های خبری را از حادثه تروریستی تهران منتشر کردند. علاوه بر این، بعضی تلویزیون های فارسی زبان خارج از کشور نیز که در ادبیات سیاسی کشور به آنها رسانه های بیگانه می گویند در خارج از ساعات اصلی پخش خود اقدام به پخش خبر، گزارش و مصاحبه درباره حملات تروریستی تهران کردند. اما درست در همین زمان که ساعات اوج حادثه است و مردم ایران ملتهب و مضطرب، تشنه اخبار معتبر و تحلیل های درست اند، شبکه خبر سازمان صداوسیما درباره مسائل مهد کودک ها، کنکور دانشگاه های چین و کارآموزی فارغ التحصیلان فلان رشته حرف می زند. واکنش خبری صداوسیما نسبت به حملات تروریستی تهران که جهان را تکان داد و از نظر ارزش خبر در بالاترین حد ممکن است، در حد چند زیرنویس شبکه خبر بیشتر نیست. صداوسیما در شکلی منفعل نه تنها ابتکار خبری در این موضوع ندارد، بلکه به طور کامل از گردونه رقابت خبری درباره این حادثه بیرون است. از زمان وقوع این حادثه تا زمان نگارش این یادداشت که چیزی حدود کمتر از چهار ساعت است، شاید چیزی حدود ده ها هزار خبر و تحلیل و گزارش درباره حادثه به زبان فارسی منتشر شده است. تقریبا منبع هیچ یک از این اخبار و گزارش ها شبکه های رادیویی و تلویزیونی صداوسیما نبوده است. متخصصان رسانه می دانند این یک شکست بزرگ حرفه ای برای صداوسیماست که حادثه ای با این وسعت و اهمیت در کنار آن رخ می دهد اما هیچ نام و نشان خبری از این سازمان بزرگ به میان نمی آید.2) در جهان رسانه ای شده امروز مدیریت افکار عمومی یکی از مهم ترین ارکان امنیت ملی است. در ایران خصوصا به دلیل انحصاری بودن دو رسانه رادیو و تلویزیون، سازمان صداوسیما بیشترین نقش را در این مهم برعهده دارد. هر اندازه کیفیت عملکرد سازمان صداوسیما در انجام این وظیفه پایین تر باشد رسانه های رقیب به ویژه شبکه های تلویزیونی دیگر جای آن را می گیرند. وقتی در داخل ایران غیر از شبکه های تلویزیونی صداوسیما شبکه تلویزیونی دیگری وجود ندارد، روشن است که شبکه های تلویزیونی مستقر در خارج کشور این نقش را بازی می کنند و در واقع مدیریت افکار عمومی ایران به خارج از ایران منتقل می شود. بی شک چنین پدیده ای مخاطرات گرانی می تواند در بر داشته باشد.در حادثه جنایت کارانه حملات تروریستی تهران در روز چهارشنبه انفعال و عملکرد غیر حرفه ای تلویزیون، میدان گسترده ای برای منابع خبری دیگر گشود.3) مدیران خبری صداوسیما چه دلیلی برای اتخاذ سیاست خبری منفعلانه و کم توجه به حملات تروریستی تهران ممکن است داشته باشند؟ شاید گفته شود این سیاست برای جلوگیری از توسعه اضطراب و التهاب در جامعه بوده است. اما این سخن مردود و باطل است. چنین تفکری از بیش از سه دهه پیش منسوخ است. این تفکر متعلق به دورانی است که وسایل عمومی گردش اطلاعات منحصر در نشریات کاغذی و رادیوها و تلویزیون های محلی بود. سال های درازی است که ساختار گردش اطلاعات متحول و متنوع شده است. انواع پیام رسان ها و شبکه های رادیویی و تلویزیونی ماهواره ای بسیار پیش از اراده های صاحبان قدرت کار گردش اطلاعات را انجام می دهند. در دنیای امروز سکوت خبری یعنی بیرون رفتن از رقابت و واگذارکردن میدان خبر به رقبا؛ یعنی همان کاری که سازمان صداوسیما با خبر حادثه حملات تروریستی تهران کرد. در جهان رسانه ای امروز ایجاد آرامش و مهار اضطراب عمومی، از طریق انتشار درست و برنامه ریزی شده اخبار و ارائه گزارش ها و تحلیل های معتبر قابل تحقق است. آیا تلویزیون از نظر امکانات فنی و نیروی انسانی خبرنگاری و کارشناسی، توانایی پوشش خبری و تحلیلی فوری و حرفه ای حادثه اخیر را نداشته است؟ چنین ادعایی نیز نمی تواند مقبول باشد. بی شک امکانات فنی و انسانی تلویزیون بسیار بیش از اینهاست.4) درباره اهمیت فراوان حملات تروریستی تهران و آثار داخلی و منطقه ای و جهانی آن کم ترین تردیدی نیست. در این هم شکی نیست که سازمان صداوسیما به عنوان رسانه ای که طبق قانون اساسی و قانون خط مشی کلی سازمان و نیز اساسنامه این سازمان، وظایف بزرگی در حوزه حراست رسانه ای از انقلاب اسلامی و نظام و امنیت ملی کشور برعهده دارد، در ساعات اصلی و حیاتی حادثه حمله های تروریستی در تهران، اخبار و گزارش های بسیار ناچیزی به این حادثه اختصاص داد. این بار مایلم به شکل پرسشی مطرح کنم که آیا عملکرد صداوسیما در این موضوع حرفه ای بوده است؟ آیا عملکرد صداوسیما در این حادثه موجب کاهش قدرت مدیریت افکار عمومی کشور در داخل ایران شده است؟ آیا سیاست خبری صداوسیما در حادثه اخیر متناسب با منافع ملی کشور بوده است؟ این دلایل کافی است تا پیشنهاد شود موضوع «سیاست و عملکرد خبری صداوسیما در حادثه تروریستی جنایت کارانه به حرم مطهر حضرت امام خمینی(ره) و مجلس شورای اسلامی» از سوی نهادهای قانونی ذی ربطی مانند شورای عالی امنیت ملی، شورای سیاست گذاری صداوسیما و مجلس شورای اسلامی (به شکل تحقیق و تفحص) مورد بررسی قرار گیرد و گزارش آن نیز به اطلاع مردم برسد تا از این طریق بتوان در تعامل دستگاه ها و سازمان صداوسیما با یکدیگر پاسخ سوال ها را یافت و در جهت حل آنها به شکل حرفه ای تلاش کرد.
                