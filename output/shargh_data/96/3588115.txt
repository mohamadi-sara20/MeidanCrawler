شنبه ۱۷ تیر ۱۳۹۶
-----------------------------------------
حرف اول
-----------------------------------------
ایران، ارزش بازگشت های متعدد را دارد
-----------------------------------------

                    امضای قرارداد توسعه فاز 11 پارس جنوبی به عنوان آخرین فاز باقی مانده از این میدان عظیم گازی میان شرکت ملی نفت ایران و کنسرسیومی شامل توتال فرانسه، CNCP چین و شرکت ایرانی پتروپارس با سرمایه گذاری تقریبی پنج میلیارد دلار که در هفته اخیر و با حضور مقامات ارشد کشورهای ایران، فرانسه و چین انجام شد، اقدامی بسیار مهم و شایان توجه است. اهمیت این قرارداد صرفا به دلیل اینکه این قرارداد، اولین قرارداد بزرگ بین المللی پسابرجام است نیست؛ بلکه امضای این قرارداد بیش از آنکه از لحاظ «سیاست داخلی»، ارزش مادی قرارداد یا روشن شدن تکلیف آخرین فاز باقی مانده پارس جنوبی اهمیت داشته باشد، از منظر «دیپلماتیک» و «سیاست خارجی» حائز اهمیت فراوان است. اینکه شرکت فرانسوی توتال به عنوان یکی از «اولین» شرکت های پیشگام در توسعه فازهای ابتدایی پارس جنوبی به عنوان «آخرین» شرکت پایان دهنده پروژه های این میدان، انتخاب شده است، اگرچه شاید چندان عامدانه هم نبوده باشد، اما تقارن بسیار جالب و ظریفی است که به تعبیر مدیرعامل این شرکت بیانگر «تعهد و وفاداری» توتال است. هم ازاین رو عقد قرارداد با کنسرسیومی به رهبری این شرکت، خواسته یا ناخواسته در ضمن خود دربرگیرنده پیام هایی با مخاطب های داخلی و خارجی و نشان دهنده موفقیت آمیزبودن «دیپلماسی انرژی» وزارت نفت است که کنار دستگاه دیپلماسی امور خارجه موفق شد دستاوردهای مهمی برای کشور حاصل کند. نکته اول درخصوص امضای قرارداد فاز 11 پارس جنوبی با یک کنسرسیوم بین المللی این است که بی تردید این قرارداد، نتیجه و میوه برجام است. این برجام بود که تحریم های ناعادلانه را یا پایان داد یا به حالت تعلیق درآورد و عرصه مناسبی را برای همکاری های بین المللی نفت و گاز ایران عرضه کرد. قطعا بدون برجام، هیچ شرکت معتبر غربی، یارای مشارکت مستقیم در پروژه های انرژی ایران را نداشت. نکته دوم اینکه امضای این قرارداد، ارتباط مستقیمی با انتخابات دوازدهم ریاست جمهوری ایران و انتخاب مجدد دکتر روحانی دارد. ناگفته پیداست دولت امید و سیاست اعتدال و تنش زدایی آن، موجب ثبات داخلی و خارجی کشور و آرامش خاطر سرمایه و سرمایه گذاران شده است.قطعا از آنجایی که سرمایه ترسو است، انتخابی غیر از دولت امید و اعتدال و عدم اطمینان از تداوم سیاست های اعتدال گرایانه کشور، فرار سرمایه و گریز سرمایه دار و در نتیجه، عدم سرمایه گذاری را به دنبال داشت.نکته سوم این است که ورود مجدد توتال به عرصه انرژی ایران، آن هم در شرایطی که فعالیت گروه های تندرو تروریستی و حمایت برخی از کشورهای مرتجع از این گروه ها از یک سو و سیاست های تهاجمی و پرخاشگرایانه دولت جدید آمریکا و تضعیف توافق نامه های بین المللی از سوی دیگر موجب ناامن شدن منطقه خاورمیانه شده است، نشان دهنده امنیت و ثبات ایران، بی اعتنایی به سیاست دولت کنونی آمریکا در بازگشت تحریم ها، ایستادن اروپا در مقابل آمریکا و تاکید بر ضرورت تفکیک تجارت و سیاست است. بی تردید، پافشاری اتحادیه اروپا به این سیاست موجب استقلال بیشتر این اتحادیه و انزوای آمریکا خواهد شد.چهارمین نکته شایان توجه درباره امضای قرارداد فاز 11 پارس جنوبی، موضوع انتقال دانش و تکنولوژی است. بر اساس سخنان وزیر نفت که یکی از مهم ترین اهداف نسخه جدید قراردادهای نفتی ایران و از جمله قرارداد با توتال در فاز 11 پارس جنوبی را «انتقال فناوری های جدید در صنعت نفت» دانسته و مدیرعامل شرکت پتروپارس به عنوان شریک ایرانی این قرارداد، به تعهد توتال در ارائه «برنامه ای مجزا» برای انتقال فناوری به شرکت پتروپارس اشاره کرده است......موضوع مسئولیت توتال در ارتباط با ساخت داخل و انتقال فناوری نوین به شرکت های ایرانی، موضوعی است که از سوی وزارت نفت بسیار مورد توجه قرار گرفته.البته که صنعت نفت و گاز ایران بدون توتال یا دیگر شرکت های بزرگ غربی، رو به قبله دراز نکشیده و کارایی و توانمندی شرکت های ایرانی در اثنای تحریم های ظالمانه و در اجرای موفق پروژه های بسیار مهمی که برخی از آنها (فازهای پنج گانه 17 الی 21 پارس جنوبی) در سال جاری به بهره برداری رسیدند اثبات شده است و در این میان پتروپارس به عنوان شریک ایرانی با شرکت های بزرگ خارجی، توانسته با رهبری، هدایت و انجام و به بهره برداری و تولیدرساندن پروژه های بسیار مهمی مانند مگا پروژه های فاز یک پارس جنوبی و افزایش ظرفیت آن، فازهای 4 و 5، فازهای 6 و 7 و 8، فاز 12 (به عنوان بزرگ ترین پروژه تاریخ صنعت کشور) و فاز 19 پارس جنوبی، توانایی های خود را در اجرای پروژه های عظیم نفت و گاز اثبات کند و در قامت یک شرکت نفتی اکتشاف و تولید مهم و کارآمد بین المللی، شانه به شانه بزرگان این عرصه حرکت کند؛ اما ناگفته پیداست که همکاری با توتال علاوه بر پیام هایی که گفته شد نتایجی را نیز به دنبال دارد که کمترین آن انتقال دانش و فناوری های نوین، به روزرسانی و ارتقای دانش بومی شرکت های ایرانی در همه عرصه های مدیریت و تکنولوژی و مهندسی و در نتیجه افزایش توانمندی و کارایی آنان است. به نظر می رسد چکیده روایت برد- برد امضای قرارداد فاز 11 پارس جنوبی و سود و منفعت دوجانبه آن، همانی است که در سخنرانی هوشمندانه مدیرعامل توتال و در قالب یک جمله ساده؛ اما عمیق بیان شد؛ جمله ای که صاحب نظران با شکافتن پوسته ظاهری، به مغز آن که همانا «جذابیت نسخه جدید قراردادهای نفتی ایران» و «ترسیم سیاست آتی توتال در قبال ایران» است می رسند؛ آنجا که گفت: «من با خانواده ام به ایران آمده ام و قطعا باز هم به ایران می آیم، چون این قرارداد آغاز راه همکاری با ایران است و «این کشور ارزش بازگشت های متعدد را دارد»». 
                