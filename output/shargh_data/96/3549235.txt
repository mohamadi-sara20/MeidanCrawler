شنبه ۹ اردیبهشت ۱۳۹۶
-----------------------------------------
یادداشت
-----------------------------------------
ایستادن در مرز آینده های فرهنگی
-----------------------------------------

                    انتخابات در جهان امروز هم امکان تحقق خیر و مصلحت ملت را فراهم می آورد و هم ابزار تحقق شر و فساد است. هم می تواند عقلانیت را بر صدر نشاند و هم می تواند باعث بلای جهالت مدرن و پوپولیسم نو باشد. هم استبداد تک حزبی شبه استالینیستی پوتینی و هم پوپولیسم نژادپرستانه ترامپی و هم دیکتاتوری شبه اسلامی اردوغانی، نه از کف خیابان مانند استالین، هیتلر و آتاتورک، که از صندوق رای برخاسته اند و عجیب نخواهد بود که روزی هم خلافت داعشی و دیکتاتوری طالبانی از صندوق رای سربرآورد. اگر دیکتاتوری شبه کمونیستی و جهالت پوپولیستی سرمایه داری می تواند از صندوق خیز بردارد، چرا این امکان برای مستبدان شبه دینی طالبانی و القاعده ای فروبسته باشد؟ اما راه تحقق عقلانیت و مصلحت در نظام مقدورات و امکانات بشری امروز هنوز هم انتخابات و صندوق رای است. فراسوی انتخابات، هنوز چیزی جز استبداد محتمل نیست زیرا در همین واقعیت حاد و یاس آور انتخاباتی امروز، روشنایی امیدی هنوز هم گرمابخش است و پیام آور؛ این واقعیت که پوپولیسم و جهالت نو، رایی لب مرزی در انتخابات دارند. در انتخابات اخیر ترکیه تفاوت آرا ناچیز بود. در انتخابات اخیر انگلیس، آمریکا، فرانسه و... اختلاف آرا میان دو جناح راست و چپ افراطی با جناح معتدل کم بود و رقابت ها تنگاتنگ بوده اند. گویی امر عقلانی و امر جاهلانه دوش به دوش هم در جهان امروز پیش می روند و هنوز سرنوشت بشریت قطعی و مسلم نشده و آینده معقول و معتدل در آستانه و لب مرز واقعیت ایستاده و این وضع هم امیدوارکننده است و هم مایوس کننده. اما روشنایی نویدبخش همین میانه دو وضع بودن است، میانه وضع گرگ ومیشی، میانه نه صبح و نه شب. در تعیین سرنوشت انتخابات اخیر در جهان انگشت اتهام به سوی کسانی نشانه می رود که ناظر رای بودند نه بازیگر. ناظربودن، شاید ایستادن و موضع گرفتن در لب مرز عقلانیت و ناعقلانیت تلقی شود؛ برای ناظربودن هم دلایل عقلانی وجود دارد، اگر بخواهیم با آن هم نوایی و بتوانیم به گفت وگوی با آن همت کنیم. از این منظر، سرخوردگی و یاس از وضع موجود موجه می نماید و بر این اساس هنوز هم یک راه و چاره بیشتر وجود ندارد؛ اعتراض خاموش و ساکت ماندن به جای شریک شدن در تداوم وضع اقتصاد رانتی و سیاست نابخردانه و مدیریت دوراندیشانه و فساد فرهنگی و آشوب فکری کنونی. از منظر ناظران خاموش اختلاف آنها با دیگران بر سر عقلانیت و پوپولیسم، سلامت و فساد و خیر و شر است. اختلاف بر سر تفسیر از بد و شر و فساد نیست و در جهان امروز دوپارگی میان خیر و شر است نه دو پارگی میان بد و بدتر. هنوز هم گویی این کلام تاریخی شیخ فضل الله نوری طنینی وارونه دارد که ما مخیر و مجاز میان دو امر افسد و امر فاسد نیستیم و محل نزاع بر سر این اصل است نه بر سر مصادیق آن. از این منظر اگر به جهان چو نیک بنگری همه تزویر می کنند. و تنها راه پیش رو «اعتراض خاموش» و «سکوت مدنی» است و نه حتی «رای سفید». گویی همانند سلحشور و جوانمرد و شوالیه در داستان ها و اسطوره ها که می داند و از عمق جان آگاه است که زمانه، زمانه او نیست و همه چیز در حال فروپاشی و آشوب است، فروپاشی پندار، گفتار و کردار نیک. در این زمانه، چاره و تدبیری نیست جز انزواگزیدن و لب فروبستن زیرا دوره و عهد نیکی به سرآمده و دروغ و ریا و تزویر و ستم عالم گیر شده است. در این وضع، تنها راه سلامت اندیشیدن، نیک کرداری و به زیستن مهاجربودن و ترک وطن سیاسی و جلای انفسی است؛ هرچند جانکاه و غم بار باشد و رنج آور و تژادیک و این یعنی در آستانه بودن و لب مرز زیستن.این زخمه آگاهی، به قول صادق هدایت، که مثل خوره روح را آهسته در انزوا می خورد و می تراشد و انسان را تا مرز و پرتگاه مرگ سیاسی و فرهنگی پیش می راند، آنگاه به خودآگاهی ارتقا می یابد که سلحشور و جوانمرد به متن زندگی و جهان زیست واقعی بازگردد و بیابد که در لب مرز ایستادن در آگاهی با لب مرز ایستادن در عمل یکی نیست. سکوت مدنی و اعتراض خاموش لب مرز خیر و شر ایستادن و منزه بودن از زر و زور و تزویر نیست زیرا در عمل گشودن راه برای کارگزاران جهالت و پوپولیسم و شر بشری است در جهانی که چهار نشانه برجسته دارد؛ ترامپ، پوتین، اردوغان و ابوبکر بغدادی و انتخابی است هرچند ناخواسته. نشانه پنجم در این جهان هنوز مردمی معترض و مخالف این وضع جهان هستند اما برخی مردد در عمل و برخی مصمم.در وضع موجود و واقعیت حاد و روشن، ملاک ارزش داوری وضع کنونی که دولت مستقر و جریان های سیاسی هم بخشی از آن هستند، حال کنونی و فعلی دولت و احزاب ملاک نیست، بلکه آینده بالقوه ای معیار است که پشت این وضع دولت مستقر و واقعیت موجود وجود دارد. از این منظر هر وضعی، دولتی، حزبی و گرایشی آینده ای دارد که بیش از وضع فعلی آن مهم و سرنوشت ساز است. آینده ای توام با زر و زور و تزویر یا آینده ای به طور نسبی توام با هم زیستی و صلح و آرامش و گفت وگو. وضع فعلی گرایش های سیاسی و دولت از آن جهت مهم است که کدام آینده فرهنگی را پیش رو دارد یا تضمین می کند. جهان تقسیم شده میان چهار نشانه و رکن آن (پوتین، ترامپ، اردوغان و ابوبکر بغدادی) یا جهان فرهنگی مشترک میان شرق و غرب و جنوب و شمال و درعین حال؛ «نه شرقی و نه غربی» و «نه شمالی و نه جنوبی». نه ایستادن در میان بد و نیک در عالم نظر و پندار هر قدر خیر باشد و نیک که هست، نه ایستادن میان آینده بد و بدتر در عمل شر است و بد. حال را شاید ما ساخته و پرداخته نکرده باشیم که کرده ایم، اما رای دادن به کدام آینده فرهنگی انتخاب ما است و پاسخی به پرسش فرزندانمان نسبت به وضع حال آنها در آینده. همان قدر که ما در برابر وضع محیط زیست مان به نسل آینده باید پاسخ گو باشیم و متعهد و به جایگزینی منابع پایدار به جای منابع فسیلی باید بیندیشیم و اقدام کنیم، همان قدر هم نسبت به وضع زیست فرهنگی پایدارمان به این نسل باید پاسخ گو باشیم که کدام آینده فرهنگی را برای آنها تمهید و تدارک کرده ایم. رای دادن در هر انتخابی تنها رای دادن به وضع موجود نیست، رای به آینده هم هست. اینکه به کدام آینده فرهنگی رای می دهیم، انتخاب و عمل مسئولانه ماست. میان مصلحت حال ملتی و نتیجه صندوق رای همواره وفاق اساسی و الزامی وجود ندارد؛ اما میان رای ما و آینده فرهنگی تناسب و رابطه ای هست.ایرانیان، به دور از هرگونه گزاف گویی نژادپرستانه، از منظر زمانی، دهه ها از جهان پیرامونی خود پیش تر بوده اند. ما تجربه مشروطه و انقلاب اسلامی و تاسیس جمهوری اسلامی به رای مردم و در مخالفت با استبداد و دیکتاتوری را دهه ها پیش تر از بهار عربی و انقلاب مرگ بار و تباه کننده کشورهای عربی از سرگذراندیم. پوپولیسم سیاسی و فرهنگی خانمان سوز را پیش تر از مهد مدرنیته و کشورهای اروپایی تجربه کردیم. پیش تر از کشورهای همسایه به اصل مدارا و گفت وگوی فرهنگی و پرهیز از خشونت سیاسی و اصلاحات سیاسی رای دادیم. این بار باز باید پیشگام باشیم و از تجربه ها و آزموده های فرهنگی و سیاسی خود عبرت بگیریم و سرمشق بنویسیم که آینده فرهنگی شاخص مهم تری از چندوچون بر سر وضع حال است.بدون اغراق تمامی نامزدهای انتخاباتی کنونی شاید در نقد یا دفاع از وضع موجود محق باشند و دلایل موجهی اقامه کنند اما مهم تنها تشریح ضعف ها و کاستی های وضع موجود و دولت مستقر یا دستاوردها و نتایج «تغییرات ملموس» آن نیست؛ مهم تر «آینده مشهودی» است که هر کدام از نامزدها می آفرینند و اینکه با کدام یک از نامزدها بر سر آینده فرهنگی جهانی و ملی توافق داریم و هر کدام، کدام راه آینده فرهنگی سالم، سازنده و بانشاط را برای نسل آینده می گشایند هرچند ناخواسته و ناآگاهانه.
                