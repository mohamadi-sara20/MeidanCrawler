چهار‌شنبه ۱۰ آبان ۱۳۹۶
-----------------------------------------
حرف اول
-----------------------------------------
انگیزه های رفراندوم در اقلیم
-----------------------------------------

                    هرچند تهدید به رفراندوم در کردستان عراق می توانست ابزاری برای فرصت سازی و کسب امتیاز از دولت مرکزی باشد؛ اما اجرای آن، این فرصت را سوزاند و حتی آن را به یک تهدید جدی برای کردها تبدیل کرد. اینکه چرا باوجود همه مخالفت ها در داخل و خارج اقلیم و مهیانبودن شرایط داخلی و خارجی، مسئولان اقلیم بر انجام رفراندوم اصرار ورزیدند، جای تامل دارد! رفراندومی که باید به عنوان «یک گام به پیش و چند گام به پس» از آن یاد کرد، هرچند از لحاظ احساسی توانست رویای دیرین کردها را در مراحل نخست و برای چند روز محدود تعبیر کند اما در ادامه نه تنها به واقعیت نپیوست؛ بلکه شرایط بدتری را برای کردستان عراق و آینده آن رقم زد و رویای تشکیل دولت کردی را رویایی تر و دست نیافتنی تر کرد. در بیان چرایی انجام رفراندوم، می توان دلایل متعددی را ذکر کرد ولی هیچ کدام از این دلایل به تنهایی نمی تواند علت تامه انجام رفراندوم باشد. در ادامه به عمده ترین دلایل بروز رفراندوم به صورت خلاصه اشاره می شود.1- اصولا تشکیل دولت کردی یک رویای تاریخی و آرمان دیرینه در بین مردم کرد بوده و بستر تحقق چنین رویایی در عراق بیش از هر کشوری فراهم بود. اصولا کردهای عراق چسبندگی تاریخی و فرهنگی چندانی به کشور خود ندارند و آنها بیش از آنکه خود را عراقی بدانند، خود را آریایی و ایرانی می دانند. بنابراین زمینه ای فرهنگی و تاریخی وجود داشت که کردستان عراق بر اساس آن و به علت عدم دلبستگی ملی، استقلال و جدایی خود را از عراق دنبال کند؛ خصوصا اینکه حاکمیت مرکزی عراق در گذشته برخوردهای ناشایست و تلخی را با کردها داشته است و وجود زخم های کهنه و عمیق ناشی از انفال و شیمیایی و محرومیت، اقلیم را همواره آبستن حوادثی مانند جدایی طلبی و استقلال خواهی کرده است و ادامه شرایط فعلی نیز هر چند می تواند زمان استقلال خواهی را به تاخیر بیندازد اما زمینه اجرای موفق و به موقع آن را در آینده فراهم تر خواهد کرد.2- دولت مرکزی عراق نتوانسته است به طور کامل و به موقع، به تعهدات خود در قبال اقلیم کردستان جامه عمل بپوشاند و درباره درآمدهای نفتی اقلیم نیز شفاف سازی و اطلاع رسانی لازم را انجام نداده است؛ از این رو مردم کردستان حقوق مادی، معنوی و شهروندی خود را پایمال شده می دانند و این موضوع نارضایتی جاری و مزمنی را در میان کردهای عراق به وجود آورده است که این فضای نارضایتی، منجر به آماده ترشدن بستر برای هر اقدامی از جمله رفراندوم برای استقلال خواهی شده بود. البته این عامل هرگز به تنهایی عامل اجرای رفراندوم نبود؛ چون کسانی بودند که قبل از رفراندوم، دولت مرکزی را به وعده اجرای کامل تعهدات و حتی اعطای یک سری امتیازات جدید به اقناع و توافق رسانده بودند و سران اقلیم نیز در ابتدا چنین شرایطی را پذیرفته بودند....اما تحت تاثیر و تحریک مشاوران، مسئولان اقلیم یک طرفه این توافق را بهم زدند.بعد تحت تاثیر و تحریک لابی گران و مشاوران صهیونیست، پشیمان شده بود.3- شرایط اقتصادی، نابسامانی در وصول درآمد حاصل از فروش نفت و فساد اداری حاکم در کردستان عراق، شرایط نامساعدی را به وجود آورده بود که مسئولیت و پاسخ گویی تمامی این حوزه ها متوجه رئیس اقلیم کردستان عراق بود؛ درحالی که چنین آمادگی ای از جانب ایشان وجود نداشت و خصوصا اینکه تعدادی از اعضای خانواده او نیز متهم به فساد مالی بودند. در چنین شرایطی رفراندوم اگر هم نمی توانست راهکاری مناسب و به موقع برای استقلال کردستان عراق باشد، حداقل می توانست برای سرپوش نهادن بر مشکلات و سوءمدیریت اجرایی در اقلیم کردستان، ابزاری مناسب و به موقع باشد. باید به این شرایط، وضعیت نامناسب عمران، بهداشت، آموزش، اشتغال و سایر شاخص های توسعه را در کردستان اضافه کرد که این محرومیت های مشهود و ملموس، زمینه خواست استقلال را در بین کردها تشدید کرده بود؛ خصوصا اینکه مردم تصورشان این بود که با استقلال، می توان همه این کمبودها را برطرف کرد، غافل از اینکه این اقدام در چنین زمانی آن هم با حمایت رژیم صهیونیستی، نه تنها مرهمی بر دردها نخواهد بود بلکه کمبودها، نارسایی ها و زخم های موجود را عمق و وسعت بیشتری خواهد بخشید.4- تبدیل شدن به چهره ای «کاریزماتیک» در رهبری اقلیم یکی دیگر از انگیزه ها و دلایل پیگیری رفراندوم نسنجیده و بی موقع در کردستان عراق بود. اصولا چهره هایی که پرچم کردستان را برافراشته اند و مدعی تشکیل دولت کردی یا خودمختاری شده اند، در اذهان عمومی کردها به چهره هایی کاریزماتیک، تاریخی و ماندگار تبدیل شده اند. مسعود بارزانی نیز این واقعیت را به نیکی می دانست و با روان شناسی اجتماعی کردها کاملا مانوس و آشنا بود. جذابیت این «کاریزما»شدن از یک طرف و نگاه نزدیکان ایشان به درآمدهای بی حساب و کتاب نفت اقلیم از طرف دیگر، منجر به این شد که منافع و مطالبات مردم کرد در عراق بیش از پیش هدر رفته و پایمال شود.5- احساسات درونی از یک طرف و تحریکات بیرونی و تصمیم سازی های موذیانه از جانب رژیم صهیونیستی از طرف دیگر، باعث شد سران تصمیم گیر اقلیم در محاسبات خود دچار اشتباه شوند و گول لابی گری آنها را بخورند. صهیونیست ها به سران اقلیم وعده داده بودند که در ادامه رفراندوم برای استقلال کردستان، یا اجماع بین المللی و حمایت جهانی را فراهم خواهند کرد یا حداقل، حمایت آمریکا را جلب می کنند.با چنین انگیزه ها و تحریکاتی، رفراندوم برای استقلال کردستان عراق شکل گرفت که امروز بعد از گذشت یک ماه و اندی کردها و سران اقلیم به جایی رسیده اند که حسرت شرایط قبل از رفراندوم را می خورند.
                