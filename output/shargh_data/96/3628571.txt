شنبه ۲۵‌شهریور ۱۳۹۶
-----------------------------------------
type_unknown
-----------------------------------------
40 سال بعد از زمین لرزه طبس
-----------------------------------------

                    رخداد زمین لرزه طبس هشت روز بعد از واقعه خون بار 17 شهریور 57 در تهران و در بحبوحه انقلاب اسلامی، یادآور گذشت چهار دهه از شدیدترین زمین لرزه دهه های اخیر ایران است. امدادرسانی به زلزله زدگان طبس در جریان انقلاب و بازسازی طبس بعد از پیروزی انقلاب روی داد و عملا تا حدود سال 1361 طول کشید. در سالروز زمین لرزه طبس، نکات ذیل را می توان برای مرور درس های چهار دهه گذشته ذکر کرد:1- زلزله در ساعت 7:05 عصر با بزرگای 7،4 رخ داد. طبس در سال 1355، حدود 11 هزارو 400 نفر و شهرستان طبس (طبس و روستاهای اطراف) 12هزارو 600 نفر جمعیت داشت. بر اساس آمار مرکز آمار ایران در مهر1357 تعداد کشته های زلزله طبس شش هزارو 363 نفر بود که این تعداد شامل سه هزارو 662 نفر در شهر طبس و دوهزارو 701 نفر در روستاهای اطراف بودند (با وجود آنکه در گزارش های پراکنده دیگر، تا چند برابر - حدود 20 هزار نفر- به طور غیررسمی ذکر شده که با توجه به کل جمعیت موجود در منطقه، غیرواقعی می نماید). بنابراین در زلزله ای که هنگام عصر روی داد، حدود 52 درصد جمعیت شهرستان طبس از بین رفت. سرشماری طبس در سال 65، جمعیت این شهر را حدود 15 هزار نفر و سرشماری سال 95 جمعیت طبس را حدود 39 هزار نفر نشان داد. بنابراین رشد جمعیت در طبس متناسب با رشد جمعیت در چهار دهه گذشته در ایران رخ داده است. البته می توان در شهر بازسازی شده به ارزیابی آسیب پذیری و تاب آوری پرداخت و به لحاظ نشدن فرم معماری تاریخی طبس در بناها و شهر بازسازی شده ایراد گرفت؛ ولی هم زمان می توان در یک ارزیابی اولیه، افزایش تعداد جمعیت درمعرض آسیب (و در نتیجه افزایش میزان ریسک) را متناسب با رشد جمعیت در چهار دهه گذشته در نظر گرفت. سوال بنیادی آن است که آیا میزان آمادگی ما و مدیریت کاهش ریسک و مدیریت بحران در کشور، در این سال ها به همین میزان توسعه یافته است؟2- با وجود شایعاتی مبنی بر مصنوعی بودن و حاصل انفجاربودن زلزله طبس، این زلزله بر پایه نگاشت های زمین لرزه، کاملا طبیعی (زمین ساختی) بود که پس از یک نبود لرزه ای طولانی – که هنوز نمی دانیم چندهزارساله بوده است– اتفاق افتاد. سطح های زمین ریختی متعددی در پای دامنه کوه های شتری در شرق طبس وجود دارد که با گسل های کواترنر از هم تفکیک می شوند. یکی از این گسل های کواترنر، همان گسل زمین لرزه ای طبس بود. اگر برای طبس و هر شهر دیگری در ایران چنین مطالعاتی انجام دهیم، می توانیم مکان گسل های کواترنر و گسل های زمین لرزه ای بالقوه بعدی را حدس بزنیم؛ یعنی بفهمیم در زلزله های احتمالی بعدی، چه محل هایی ممکن است گسیخته شود. چیزی که حتی قبل از زلزله طبس نیز امکان تشخیص داشت؛ ولی کسی آن را پیش بینی نکرده بود. هنوز مطالعه دیرینه لرزه شناسی برای تعیین سن گسیختگی های قبلی در راستای گسل زمین لرزه ای طبس انجام نشده و هنوز نمی دانیم نبود لرزه ای طبس، چندهزارساله است. همچنین ریزپهنه بندی لرزه ای طبس صورت نگرفته است...هیچ تلاشی نیز برای باززنده سازی بافت تاریخی (قبل از زلزله) و اساسا دوباره سازی بناهای تاریخی بر اساس مستندسازی های قبلی در طبس انجام نشده است. یکی از این مستندسازی های قبل از زمین لرزه 57، در کتاب جالب «طبس، شهری که بود- نوشته مهندس دانش دوست» انجام شده است.3- در تاریخ 16/6/96 (هفتم سپتامبر 2017) زمین لرزه ای با بزرگای 8،1 در نزدیکی ساحل چیاپاس مکزیک (در زون فرورانش ورقه کوکوس به زیر ورقه آمریکای شمالی) در عمق 75 کیلومتری در حدود نیمه شب (ساعت 23:49 به وقت محلی)، رخ داد. تعداد تلفات 98 نفر گزارش شد که برای چنین زمین لرزه ای برای کشور مکزیک، تعداد زیادی نیست. کانون زلزله حدود 90 کیلومتر از ساحل و حدود 98 کیلومتر از شهر «پیجی جیاپان» با جمعیت 15 هزار نفر فاصله داشت. فاصله کانون با مکزیکوسیتی (با جمعیت ثابت حدود 9 میلیون نفر در شب و جمعیت حدود 25 میلیون نفر در کلان شهر مکزیکوسینی و حومه)، حدود 700 کیلومتر و با گوتمالاسیتی (با جمعیت 950 هزار نفر) حدود 350 کیلومتر بوده است. بنابراین می توان گفت هم از نظر فاصله مناطق جمعیتی از کانون زلزله و هم از نظر عمق (حدود سه برابر عمیق تر از زلزله 11 مارس 2011 ژاپن) مکزیکی ها بخت خوبی داشته اند تا رخداد 16/6/96 به فاجعه انسانی بزرگی تبدیل نشود. ضمنا به دلیل عمق زیاد، سونامی بزرگی هم شکل نگرفت. باید گفت کشور مکزیک با حدود 127 میلیون نفر جمعیت، در سال 2016 تولید ناخالص داخلی 1.5 تریلیون دلاری (حدود 4 برابر ایران 80 میلیون نفری، با 435 میلیارد دلار تولید ناخالص داخلی) داشته است؛ در عین حال برنامه های مکزیک از نظر مدیریت بحران و کاهش ریسک در سه دهه اخیر، جزء برنامه های موفق در کشورهای درحال توسعه بوده است. ایجاد سامانه هشدار پیش هنگام زلزله برای مکزیکوسیتی که از سال 1991 تاکنون (در 26 سال گذشته) عملیاتی بوده، نمونه ای از این برنامه هاست. از سوی دیگر، در دهه اخیر، دولت مکزیک تمرکز جالب و موفقی روی برنامه کاهش ریسک با راهبرد حمایت از برنامه هایی که با نگاهی فدرال (استانی) هزینه های آسیب را در یک سانحه محتمل بعدی برای دولت فدرال کاهش می دهند، داشته است. این کار بر پایه درس های آموخته شده از سوانح و زلزله های قبلی، به تمرکز بر برنامه های نسبتا موفق آمایش سرزمین و برنامه ریزی شهری منجر شده است. چنین برنامه های موفقی با به کارگیری نیروهای انسانی نسل جدید تحصیل کرده -که با یکی، دو زبان خارجی آشنا هستند- در بدنه اجرائی این کشور به ویژه برای برنامه های کاهش ریسک سوانح ممکن شده است. این همان کاری است که اکنون دولت ما در ایران، در سی ونهمین سالروز زمین لرزه طبس 57 باید با جدیت دنبال کند.
                