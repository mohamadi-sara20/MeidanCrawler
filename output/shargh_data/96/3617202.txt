یک‌شنبه ۵‌شهریور ۱۳۹۶
-----------------------------------------
یادداشت
-----------------------------------------
حال ناخوش صنعت داروسازی
-----------------------------------------

                    در روزهای مختلف سال که هرکدام به واسطه مناسبت خاصی نام گذاری شده اند، مانند روز پرستار، ماما، بهداشت، اهدای عضو، دندان پزشکی، داروسازی و دیگر موارد مرتبط با زنجیره تامین سلامت مردم، عادت کرده ایم از طریق رسانه های متنوع درباره ارج و قرب آن مناسبت خاص یا پیرامون مسائل و معضلات مبتلا به موضوع اصلی آن روز، مطالبی را به صورت تکرار مکررات همیشگی و گاه در قالبی تازه بخوانیم، بشنویم یا ببینیم. در بیشتر مواقع نیز این گونه مطالب از سوی روسای وقت ادارات، تشکل ها، انجمن ها و مسئولان فعلی یا قبلی سازمان هایی به نگارش درمی آیند که خود به طور مستقیم یا غیرمستقیم در پدیدآمدن، حفظ یا تشدید شرایط موجود، دخیل بوده یا هستند؛ حال چه با مشارکت در تنظیم، تصویب و نحوه اجرای قوانین مغشوش و غیرقابل اتکا و چه با نظارت ناقص، غیرمسئولانه و جهت دار که از سر کم اطلاعی و بی تجربگی حاصل می شوند یا با استفاده از موقعیت موقت خود، در راستای کسب منافع شخصی یا گروهی صورت می گیرند. بنابراین باید قریب به اتفاق این گونه قلم فرسایی ها و برنامه های سطحی و گزارشی را در هر برهه ای فقط به عنوان محور و ابزاری برای تخطئه دیگران یا تبرئه خویشتن در نظر گرفت؛ نه از سر دلسوزی و چاره اندیشی که اگر چنین بود، وضع صنعت داروسازی هم این گونه نبود. هروقت هم صدایی به اعتراض بلند می شود، برخی که منافع خود را در خطر می بینند، فریاد وااسفا سر می دهند که چرا حرمت داروسازی را می شکنید و باید اتحاد داشت و موضوع باید در داخل خانواده حل وفصل شود! اما در مقام عمل، همچنان به رویه خود ادامه می دهند. پنجم شهریور، روز داروساز و داروسازی نام گذاری شده است و در این راستا نیز همواره نشریات گوناگون، صداوسیما و شبکه های مجازی چندروزی را مانند سایر موضوعات سلامت محوری که روزی را هم به خود اختصاص داده اند، قدری مقاله و برنامه با همان مشخصات ذکرشده تدارک می بینند وهمه چیز به روال گذشته پیش می رود تا سال آینده. نتیجه هم که کاملا ملموس است و هرکس دستی بر آتش دارد، از حرارتش نیز به خوبی آگاه است. در حدود نزدیک به 20سالی که از فعالیت مستمر نگارنده در صنعت داروسازی کشور می گذرد، بدون استثنا در مناسبت ها یا همایش های داروسازی مختلف با این گونه افاضات بی حاصل مواجه شده ام و جدای از حسرت ناشی از تبدیل بطئی جایگاه والای داروساز و داروسازی (که جزء لاینفک و حیاتی پروسه درمان به حساب می آیند) به فرایندی تجاری و منفعت طلبانه صرف، شاهد اضمحلال روند سالم و منطقی تولید و عرضه دارو در سطح کشور به عنوان یک صنعت استراتژیک و بخش مهمی از اقتصاد جامعه بوده ام. متاسفانه روز به روز با ورود مدیران جوان شبه دولتی در بالاترین سطوح مدیریتی مجموعه های معظم پخش یا تولید محصولات دارویی و استفاده از برخی تئوری های بازاریابی که در دوره های نصفه نیمه MBA فراگرفته اند.هر کاری را در بازار رقابتی مجاز می شمرند، بازار استراتژیک دارو را با روش های فروش پفک نمکی (یکی بخر، دو تا ببر!) به سمتی رهنمون شده اند که ضرر و زیان مادی و معنوی حاصل از آن برگشت ناپذیر شده است. این گونه طرز تفکر ناشی از اذن پیمودن ره صدساله در یک شب، همراه با وضعیت نابسامان حاصل از طلب چندهزارمیلیاردی از شرکت های بیمه، نه تنها باعث ایجاد بدهی چندصدمیلیاردی بعضی از شرکت های داروسازی بزرگ و قدیمی به شبکه بانکی شده، بلکه در کنار قوانین بلاتکلیف قیمت گذاری دارو، دست مسئولان را نیز باز گذاشته که به بهانه جلوگیری از کمبود دارو، با دادن مجوزهای نامحدود به تولید یا واردات هر دارو و استفاده از جمله کلیشه ای و به ظاهر درست «اگر فلان دارو حاشیه سود ندارد چرا جایزه می دهید؟» قیمت داروها را هم ثابت نگاه دارند و به این آشفتگی دامن بزنند. دوستان، عزیزان و سروران ارجمند، روز داروساز مبارک، اما حال صنعت داروسازی خوب نیست. باید فکری اساسی به حال درمان وضعیت نامساعد این درمانگر حیاتی کرد.
                