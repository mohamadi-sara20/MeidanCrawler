دو‌شنبه ۲۴ مهر ۱۳۹۶
-----------------------------------------
حرف اول
-----------------------------------------
شطرنج با گوریل
-----------------------------------------

                    آنچه شطرنج بازان قهار را متمایز می کند، نه – صرفا- در پس وپیش کردن مهره ها که در حیلتی است که پشت بازی در چهارخانه های سیاه و سفید زمین بازی، پنهان کرده اند. بازی اصلی را غالبا نباید در جست وخیز سربازها و اسب ها جست که حرکت مهره ها بیش از آنکه بازی سازی باشد، به قصد انحراف ذهن حریف صورت می گیرد. بازی اصلی آنجاست که قرار است ذهن حریف از آن منحرف شود؛ مثلا در حرکت آرام، بی جلب توجه و گمشده در هیاهوی سربازها و ژنرال های فلان وزیر! گاه حتی بیرون افتاده از زمین بازی!در سیاست هم غالبا همین است؛ اصلا زمین شطرنج را بزرگ تر کنیم به قاعده خاورمیانه و از مباحث «دردسرساز» بگذریم.خاورمیانه ای که در آن روابط و سطح بازی را نه قواعد بازی که رقص شمشیر فلان شیخ با فلان گردن کلفت سابق عرصه کشتی کج تعیین می کند و بدلش را فلان افسر سابق ک گ ب با تعارف سامانه موشکی اس400 می زند. در این شطرنج، قهاری شطرنج بازان را نه در بضاعت مهره ها که در دور بازی آنان و حامیانشان باید جست!اما آنها که دور بازو، قطر گردن و عرض سینه شان، به ایشان توانایی درخوری برای این بازی نمی دهد، می گردند پی کسی با بازویی درشت – و گاهی رد خطی بر صورت البته- تا در این شطرنج پشت صندلی آنها بایستد و برای حریف چشم و ابروهای معنادار بیاید، هزینه این حمایت را البته در قالب فلان کیلو طلا و بهمان میلیارد دلار خرید اسلحه پرداخت خواهند کرد و به دستخوش عشوه هایی لایتچسبک هم در حد مثلا اجازه رانندگی کردن به نصف جمعیت کشورشان بروز خواهند داد تا به آن پشت گرمی، کسی مثلا از آنها نپرسد که فلان گروه تکفیری در فلان کشور همسایه با دلارهای کدامتان پا گرفت و به جان دیگران افتاد. البته چندان هم کسی نمی پرسد؛ شاید به دلیل همان بازوی ستبر و گردن کلفتی که پشتشان می بینند! ما در این بازی اما تنهاییم (آنها که قرار بود متحد استراتژیکمان باشند یا در شورای امنیت چندین بار وقتی داشتند ما را به مسلخ می بردند در سکوت، قصابان را تماشا کردند یا فی المثل همان طور که قبل تر گفته شد، سر بزنگاه سامانه موشکی تعارف کردند به حریف!) یکه و تنها پشت میز شطرنج نشسته ایم، مقابل گوریل! و بضاعت ما همین سپید و سیاه زمین بازی و استطاعت قواعد و قدرت قانونی مهره هاست.حتی اگر طرف آماده باشد که با مشت بزند روز میز. حریف هم فلان شیخ که رویای امیری سرزمین های اسلامی را دارد و فلان پاشا که خواب امپراتوری عثمانی را می بیند، نیست. خود همانی است که با بازو و گردن کلفت و رد خطی بر صورت، تا حال حامی بازیگرانش در منطقه بود؛ از کنار رینگ کشتی کج پرتاب شده به عرصه شطرنج سیاست.اوضاع غریبی است، اما برای ما بی سابقه نیست. ما یک بار هم یکی، دو سال قبل، به فراست و کیاست شطرنج بازانمان اعتماد کردیم و به بازی فرستادیمشان و آنها نصف دنیا را با ما همراه کردند، چنان که هنوز سه کشوری که روابط چندان دوستانه ای با ما ندارند، نامه می نویسند به ینگه دنیا و از عقوبت زیر میز بازی زدن، پرهیزش می دهند. شطرنج قبلی را (هرچه هم که بین خودمان برخی، به قصد زدن رقیب سیاسی، دستاورد آن رقابت سنگین را تخدیش کنند) نیک می دانیم که با یک دست شطرنج بازانمان برده ایم و از همین باید آموخته باشیم که برگ برنده ای به پشتوانه قدرت و توانمان در حوزه های غیردیپلماتیک اگر داریم - که داریم- باید بگذاریم برای بعد از شطرنج. الان زمان بازی با مهره های سیاه و سفید است و ما نشان داده ایم بازیگرانی داریم که بلدند از این بازی پیروز بیرون بیایند؛ حتی در برابر گوریل ها! شطرنج را به فراست شطرنج بازانمان واگذار کنیم و پشت گرمی آنان باشیم و نه سنگی در راهشان، خدای ناکرده!
                