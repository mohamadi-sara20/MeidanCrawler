شنبه ۱۴ مرداد ۱۳۹۶
-----------------------------------------
یادداشت
-----------------------------------------
نه مگر انتظار عمل به وعده ها «حق مردم است!»
-----------------------------------------

                    با تبریک برگزیده شدن جناب دکتر حسن روحانی به ایشان برای چهار سال آینده و خدمت به زنان و مردان ایران در جایگاه ریاست جمهوری، پیش از ورود به نقد عملکرد و گلایه از ایشان در حوزه حقوق زنان در چهار سال نخست ریاست جمهوری شان، ناگزیر از اشاره به بخشی از قول ها و وعده های انتخاباتی ایشان در دور نخست ریاست جمهوری شان هستم؛ قول ها و وعده هایی که به نظر می رسید دریچه های امید بسیاری را برای زنان ایران و همچنین زنان کنشگر حقوق زنان باز کند و موجب دلگرمی ما شود؛ اما دریغ از یک دریچه: [... دولت آینده معتقد است که فقه اسلامی در شرایط امروز از سوی حوزه علمیه نیاز به بازنگری دارد و ما از حوزه های علمیه تقاضا می کنیم که به اصل زمان و مکان توجه بیشتری بکنند... [...] دولت تدبیر و امید در چارچوب فقه با توجه به زمان و مکان، لوایحی برای حمایت از زنان به مجلس ارائه می کند... تشکیل وزارت امور بانوان را در دولت تدبیر و امید پیش بینی کردیم تا حقوق ضایع شده زنان را به آنها برگردانیم...].این بخش مهمی از کلان وعده هایی بود که جناب دکتر روحانی پیش از برگزیده شدن به ریاست جمهوری دور یازدهم، در برخی سخنرانی های انتخاباتی و پس از آن، درباره حضور برابر زنان در عرصه های عمومی و دانشگاهی و نیز در کسب حقوق برابر و عادلانه آنان، داده بودند. در این نوشته وارد بخش دوم یعنی حوزه های سیاسی این وعده ها نمی شوم که هرگز دغدغه ام نبوده است؛ گرچه بسیاری از زنان و نیز زنان کنشگر حقوق زنان به آن می پردازند! اما اینجا می خواهم از آقای روحانی، منتخب 24 میلیون ایرانی که بدیهی است نیمی از آنان زنان بوده اند، همراه با گلایه بسیار بپرسم چرا هیچ اقدامی برای برآورده کردن این وعده ها در چهار سال ریاست جمهوری شان نکرده اند؟ درحالی که یکی از با تجربه ترین، متعهدترین، نواندیش ترین و بهترین گزینه ها را (خانم شهیندخت مولاوردی) برای معاونت امور زنان و خانواده دولت یازدهم برگزیده بودند. آیا جناب دکتر روحانی پاسخی برای این پرسش ها دارند؟ اگر آری، چرا اعلام نمی کنند؟ اگر نه! پس چرا به هنگام مراسم تنفیذ دولت دوازدهم، دوباره به مواردی از «حق مردم»، که بدون شک حقوق برابر و عادلانه زنان، بخش بسیار مهمی از این «حق» است، اشاره کرده اند؟ بدیهی است کنشگران حقوق زنان و نیز دیگر آحاد جامعه، (همان گونه که در مقاله «مطالبات زنان» و وعده های «روحانی» در «شرق» نوشته و اشاره کرده بودم)، نیک می دانند که: «چنین وعده ها و قول هایی، بدون شک و بی رودربایستی، مسئولیتی بسیار سنگین و بسیار جدی بر دوش رئیس جمهور دوره یازدهم [و اینک دوازدهم] می گذارد» و درعین حال به این واقعیت نیز آگاه اند که: «همه این وعده های نیک و مثبت رئیس جمهور جدید [و اینک دور دوم] به آن آسانی که ایشان ردیف و تعریف کرده اند، امکان پذیر نیست».اما نکته پرسش برانگیز این است که جناب دکتر روحانی، حتی معاونت امور زنان و خانواده را نیز مکلف به اجرای برخی از این وعده ها، که یکی از آنها به نظر ایشان بازنگری این باور ایشان است که: «فقه اسلامی در شرایط امروز از سوی حوزه علمیه نیاز به بازنگری دارد و ما از حوزه های علمیه تقاضا می کنیم که به اصل زمان و مکان توجه بیشتری بکنند»، نکردند! یکی از دریچه های امیدی که از سوی دکتر روحانی در زمان انتخابات دوره یازدهم ریاست جمهوری به روی زنان باز شد، همین موضوع بازنگری فقه اسلامی از سوی حوزه های علمیه بود؛ موضوعی که شاید بیش از 15 سال است که من به عنوان نواندیش دینی و کنشگر حقوق برابر و عادلانه زنان، در بسیاری از مقالات و سخنرانی های داخل و خارج ایران به آن اشاره کرده و درباره آن نوشته و نیز حتی مورد بی مهری و سوءنقدهایی هم قرار گرفته ام (بسیاری از این مقالات در سایت ها موجود است). امروز مراسم تحلیف جناب دکتر روحانی برای دور دوم ریاست جمهوری و آغاز به کار دولت دوازدهم در جمهوری اسلامی ایران برگزار می شود؛ دولتی که پایه و اصول اولیه اش «توحید» و «عدالت» است؛ اما، با توجه به خبرهای گوناگونی که در این دو، سه ماه اخیر، چه از سوی زنان و مردان در دولت، چه از سوی وسایل ارتباط جمعی (میدیا) و چه از سوی برخی کنشگران حوزه حقوق زنان منتشر شده، هیچ زنی به عنوان وزیر در دولت دوازدهم برگزیده نشده است. گرچه اگر هم این کار از سوی هر دولتی انجام می شد، هیچ تضمینی برای رسیدن زنان به حقوق حقه برابر و عادلانه شان نبود و تنها نقش «مسکن» می داشت؛ زیرا تا زمانی که تغییری اساسی و بنیادین در قوانین حقوق زنان و دستیابی آنان به حقوق اساسی شان در جمهوری اسلامی ایران صورت نگیرد، رسیدن به همه پست ها و مقام های اجرائی و فرهنگی و اقتصادی و هنری و سیاسی و... تنها دلخوشی کوتاه مدتی است برای آنان که به جای درمان، به تسکین قانع هستند. زنان در پی رسیدن به حقوق حقه برابر و عادلانه ای هستند که در «اسلام» از آنها دریغ نشده است؛ اما متاسفانه به دلایل مختلف از عرصه عمومی کنار نهاده شده اند؛ درحالی که بسیاری از کنشگران حقوق زنان، از جمله خود من، بر این باورند که «فقه» و قوانین فقهی نباید تک جنسی و تک زبانی و آن هم با دانش و خرد و احساس و دیگر مولفه های «مردانه» تفسیر و تاویل شود؛ بلکه لازم است این بررسی و خوانش و تفسیر و تاویل هم زمان توام با دانش و خرد و احساس و دیگر مولفه های «زنانه»، یعنی تجمیع خرد و دانش و دیگر مولفه های این هر دو جنس و به عبارتی دیگر «فراجنسی» صورت بگیرد.امیدواریم ریاست محترم جمهوری که از امروز و پس از مراسم تحلیف، عهده دار بهبود شرایط زیستی 80میلیون شهروند ایرانی خواهند شد، در این چهار سال مسئولیت خود به درخواست و وعده و قولی که درباره بازنگری فقه اسلامی داده اند توجه و اقدام کند و امکاناتی فراهم آورند تا این بازنگری با تجمیع تفسیر و تاویل زنان و مردان، تواما، صورت بگیرد تا حقوق برابر و عادلانه انسانی/ اسلامی هریک از زنان و مردان در جای خویش تفسیر و تاویل و به قانون «روزآمد» و «هم زمانی» (Synchronic) تبدیل شود.هزاره هاست که جهان ما، جهانی فاقد «توان» کامل و تمام «انسانی» است؛ «توان انسانی»ای که به نظر کنفسیوس تجمیع «یین» و «یانگ» و به تعبیر پروفسور یونگ «انیما» و «انیموس» و به زبان شیرین فارسی خودمان «نرینه» و «مادینه» و به کلام قرآنی «مذکر» و «مونث» و نیز عملکرد دیالکتیکی آن است. نه مگر قرآن می گوید: «انا خلقناکم من نفس واحده»؟ و نه مگر این نفس در هر دو جنس برابر و یگانه است؟ و نه مگر هر دو جنس از هر دو توان «نرینه» و «مادینه» برخوردارند؟*بخش هایی از این دیدگاه ها پیش تر در روزنامه «شرق» شماره 1798 تاریخ 13مرداد 92 ص اول و در روزنامه اعتماد شماره 2747 تاریخ 17مرداد 92، ص 13 و چند روزنامه دیگر آمده است.
                