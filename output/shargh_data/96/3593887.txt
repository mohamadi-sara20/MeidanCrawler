دو‌شنبه ۲۶ تیر ۱۳۹۶
-----------------------------------------
حرف اول
-----------------------------------------
«زن»، «چهل سالگی» و «مریم میرزاخانی»
-----------------------------------------

                    مرگ پایان کبوتر نیست! هر روز و شب، میلیون ها آدمی زاده، هم زمان، زاده می شوند و می میرند؛ امری بس طبیعی و بی شک گریزناپذیر! در خیل این زایش و مرگ، بسیاری می زیند و سرخوشانه می میرند، بسیاری اما، نیز، می زیند، اما نمی میرند! اینان «جاودانگان» هستی اند؛ از خیل نامیرایان مقدس؛ همان ها که در فرهنگ و اساطیر ایران باستان «امشاسپندان» [نامیرایان سپند (مقدس)] شمرده می شوند و هر یک بخشی از نیکی های جهان را بر دوش می کشند و سخاوتمندانه نثار ما «آدمی زادگان» می کنند تا مگر با بهره گیری هوشیارانه از آنها، بالقوه های «انسان»مان را به منصه بالفعل شدن «انسان»مان رهنمود شوند. نیک حادثه اینکه، نیمی از این نامیرایان مقدس «مادینه» و نیمی «نرینه»اند! شاید مالک هستی و طبیعت خواسته است تا «عدالت» را این گونه به رخ ما آدمی زادگان بکشد؛ «ما»یی که عدالت را با برابری خلط کرده ایم؛ گرچه هر یک بر جای خویش نیک است. روایت های مقدس عادلانه می گوید: «علم را از گهواره تا گور بجوی» و گوش به فرمان ها این ندا را می شنوند و دل به آن می سپارند. اما، آیا مالکان جهان نرینه شده مان، این امکان را برای «ما»ی انسان (ماده و نر)/ (انا خلقناکم من ذکر و انثی) فراهم کرده اند تا آزادانه این ندا را بشنویم و به آن عمل کنیم؟مریم میرزاخانی، نماد «زن/ مادری» اسطوره ای، این ندا را شنید و هم زمان با همه ویژگی ها و وظیفه های زنانه و مادرانه اش «علم» را آموخت، جفت خویش را جست و فرزند خود را به دنیا آورد تا بگوید که هیچ یک از این ویژگی های زن/ مادرانه، راه او را برای رسیدن به دانش و بالارفتن و عروج به جایگاه انسانی خداگونه اش نبست. مریم، از زمره برگزیده «انسان»هایی بود که به هیچ یک از زنجیرها و علقه های زیستی آدمی زادگان روی نکرد و به آنها نیاویخت. ازاین رو، جهان «عجب انگیز» ما نیز که ظرفیت، تحمل و جایی برای این همه بزرگی روح و جان و گستردگی اندیشه و ذهن این «انسان ناتمام» در نیمه راه را که هنوز می توانست راه های سخت و کوشنده ای را ادامه دهد نداشت، نتوانست او را بیش از این در خویش جای دهد. به این جهت ناگزیر مریم را، هم زمان در «چهل سالگی» و در اوج شکوفایی توانایی های آفریننده «زن/ مادرانه» و نیز «دانش»اندوزی و تلاش برای عروج به جایگاه انسانی و خداگونه اش از ما گرفت. سوگ ازدست دادن مریم میرزاخانی، دردناک تر و سخت تر از آن است که در قالب واژه ها، استعاره ها، تمثیل ها و... و... بگنجد. میراث مریم میرزاخانی برای میهن ما، ایران، در کنار همه میراث علمی و آکادمیک و دریافت نخستین جایزه ریاضی به عنوان نخستین زن و نخستین پژوهشگر دانشمند ریاضیات در جهان، فرزندی است که متاسفانه به دلیل قوانین بازخوانی نشده سده های پیش ما نتوانست از سوی مادر شهروندی میهن مادرش را که از او زاده شده بود و بیشترین حق شهروندی اش می بایست از او می بود به دست آورد.شگفت انگیزتر اینکه، این عدم اعطای شهروندی ایرانی از سوی دولت جمهوری اسلامی ایران به فرزند این زن/ مادری که این روزها نام میهنمان «ایران» را بر بلندای همه رسانه های جهان بالا برده، با هیچ یک از موازین دین ما «اسلام» که ذریه اش از فاطمه، دختر پیامبر اسلام، ادامه یافته است، نیست! آیا ما، نه به عنوان کنشگر حقوق زنان، بلکه به عنوان شهروندی مسلمان، نباید از مسئولان دولت جمهوری اسلامی ایران بخواهیم پاسخ گوی چنین «نابرابری ناعادلانه»ای باشند؟ «نابرابری ناعادلانه»ای که در اصل اساسی «اسلام» - دینی که نخستین ایمان آورنده و باورمندش یک زن؛ یعنی «خدیجه»، همسر پیامبر و ادامه دهندگانش از ذریه «فاطمه»، دختر پیامبرش، بوده است - هرگز وجود خارجی نداشته و ندارد؟
                