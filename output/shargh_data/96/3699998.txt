سه‌شنبه ۱۰ بهمن ۱۳۹۶
-----------------------------------------
یادداشت
-----------------------------------------
با مردم روراست باشیم
-----------------------------------------

                    مدتی قبل بحثی میان دکتر محسن رنانی، استاد دانشگاه و اقتصاددان معروف، با حجت الاسلام دکتر غلامرضا مصباحی مقدم، نماینده پیشین مجلس و از فعالان سیاسی اصولگرا، در برنامه ای تلویزیونی صورت گرفت که در فضای مجازی بخشی از آن پخش شده است. دکتر رنانی در بحث یادشده می گوید در 35 سال گذشته همه منابع کشور را مصرف کرده ایم و برای توسعه منبع دیگری نداریم. در سوی مقابل، حرف آقای مصباحی مقدم آن بود که ما الگو نداشتیم و نداشتن الگو باعث وضع فعلی شده است. دکتر رنانی معتقد است ما از انقلاب مشروطه تا انقلاب، 30 میلیارد بشکه نفت استخراج کرده ایم و از انقلاب اسلامی تاکنون 35 میلیارد بشکه و نیز آب های زیرزمینی را هدر داده ایم و نمی توان این منابع را برگرداند. اما حجت الاسلام مصباحی مقدم می گوید ما الگو نداشتیم؛ اکنون هم با چه الگویی به توسعه اقتصاد و اشتغال بپردازیم؟ نگارنده دکتر رنانی را انسانی عالم و دلسوخته می دانم و یقین دارم که با مطالعه و تحقیق صحبت می کند و در درونش اضطراب نسبت به آینده کشور وجود دارد. آقای مصباحی مقدم نیز فردی واقع بین و منصف است که صرف نظر از جناح بندی ها، او را متعادل یافته ام. سخن آن است که تحلیل دو عنصر تفکر و سیاست گذاری در جامعه ما چگونه است و آیا راه نجاتی برای اقتصاد کشور متصور است؟ اول از دکتر رنانی شروع می کنم. حرف های ایشان درباره ازدست دادن فرصت ها و هدردادن منابع کاملا درست است اما هم اکنون با وجود همه کاستی ها باز هم منابع فراوانی داریم. مشکل اینجاست که هنوز هم متنبه نشده ایم و هدردادن منابع و فرصت ها همچنان با شدت بیشتری ادامه دارد. متفکر دلسوخته ای مانند دکتر رنانی اینک باید بیشتر به فکر ارائه راه حل ها باشد، هرچند بیان آنچه بر ما گذشته است، حتما صواب و ضروری است. اما حجت الاسلام دکتر مصباحی مقدم را چگونه باید دید؟ روحانی اقتصادخوانده و مجلس دیده که معتقد است ما الگو نداشتیم. شاید اگر یک فرد ناآشنا به دین و دینداری چنین می گفت، حرفش پذیرفتنی بود اما از یک روحانی بعید است که بگوید الگو نداشتیم و حال هم پس از گذشت نزدیک به 40 سال از پیروزی انقلاب اسلامی برای اصلاح وضع موجود بگوید با چه الگویی؟ پیش از انقلاب می گفتیم اگر روزانه یک ساعت صداوسیما در دست ما باشد، همه چیز را درست می کنیم. سوال این است که مگر الگو را باید به صورت دربسته از ناکجاآباد برایمان ارسال می کردند؟ بهتر است قدری به آسیب شناسی رفتار سیاسی و اقتصادی بپردازند. در فقه شیعه، اجتهاد یعنی تلاش و کوشش در کشف حقیقت (احکام). با رد و دفع مکتب اخباری گری و حاکمیت اصولیون از زمان مرحوم وحید بهبهانی، موضوع اهمیت دادن به عقل از ارکان مهم اجتهاد بوده و به این ترتیب استنباط عقلانی احکام از قرآن و حدیث و اجماع را مستقر کردند. هرچند به تدریج و برحسب برخی نظرات این عقل گرایی موقوف به تشخیص روایت سره از ناسره بوده است و نه عقل شخصی تخصصی، زیرا به هر نوع تشخیص عقل تخصصی اتهام قیاس یا استحسان وارد می شده و می شود و به این ترتیب یک بار دیگر اخباری گری نضج گرفته است. اگر به آیه شریفه «ان المبذرین کانوا اخوان الشیاطین» یا «کلو واشربو و لا تسرفوا» توجه شود، ما به جای آنکه در عمل به این آیه عقل خود را در زمینه های مختلف به کار گیریم چنین عمل کرده ایم:«کلوا و اشربوا را تو در گوش کن و لا تسرفو را فراموش کن»اگر عقل به کار گرفته می شد، در مصرف آب کشاورزی و صنعتی اسراف نمی شد و الگوی مصرفی کشور برحسب عقل و علم تنظیم می شد و با ذخیره های آب قابل استحصال تطبیق داده می شد. پس در اینجا الگو داشته ایم اما عقل به کارگیری آن را نداشته ایم. در مصرف سوخت به جای کنترل، مصرف آن آزاد گذاشته شده که هرکس به صرف داشتن امکانات مالی هر اندازه بخواهد اسراف کند. آدام اسمیت می گوید هر مسرفی دشمن بالقوه جامعه است و هر قناعت پیشه ای ولی نعمت مردم می شود. یکی از مواردی که در قرآن به آن سفارش شده، قسط است که به تعریف علما قراردادن هر چیز در جایگاه مناسب است. توجه به قسط در سرزمین که همان آمایش سرزمینی است، در برنامه ریزی ما وجود ندارد. مگر در قرآن درباره انفال سفارش نشده است.پس چگونه جنگل ها به وضع فعلی درآمده، از آلودگی رودخانه ها جلوگیری نکرده و مراتع به نابودی کشانده شد؟ در قرآن آمده «ولا تسب الذین یدعون من دون الله»، «به بت ها اهانت نکنید» آیا ما به هر کسی دوستش نداشته ایم - و نه حتی دشمنان- دشنام نداده ایم؟ در قرآن به موسی(ع) گفته شده «اذهب الی فرعون انه طغی و قولو قولا لینا»، به سوی فرعون برو، چراکه طغیان کرده است و با او به زبان ملایم صحبت کن...اما ما حتی با دوستان به زبان ملایم صحبت نکرده ایم و به محض کوچک ترین اختلاف، زبان خود را تند و غیرقابل تحمل کرده ایم. مگر نداریم «اکرم الضیف و لو کان کافرا»؛ میهمان را گرامی دارید حتی اگر کافر باشد. اگر چنین کرده بودیم امروز سیل میهمانان خارجی (توریست ها) را در کشور داشتیم که هم با فرهنگ ما آشنا باشند و هم به اشتغال در کشور کمک کرده باشند. پیامبر(ص) به جای کمک نقدی به مسکین، به او طناب داد تا با آن پشته خار تهیه کند و کار ایجاد کند، اما در ایران بین مردم پول تقسیم شد. پس اینکه یک عالم اقتصاد یا یک شرع مدار ما بگوید الگو نداشته ایم، نه از دیدگاه دین پذیرفته است و نه از راه عقل. در علم اقتصاد، از ابتدای وضع ضوابط اداره و تمشیت اقتصاد منزل در یونان و ایران باستان، بر حفظ اموال و مدیریت آنها تاکید می شده است و می توان گفت استنباط توسعه ای از اداره حکومت، امنیت، ارتباطات و عمران از آن زمان به وجود آمده است. در تاریخ مدرن با تثبیت اقتصاد به عنوان یک علم مستقل، بحث ها با مباحث توسعه شروع شد که مقایسه کشورها با شاخص های اقتصادی را از «ثروت ملل» نوشته (آدام اسمیت) به روشنی دیده می شود. از نحله مرکانتالیست ها تا نهادگرایان مدرن همه اقتصاددانان بزرگ نگران توسعه بوده اند و ادبیات علم اقتصاد در نظرات آنها مشحون از بحث های اقتصاد توسعه است. آقای مصباحی مقدم احتمال می دادند الگوی توسعه با حفظ اموال و افزودن بر سرمایه های انسانی و مادی کشورها و بنگاه ها ملازمه داشته و دارد. حضور فعال در چندین دوره مجلس و ریاست بر کمسیون های برنامه و تلفیق در دوره های تنظیم بودجه های سالانه و برنامه های پنج ساله باید ثمراتی توسعه ای برای کشور و ملت به ارمغان بیاورد. اگر به ملاک و الگوهای بسیار رایج و مورد اتفاق همه اقتصاددانان توجه می شد حتما نابودی سرزمین ایران، خیل عظیم جوانان بی کار و فرار سرمایه ها و مغزها از کشور اتفاق نمی افتاد. وقتی رهبر انقلاب فرمودند باید در سال 1404 اقتصاد اول منطقه باشیم، باید الگوی سرمایه گذاری در بودجه های سالانه دیده می شد. در روزهای اخیر پس از اعتراض های مختلف افراد متفاوتی در جامعه از جمله برخی مسئولان اظهارنظرهایی کرده اند مبنی بر شنیدن صدای مردم و رفع مشکلات آنها و تامین خواسته های آنان. ببینیم اعتراض ها را چه کسانی انجام دادند.الف- تخریب ها و اغتشاش های مخرب نوعا از سوی مخالفان نظام که آرزوی براندازی نظام جمهوری اسلامی را دارند - اعم از تحریک خارجی یا درک سیاسی داخلی- صورت گرفته است و خواست آنها قابل تامین نیست.ب- تظاهرات مسالمت آمیز کسانی که از بنگاه های مالی آسیب دیده اند و کسانی که به خاطر مشکلات مالی و اقتصادی و نیز افرادی که به صورت سیاسی مخالف دولت هستند. البته بسیاری دیگر از مردم کشورمان که به تظاهرات نپیوسته اند از زمره این افراد هستند.به ظاهر مشکل بنگاه های مالی حل شده یا در شرف حل شدن است، اما مسئله آنهایی که به صورت سیاسی مخالف اند یا از وضع مالی و اقتصادی گله مند هستند، فعلا قابل حل وفصل نیست.ج- گروه دیگری که فقط تظاهرات می کنند، مردم محروم اقصا نقاط کشور هستند که اعاشه آنها نسبت به گروه دوم بسیار پایین است، اما زبانی برای گفتن ندارند و در حقیقت گروه دوم ناخواسته زبان گروه سوم شده اند.در اینجا باید بگویم مشکل گروه اول حل شدنی نیست، زیرا نظام و مردم در مقابل آنها ایستاده اند و گروه اول چه با حمایت خارجی و چه با اندک مخالفان اصل نظام، راه به جایی نخواهند برد. مشکل گروه سوم یعنی محرومان واقعی از سوی عوامل کمک کننده مانند کمیته امداد امام، بهزیستی و گروه های مردم نهاد قابل رفع و رجوع است، هرچند در لایحه بودجه سال 97 نسبت به آن بی توجهی شده است. اینها اعانه بگیران واقعی و مستحق هستند و با اندکی ملاحظه می توان در حد رفع مشکلات اساسی آنها گام برداشت؛ اما مشکلات گروه دوم که قاطبه مردم کشورمان را تشکیل می دهند، درحال حاضر قابل حل وفصل نیست و ارتقای سطح زندگی آنان و رفع مشکلات آنان ممکن نیست. حال با هرکس دیگر که گروه اول کم وبیش آنها را صدا می زنند.نظام جمهوری اسلامی موجود هم با وعده ووعید و روش کنونی نمی تواند در کوتاه مدت مسئله را حل کند و انتقادهای ضد دولت که این روزها در صداوسیما یا از سوی برخی تریبون های نماز جمعه به دولت می شود و آرزوی آنها برکناری دولت فعلی و حضور دولت همسوی خودشان است نمی تواند راهگشا باشد. واقعیت آن است که درآمد دولت محدود، سرمایه گذاری بسیار اندک، جذب سرمایه خارجی ناچیز، فرار سرمایه داخلی همواره و رو به تزاید، دشمنان خارجی وقیح و وقیح تر و مدیران و کارکنان دولتی دارای ابتکار و قوه خلاقیت لازم نیستند. در این حال مسئولان هم بر طبل نیازها و حل آنها می کوبند و به طور غیرمستقیم و حتی مستقیم دولت را در حل مسائل مربوطه بی کفایت قلمداد می کنند. البته دولت عاری از عیب ونقص نیست؛ اما هیچ دولتی اعم از راست، چپ، اصولگرا، اصلاح طلب، حزب اللهی، لیبرال، نظامی، غیرنظامی، بسیجی و جهادی با این شیوه نمی تواند در کوتاه مدت این مطالبات را برآورده کند و طبعا در بلندمدت مسائل را حادتر خواهد دید...اما همه این دولت هایی که ذکر کردم، با نیروی انسانی موجود می توانند در میان مدت مشکلات را آرام و در بلندمدت آنها را حل کنند؛ مشروط بر آنکه قوه عاقله به مددشان بیاید و روش هایی را به کار گیرند که امید واقعی به آینده در دل مردم پایدار شود.*دشمن شناسی کامل داشته باشند؛ اما برای تندکردن آتش تنش ها پیش قدم نشوند و مانند مطرح کردن هولوکاست در هنگامه محکومیت اسرائیل به خاطر جنایت در غزه، به کمک آن نشتابند.*با مردم روراست باشند. واقعیت های اقتصاد کشور و تنگناهای آن را به مردم صریحا بگویند و از مردم کمک بخواهند.*چاپلوسی نسبت به مردم را کنار بگذارند و به مردم بگویند نسل آتی ما به دلیل نشست دشت ها، نابودی آب های زیرزمینی، آلودگی و خشک شدن تالاب ها و رودخانه ها، آلودگی هوا، وجود فاضلاب ها و پس ماندها از یک طرف و بهمن نقدینگی، گسترش نیافتن فناوری های نوین در سطح کشور، مهاجرت بی رویه از روستاها به سمت شهرهای کوچک و نهایتا شهرهای بزرگ و بسیاری مسائل دیگر حیات و زندگی مناسبی نخواهند داشت و بر این باور باشند که «چو ایران نباشد تن من مباد». آنچه شهدا و ایثارگران ما در دفاع از مرزهای کشور به پا داشته و مومنانه و عاشقانه به دیدار معبود شتافتند؛ پس چگونه در میان مسئولان ما و مردم ما فقط و فقط مکیدن از مام میهن در دستور کار قرار گرفته است؟*موضوع صرفه جویی در همه زمینه ها به صورت علمی، عینی و اجرائی دنبال شود. در این راستا به آمایش سرزمینی برای صرفه جویی سرزمینی توجه کامل شود و مصداق صرفه جویی در همه وجود داشته باشد.*به صورت فوریتی موضوع مصرف آب در کشاورزی و به طور کلی مدرنیزه کردن کشاورزی و الگوی کاشت در نقاط مختلف کشور مورد توجه قرار گیرد و تصفیه فاضلاب ها و بازگردانی آنها و واردنشدن پساب ها به رودخانه ها مورد عنایت قرار گیرد.*موضوعاتی مانند صنعت ایران گردی، واگذاری طرح های نیمه تمام به مردم، سرمایه گذاری خارجی، مبارزه با فساد و رانت خواری مورد توجه و عنایت مستقیم شخص رئیس جمهور قرار گیرد.نگارنده از مدت ها قبل نوشته هایی در این زمینه داشته است و در انتخابات ریاست جمهوری هم به زبان الکن بیان کردم. ما که رفتنی هستیم؛ اما برای نسل های آینده آیا نمی خواهیم درنگی داشته باشیم؟
                