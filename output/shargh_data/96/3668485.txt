چهار‌شنبه ۸ آذر ۱۳۹۶
-----------------------------------------
یادداشت
-----------------------------------------
20 سال پیش؛ امروز، عصر
-----------------------------------------

                    برنامه کاری ام را تغییر داده ام. سر ساعت کار هر روزه، به روزنامه نرفته ام. مانده ام در خانه، دور از هیاهوی تحریریه و در خلوت خانواده، تا بازی برگشت ایران و استرالیا را تماشا کنم. از ظهر تمامی حواسم معطوف به بازی است. به «ترکیب و آرایش تیم» فکر می کنم و سناریوهای مختلفی را در ذهنم می چینم و با اطلاعات تقریبا کامل فوتبالی خودم و سابقه بازی در مستطیل سبز، خود را جای «والدیر ویرا» مربی برزیلی موقت تیم ملی می گذارم. به ساعت بازی در عصر که نزدیک می شویم، التهاب درونی ام فزونی می گیرد و سرانجام بازی آغاز می شود. با آغاز بازی، «کانگوروهای زردپوش استرالیایی»، با حمایت 90 هزار نفر در سکوها؛ حملات دامنه داری را علیه «یوزهای سفیدپوش ایرانی» آغاز می کنند. هر لحظه بوی گلی زرد از پنجره کوچک تلویزیون به درون خانه به مشام می رسد. «عقاب آسیا» یک تنه ایستادگی می کند اما گل اول برای کانگوروها به ثمر می رسد. در ابتدای نیمه دوم، گل دوم کانگوروها نیز به ثمر می رسد و 90 هزار تماشاگر استرالیایی سر از پا نمی شناسند. آنها خود را در فرانسه می بینند و بازی را پایان یافته! ولی به نظر می رسد هیچ یک از آنها فرهنگ ما را درک نکرده اند؛ جایی که ما همیشه می گوییم: شاهنامه آخرش خوش است و از این ستون تا آن ستون فرج است. با گل کریم باقری به بازی برگشتیم و غزال تیزپای ما، گل دوم را وارد دروازه کانگوروها کرد. بازی پایان یافته و شادی آغاز شده است. با عجله شال و کلاه می کنم و همراه شادی و شعف، رهسپار روزنامه مان در بالای میدان ولیعصر می شوم. در مسیر کم کم حضور و بروز مردم دیده می شود که سرخوشانه و آزاد و رها، فرصت شادی یافته اند. شاید شادی گم شده جامعه ما باشد که مردم، آن را در زمین فوتبال یافته اند و جام جهانی، جام شادمانی آنها شده است. حضور مردم در حوالی چهار راه ولیعصر به صورت متراکم درآمده و عبور و مرور خودروها به مرز «راه بندان» رسیده است؛ گویی خودروها هم می خواهند در شادی مردم شریک شوند. «شادی جمعی یک ملت»، آغاز شده و «همه» لحظات شاد و غرورآفرینی را زندگی می کنند. هیچ کس مانع شادی کسی نیست و شادی کسی، مزاحمتی برای کس دیگری ندارد.شاید «کس» در آن جمع پاییزی، مفهوم لغوی خود را از دست داده و «همه» به جای آن نشسته است. از تاکسی پیاده می شوم و در اقیانوس بی کران شادی یک ملت و موج های غرور آنها غوطه ور می شوم. کسی سر از پا نمی شناسد. مسیر خیابان ولیعصر از چهارراه ولیعصر به طرف میدان ولیعصر را پیاده طی می کنم. میدان ولیعصر، شاهد هجوم همه است و همه میدان ولیعصر را مانند سکوهای میدان بازی به اشغال درآورده اند. زن و مرد، کودک و بزرگ و همه قشرهای اجتماعی فارغ از نگرش های واقعی و مصنوعی سیاسی خوشحال اند و این پیروزی را تبدیل به جشن ملی کرده اند. بعدتر متوجه می شویم که ایرانیان خارج از کشور نیز در اقصا نقاط جهان چنین حس مشترکی را تجربه می کرده اند.من که از جشن فتح خرمشهر در سال 1361 به این سو، هیچ گاه مردم را چنین خوشحال و خندان، متبسم و دست افشان به یاد ندارم. فتح خرمشهر که پیروزی در رویارویی سخت و پیروزی بر استرالیا و ورود به جام جهانی که پیروزی در رویارویی نرم بود، هر دو می تواند موجب جشن های ملی شود و چارچوبی برای یکی شدن و حضور و بروز یک ملت و برگزاری جشن های پرشور ملی باشد.از «ازدحام مطبوع» میدان ولیعصر عبور می کنم و رو به شمال وارد خیابان ولیعصر می شوم. 300 متری به سمت شمال در میان جشن های به اوج رسیده طی می کنم و وارد کوچه دانش کیان شده و در اواسط کوچه وارد محل روزنامه ابرار می شوم. طبقه اول روزنامه بخش مالی و اداری، طبقه دوم تحریریه ورزشی، طبقه سوم تحریریه روزنامه و طبقه چهارم مدیریت. همه شادند؛ از مدیریت منتسب به یک جناح و تحریریه عمدتا منتسب به جناح دیگر. شادی ملی «جناح» نمی طلبد و خط و خطوط مفروض سیاسی نباید مقسم اراده یک ملت باشد. اصلا چرا باید افکار برخی، جامعه را موزاییکی و سکتوریزه کند. من پس از گفت وگو با همکاران درباره بازی و شرکت در جشن تحریریه به میز کارم برمی گردم و روان نویس مشکی خود را برمی دارم و شروع به ثبت این پیروزی در عصر پاییزی آذر 1396 می کنم و می نویسم: «پدرم یا جدا را همیشه به کار نمی برد. فقط این را بگویم، او هرگز برای فوتبال به کار نبرده بود. او گفت: یا جدا کمکشان کن و او نیز کمکشان کرد. نمی دانم چرا برای ما ایرانی ها همه چیز با درد و رنج و تشویش باید به دست آید. شاید خودمان می خواهیم. سه ماه انتظار و تیم سی و دوم و هشت دقیقه اضافه، هشت سال برای من، چشم هایم در برابر جعبه جادو، جادو شده است. پلک نمی زنم، اما قلبم به شدت می زند؛ با 60 میلیون انسان، هم زمان می زند. به پا بند نیستم اما پای در بندم و پایان انتظار در آن سوی اقیانوس و تبلور اراده ایرانی و تجسم خواست یک ملت. و ما به جام جهانی می رویم با یک دنیا غرور، با یک دنیا سرور. شنبه شب ایران احساس مشترکی داشت و این می تواند آغازی برای ما باشد».
                