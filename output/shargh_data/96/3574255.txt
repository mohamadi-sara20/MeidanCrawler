دو‌شنبه ۲۲ خرداد ۱۳۹۶
-----------------------------------------
type_unknown
-----------------------------------------
گفت و گو با محمد عطریانفر: بی کفایتی احمدی نژاد رابطه شهرداری و دولت را قطع کرد
-----------------------------------------

                    شرق: پس از 12 سال شهرداری محمدباقر قالیباف در تهران، با تغییر کامل اعضای شورای شهر پایتخت و ورود 21 نفر پیشنهادی لیست امید به این شورا، تغییر شهردار تهران قطعی است. به همین دلیل این روزها گمانه زنی و تحلیل درباره شهردار آینده بزرگ ترین و مهم ترین شهر ایران داغ است. با همین منظور به سراغ محمد عطریانفر، از اعضای حزب کارگزاران که در سابقه خود معاونت سیاسی وزارت کشور در دولت هاشمی رفسنجانی و همچنین عضویت در اولین دوره شورای شهر تهران را دارد رفتیم تا نظر او را جویا شویم. عطریانفر در خلال صحبت های خود در این رابطه تاکید می کند شهرداری و مدیریت شهری شهری مانند تهران پیچیده است و با قبول مسئولیت در جایی مانند یک وزارتخانه تفاوت ماهوی و عملی بسیار دارد. او به همین دلیل مدیریت شهری را از مدیریت در ساختار دولت سخت تر می داند. عطریانفر در بخشی دیگر از گفت وگوی خود با «شرق» می گوید: «در دولت وزیر یک وزارتخانه یک ماموریت مشخص و معین دارد، بودجه آن و محل تامین و همچنین نظارت بر نحوه اجرا و هزینه کرد آن هم تعیین شده است، اما در شهرداری و مدیریت شهری، شهردار با مسائل و موضوعاتی مواجه است که در برخی مواقع سهل و ممتنع به نظر می آیند. به عنوان مثال شهروندان صبح که از خانه بیرون می آیند با نتیجه عملکرد و کارکرد مدیریت شهری مواجه می شوند و آن را قضاوت می کنند و در صورت بروز کمبود یا خطا خواستار پاسخ گویی سریع هستند. به همین دلیل کسی که در مدیریت شهری مسئولیت می گیرد باید سرعت عمل بسیار بالایی داشته باشد و نوع مسئولیت نیز باید اقناعی باشد تا شهروندان احساس رضایت بکنند». او در ادامه می افزاید: «مدیر شهر در کار خود با طبقات و قشرهای متنوع و متعددی مواجه است، از کودک تا پیر از زن تا مرد و همین طور گروه های مختلف با شرایط و جایگاه های متنوع در شهر. به همین دلیل باید برای همه این افراد و گروه ها برنامه داشته باشد و پاسخ روشنی در زمینه عملکرد خود مهیا کند. موضوعی که به هیچ وجه در یک وزارتخانه خاص مشابه آن وجود ندارد. شما در قامت وزیر با بخش یا گروه خاصی در جامعه مواجه هستید و باید به همان ها خدمات بدهید و جواب پس بدهید». آن طور که عطریانفر می گوید: «مدیریت شهری برخلاف وزارت که مسئولیتی بخشی است، مسئولیتی فرابخشی است، چون شهردار در مقام مدیریت شهری باید هم تامین کننده درآمد باشد و هم خرج کننده درست آن، اما در دولت وقتی شما مسئولیت وزارتخانه خاصی را گرفته باشید، این طور نیست و بودجه از جایی دیگر مثلا نفت یا مالیات و... می آید و مسئولیت تامین بودجه لزوما با شما نیست. اما در شهرداری خود این دستگاه باید تامین کننده بودجه باشد و همین طور باید به شکلی بهینه آن بودجه را با رعایت اولویت ها هزینه کند. از طرفی دیگر در ساختار دولت حتی اگر شما در مقام تامین درآمد باشید، حوزه گسترده ای از منابع تامین درآمدی را مانند منابع زیرزمینی در اختیار دارید که معارض خاصی ندارد. در مدیریت شهری اما این طور نیست، بخش عمده ای از بودجه شهر با عوارض شهری تامین می شود و تک تک شهروندان حق قانونی دارند که درباره جزء به جزء این بودجه سوال کنند، اظهارنظر کنند و مخالفت بورزند، به همین دلیل در این بخش سطح اصطکاک در شهر زیاد و خشن و گسترده است. این موارد تنها بخشی از تفاوت های عمده مدیریت شهری با مدیریت دولتی است». عطریانفر همچنین در پاسخ به این پرسش «شرق» درباره جایگاه و نقش سیاسی گزینه مطلوب شهرداری در پایتخت کشور نیز این گونه توضیح می دهد: «در مقام انتخاب برای یک مدیر شهری، در شهرهای متوسط و کوچک مدیران شهری عموما باید و بهتر است که مدیرانی با رویکردی خدماتی باشند......چون ماهیت کارشان هم همین است و کسی که تجربه کار در این زمینه ها داشته باشد هم برای این مسئولیت شایسته تر است، چرا که باید به مسائل عمومی و خدماتی و اجتماعی و حقوق و شهروندی مثل بحث محیط زیست و فعالیت های مدنی و... نظر داشته باشد و به آنها عمل کند. اما در کلان شهرها و به خصوص شهر تهران شهرداری و مدیریت این شهر باید به کسی سپرده شود که علاوه بر داشتن این وجوه، چهره ای سیاسی هم باشد. چرا که به هر صورت شهرداری باید بداند میزبان دولت است و کلیت دولت در این شهر میهمان او هستند، دولت یک نهاد برانگیخته است که برای انجام ماموریت خودش در شهری مستقر می شود که مدیریتش در دست مدیریت شهری است. هر کار و اقدامی که بخش های مختلف دولت در این شهر باید انجام بدهند در حقیقت کار در بستری است که این بستر در اختیار شهرداری و مدیریت شهری است. به همین دلیل در خلال انجام این وظایف مدیریت شهری خواه ناخواه با چالش های سنگینی با مدیران دولت مواجه خواهد شد، به همین دلیل باید شهردار تهران گزینه ای باشد که با دولت ارتباط مستقیم، مستمر و مفید و سازنده ای داشته باشد». آن گونه که عطریانفر به «شرق«می گوید در دوره مسئولیتش در وزارت کشور در زمان دولت مرحوم هاشمی رفسنجانی و با همفکری ایشان، ترتیبی و تصمیمی اتخاذ شد که شهردار تهران در جلسات هیئت دولت حاضر شده و در کنار اعضای دولت باشد تا در صورت لزوم و نیاز به اتخاذ تصمیمی مرتبط، با مشورت و همراهی و همفکری شهردار این تصمیم گرفته شود.او در این رابطه توضیح می دهد: «به هرحال انجام برخی وظایف و دستورات در پایتخت ورود به حوزه عمل و تصمیم شهردار و مدیریت شهری است، با ورود شهردار به هیئت دولت شرایط برای اتخاذ بهترین تصمیم برای شهر و شهروندان که کمترین تعارض و آسیب را ایجاد کند، فراهم شد. این شرایط تا بخشی از دولت خاتمی به قوت خود باقی بود تا اینکه محمود احمدی نژاد به عنوان شهردار تهران انتخاب شد، از دوره دوساله شهرداری احمدی نژاد به دلیل عدم کفایت و بی برنامگی او این رویه که شهردار تهران در هیئت دولت حاضر می شد دچار انقطاع شد که این شرایط هنوز هم ادامه دارد، از این رهگذر هم شهروندان و شهرداری خسارت دیدند و هم دولت. چرا که دولت و شهرداری تبدیل به جزایر جداگانه ای شدند که ارتباطی با هم ندارند، در صورتی که اگر اینها با هم مرتبط باشند، سرعت و کیفیت کار افزایش پیدا می کند. زمانی که ما در شورای شهر بودیم از همین حسن رابطه میان دولت با شهرداری شرایط را به گونه ای فراهم کردیم که بخشی از یارانه بلیت از دولت تامین شود. این کار کمک بزرگی به زیرساخت های مترو بود. در شرایط کنونی بی تردید حضور شهرداری با این ویژگی ها که بتواند روابط سازنده و مثبت و مفیدی با دولت داشته باشد بیشتر از هرکس می تواند به بهبود وضعیت شهر و شهروندان کمک کند».
                