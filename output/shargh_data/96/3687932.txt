یک‌شنبه ۱۷ دی ۱۳۹۶
-----------------------------------------
سرمقاله
-----------------------------------------
شورای امنیت بازی نخورد
-----------------------------------------

                    در چند ماه گذشته دونالد ترامپ و تندروهای آمریکا تلاش های مضاعفی کردند بلکه محملی برای خدشه واردآوردن به توافق هسته ای و برقراری تحریم های آن گونه فراهم شود. ابتدا رئیس جمهور آمریکا از تایید پایبندی ایران به توافق هسته ای، با وجود تایید آن از سوی آژانس بین المللی انرژی اتمی، خودداری کرد و پرونده را به کنگره نمایندگان آمریکا ارجاع داد؛ با این تصور که برجام از سوی مجلس نمایندگان آمریکا خدشه دار شده و تحریم های تازه ای علیه ایران وضع شود. در این صورت، تحریم ها جنبه قانونی پیدا می کرد و از تحریم های ریاست جمهوری قوی تر بودند. اما عقلای کنگره خود را از این دام برحذر داشتند و پس از 60 روز، پرونده بدون تغییر از کنگره بیرون آمد و توپ دوباره در زمین ترامپ قرار گرفت. آن گاه ترامپ سعی کرد به بهانه توسعه موشکی ایران، محمل تصویب تحریم ها را فراهم کند که مقدور نشد. سپس نیکی هیلی دست به دامن یک شو تلویزیونی شد و شباهت های موشک حوثی های یمن با موشک ایرانی قیام را در یک پایگاه نظامی و در برابر دوربین های تلویزیونی به رخ جهانیان کشید تا شاید راهکاری برای تحریم ایران بیابد که آن هم موفقیتی به دنبال نداشت. آخرین محمل برای نماینده آمریکا در سازمان ملل، سوارشدن بر موج اعتراضات مردمی در ایران بود. او تصور می کرد با توجه به حمایت اروپایی ها از اعتراضات مردمی در جهان، زمینه برای تغییر آرایش حمایت کشورها به نفع دونالد ترامپ فراهم می آید. تا اینجا، طرح های ترامپ در بیشتر زمینه ها شکست خورده و اعتباری برای او باقی نمانده بود؛ در زمینه حفظ محیط زیست و کنوانسیون پاریس، لغو ویزا برای اتباع هفت کشور ازجمله ایران، خروج آمریکا از ناتو، پایتخت شمردن بیت المقدس برای اسرائیل، توافق هسته ای با گروه 1+5 و.... دونالد ترامپ منزوی شده و جهان او را تنها گذاشته بود؛ بنابراین تیم ترامپ درصدد بود و هست به نوعی این اجماع علیه رئیس جمهور آمریکا را شکسته و به جای آن، اجماعی در حمایت از ترامپ ایجاد کند. هنگامی که نیکی هیلی از درخواست برای جلسه اضطراری شورای امنیت سخن گفت، مشخص بود آمریکا تلاش فراوانی برای یارگیری در سطح بین المللی کرده و جلسه جمعه شب مظهر این نمایش بود. طبق منشور ملل متحد، هرکدام از اعضای سازمان ملل متحد می توانند از شورای امنیت درخواست جلسه اضطراری کنند؛ به شرط آنکه موضوع مرتبط با صلح و امنیت بین الملل باشد. در این جلسه، نماینده آمریکا قصد داشت قطع نامه ای در محکومیت ایران به دلیل اعتراضات مردمی به تصویب برساند و آن را مرتبط با صلح و امنیت بین الملل اعلام کند تا در آن، تحریم هایی علیه ایران پیش بینی شود؛ اما کشورهای روسیه، فرانسه و چین، اعتراضات مردمی را امری مشترک در همه کشورها عنوان کردند که نباید وقت شورای امنیت با این مسائل گرفته شود. برخی دیگر از اعضای غیردائم نیز از همین موضع حمایت کردند. در مجموع، همه از نظر رئیس جمهور، دکتر روحانی که طبق قانون اساسی اعتراضات مردمی را در ایران مجاز و مشروع شمرده، حمایت کردند؛ اما به مسئولان ایران توصیه کردند برای ابراز اعتراضات مردمی فرصت داده شود. نکته شایان توجه این است که همراهی نکردن جهان با دونالد ترامپ به سه دلیل صورت گرفت؛ اول اینکه اعتراضات مردمی در همه کشورها صورت می گیرد و ممکن است به درگیری با پلیس و خرابی هایی نیز منجر شود؛ بنابراین نمی توان از این فاکتور برای مرتبط کردن مسائل ایران با صلح و امنیت بین المللی سوءاستفاده کرد.دوم، همه کشورهای غیراروپایی اعتقاد دارند این رویه خطرناکی است که آمریکا مسائلی در این سطح را در شورای امنیت مطرح کند و فردا امکان دارد مسائل داخلی دیگر کشورها نیز به شورای امنیت راه پیدا کند. سوم، همگان می دانستند قصد ترامپ و نیکی هیلی حمایت از مردم ایران نیست و این فریبی برای ایجاد زمینه ورود به تحریم های توافق هسته ای است؛ بنابراین اروپایی ها در این زمینه حساس بودند بیش از اندازه به آمریکا فضا داده نشود که از موقعیت حمایت از اعتراضات مردمی در ایران برای صدور تحریم های هسته ای استفاده کند. نماینده روسیه در شورای امنیت، این موضوع را به خوبی شکافت و به آمریکا هشدار داد حق ندارد از مسائل داخلی ایران سوءاستفاده کرده یا به بهانه های مختلف در چارچوب توافقات ایران و گروه 1+5، تحریم جدیدی در هفته های آینده علیه ایران وضع کند. به این ترتیب، نه تنها قطع نامه ای علیه ایران صادر نشد، بلکه توصیه ای بر اساس نظر اخیر رئیس جمهور در حمایت از شنیدن اعتراضات مردمی صورت گرفت که شکست دیگری برای رئیس جمهور آمریکا و نماینده او در سطح جهان تلقی می شد. این دو نفر قصد دارند از شورای امنیت به شورای حقوق بشر رفته و موضوع مشابهی را مطرح کنند؛ جایی که امکان بیشتری برای طرح مسائل حقوق بشری وجود دارد. موفقیت آمریکا در شورای حقوق بشر نیز بستگی تام به نوع تعامل مسئولان ذی ربط با معترضان دارد. توصیه می شود علاوه بر پذیرش حق اعتراض مردم بر اساس قانون اساسی، ملاحظات بین المللی و حقوق بشری نیز مدنظر همگان قرار گیرد.
                