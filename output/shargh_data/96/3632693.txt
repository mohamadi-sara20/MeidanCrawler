شنبه ۱ مهر ۱۳۹۶
-----------------------------------------
یادداشت مهر
-----------------------------------------
دوباره مهر
-----------------------------------------

                    با شروع ماه مهر، فضای مدرسه بی تاب حضور فرزندان این مرز و بوم است تا دوباره خود را به شاخه مهر پیوند بزنند و بهار دانش را آغاز کنند. خانواده ها نور دیده های خود را به دستان پرعطوفت معلمان این دیار می سپارند تا بر گوهر وجودشان آیه مهر بنشانند. آموزگارانی که خود ستون تعلیم و تربیت نسل آینده هستند و باید برای تکریم و استوار نگه داشتن این ستون ها تلاش کرد. برای تحول در نظام آموزش وپرورش باید از مدرسه شروع کرد.به رسمیت شناختن مدارس به عنوان کانون تمرکز برنامه های «محرومیت زدایی» عالمانه و پایدار است. مدارس این ظرفیت را دارند که پیشران پیشرفت، فقرزدایی و توانمندسازی در همه شئونات جامعه فردا باشند. ارتقای کمی و کیفی آموزش وپرورش در گرو ارتقای خلاقیت، مهارت های زندگی اجتماعی، مهارت مواجهه با آسیب های اجتماعی، مهارت های ارتباطی، مهارت کار گروهی و روحیه پرسشگری است و شرط لازم برای این مهم، وجود محیطی با شور و نشاط برای دانش آموزان است. نظام رسمی آموزش وپرورش، پذیرنده کودکانی با دامنه وسیعی از تنوعات زیستی، زبانی، خانوادگی، فرهنگی و اجتماعی است. در این میان دغدغه نهاد آموزش وپرورش «تضمین دسترسی برابر برای همه کودکان و نوجوانان به آموزش وپرورش باکیفیت است». کاهش تمرکز و پایتخت سالاری در امور اجرائی و گسترش سیاست گذاری های محلی از قبیل مدیریت بودجه ای، مدیریت بهینه منابع انسانی و انطباق فزون تر برنامه های درسی با نیازهای فردی و اجتماعی، در کنار تمرکز بر سیاست گذاری ملی و ارزیابی و تضمین کیفیت، زمینه توسعه عدالت آموزشی را فراهم می کند. در عین حال با خروج سطوح کلان مدیریتی آموزش وپرورش از مسائل خرد، ثبات مدیریت کلان را در این وزارتخانه به همراه می آورد.آغاز سال تحصیلی جدید و تقارن آن با محرم حسینی(ع)، فرصتی برای شناخت و معرفت «قیام حسینی» است. فرصتی است تا به فرزندانمان بیاموزیم چگونه دانش را با عمل پیوند زده و در راه آزادی و آزادگی از آن بهره بگیرند.آغاز سال تحصیلی 96-97 را به همه معلمان و فرهنگیان فرهیخته، دانش آموزان عزیز و اولیای گرامی ایشان تهنیت می گویم.
                