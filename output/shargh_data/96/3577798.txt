یک‌شنبه ۲۸ خرداد ۱۳۹۶
-----------------------------------------
یادداشت
-----------------------------------------
شکاف مستمری بگیران با خط فقر
-----------------------------------------

                    دوره تبلیغات انتخابات به اتمام رسید و در فضای پس از انتخابات به نظر می رسد بهتر بتوان به نقد دیدگاه ها و نظرات پرداخت. در این دوره از انتخابات ریاست جمهوری اگر نگوییم بخش غالب، بخش درخورتوجهی از مباحث مطروحه درباره موضوع اقتصادی با محوریت بی کاری و یارانه ها بوده است. این نشان می دهد که معیشت مردم دغدغه شهروندان ایرانی است. با وجود گذشت نزدیک به چهار دهه از انقلاب اسلامی متاسفانه همچنان تامین نیازهای اولیه خانوارها دغدغه مردم است. گرچه دولت یازدهم توانست با سیاست های معقول پولی و مالی تورم را کنترل کند و پس از 26 سال به تورم یک رقمی دست پیدا کند، اما این شاخص به تنهایی نمی تواند منجر به بهبود معیشت مردم شود بلکه باید به توانمندسازی اقشار مختلف مردم توجه کرد. در قانون بودجه سال جاری و قانون برنامه ششم، دولت مکلف به افزایش مستمری خانوارهای تحت پوشش نهادهای امدادی و حمایتی شد. این قوانین در سال جاری اجرائی شد که اجرای آن به افزایش حدود سه برابری دریافتی مستمری بگیران منجر شد. دولت در ایام انتخابات قول داده بود که مستمری این دسته از یارانه بگیران در دولت دوازدهم به پنج برابر افزایش یابد که تاکنون یعنی تا قبل از استقرار دولت دوازدهم 60 درصد وعده مذکور تحقق یافته است. بنابراین تحقق صددرصد آن تا چهار سال آینده دور از انتظار نیست و احتمالا بیش از آن تحقق پیدا خواهد کرد که در صورت تحقق؛ مفهوم آن این خواهد بود که خانوارهای دونفره دریافتی آنها به زیر 300 هزار تومان، خانوارهای پنج نفره به بالا به حداکثر یک میلیون تومان خواهد رسید که با توجه به تعریف غیررسمی خط فقر در اقتصاد ایران، مبلغ مذکور حداکثر کمتر از نصف خط فقر خواهد بود. سوال ساده این است که آیا افزایش پنج برابری مستمری که به نصف خط فقر نمی رسد، خیلی عدد بزرگی است که منجر به نگرانی ریاست محترم کمیته امداد شده است؟ آیا به راستی دغدغه ایشان دست از کار کشیدن خانوارهای تحت پوشش از کار و صرفا دریافت مستمری خواهد بود؟ آیا اصلا امروز با نرخ بی کاری 12 درصد برای همه خانوارهای تحت پوشش کار ایجاد شده است که ایشان نگران دست از کار کشیدن خانوارهای تحت پوشش است؟ امروز در خوشبینانه ترین حالت، دریافت مستمری خانوارهای تحت پوشش با بعد خانوار چهارنفره معادل یک سوم حداقل دستمزد کارگری کشور است و حداقل دستمزد کارگران کشور معادل نصف خط فقر است. بنابراین کدام خانوار می تواند با مستمری های مذکور به زندگی حداقلی، نه آبرومندانه، دست پیدا کند. بهتر آن است که در شرایط پساانتخابات به واقعیت های جامعه ایرانی بپردازیم و بیش از این از فقر و تنگدستی آنها سوءاستفاده نکنیم که زنگ انتخابات تمام شده و اینک نوبت زنگ کار و تلاش است.
                