دو‌شنبه ۴ دی ۱۳۹۶
-----------------------------------------
حرف اول
-----------------------------------------
آزمون شهردار تهران
-----------------------------------------

                    شهردار تهران به تازگی در یادداشتی در روزنامه «شرق» از «تهران جدید» سخن گفته و ضمن تاکید بر اینکه شهروندان باید در تامین هزینه های شهر مشارکت داشته باشند، کارآمدی و پاسخ گویی مدیریت شهری، مقابله قاطعانه با فساد و حرکت در مسیر شفافیت را نیز یک ضرورت آشکار دانسته است. او مشارکت مردم را راه خروج از بحران ها و تنگنا ها می داند و به درستی می گوید مردم باید در تعیین سرنوشت شهر خود نقش داشته باشند. آنچه در یادداشت ایشان جلب توجه می کند، پایبندی به مقررات و برنامه های مصوب، مبارزه جدی با فساد، افزایش رضایت مردم و تشویق آنان به مشارکت هرچه بیشتر در جریان اداره شهر است که این همه را باید به فال نیک گرفت؛ بااین حال اشاره به دو نکته خاص ضروری است:1-مشارکت مردم در جریان اداره شهر و ایفای نقش آنان در تعیین سرنوشت جامعه شهری، در گرو دانستن و هرچه بیشتر دانستن از عملکرد مدیریت شهری و برنامه ها و مشی آینده آن است؛ ازاین رو مدیریت شهری به طور مستمر می تواندعملکرد خود و همه نهادهای تابعه را به اطلاع شهروندان برساند. شهروندان باید بدانند درآمد شهرشان چه میزان و از چه منابعی است و برای تامین کدام مصارف تخصیص می یابد.2-یکی از مهم ترین دستاوردهای برنامه مبارزه با فساد، بازگرداندن حقوق ضایع شده جامعه است تا از یک سو این اموال به عنوان منابع مالی جدید وارد چرخه فعالیت سازمان شود و از سوی دیگر، کج رفتاران بالفعل و بالقوه یقین پیدا کنند که از طریق روش های غیرقانونی نمی توانند به اصطلاح بار خود را ببندند و در نهایت آرامش و جمعیت خاطر به زندگی خود ادامه دهند. در سال های گذشته بارها سخن از بی انضباطی مالی شهرداری، افزایش سرسام آور هزینه طرح های عمرانی نسبت به برنامه مصوب، بی توجهی مدیران شهری به برنامه ها و مصوبات شورای شهر و... به میان آمده است. برخی از اعضای شورای سابق می گفتند که شهردار وقت در مقابل شورا پاسخ گو نیست و با سلیقه خود کارها را پیش می برد؛ شیوه ای که هزینه های گزاف به شهر تحمیل کرد و البته بنا نبود گزارش شفافی فراتر از جملات شعاری و کلی به شهروندان داده شود. در همان ایام برخی پرونده های خاص مطرح شد و به همت رسانه ها مردم در جریان امور قرار گرفتند. بااین حال هیچ کس حاضر به ارائه گزارش شفافی درباره این پرونده و ده ها پرونده مشابه نشد.ممکن است گفته شود باید به فکر آینده بود و این گونه ریخت وپاش ها در همه جا مشهود است و همین که تیم مدیریتی جدید مستقر شده و با شیوه ای جدید کارشان را آغاز کنند، باید سپاسگزار بود. اما می دانیم هیچ برنامه ای برای مقابله با فساد نمی تواند بدون نگاه به گذشته آغاز شده و گرفتار آفاتی نشود؛ زیرا شهروندان بلافاصله از خود خواهند پرسید مدیران فعلی چه سودی از «بایگانی کردن» پرونده های ویژه خواری گذشته می برند و طبعا در صداقت آنان تردید خواهند کرد.از شهردار تهران انتظار می رود گزارشی درباره پرونده های مورد بحث ارائه دهد و به ویژه علاوه بر اطلاع رسانی درباره پرونده املاک نجومی، درباره پرونده مراسم شام تجلیل از نمایندگان مجلس نهم در دوران مسئولیت شهردار سابق سخن بگوید که چه میزان هزینه صرف آن شد و چه سودی به حال شهر تهران و شهروندان آن داشت.
                