دو‌شنبه ۲۱ اسفند ۱۳۹۶
-----------------------------------------
حرف اول
-----------------------------------------
موفق ترین وزیر کشاورزی را حمایت کنیم
-----------------------------------------

                    در اخبار شنیدم نامه استیضاح وزیر جهاد کشاورزی به هیئت رئیسه مجلس تسلیم شده است. جای تعجب است هنوز سال اول دوره دوم دولت آقای دکتر روحانی به پایان نرسیده که استارت استیضاح زده شده است. اگر قرار باشد تعدادی از وزرا استیضاح شوند، به یقین مهندس حجتی نفر آخر این مجموعه باید باشد؛ وزیری که خود دست در کار کشاورزی دارد و حال کشاورزان را به خوبی درک می کند. حال وروز کشاورزی کشور خوب نیست، این را همه می دانند اما چه میزان از بدی این حال وروز به عملکرد وزیر جهاد کشاورزی برمی گردد؟ ضربه کاری را به بخش کشاورزی قانون هدفمندی یارانه ها زد؛ قانونی که در تاریخ 15/10/88 تصویب شد و در ماده یک آن آمده است: دولت مکلف است با رعایت این قانون قیمت حامل های انرژی را اصلاح کند.الف) قیمت فروش داخلی بنزین، نفت گاز، نفت کوره، نفت سفید و گاز مایع و سایر مشتقات نفت با لحاظ کیفیت حامل ها و با احتساب هزینه های مترتب (شامل حمل ونقل، توزیع، مالیات و عوارض قانونی).حامل هایی که برابر قانون هدفمندی یارانه ها قیمت آنها افزایش یافت مورد استفاده بخش کشاورزی است. یکی از این حامل ها برق است در بند ج ماده 1 – میانگین قیمت فروش داخلی برق به گونه ای تعریف شده که تا پایان برنامه پنجم، معادل قیمت تمام شده آن باشد. حال که برنامه توسعه پنجم تمام شده حتما برق هم به قیمت تمام شده آن برای مصرف کنندگان احتساب می شود. از میان حامل هایی که افزایش قیمت پیدا کردند، گازوئیل، بنزین و برق با سرنوشت کشاورزی رابطه مستقیم دارد.حمل ونقل جاده ای نیز با توجه به افزایش حامل های انرژی که در همه عرصه ها تاثیر گذاشته است، باعث افزایش بی رویه هزینه های بخش کشاورزی شد. قرار بود با اجرای قانون هدفمندی یارانه ها وجوه حاصل از اجرای این قانون به ترتیبی که در این قانون آمده است، هزینه شود. برابر ماده 8 این قانون، دولت مکلف شد 30 درصد خالص وجوه حاصل از اجرای این قانون را برای پرداخت کمک های بلاعوض، یا یارانه تسهیلات هزینه کند. بند ه ماده 8 مربوط است به حمایت از تولیدکنندگان بخش کشاورزی و صنعتی که حسب تبصره ذیل آن، دولت مکلف بود ظرف سه ماه آیین نامه اجرائی این ماده شامل چگونگی حمایت از صنایع کشاورزی و خدمات و نحوه پرداخت آن را با پیشنهاد وزرای مربوطه تهیه کند و به تصویب هیئت وزیران برساند. به جرئت می توان گفت قانون هدفمندی یارانه ها، یکی از اقدامات لازمی بود که باید سال ها قبل پیاده می شد اما نه با این روشی که دولت احمدی نژاد و در ادامه دولت روحانی آن را اجرا می کند. بخش کشاورزی که باید سهمی از 30 درصد از افزایش قیمت حامل ها را به خود اختصاص می داد و کشاورزان می توانستند با دریافت سهمیه خود ضررهای ناشی از افزایش قیمت ها را جبران کنند، با تاسف تاکنون سهمیه ای از بابت افزایش قیمت حامل های انرژی موضوع قانون هدفمندی یارانه ها دریافت نکرده اند. دیگر اقلام موردنیاز بخش کشاورزی از ماشین آلات گرفته تا هزینه تعمیرات و حقوق پرسنل از سم و کود گرفته تا دیگر نهادها جملگی با افزایش چندبرابری قیمت روبه رو هستند حال اینکه قیمت تولیدات بخش کشاورزی دچار نوسان قیمت گذاری است و اختاپوس واسطه ها و دلال ها پرقدرت تر از سابق ژرفای دره قیمت بین تولیدکننده و مصرف کننده را هر روز عمیق تر می کنند. پرسش این است؛ علت استیضاح وزیر کشاورزی چیست؟ وزیری که در مقابل عمل انجام شده افزایش قیمت حامل های انرژی و دیگر نهاده های مصرف بخش کشاورزی قرار گرفته و از آن طرف قانون هدفمندکردن یارانه ها در بخش اختصاص سهمی از 30 درصد از افزایش قیمت حامل ها اجرا نمی شود. حال وروز کشاورزی ایران خراب است نه اینکه عملکرد وزیر در خرابی آن نقشی داشته باشد. خراب است چون ثروت تاریخی قنات های کشور را از زمانه رژیم سابق با حفر چاه های عمیق به باد دادیم. در دولت احمدی نژاد، بیش از 150 هزار چاه غیرمجاز پیش چشم مسئولان در سرزمین سوخته و تشنه ایران حفر شد. سطح آب های زیرزمینی به اندازه ای افت کرده که در تصور نمی گنجد. در گذشته از تخصص پدر مرحومم به عنوان خبره بخش آب در محاکم استفاده می شد. وقتی درباره حریم چاه ها بین مالکان قنوات و چاه های عمیق اختلاف قضائی پیش می آمد به عنوان خبره محلی کمک می کرد. یکی از روسای وقت دادگستری از ایشان پرسیده بود به نظر شما چاه های عمیق از چه فاصله ای برای قنات ها ضرر دارند؟ پیرمرد روستایی سری تکان داده بود و با تاسف گفته بود «آقا این موتورهای آب از زمانی که از کشتی در بندرعباس پیاده می شوند برای قنات ها ضرر دارند. مهم نصب آنها نیست این هیولا آمده تا خون زمین های ما را بمکد و به فلاکتمان بنشاند». بعد از چاه های عمیق و موتورهای تنوره کش آن، نوبت به احداث سدها رسید که راه هزاران ساله رودها را سد کند و با تغییر اکوسیستم طبیعی در سطح زمین، آب های زیرزمینی را هم بخشکاند. حال وروز کشاورزی ایران بد است حتی اگر فرشته ای را که وکیل است بر خزائن آب و باد، به وزارت کشاورزی منصوب کنیم، نمی تواند چراغ خاموش شده بخش کشاورزی را روشن کند. حال وروز کشاورزی بد است نه از سوءمدیریت مهندس حجتی، بلکه به دلیل آتشی که سالیان سال در خرمن کشاورزی انداختیم. وزیر جهاد کشاورزی دولت های اصلاحات و امید، با همه توان، صداقت و افتادگی ای که دارد، با همه تجربه و تخصصی که دارد و با ارتباطی که با صاحب نظران این بخش دارد موفق شده نگذارد حال وروز بخش کشاورزی از این بدتر شود. نمایندگان مجلس انصاف داشته باشند. به جای کشاندن وی به راهروهای مجلس برای پاسخ گویی به پرسش هایی که همه می دانیم جواب آن را دیگران باید بدهند، بگذارید وقت و فرصت خود را برای بهبود حال کشاورزی ایران صرف کند. نمایندگان به جای استیضاح و تذکر و سوال و پرسش، قانون هدفمندی یارانه ها را از نو بخوانند و به آن بخش از قانون که تکلیف کرده 30 درصد از وجوه حاصل از اجرای قانون به بخش کشاورزی تزریق شود، عمل کنند تا حال وروز بخش کشاورزی که بیشترین سهم را در اشتغال و تامین مواد غذایی کشور دارد، کمی روبه راه شود نه اینکه موفق ترین وزیر کشاورزی بعد از انقلاب را در هزارتوی پرسش و پاسخ سوالاتی که او ایجادکننده آن سوالات نبوده است، پشت تریبون استیضاح بنشانند. توصیه می کنم دعواهای جناحی را حداقل در بخش کشاورزی که رزق و روزی همه در آن گذاشته شده است، درمورد وزیر روزی رسان کشور که سفره خانه هایمان به مدیریت او بستگی دارد، پیاده نکنند.
                