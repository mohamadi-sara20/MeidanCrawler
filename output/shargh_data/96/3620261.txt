پنج‌شنبه ۹‌شهریور ۱۳۹۶
-----------------------------------------
حرف اول
-----------------------------------------
بحران کره شمالی زنگ تنفس ایران ستیزی
-----------------------------------------

                    بحرانی که در کره شمالی پیش آمده، زنگ تنفسی در ایران ستیزی ترامپ و یارانش پدید آورده است. این وقفه به دنبال آن همه تبلیغ و تهدید و تدارک ترامپ و یارانش، نتانیاهو را نیز نگران کرده و به تکرار سفرهای تبلیغاتی خارجی واداشته تا هم توجه محافل داخلی کشورش را از پرونده اختلاس و رشوه خواری خودش که به آستانه محکومیت رسیده، منحرف کند و هم اجازه ندهد آن همه زحمات ایران هراسانه اش بی حاصل بماند. سوریه از ارتش و امنیتی قوی و طولانی برخوردار بود. جنگ داخلی و فروپاشی انسجام پیشین که آن کشور را به جولانگاه هواپیماهای اسرائیلی بدل کرده است، دارد بار دیگر به آرامشی نسبی همراه با کسب تجربه بسیار باز می گردد. اکنون نتانیاهو با اشاره به نقش حزب الله در شکست داعش در جنگ داخلی سوریه و همچنین نقش فعال ایران در آن کشور و نزد حماس در غزه، به ویژه در شرایطی که حماس به طور علنی بازگشت به سوی ایران و تجهیز خود برای آمادگی جنگی را اعلام کرده، با ابراز نگرانی به این شعار توسل جسته است که «اجازه نخواهد داد کشورش در محاصره ایران قرار گیرد». در همین شرایط آقای بنین، مشاور ضدایرانی ترامپ، استعفا داده و جان بولتون (نماینده آمریکا در سازمان ملل در دوران جورج بوش پسر) که به نوبه خود از محافظه کاران نژادپرست و ضدایرانی است...... به قول خودش افشاگری کرده و گفته است که با بنین در انجام طرحی برای برهم زدن برجام مشارکت داشته؛ زیرا برجام را که به تصویب کنگره آمریکا نرسیده، قرارداد رسمی نمی دانند. البته او در جایگاهی نیست که درک و صلاحیت تئوریک برای این گونه تحلیل ها داشته باشد و گویی فراموش کرده است که آن توافق در قالب قطع نامه شورای امنیت تثبیت شده است و آمریکا فقط به ضرب همان خصومت متقابل با ایران می تواند ایجاد مزاحمت کند. مزاحمتی که به دلیل وزن اقتصادی و نفوذ آمریکا می تواند بانک ها و شرکت های اروپایی را نیز از تعامل با ایران بازدارد؛ اما عجالتا با پدیداری بحران کره شمالی نگرانی اصلی و توجه آمریکا به آن سوی دنیا معطوف شده است. درواقع نگرانی آمریکا از کره شمالی بسیار جدی تر است و از آن کشور احساس خطر واقعی می کند؛ زیرا باید گفت سلسله کیم ایل جونگیان کره شمالی را به جایی رسانده اند که بمب اتمی و موشک دارند و دیگر هیچ؛ یعنی چیزی برای باختن ندارند و در صورت بروز جنگ جز جان های بی ارزش اتباع سر به راه چیز دیگری نیست که نگران ازدست دادنش باشند. چنین وضعی همراه با حاکمی بی پروا و نا متعارف می تواند به وضعیتی وخیم و پیش بینی ناپذیر منجر شود؛ درحالی که دلیل خصومت و تهدید آمریکا نسبت به ایران، به تبلیغات ایران هراسانه اسرائیل و سابقه طولانی شعارها و پیام های تحریک آمیز از سوی برخی محافل داخلی بازمی گردد که می دانند منظور از آن ستیز عملی نیست. آنها می دانند که تقاضای بازدید از مراکز نظامی ایران فقط برای فشارآوردن است و هرگز از سوی ایران پذیرفتنی نیست. گویا فراموش کرده اند که اگر چنین رفتارهایی را به عراق صدامی تحمیل کردند، به این دلیل بود که عراق به کویت تجاوز کرد و آن کشور را اشغال کرد و سپس تن به جنگی احمقانه داد و شکست خورد و شرایطی را برای بقای خودش پذیرفت؛ درحالی که ایران نه به کشوری تجاوز کرده و نه ملزم به قبول چنان شرایطی بوده است؛ اما کره شمالی هنوز هم با آمریکا در شرایط جنگی است؛ یعنی پایان جنگ کره در تابستان 1953 فقط آتش بسی در طرفین مدار 38 درجه است که بارها هم نقض شده است و از طرفی آمریکا نسبت به حفظ امنیت کره جنوبی و ژاپن تعهداتی دارد. در مصاحبه های تلویزیونی اخیر با مردم ژاپن، یعنی پس از آزمایش موشک میان برد کره شمالی که از روی جزیره هوکایدو در ژاپن گذشت و اصول حقوق بین الملل را نیز نقض کرد، ملاحظه شد که آنان غالبا آمریکا را از واکنش حاد منع می کردند؛ زیرا از آن بیم دارند که از سوی کره شمالی به ژاپن و کره جنوبی لطمات جانی و مالی جبران ناپذیر وارد شود. روسیه و چین هم نگران هستند که اینان حتی از واکنش کره شمالی از روی استیصال نسبت به «تحریم های فلج کننده» نیز بیمناک اند. این آزمایش موشکی آمریکا را در شرایط دشواری قرار داده است. از سویی پرونده تخطی کره شمالی از موازین بین المللی را به شورای امنیت برده و از سویی اعلام کرده که «همه گزینه ها روی میز است»؛ هرچند این تهدید نیز بر اثر تکرار نخ نما شده و حکم توپ های بدون گلوله عثمانی را پیدا کرده است که قمپوز نام داشت و در تدارکات گلوله هایش جا مانده و ایرانیان ترسشان از آن «قمپوز در کردن ها» ریخته بود؛ بااین حال از آمریکا انتظار می رود در مقابل این گستاخی های خطرناک واکنش نشان دهد. این پرسش مطرح است که با وجود رصدکردن این پرتاب چرا آن را در هوا منهدم نکردند؟ آیا نخواستند یا نتوانستند؟ آیا نگران واکنش کره شمالی بودند؟ آیا ترجیح می دهند موضوع را با مذاکره حل وفصل کنند؟ در صورت مذاکره تقاضای کره شمالی که رنگ باج خواهی پیدا خواهد کرد، چه خواهد بود؟ آیا پذیرش تقاضاهای آن کشور از سوی آمریکا پذیرفتنی است؟ بدیهی است که آمریکا مانند موارد مشابه آرزومند براندازی نظام کره شمالی است؛ اما به درون آن کشور محصور و مسدود راهی ندارد. جز اینکه در انتظار اقدامی از درون آن کشور باشد که با توجه به قساوت های آقای اون و نظام امنیتی شدید امید چندانی نمی رود. اگر شورای امنیت نیز کره شمالی را محکوم کند و حتی اگر نکند، شاید تنها راه باقی مانده استفاده از همان گزینه های روی میز باشد. در این صورت ناچار به اقدامی غافلگیرانه همراه با قوی ترین انفجارهای هم زمان با اهداف بسیار متعدد و پرتلفات خواهد بود که مهلت واکنش را از کره شمالی سلب کند. چنین اقدامی می تواند هشداری به ونزوئلا و دیگران هم تلقی شود؛ اما با کوچک ترین اشتباهی می تواند قماری خطرناک باشد. آمریکا می تواند کره شمالی را نابود کند؛ اما بهای آن را باید کره جنوبی و ژاپن بپردازند. فراموش نکنیم، موضوع رابطه کره جنوبی با کره شمالی در زمان کلینتون تقریبا حل شده و به دید و بازدیدهای خانوادگی شهروندان دو کشور و سرمایه گذاری های کره جنوبی در منطقه آزاد مرزی کره شمالی منجر شده بود که بوش پسر با آن اعلامیه احمقانه «محور شرارت»، آن بساط را برهم زد. اکنون شرایط بسیار جدی تر است و فرصتی برای حماقت نیست. از سوی دیگر، برخلاف آنکه بسیاری معتقدند آمریکا توجه استراتژیک خود به خاورمیانه را به آسیای شرقی منتقل کرده است، نمی توان چنین اعتقادی را قطعی دانست. توجه آمریکا به منطقه اقیانوس آرام تازگی ندارد. قوی شدن و قوی ترشدن چین هم عادی است؛ اما خاورمیانه هنوز مرکز انرژی جهان است و تا تحقق انرژی های جایگزین زمان درازی باقی است و دفاع از اسرائیل در مقابل تهدیدهای خارجی برای آمریکا در حکم وظایف اعتقادی است. مسئله کره به مذاکره یا راه حل نهایی یعنی جنگ خواهد انجامید؛ اما آمریکا درهرحال در خاورمیانه خواهد ماند.
                