یک‌شنبه ۲۹ مرداد ۱۳۹۶
-----------------------------------------
یادداشت
-----------------------------------------
زخم چرکین نژادپرستی بر پیشانی «ترامپ»
-----------------------------------------

                    آنچه این روزها در ایالت های مختلف آمریکا از جمله در ایالت ویرجینیا و شهر «شارلوتزویل» می گذرد، بیانگر چهره واقعی نژادپرستانه رئیس جمهور کنونی آمریکاست. بعد از آنکه رسانه های آمریکا و جهان از نمایش قدرت افراطی ترین و سیاه کارترین نژادپرستان آمریکایی چهره برداری و اظهار نگرانی و خطر کردند، رئیس جمهور آمریکا برای خالی نبودن عریضه با حرف هایی شکسته بسته که معلوم نیست مخاطب او کیست...! تظاهرکنندگان شهر «شارلوتزویل» را کنار گذاشت و در چند جمله کوتاه خشونت را محکوم کرد و در لحنی که به نظر می رسید سیاه پوستان را مقصر می داند، درخواست کرد کسانی که موجب اختلال در نظم شهر شده اند، مجازات شوند. درحالی که سفیدپوست های نژادپرست با دردست داشتن عکس های هیتلر و صلیب شکسته و پلاکاردهایی که نوشته های ضدسیاه، ضدخارجی و ضدیهود روی آنها نوشته شده بود، مخالفان خود را از سیاه و سفید می کشتند و مجروح می کردند، رئیس جمهور آمریکا تظاهرکنندگان (بخوانید سیاه پوستان) را نصیحت به تحمل و بردباری می کرد. هرچه مخالفت علیه او در داخل و خارج از آمریکا گسترش می یابد، او و دستیارانش فریب کارانه! فریب کارانه! بر امواج ایران ستیزی سوار می شوند تا از مهلکه جان سالم به در ببرند. بدون بی انصافی در قضاوت می توان گفت مظهر و الگوی نژادپرستان «کوکلوس» که در گذشته نه چندان دور سیاه پوستان و یهودیان را در گوشه و کنار آمریکا دستگیر می کردند و به اولین درخت اطراف خود به دار می آویختند و در اصطلاح خود این وحشی گری را «لینج» می گفتند و به آن افتخار می کردند، شخص «دونالد ترامپ» است. او در ظاهر و باطن و در حرف و در عمل نژادپرستی نمونه است. هم اکنون در آمریکا بسیاری از رای دهندگان فرودست و درمانده هستند که از فریب کاری رئیس جمهور خود به ستوه آمده و در مخالفت با او به خیابان ها آمده اند و با اینکه دستیاران او از وزیر امور خارجه تا نماینده آمریکا در شورای امنیت و کسانی دیگر در هر محفل قانونی و اجتماع غیرسیاسی هیاهوی ایران ستیزانه خود را در رسانه های در اختیار، تکرار می کنند و تحریم های روزانه علیه مردم و دولت ایران بند بر گردن کنگره و مجلس نمایندگان آمریکا شده؛ با این همه گویا مشت دونالد ترامپ و هم پالگی هایش باز شده و گروه گروه نزدیکان از او فاصله می گیرند. ترامپ که تعهدات بین المللی آمریکا را در زمینه های مختلف نادیده می گیرد و زیر پا می گذارد، از جمله با خروج آمریکا از معاهده پاریس در زمینه محیط زیست، سعی برای برهم زدن توافق جهانی با امضای کشورهای زیادی که خود را متعهد به اجرای آن می دانند، «برجام»- ایجاد محدودیت برای مسافرت ساکنان بعضی کشورها درواقع یعنی ایران به آمریکا و موارد مشابه دیگر- می کوشد نظام لرزان و شکننده جهان را بر هم بریزد و اقدامات آمریکا را در آشفتگی منطقه خاورمیانه به دیگران نسبت دهد.ایران ستیزی او را در همین مقوله می توان تعریف کرد. بازی کودکانه ترامپ، سپردن مسئولیت های کاخ سفید به داماد ظاهرا یهودی اش بود که به وسیله او درصدد بود حمایت سرمایه داران یهودی را بیش ازپیش به سوی خود جلب کند که ناگهان معلوم شد این دردانه بی جهت خود استاد زدوبند و حقه بازی است و تشت رسوایی اش از بام فریب کاری افتاد و ترامپ مجبور شد او را کنار بگذارد. دیگر اینکه یهودیان آمریکا که فریب حمایت های سیاسی ترامپ را خورده بودند و حتی عکس های هیتلر و نشانه های صلیب شکسته را به دست کوکلوس کلان ها و اوباش سفیدپوست نژادپرست در خیابان های آمریکا مشاهده کردند، دانستند که ویروس نژادپرستی از هرکجا شیوع پیدا کند، به آنها هم سرایت خواهد کرد. از ترامپ بریدند و روحانی بزرگ یهودیان آمریکا صراحتا وجود ترامپ را برای جامعه جهانی خطرناک دانست و البته این پایان کار ترامپ نخواهد بود، دیگرانی مثل او هم به فراموشی تاریخ سپرده شده اند.
                