شنبه ۹ دی ۱۳۹۶
-----------------------------------------
سرمقاله
-----------------------------------------
ترفند احمدی نژادی
-----------------------------------------

                    در رمان هولناک «کوری» اثر ژوزه ساراماگو، نویسنده پرتغالی، مردم یک شهر به کوری مبتلا می شوند. برخلاف کوری واقعی که همه چیز سیاه است، در رمان «کوری» همه چیز سفید است. بیماری از بیماران یک مطب چشم پزشکی آغاز می شود و به تمامی شهر سرایت می کند. تنها کسی که بینا باقی می ماند همسر چشم پزشک است، کسی که دست آخر منجی جامعه می شود و علیه کوری سفیدی که شهر را فراگرفته به پا می خیزد و بینایی را به مردم بازمی گرداند. او در پایان این پرسش را پیش می کشد که «ما چرا کور شدیم؟» شوهر جواب می دهد، «نمی دانم اما شاید روزی بفهمیم!». زن می گوید: «می خواهی نظر مرا بدانی، فکر می کنم ما کور نشده ایم. ما کور هستیم؛ کور اما بینا؛ کورهایی که می توانند ببینند و نمی بینند». حالا این حکایت ما است: «اهریمنی که از آن می ترسیم نتیجه اعمال خود ما است». احمدی نژادی که قد کشیده و در برابرمان ایستاده، یکی از نزدیک ترین ها به ما است. مردی که مبدع نوعی سنت اخلاقی در دوران معاصر و تجلی آن است. او با آگاهی بر روح زمانه خود، اخلاقی را پایه گذاری کرد که با آن بر مسند قدرت نشست. اغراق نیست اگر بگوییم او فرزند زمان خویش است. محمود احمدی نژاد توانست در دوره هشت ساله دولتش، این سنت اخلاقی را به تمام ارکان زندگی اجتماعی و سیاسی جامعه ایران تسری دهد: «کوری سفید». ویروسی که به ظاهر خطرناک بود، با استقبال برخی از مردم و سیاست مداران روبه رو شد.آنچه احمدی نژاد مبدع آن شده بود، گذشتن از خط قرمزهای اخلاقی بود که آبشخور آن سنتی هزارساله است. او با عبور از این خطوط قرمز، آنها را به خطوط فرضی و نسبی تقلیل داد و بر همگان اثبات کرد که می شود فرضیات اخلاقی را زیر پا گذاشت. اینک گرچه برخی احمدی نژاد را سرزنش می کنند، بسیاری راه و رسمش را در زندگی روزمره و سیاست پیشه کرده اند. تئوری احمدی نژاد برخاسته از دو ایده اصلی است: بی تعهدی و فراموشی. او اثبات کرده است که در برابر هیچ کس و هیچ چیز تعهد ندارد، جز خودش و قدرت برای خودش. مبنای این ایده را «فراموشی» سامان می دهد. فراموشی تعهد در برابر دیگران. فراموشی درباره آنچه گفته و کرده ایم. فراموشی فجایعی که به بار آورده ایم. احمدی نژاد می تواند فراموش کند، چون در طول هشت سال بسیاری را دچار فراموشی (کوری سفید) کرده است. برتری او نسبت به دیگران شجاعتش در بهره برداری از بی تعهدی و فراموشی است. همان فراموشی ای که در تمام سطوح جامعه رسوخ کرده است. مردمی نالان از بدعهدی ها، رودست خوردن ها و سوءاستفاده مکرر از آمال و رویاهاشان. مردمی که یاد گرفته اند احمدی نژادبودن هم چیز بدی نیست، دست کم با پیشه کردن سنت اخلاقی او شاید بتوانند گلیم خود را از آب بیرون بکشند. گفته اند سیاست، مردم را می سازد و مردم، سیاست را. کدام یک از سیاست مداران ما به حرف هایی که می زنند باور دارند و پای آن می ایستند! به جز تعداد انگشت شماری که به گفته های خود معتقد و متعهدند، مابقی هر آنچه می گویند فراموش می کنند و به آن عمل نمی کنند؛ و مهم تر اینکه پس از مدتی خلاف آن را می گویند؛ چون باور دارند مردم هم آن را فراموش کرده اند و هم این را فراموش خواهند کرد. گویا مردم با سیاست و سیاست مداران به توافقی نسبی رسیده بودند؛ اما این توافق چندان پایدار نخواهد بود؛ ازاین رو احمدی نژاد هرازچندگاهی بازمی گردد و بعید است تا ساکتش نکنند، ساکت شود. او فقط به خودش تعهد دارد. درست مانند برخی از فعالان سیاسی، برخی از نمایندگان مجلس و حتی برخی از مردم. آن زمان کار از دست در رفته است که مفاهیمی چون فرهنگ و سیاست از بین برود. وجه غالب سیاسیون و اهالی فرهنگ، از نویسندگان و روشنفکران، به سنت اخلاقی احمدی نژاد خو کرده اند. از منتهی الیه راست به منتهی الیه چپ می روند و برعکس. گاه هم فریادی برمی آورند: ما سیاسی نیستیم، هرچه می کشیم از سیاست است. هیچ کس نه تنها از این حرف ها متحیر نمی شود بلکه از آن استقبال هم می کند. جامعه ای این چنینی، سنت اخلاقی احمدی نژاد در تمام سطوح آن رسوخ خواهد کرد. برای رهایی از این فراموشی تاریخی، کار وجدان های آگاه سنگین است؛ وجدان هایی که هنوز به انسان بودن و انسان شدن باور و تعهد دارند. آنچه امروز ما وارث آن هستیم آغازگاهش از بی اعتنایی به تعهد است. چه کسانی به تعهد بی تعهدی کردند تا آن را خواسته یا ناخواسته خنثی کنند؟ چه کسانی ریشه تعهد را آگاهانه زدند؟ چه کسانی تعهد را به سخره گرفتند و آن را از منظر انداختند؟ چه کسانی بستر را برای احمدی نژاد آماده کردند و چرا انتظار دارند از پس این چراها، مبدع اخلاق فراموشی و بی تعهدی کنار برود. آن هم در زمانه ای که بیش از هر زمان دیگر بی تعهدی در سیاست جا باز کرده است و ترفندهای احمدی نژادی گاه برای فریب مردم و گاه برای زدن دولت روحانی به کار گرفته می شود. با اندکی دستکاری در داستان دیگری از ساراماگو همه چیز عیان می شود: «واقعه ای را برایتان نقل خواهم کرد که در یکی از روستاهای فلورانس در چهارصد سال پیش اتفاق افتاد. مردم روستای مورد بحث یا در خانه هایشان بودند و یا در کشتزارها سرگرم کار، که ناگهان صدای ناقوس کلیسا را شنیدند... صدای نابهنگام ناقوس مرگ بود، به همین جهت زن ها به کوچه ریختند، مردها کار کشتزارها را رها کردند و در زمان کوتاهی در میدان کلیسا جمع شدند تا ببیند چه کسی مرده است و باید برای چه کسی زاری کنند. دهقانی از کلیسا بیرون آمد و گفت: کسی نمرده است که نام و ظاهری انسانی داشته باشد. مردم پرسیدند: پس چرا ناقوس را به صدا درآورده ای؟ دهقان گفت: من ناقوس مرگ تعهد [عدالت] را به صدا درآورده ام. چون تعهد مرده است». ناقوس بی تعهدی برای ما نیز به صدا درآمده است. مخالفان دولت و آنان که به سودای قدرت با اتکا بر اخلاق احمدی نژادی بر طبل تفرقه دولت و مردم کوبیدند، صدای این ناقوس را نشنیده بودند. این است که گرفتار تبعات ناخواسته بازی قدرت خود شدند؛ زیرا مردم از پس تجربه هشت سال دولت احمدی نژاد و چند صباحی که او نقش معترض و منتقد را ایفا می کند، دیگر کلک و فریب های احمدی نژادی را شناخته اند و از این رو درصددند تا سیاستی را که قرار است علیه آنان به کار افتد، در راستای مطالبات خود به کار گیرند.
                