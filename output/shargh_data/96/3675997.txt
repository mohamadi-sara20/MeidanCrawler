شنبه ۲۵ آذر ۱۳۹۶
-----------------------------------------
سرمقاله
-----------------------------------------
روحانی عقب نشینی کرده است؟
-----------------------------------------

                    هنوز مدت زمان چندانی از دوره دوم ریاست جمهوری حسن روحانی نگذشته که موجی از انتقادات در شبکه های اجتماعی به راه افتاده است. در سطح جامعه و در گفت وگوی میان مردم کوچه وبازار نیز نقل مجالس بیش از هرچیز، انتقاد از دولت روحانی و عملکرد آن است؛ دولتی که دوره نخست خود را با مسائل و مصائب سیاست خارجی منطقه ای و جهانی پشت سر گذاشت. در تمام آن چهار سال برخی صاحب نظران ازجمله اصلاح طلبان، دولت را خطاب قرار می دادند که برای همیشه نمی توان خلا سیاست داخلی را با سیاست خارجی پر کرد. با فروکش کردن مسائل منطقه، جنگ با داعش، بحران عراق و کردستان یکباره چنان فضای خالی ای در سیاست داخلی ایجاد شده است که مخالفان دولت می توانند از آن استفاده کنند. حسن روحانی خوش اقبال این بار با بداقبالی مواجه شد و آن بداقبالی، تقارن این فضای تهی با ارائه لایحه بودجه به مجلس بود. لایحه ای که برای اقشار فرودست و کم درآمد جامعه حامل هیچ خبر خوشی نیست؛ زیرا در تبصره 14 ماده واحده این لایحه آمده است قریب به نیمی از جمعیت یارانه بگیران از بودجه سال آینده حذف خواهند شد. طرح درستی یا نادرستی حذف یارانه ها از منظر شاخصه های اقتصادی، در این متن به کار نمی آید؛ اما اثر منفی این حذف، در کوتاه مدت بی تردید به وجهه مردمی دولت روحانی آسیبی جدی وارد خواهد کرد. خاصه اینکه تنها دستاورد دولت روحانی در حوزه بهداشت، طرح بیمه سلامت بود که سرنوشت خوشایندی پیدا نکرد. اینک دولت روحانی با دو وضعیت مخاطره آمیز روبه رو است: خلا سیاست داخلی و نیز نارضایتی مردم از شرایط اقتصادی که در این تقارن ناخوشایند با هم درمی آمیزند و سیاستی را بازتولید می کنند که نه به نفع دولت است و نه به سود مردم؛ درست مانند سقوط ستاره ها در سیاه چاله ها. ازاین رو، در افواه مردم این شایعه پا گرفته که روحانی در برابر جناح های مخالف دولت عقب نشینی کرده و جانب مصلحت را گرفته است. اثبات درستی یا نادرستی این شایعه از سوی دولت و حامیانش، هیچ تاثیری در احیای «مردم» ندارد؛ مردمی که با هزاران امید و آرزو پای صندوق های رای رفتند و به روحانی رای دادند. به نظر می رسد آنچه بیش از همه مردم را سرخورده کرده، باور آنان به این نکته است که روحانی دیگر نیازی به رای مردم ندارد! و اینک بیش از هرچیز در پی ماندن در قدرت است. شاید این حرف و حدیث ها پایه و مبنای چندانی نداشته باشد؛ اما هرچه هست، باور مردم به دولت روحانی و فراتر از آن سیاست را خدشه دار کرده است. مردم احساس می کنند فریب خورده اند و هیچ چیز خطرناک تر و تاریک تر از این تفکر نیست که مردمی فریب خود را بپذیرند. به هر تقدیر شرایط برای دولت روحانی مطلوب نیست، بااینکه پیش از روی کارآمدن دوباره دولت روحانی برخی از متفکران و اقتصاددانان هشدارهایی مبنی بر امتداد وضعیت اقتصادی و رکود سیاسی داده بودند؛ اما انتقادات و جو اخیر نشان می دهد مردم انتظاری بیشتر داشتند. هرقدر زمان بگذرد و خلا سیاست دامنه دارتر شود و اقتصاد مردم بر وفق مرادشان نباشد، وضعیت بغرنج تر خواهد شد.سیاستی که از درون این بحران خلق شود، غیرقابل پیش بینی و چه بسا غیرقابل کنترل خواهد بود. دولت روحانی نتوانست یا نخواست در دوره نخست، جریان های موثر فکری ازجمله روشنفکران، نویسندگان و هنرمندان را حلقه واسط خود و جامعه مدنی قرار دهد. حتی اصلاح طلبان که نسبت به روشنفکران مستقل انگیزه بیشتری داشتند نیز در این نقش به کار نیامدند و درست تر آنکه به بازی گرفته نشدند. پافشاری صرف بر تنش زدایی و نرمال سازی مانع خلق «سیاست» شد. در این فضای تهی و بی میل به سیاست ورزی هرکه به میدان آمد، تنها در پی جلب منفعتی بود یا دفع ضرری. این رویکرد شاید ماحصل محافظه کاری افراطی است و عقب نشینی گام به گام دولت روحانی.
                