پنج‌شنبه ۱۷ فروردین ۱۳۹۶
-----------------------------------------
حرف اول
-----------------------------------------
رمزگشایی از بازی احمدی نژاد
-----------------------------------------

                    رئیس دولت سابق، خود بیش از هر کس دیگر می داند که تایید صلاحیت و حضور حمیدرضا بقایی در میان نامزدهای نهایی انتخابات اردیبهشت، رویایی دست نیافتنی است. فردی که مدعی است پنج ماه در یک اتاق «کوچولو» زندانی بوده، آفتاب را ندیده و پخش فیلم بازجویی اش این حسن را دارد که به همه آموزش می دهد که چگونه در برابر بازجوها مقاومت کنند! پس چرا پس از چهار سال شال و کلاه کرده و خود را در معرض پرسش های تند و تیز خبرنگاران قرار داده است؟ این پرسش البته، از منظر تحلیلی طرح می شود، چراکه از نگاه و مشی اصلاح طلبانه، حق آقای احمدی نژاد و جریان حامی ایشان- مانند همه شهروندان و گرایش های سیاسی - برای حضور در رقابت های انتخاباتی محفوظ است و دفاع از آن لازم. کلید پاسخ این پرسش، واکاوی نقش بازیگر بدون دیالوگ نمایش روز چهارشنبه در «جنت آباد» است. حمیدرضا بقایی، کسی که آقای احمدی نژاد او را شبیه ترین فرد به خودش و مشایی توصیف می کند اما بر عکس دو همزادش، کم حرف و خجالتی به نظر می رسد. بدون دیالوگ بودن نقش بقایی البته، چیزی از اهمیت این نقش در سناریوی «بهاری» کم نمی کند. آقای بقایی قرار است از این به بعد و تا روز اعلام نام نامزدهای تایید صلاحیت شده از سوی شورای نگهبان، همان کاری را بکند که تا به حال کرده؛ ساکت و گوش به فرمان، در کنار احمدی نژاد بنشیند و در انظار ظاهر شود تا رئیس دولت سابق بتواند با فراغ بال و با استفاده از فضای رقابت های انتخاباتی، دولت حسن روحانی را هدف حملات تند و تیز خود قرار بدهد. تاکتیک هوشمندانه آقای احمدی نژاد، در نخستین گام، جلوی فروپاشی جریان حامی او را پس از چهار سال رکود و سرخوردگی می گیرد و در برابر استحاله شدن بدنه این جریان در جناح اصولگرا مانع ایجاد می کند. گام دوم یعنی خیز برای تسخیر دوباره دولت اما، به دلیل فقدان نامزد واجد شرایط تایید صلاحیت، از هم اکنون محکوم به شکست است. آیا احمدی نژاد این را نمی داند؟ پاسخ این پرسش، همان گونه که در بالاگفته شد بی شک مثبت است. اگر می داند، پس چرا خطر کرده و خود را به میانه چنین میدانی افکنده است؟ یک پاسخ شاید بذرپاشی برای افق 1400 باشد. دیگری و مهمتر اما رخدادی است که کشور کمتر از 45 روز دیگر شاهد آن خواهد بود؛ انتخابات ریاست جمهوری و تلاش برای یک دوره ای کردن ریاست جمهوری حسن روحانی. نفع آنی نقش آفرینی بهاری احمدی نژادی ها، از آن نامزدی خواهد شد که اکنون اصولگرایان در مسیر اجماع بر سر او هستند. احمدی نژادی های بدون نامزد، با تخریب و هیاهو علیه دولت کنونی، به نامزد نهایی اصولگرایان پاس «گل طلایی» می دهند و او را قادر کنند، بر موج مطالبات تحریک شده عمومی سوار شده و از مانع حسن روحانی بگذرد.12 سال پیش، در بهار 84، میوه «بازی پیچیده و چند لایه» اصولگرایان را احمدی نژاد برداشت کرد. شاید در بهار 96 قضیه بر عکس شود.
                