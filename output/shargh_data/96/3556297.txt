چهار‌شنبه ۲۰ اردیبهشت ۱۳۹۶
-----------------------------------------
حرف اول
-----------------------------------------
«هبه» آقای 4 درصدی
-----------------------------------------

                    دغدغه این روزهای محمدباقر قالیباف نظریه اش است؛ همان نظریه ای که بیش از آنکه مال خودش باشد، در جنبش وال استریت شنیده شد. با این تفاوت که مردم حاضر در جنبش آمریکایی 99 را در برابر یک فریاد می زدند و در مقابل قالیباف از 96 در برابر چهار سخن می گوید. شهردار تهران برای اثبات درستی نظریه اش مصداق هم آورده است. او در نخستین مناظره دولت فعلی را دولت چهار درصدی نامید. قالیباف بر آن است تا دولت را به شدت بی اعتبار کند. هدف او هم مشخص است؛ صندلی ریاست جمهوری! از جنبه سیاسی ماجرا که بگذریم پرسشی اساسی در این بین بی پاسخ مانده است. به راستی «خود قالیباف چند درصدی است؟» تا این لحظه قالیباف نه چنین پرسشی را در مناظره ها و سخنرانی هایش طرح کرده و نه به آن پاسخ داده است. یافتن پاسخ کار ساده ای است. با گشتی در میان خبرها می توان نشانه های زیادی پیدا کرد که بیانگر پاسخ این پرسش است. مهم ترین نشانه سخنان روز گذشته سیف، رئیس کل بانک مرکزی است. او از بدهی شش هزار میلیارد تومانی شهرداری تهران به شبکه بانکی خبر داد. در اصطلاح بانکی به این قبیل بدهکاران، دانه درشت یا کلان می گویند. این واژگان بارها همراه با واژه مفسد برای بابک زنجانی و مه آفرید خسروی به کار برده شد. قالیباف در مناظره اول مدعی شد 96 درصد مردم از دریافت وام محروم هستند، درحالی که مجموعه تحت امر او سال هاست به شبکه بانکی بدهکار است.افراد خاص و نهادهای خاص در دولت قبلی به راحتی وام گرفتند و بخشی را هم بردند و خوردند. وام های کلانی که هم اکنون به معوقات بانکی شهره شده اند و برآوردها نشان می دهد چیزی بین 100 تا 150 هزار میلیارد تومان از پول بانک ها سوخت شده است؛ یعنی دیگر امیدی به بازپس گیری آنها نیست. آقای قالیباف، آیا شهرداری، یا بهتر بگوییم مجموعه تحت امر شما براساس تعریف خود شما جزء چهار درصدی ها محسوب نمی شود؟نکته دوم، رحمت الله حافظی، عضو شورای شهر تهران در نشستی خبری از «هبه» 350 میلیون تومانی به معاونان شهردار خبر داد که از زمان صدارت قالیباف بر شهرداری (12 سال) مرسوم بوده است. هفته پیش خبری آمد که 350 میلیون تومان تسهیلات چهار درصدی به هریک از معاونان شهردار پرداخت شده که امروز با توضیحات حافظی معلوم شد از تسهیلات خبری نبوده و آن پول های کلان هبه بوده است. آقای شهردار آیا 96 درصدی هایی که شما از آنها سخن می گویید و خود را حامی آنها می دانید تاکنون هبه شامل حالشان شده؟ یا بهتر است بپرسیم آیا آنها توانسته اند وام چهار درصدی که پیشکش، وام با بهره رایج بگیرند؟هبه 350 میلیون تومانی به معاونان شهردار، برابر با 372 ماه حقوق همان 96 درصدهایی است که سنگ آنها را به سینه می زنید. به عبارت دیگر این هبه برابر با 31 سال کار کارگرانی است که دستمزد آنها براساس آخرین تصمیمات وزارت کار به 940 هزار تومان افزایش یافته است. برابر با آمار وزارت مسکن، اگر فردی برای خانه دارشدن کل حقوق ماهانه خود را پس انداز کند، 12 ساله خانه دار می شود و اگر یک سوم حقوق خود را پس انداز کند، خانه دارشدن او 36 سال طول می کشد. حالا با هبه ای که شهردار به معاونان خود کرده، آنها یک شبه خانه دار خواهند شد. آقای شهردار با این سیاست ها می خواهید از 96 درصدی هایی که خود را نگران آنها نشان می دهید، حمایت کنید؟املاک نجومی هم که آوازه اش همه جا پیچیده است. این پرونده پایان تلخی هم داشت و به راحتی از دستور کار مجلس برای تحقیق و تفحص خارج شد.ظاهرا علاوه بر معاونان شهردار، خانه خود شهردار هم در همین مناطق است، مناطقی که براساس آمار منتشر شده، قیمت هر متر آن حداقل 20 میلیون تومان است. حالا با این پرونده چگونه دولت را چهار درصدی و خود را 96 درصدی می دانید؟
                