یک‌شنبه ۸ بهمن ۱۳۹۶
-----------------------------------------
حرف اول
-----------------------------------------
ضرورت تاسیس صندوق رفاه اجتماعی کشور
-----------------------------------------

                    یکی از محدود موارد مثبتی که در لایحه بودجه سال 1397 پیش بینی شده، بند «ب» تبصره 14 لایحه است. به موجب این بند در سال 1397 نام «سازمان هدفمندسازی یارانه ها» به «صندوق رفاه اجتماعی» تغییر یافته و به منظور انجام ماموریت های جدید در حوزه رفاه اجتماعی به وزارت تعاون، کار و رفاه اجتماعی منتقل می شود. در روزهای اخیر برخی نمایندگان مجلس از حذف این بند از تبصره 14 خبر داده اند و به نظر می رسد نمایندگان مجلس نسبت به تاسیس این صندوق توجیه نشده اند هرچند با توجه به دینامیسم بودجه ریزی در ایران کاملا این امکان وجود دارد که بخش هایی از خود دولت از طریق لابی کردن با نمایندگان یا مراکز پژوهشی وابسته به مجلس، واگذاری صندوق به وزارت تعاون، کار و رفاه اجتماعی را از دستور کار خارج کرده اند. به بیانی، آنچه در این تبصره برای موافقان و مخالفان اهمیت دارد، نه تغییر نام سازمان هدفمندسازی، بلکه انتقال آن به وزارتخانه تخصصی حوزه رفاه اجتماعی است. ازاین رو، تعارض های منفعتی و ساختاری مانع اصلی در تاسیس و انتقال این صندوق است. مرکز پژوهش های مجلس نیز در گزارش شماره 15725 دلایلی را مبنی بر حذف بند «ب» تبصره 14 ذکر کرده که دلایل قابل توجیهی نیستند.در گزارش مرکز، برای پیشنهاد حذف این بند چهار دلیل ذکر شده است: 1. تعیین تکلیف اموال و دارایی ها، پرسنل، امکانات، تسهیلات، دیون و تعهدات، 2. تصریح شکل حقوقی صندوق، 3. روشن شدن وظایف این صندوق، 4. مشخص شدن مرجع تصویب اساسنامه صندوق. درحالی که در متن تبصره 14 این موارد کاملا روشن است. براساس این بند «در سال 1397 سازمان هدفمندسازی یارانه ها ضمن تغییر نام به صندوق رفاه اجتماعی و اصلاح اساسنامه از جهت موضوع، ساختار، و دیگر ابعاد به منظور انجام ماموریت جدید تحت نظر وزارت تعاون، کار، و رفاه اجتماعی قرار خواهد گرفت و اموال و دارایی های سازمان مزبور به صندوق رفاه اجتماعی تعلق خواهد داشت. اصلاح اساسنامه صندوق مذکور به پیشنهاد سازمان برنامه و بودجه و وزارت تعاون، کار و رفاه اجتماعی به تصویب هیئت وزیران می رسد». درواقع براساس این بند مرجع تصویب اساسنامه و موارد دیگر مورد اشاره مرکز پژوهش های مجلس به صراحت بیان شده است. بدیهی است که وظایف این صندوق به طور دقیق تر و براساس مفاد قانون ساختار نظام جامع رفاه و تامین اجتماعی در اساسنامه قید خواهد شد. حتی منابع مالی چنین صندوقی نیز در ماده 7 قانون ساختار نظام جامع رفاه و تامین اجتماعی روشن شده است.براساس ماده 16 قانون ساختار نظام جامع رفاه و تامین اجتماعی که از سوی صاحب نظران به عنوان قانون اساسی حوزه رفاه کشور شناخته می شود، «سازماندهی و مدیریت اجرائی نظام هدفمند یارانه های اجتماعی و جهت دهی آن به سوی افراد و خانواده های نیازمند» از مسئولیت های وزارت رفاه به شمار می آید. به موجب همین ماده علاوه بر یارانه های اجتماعی، مسئولیت «تنظیم کلان بودجه عمومی دولت در قلمروهای بیمه های اجتماعی، بیمه های خدمات درمانی و امور حمایتی» و «مدیریت منابع و مصارف و تنظیم بودجه تلفیقی نظام جامع تامین اجتماعی به منظور تخصیص بهینه منابع» نیز به وزارتخانه مذکور محول شده است. با وجود تصریح قانون ساختار نظام جامع، از بدو تاسیس وزارت رفاه و تامین اجتماعی، سازمان مدیریت و برنامه ریزی وقت در مقابل واگذاری این اختیارات به وزارتخانه مقاومت کرد و از همان ابتدا حتی بحث انحلال وزارت رفاه مطرح شد؛ وزارتخانه ای که بنا بود سخنگوی مسائل معیشتی و رفاهی مردم در دولت و پاسخ گوی مجلس در قبال منابع مالی اختصاص یافته به حوزه رفاه اجتماعی باشد، اما تعارض های سازمانی و منفعتی مانع از آن شد که چنین وزارتخانه ای در سطح و عیار پیش بینی شده شکل بگیرد و قوام یابد.بر کسی پوشیده نیست که امروزه جامعه ایران به طور جدی با مسائل معیشتی و رفاهی مواجه است؛ قرارگرفتن حدود یک سوم جمعیت کشور در شرایط فقر مطلق (بنا بر گزارش سازمان های دولتی)، بی کاری گسترده روبه افزایش، حدود 9 میلیون بی سواد و 20 میلیون کم سواد و مواردی از این قبیل، با نوعی بی اعتمادی و ناامیدی مردم نسبت به نظام مدیریتی در زمینه حل وفصل این مسائل همراه شده است (براساس پیمایش ارزش ها و نگرش های ایرانیان). در چنین وضعیتی وزارتخانه تخصصی این حوزه عملا به کارگزاری ناتوان تبدیل شده که مهم ترین ابزارهای سیاستی را در اختیار ندارد، چراکه تعارض منافع گروهی و فردی (گاه در حد حفظ یک پست سازمانی برای یک فرد مشخص) مانع از آن می شود که در راستای حل مسائل اجتماعی و تامین منافع عمومی، اصلاحات نهادی موثر شکل بگیرد. ازاین رو، نمایندگان مجلس در شرایط موجود نباید نسبت به تاسیس چنین صندوقی ذیل وزارت رفاه تردید کنند. ایجاد «صندوق رفاه اجتماعی» ذیل وزارت تعاون، کار، و رفاه اجتماعی، اقدام هرچند کوچک اما روبه جلویی است که می تواند به انسجام بخشی و پیشبرد موثرتر سیاست های حوزه رفاه و تامین اجتماعی کمک کند.اما با انحلال وزارتخانه مذکور در وزارت کار و امور اجتماعی، اجرای قانون ساختار نظام جامع نیز به وزارتخانه ترکیبی جدید محول شد.
                