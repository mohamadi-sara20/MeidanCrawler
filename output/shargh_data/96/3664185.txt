دو‌شنبه ۲۹ آبان ۱۳۹۶
-----------------------------------------
type_unknown
-----------------------------------------
انتقال آب ونک به باغات پسته رفسنجان
-----------------------------------------

                    گروه اقتصاد: شرکت عمران رفسنجان به مدیریت عاملی سیدمحمد مرعشی قصد دارد پروژه ونک-سولگان را با هدف تامین آب باغات پسته رفسنجان اجرا کند. در این پروژه آب سرشاخه های کارون از استان چهار محال و بختیاری به دشت رفسنجان واقع در کرمان منتقل خواهد شد. بر اساس معیارهای جهانی، پروژه های انتقال آب فقط با هدف تامین نیازهای شرب اجرا می شوند؛ اما در ایران، شرکت مهاب قدس به عنوان مشاور این پروژه با تکیه به مطالعات شرکت عمران رفسنجان به عنوان پیمانکار، انتقال آب در مسیری به طول 637 کیلومتر با هدف تامین نیاز باغات پسته را اقتصادی اعلام می کند...این در حالی است که به اعتقاد کارشناسان آب و تجار (صرف نظر از اثرات مخرب محیط زیستی پروژه های انتقال آب)، هیچ محصول کشاورزی آن قدر سود ندارد که انتقال این ماده حیاتی، برای تولید آن به صرفه باشد. پروژه انتقال آب سد ونک به رفسنجان در دولت اصلاحات با دستور رئیس این دولت، متوقف شده بود. اما با چراغ سبز سازمان حفاظت محیط زیست دولت دوازدهم، بار دیگر به جریان افتاده است. رضا اردکانیان، وزیر نیرو، بر مدیریت به هم پیوسته منابع آب تاکید دارد و معتقد است: «باید طرح های آمایش آب محور، برای کشور تهیه شود». بنابراین پروژه انتقال آب سرشاخه های کارون به دشت رفسنجان، نخستین آزمون وزیر نیروی دولت دوازدهم است تا در مقابل اجرای پروژه ای بدون توجیه اقتصادی و طرح آمایشی مقاومت کند. به تازگی بحث اجرای پروژه انتقال آب از سرشاخه های کارون به دشت رفسنجان مطرح شده است. عیسی کلانتری، رئیس سازمان حفاظت محیط زیست که مدعی است خودکفایی به قیمت ازدست رفتن منابع آب اقدامی نادرستی بوده است، به پروژه انتقال آب ونک به سولگان با هدف تامین آب موردنیاز باغات پسته دشت رفسنجان چراغ سبز نشان داده است. در عین حال شائبه های سیاسی بودن این پروژه مطرح است و به گفته مهدی قمشی، عضو هیئت علمی دانشگاه شهید چمران اهواز، صددرصد این شائبه ها درست است؛ زیرا بحث اجرای این پروژه مدت هاست که پیگیری می شود. او به «شرق» می گوید: پروژه انتقال آب سرشاخه های کارون به دشت رفسنجان (ونک-سولگان) از دوره اول اصلاحات مطرح شد. اجرای این پروژه با دستور مستقیم رئیس دولت اصلاحات متوقف شد تا اینکه زمزمه های اجرای آن در اواخر دولت یازدهم به گوش رسید. قمشی ادامه می دهد: در اواخر سال 95، مناقصه انتخاب پیمانکار پروژه برگزار شد؛ اما از آنجا که هدف پروژه تامین آب کشاورزی بود و بررسی های وزارت نیرو نشان می داد که انتقال آب برای کشاورزی منطقی نبوده و به صرفه نیست، با دستور حمید چیت چیان، وزیر نیروی دولت یازدهم، این پروژه متوقف شد؛ اما به تازگی زمزمه هایی در زمینه اجرای مجدد پروژه به گوش می رسد.او تاکید می کند: نقش وزیر جدید نیرو در اجرای این پروژه بسیار مهم است. اردکانیان می تواند جلوی اجرای آن را بگیرد. مرعشی، مدیر عامل شرکت عمران رفسنجانشرکت عمران رفسنجان مجری پروژه انتقال آب ونک- سولگان است. مدیر عامل این شرکت سیدمحمد مرعشی است. برخی منابع آگاه می گویند که او برادرزاده حسین مرعشی، رئیس سازمان میراث فرهنگی دولت اصلاحات، است. بعدها محمدحسین مرعشی جایگزین وی شده است که می گویند نسبتی با مرعشی ها ندارد. نام شرکت مهاب قدس وابسته به آستان قدس رضوی در مناقصه اجرای پروژه انتقال آب سولگان به رفسنجان، به عنوان برنده اعلام شد. این شرکت در صفحه اصلی پرتال خود درباره مشخصات پروژه آورده است: «طرح انتقال آب از سولگان با هدف جبران بیلان منفی ذخایر آب های زیرزمینی و تامین نیازهای کشاورزی، محدوده طرح (دشت رفسنجان) از منابع آب سطحی به میزان 200 میلیون مترمکعب طراحی شده است. در مطالعات مالی با توجه به اینکه موسسه عمران رفسنجان به عنوان نماینده بهره برداران، سرمایه گذاری در طرح را بر عهده دارد، تحلیل مالی از دیدگاه آنها انجام شده است». در سایت شرکت مهاب قدس آمده است: «شاخص های مالی طرح از دیدگاه موسسه عمران رفسنجان با درنظرگرفتن قوانین و مقررات موجود بر اساس مبانی و مفروضات مالی و در شرایط تورمی (قیمت های جاری) با در نظر داشتن تامین مالی از طریق فاینانس خارجی محاسبه شد. بررسی شاخص های مالی مربوط به بهره برداران در شرایط تورمی نشان می دهد که درآمد حال خالص بهره برداران در اثر اجرای طرح 104هزارو 933 میلیارد ریال است. نسبت منفعت به هزینه نیز 31،1 است. دوره بازگشت سرمایه طرح از ابتدای دوره ساخت 16 سال محاسبه شده است. نرخ بازده داخلی طرح با احتساب 30 سال عمر مفید معادل 28 درصد است. با توجه به نرخ تنزیل در نظر گرفته شده برای پروژه (benchmark=18%) طرح از سودآوری بالایی برخوردار است». اگرچه پروژه ونک-سولگان مدت ها مسکوت مانده بود؛ اما در 21 مرداد سال 93، نامه ای با امضای رحیم میدانی، معاون وزیر نیرو در امور آب و آبفا، خطاب به صمدی، مدیر عامل آب منطقه ای چهار محال و بختیاری، نوشته می شود. در این نامه ذکر شده است که در راستای اجرائی کردن مصوبه 22067.100 به تاریخ چهارم شهریور سال 81 به عنوان موسسه عمران رفسنجان و با توجه به مصوبه 396 جلسه کمیته تخصیص آب، سالانه 342.2 میلیون مترمکعب آب با متوسط تامین 252.1 میلیون مترمکعب آب از سد مخزنی ونک-سولگان در استان چهار محال و بختیاری به دشت خان میرزا و حوضه آبریز کویر در دره انجیر استان کرمان منتقل شود. بر اساس اطلاعات موجود در این نامه، بخشی از این آب صرف تامین نیازهای آب شرب لردگان در استان چهارمحال وبختیاری خواهد شد. بخش دیگری از آن، کمبودهای طرح بهشت آباد به رفسنجان برای تامین نیازهای شرب کرمان را جبران خواهد کرد، اما بخش اعظم آن؛ یعنی 175 میلیون مترمکعب آب در سال، صرف تعادل بخشی دشت رفسنجان و تامین نیاز باغات کرمان خواهد شد. این نامه به امضای معاون وزیر نیرو رسیده است، اما هدایت فهمی، معاون دفتر برنامه ریزی کلان آب و آبفای این وزارتخانه که مسئولیت برنامه ریزی در زمینه منابع آب کشور را برعهده دارد، از ارسال این نامه اظهار بی اطلاعی می کند.وی به «شرق» می گوید: اطلاعی از جزئیات این نامه ندارم، زیرا وزارت نیرو دفتر تخصیص دارد و ممکن است با نظر این دفتر، نامه نوشته شده باشد.فهمی با تاکید بر اینکه از جزئیات طرح انتقال آب اطلاع ندارد، اظهارنظر کارشناسی در این رابطه را نیز منوط به ملاحظه نامه ارسال شده از سوی معاون آب و آبفای وزارت نیرو می کند.وی به پرسش «شرق» درباره منطقی بودن انتقال آب برای کشاورزی، این گونه پاسخ می دهد: نظر کارشناسی من این است که انتقال آب برای کشاورزی به هیچ وجه به صلاح نیست. ضمن آنکه انتقال برای شرب - با وجود آنکه فقط شش میلیارد مترمکعب از کل منابع آبی کشور به شرب اختصاص دارد- هم باید دارای شرایط خاصی باشد. اگر مدیریت مصرف در محل دریافت آب انجام نشود، این انتقال تقاضا را بالا برده و توقع ایجاد می کند، در نتیجه انتقال آب کار صحیحی نیست. به گفته معاون دفتر برنامه ریزی کلان آب و آبفا، آورد رودخانه کارون در گذشته 21 تا 22 میلیارد مترمکعب بود که این رقم درحال حاضر به 14 تا 15 میلیارد مترمکعب رسیده است. انتقال آب به قیمت تعطیلی مصارف پایین دستکارون که به گفته هدایت فهمی در سال های اخیر نیمی از آورده خود را از دست داده است، در یک پروژه انتقال آب بخشی از آب سرشاخه هایش را برای باغات پسته رفسنجان از دست می دهد. این در حالی است که این روزها بین مردم سه استان اصفهان، چهارمحال وبختیاری و خوزستان، بر سر حقابه هایشان از کارون، بحث های زیادی در گرفته است. حال با اجرای پروژه انتقال آب جدید از کارون قطعا این تنش ها بیشتر هم خواهند شد. مهدی قمشی، عضو هیئت علمی دانشگاه شهید چمران اهواز، با تاکید بر اینکه کارون کشش انتقال آب را ندارد، به «شرق» می گوید: 90 درصد آب رودخانه کارون در استان خوزستان مصرف می شود. بر اساس استانداردهای جهانی، فقط 40 درصد منابع آب باید مصرف شود و با توجه به شرایط ایران، می توانیم حداکثر 60 درصد آب این رودخانه را استفاده کنیم و بقیه آب برای تامین نیازهای محیط زیستی و نیازهای پایین دست باقی باید در رودخانه باقی بماند. اجرای هر نوع پروژه انتقال آب در بالادست کارون، مستلزم تعطیلی بخشی از مصارف پایین دست است. وی تاکید می کند: قیمت هر مترمکعب آب انتقالی کارون دو هزار تومان خواهد بود و هیچ کشت وکاری این قدر ارزش افزوده تولید نمی کند که اجرای پروژه ونک-سولگان، صرفه اقتصادی داشته باشد. اجرای پروژه های انتقال آب با هدف حفظ باغات پسته در میان تجار هم طرفداری ندارد. محمدحسین برخوردار، عضو هیئت نمایندگان اتاق بازرگانی تهران، درباره اجرای پروژه انتقال آب با هدف تامین نیازهای باغات پسته رفسنجان به «شرق» می گوید: صادرات پسته به قدری زیاد نیست که ما آب را به خاطر پسته انتقال دهیم. اگرچه به ثمرنشستن باغات پسته زمان می برد، اما بهتر است به جای پروژه های انتقال آب، مناطقی را پیدا کنیم که منابع آب مطمئن داشته باشند و باغات پسته را در این مناطق ایجاد کنیم. وی ادامه می دهد: با خشک شدن باغات پسته رفسنجان، بخشی از اشتغال از دست می رود، اما هدف اصلی، ایجاد اشتغال برای کشور عزیزمان، ایران، است و با ایجاد باغات جدید در محل های مناسب، اشتغال ازدست رفته جبران می شود.به گفته برخوردار، انتقال آب به رفسنجان صرفا هزینه های سرمایه گذاری را به کشور تحمیل می کند. مشکل کشور ما این است که صادرات محور نیست و حتی در صنعت نیز مونتاژکار شده ایم. به علت فقر فرهنگی، در هیچ یک از بخش های اقتصادی نتوانسته ایم به اهداف خود برسیم. درحالی که سایر کشورها فرهنگ سازی را از مدارس ابتدایی شروع می کنند، معلمان ما درگیر مسائل معیشتی هستند.وی اضافه می کند: زمانی که در کشور نفت را به قیمت گران می فروختیم باید به توصیه مقام معظم رهبری عمل می کردیم و با استقرار سیستم های نوین آبیاری، مصرف آب بخش کشاورزی را اصلاح می کردیم، اما این گونه نشد. به دلیل برنامه ریزی دقیق آمریکا، امروز این کشور رتبه دوم تولید پسته جهان را دارد و بر اساس گزارش ها، خشک سالی کالیفرنیا از بین رفته و این کشور در سال جاری، رتبه اول تولید پسته جهان را به خود اختصاص می دهد.پروژه انتقال آبی در ایران کلید خورده است که مجوز آن حدود دو دهه قبل صادر شد، اما صاحبان این مجوز، هنوز هم اصرار دارند آن را اجرا کنند. رضا اردکانیان با پشتوانه حضور 12 ساله در مجامع بین المللی، وزیر نیرو شده است. وی که بر تدوین طرح های آمایش آب محور و مدیریت به هم پیوسته آب اصرار دارد، در آستانه آزمونی بزرگ قرار دارد، زیرا در پروژه ونک-سولگان قطعا اصول آمایشی رعایت نشده و آب، صرف بخشی خواهد شد که بیشترین هدررفت را دارد. اردکانیان در 12 سال گذشته به کشورهای مختلفی کمک کرده است تا منابع آب خود را بهینه مدیریت کنند. حال باید دید که آیا وی در کشور خود می تواند تسلیم پروژه ای با شائبه های زیاد سیاسی نشود؟
                