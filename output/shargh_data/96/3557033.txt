پنج‌شنبه ۲۱ اردیبهشت ۱۳۹۶
-----------------------------------------
حرف اول
-----------------------------------------
تبلیغ درست رفتار یک منتظر
-----------------------------------------

                    رسیدن به یک نگرش مطلوب اجتماعی، همیشه با مشکلاتی همراه است. از طرفی این علاقه وجود دارد که آن نگرش، باب میل افراد بوده و احساس رضایت به دست دهد و از سوی دیگر بتواند با قدرت به دیگران پاسخ داده و آنان را اقناع کند تا انتخاب افراد، عالی و خردمندانه قلمداد شود. نگرشی که چنین بنا شود، می تواند پیامدهای فرخنده ای برای دارنده آن به ارمغان آورد. درهمین راستا می توان به آموزه های کهن دینی خود نیز نگاهی انداخت و آنها را ارزیابی دوباره ای کرد. مناسبت هایی مانند میلاد پیشوایان دینی و به ویژه آخرین ستاره رخشان سپهر امامت می تواند مجال مناسبی باشد تا هرچه بیشتر به رفتارهای برگرفته از باور دینی خود دقت کنیم. هر سال شیفتگان آن منجی بزرگ غایب از نظرها، در آستانه فرارسیدن نیمه شعبان خیابان ها و کوچه ها را آذین بندی می کنند تا حال وهوای شهر را تبدیل به شادترین لحظه ها کنند و به نوعی انتظار دیرینه خود را برای آمدن روزهای روشن ظهور حضرت نشان دهند. از کودک گرفته تا جوان و پیر، آدابی را به شکل جمعی و از سرشوق به جا می آورند تا چهره کامل مراسمی را ترسیم کنند که معنای سبز آن، آمادگی برای استقرار حکومتی دادگستر است که داعیه جهانی شدن دارد. وقتی این مهم پذیرفته شود یک دیندار از دورانی که چشم باز می کند برای خود دغدغه هایی مانند آداب انتظار دارد...برای انجام آن در کنار اعمال عبادی خویش احساس تکلیف می کند، بر آگاهان و عالمان قوم است که در برابر این گونه امور جمعی مسئولانه برخورد کنند و همتشان بر این قرار گیرد که سنت های حاکم بر جامعه را نقد کنند. چه بسا در مسیر طولانی تاریخ، پیرامون یک سنت، زنگارها و انحرافاتی شکل بگیرد و از خلوص آن بکاهد. این فراگرد می تواند سنت انتظار فرج را نیز تهدید کند. پرسش این است که برای رسیدن به یک انتظار مطلوب، چگونه باید بود و چه کاری باید انجام داد؟ آیا تاکنون خود را به عنوان یک منتظر، نقد کرده ایم؟ منتظر حقیقی چه صفاتی باید کسب کند؟ به چند نمونه رایج در آداب انتظار اشاره مختصری می شود تا عرصه برای پیشنهادهای بهتر مهیا شود. اغلب دیده شده در مجالس و منابر به اموری تاکید می کنند که از جنس کمیت است. مناسب تر بود که بیش از پرداختن به گزاره هایی مثل کبر سن و یا تعیین مکان زندگی امام منتظر، بر این کیفیت تاکید می شد که هر یک از ما در جغرافیای زندگی و سن خویش تا چه حد در مسیر برآوردن خواست های آن حضرت گام برداشته ایم؟ اینکه با امکانات، توانایی ها و جایگاه اجتماعی، چگونه می توان به مختصات زندگی یک منتظر واقعی، صورت عینی بخشید. در یک مثال امروزی اگر منتظر حقیقی، یک فیلم ساز باشد از خود بپرسد آیا تاکنون توانسته اثری خلق کند که در زمان استقرار دولت مهدوی، اعتبار آرشیوشدن و نمایش مجدد پیدا کند؟ آنچه در آثار یا مجالس به نام حضرت خوانده یا شنیده می شود کاربرد موثری برای منتظران ندارد. نقل قول مناقشه برانگیز مکان زندگی حضرت، طرح مبهم ازدواج یا توصیف نوع و رنگ لباس و خیمه و مرکب آن مقام عالی ولایت، کدام حرکت فردی و اجتماعی رامی تواند باعث شود؟ اخباری از این دست، عموما از منابع کم اعتبار یا با سند ضعیف و براساس ظن و گمان راویان است. برای مثال گفتن از جزیره خضرا به عنوان محل زندگی اهل و طایفه ایشان با اوصاف سنتی قدیم، جز ایجاد توهم یک فاصله تاریخی، چه رهاوردی برای مشتاقان حضرت می تواند به بار آورد؟ کار بزرگ مبلغان دینی می تواند عبوری بزرگ از «چهره» به «سیره» امام عصر (عج) باشد تا براساس آن اثری محسوس در زندگی اخلاقی و آرمانی منتظران پدید آید. نکته دیگر که معمولا از آن غفلت می شود تاکید بر تقرب الهی و تکبیر پروردگار است، رسیدن به این رمز وصل نیایش ربانی به خودی خود همسویی و همراهی با زمزمه های شبانه غایب منتظر است، زیرا در سیره ایشان و اجداد طاهرش بیش از هر امری گفت وگو با معبود و استعانت از آن فیاض ربوبی اصل است و پافشاری و مداومت بر خواندن مناجات شعبانیه در این ماه معظم که ولادت آن حضرت در آن واقع شده یکی از اولویت ها می تواند باشد که از منابع اصیل پیشوایان دین به دست ما رسیده و متاسفانه در محافل جشنی که به مناسبت میلاد مبارک آن امام منجی در میهن مان برپا می شود تقریبا مهجور و ناگشوده باقی مانده است. با وجود سفارش های مستقیم و بی واسطه ای که از سوی پیشوایان امت بر اهمیت مناجات شعبانیه شده، در رسانه ها و بلندگوها، توصیه چندانی بر خواندن و فهم این دعای ارزشمند نمی شود و بیشتر بر تحریک احساسات تکیه می شود. درحالی که پیام اصلی این مناجات آن است که پیش از هر اقدامی، یک منتظر باید به مقام خاکساری و بندگی به درگاه حضرت حق برسد و در معدن عظمت الهی مستغرق شود، تا با ندیدن آنچه غیر اوست به حریم برگزیده ترین بنده صالح خدا راه یابد. منتظر حقیقی تمنای رابطه بندگی و اخلاص ورزی با معبود ازلی را جست وجومی کند؛ همان مهمی که در مناجات گهربار شعبانیه به طور جامع آمده است. نیک است به عنوان حسن ختام مطلب به بخش هایی از این نجوای عاشقانه و توحیدی بپردازیم: «خدایا! بر محمد و خاندان محمد درود فرست و شنوای دعایم باش آنگاه که می خوانمت و صدایم را بشنو در آن دمی که صدایت می کنم و به من توجه کن هنگامی که با تو مناجات می کنم، همانا به سوی تو (از هرچه غیرتوست) گریختم و در حال درماندگی و زاری در برابرت ایستادم... و مرا از کسانی قرار ده که ذکرت را همواره بر زبان دارند و پیمانت را نمی شکنند و از سپاست غافل نمی شوند و فرمانت را سبک نمی شمارند. خدایا مرا به نور عزت بسیار زیبایت برسان تا عارف به وجودت گردم و از غیر تو رویگردان شود و از تو اندیشه و حذر کنم، ای دارای بزرگی و بزرگواری».
                