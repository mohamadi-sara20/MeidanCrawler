یک‌شنبه ۱۷ دی ۱۳۹۶
-----------------------------------------
حرف اول
-----------------------------------------
تناقض در حرف و عمل اپوزیسیون
-----------------------------------------

                    کسی که در خارج از کشور زندگی می کند، اخلاقا تا چه اندازه مجاز است که راه حل های رادیکال برای مشکلات و مسائل ایران و اعمال پرهزینه برای مردم تجویز و تبلیغ کند؛ مثلا راه هایی که صرف نظر از درستی و نادرستی آنها، متضمن فقر و بیماری و زندان و مرگ برای مردم داخل کشور است؟ مثلا حمایت از تحریم ها، حمایت از مداخله نظامی خارجی در ایران، ترویج خشونت در اعتراض ها، وقایع، درگیری های داخلی و.... همه اینها چیزهایی است که منجر به انواع مشکلات برای افراد و ملت می شود. کسانی که در خارج از کشور زندگی می کنند، به دلیل دوری از سرزمین طبعا هیچ یک از آثار و عوارض این مصائب را در زندگی روزمره خود نمی بینند. آنها در هر جایی که هستند، نه نتایج تحریم را می بینند، نه از کمبود دارو و غذا رنج خواهند برد، نه خطر زندان و انواع محرومیت های مادی و معنوی را باید به جان بخرند. هر اتفاقی که در ایران بیفتد، هیچ تاثیری در زندگی آنها نخواهد گذاشت، مگر رنج دوری از وطن یا برخی دلتنگی ها و نگرانی ها برای نزدیکان، که این ملال هم به مرور درمان پذیر است. در سال های پس از انقلاب خیلی ها به دلایل سیاسی یا کمی سیاسی، از کشور خارج شدند. بعضی زندگی عادی خود را در پیش گرفتند. بعضی هم در کنار زندگی روزمره به راه سیاست ادامه دادند. تا اینجا هیچ اشکالی نیست. این یک حق ذاتی برای هر شخصی است. اکثر این مهاجران برای گریز از سختی هایی مثل خطر زندان، محرومیت های اجتماعی، بی کاری، احساس ناامنی و مانند اینها و برای بهره مندی از زندگی آرام و مجال سخن گفتن و آزادی بیان یا تحصیل و تدریس علم، به راه غربت و مهاجرت رفتند. این هم کاملا انتخابی شخصی و مشروع و محترم است. انتخاب محل زندگی حق اساسی و تردیدناپذیر هر انسان است. آنها هم که در خارج از کشور، به کار سیاسی در مورد ایران می پردازند، از حق انسانی خود استفاده می کنند. تا اینجا هیچ خرده و انتقاد حقوقی یا اخلاقی قابل طرح نیست. مسئله از آنجا شروع می شود که برای آنچه به عنوان حل مشکلات داخلی ایران مطرح می شود، عده ای از تحلیلگران یا فعالان سیاسی و مدنی مقیم خارج از کشور راه حل ها یا رهنمودهایی می دهند و مردم را به آنها فرامی خوانند که تحقق آنها مستلزم تحمیل رنج ها و مصیبت های فراوانی برای ملت و آحاد مردم است.مثلا تلاش برای ادامه تحریم ها، تلاش برای افزایش فشارهای قدرت های جهانی، به ویژه ایالات متحده علیه ایران تا مداخله نظامی در ایران، تشدید و توسعه منازعات خشن در داخل و.... اینها تماما وقایعی هستند که برای مردم و کشور موجب انواع مشکلات شدید مثل فقر گسترده و بیماری و بی کاری و زندان و آفات متعدد است. طبعا کسی که در خارج از کشور زندگی می کند و در صحت و امان به سر می برد، از این رنج ها و مصائب لطمه ای نخواهند دید. او زندگی خود را در بیرون از سرزمین خواهد داشت. نکته ظریف این است که اغلب فعالان سیاسی مقیم خارج از کشور، دقیقا برای گریز از همین مشکلات، مانند زندان و محرومیت و فقر و بیماری، از کشور رفتند یا ناگزیر از رفتن شدند؛ حال چرا گروهی از همین دسته افراد باید مردم را به چیزهایی تشویق و ترغیب کنند که می تواند حاصلش همین مواردی باشد و خودشان از آنها گریختند؟ از نظر این بخش از مهاجران، شاید کشور برای خلاصی از بحران هایش، راهی جز عبور از چنین مسیرهای دردناکی را ندارد. همچنین فرض کنیم که تمام آن تحلیل و ترغیب و تشویق ها به انجام کارهای پرخطر، باانگیزه حب وطن و عشق ملت و شیفتگی به ایران و ایرانی و دموکراسی و حقوق بشر و توسعه انجام می شود، چرا کسانی که به چنین راه هایی می اندیشند و آن را می خواهند پیش ببرند تا به زعم خودشان ایران و ایرانی به راه سعادت افتد، خودشان به کشور نمی آیند؟ کسی که از هراس زندان یا محرومیت یا گرسنگی یا نداشتن آزادی بیان، خود را ناگزیر از رفتن از وطن دیده است، با کدام مجوز اخلاقی خود را مجاز می داند مردمان را به همان راهی بکشاند و به همان عواقبی دعوت کند که خود از آنها گریخته است. چنین شیوه ای اخلاقی نیست که آدم جایی در امن و آرامش بنشیند و برای چیزهایی که خودش می پندارد، دیگران را به سختی و صعوبت و حتی مرگ ترغیب کند و دیگران را، بی آنکه خود آسیبی ببیند، به سختی های جانکاه و خانه سوز دعوت کند؟ شرط صداقت آن است که آنچه برای خود نمی پسندی، برای دیگران هم نپسند و بالعکس. اینها می توانند مثل 80 میلیون جمعیت کشور در همین مملکت بمانند و آن وقت هرچه خواستند بگویند و اگر حساب هزینه دادن هست، در کنار مردم هزینه اش را بدهند و اگر بهره داشت، بهره اش را ببرند. اما چنین نمی کنند.
                