چهار‌شنبه ۲ اسفند ۱۳۹۶
-----------------------------------------
حرف اول
-----------------------------------------
سیاست امید در جامعه ایران
-----------------------------------------

                    مدام گفته می شود جامعه ایران در شرایط یاس و ناامیدی به سر می برد. می پرسی چرا؟ می گویند در انتخابات نامزدها و نیروهای سیاسی انتظارات زیادی را در شهروندان می پرورند و وعده پاسخ به مطالبات زیادی را می دهند، ولی کاندیدای پیروز در عمل نمی تواند به این سطح از انتظارات و مطالبات پاسخ عملی دهد و مردم سرخورده و ناامید می شوند. به عنوان مثال حسن روحانی در انتخابات بهار 96 وعده حل ابرچالش بی کاری را به مردم داد، ولی حل مشکل بی کاری به ایجاد اشتغال و سرمایه گذاری انبوه نیاز دارد. سرمایه گذاری به رابطه تعاملی کارا با جهان نیازمند است، ولی به این تغییرات در دولت (و جامعه) راه داده نمی شود. مضافا در توضیح علت های یاس در جامعه ایران گفته می شود مردم 20 سال است که با امید به بهبود آینده در انتخابات شرکت می کنند، ولی پاسخ مناسب نمی گیرند و روند چالش های مهم در جامعه مثل بی کاری، آثار خشک سالی، فقر، شکاف طبقاتی و... به نحو موثری مهار نمی شود و در نتیجه یاس و ناامیدی به آینده در میان مردم افزایش پیدا می کند. آیا این ناامیدی در جامعه ایران واقعا فراگیر است یا صرفا تصویر شایعی از جامعه ایران است؟ آیا این احساس مخصوص جامعه ایران است یا اکثر جوامع دیگر نیز با نوعی احساس ناامیدی روبه رو هستند؟ در پاسخ می توان گفت متاسفانه درباره روند و میزان واقعی ناامیدی در جامعه ایران مطالعه به روزی در اختیار نداریم.پیمایش هایی که در دست داریم نشان می دهد که 70 درصد مردم ایران از وضع موجود احساس و ابراز نارضایتی می کنند و در مجموع بیشتر از نیمی از مردم به آینده امید ندارند. البته این وضع ناامیدی فقط مخصوص جامعه ایران نیست؛ در اکثر جوامع جهان، به جز چند منطقه (از جمله اروپای غربی و شمالی و آمریکای جنوبی) با پدیده ناامیدی از آینده در میان مردمانشان روبه رو هستیم (به این ناامیدی در کتاب «ورای چپ و راست» گیدنز اشاره شده است). به عبارت دیگر اگر در مدرنیته اول (دوره 1850 تا 1960) امید به آینده در اکثر جوامع از جمله جامعه ایران رو به افزایش بود، امروز در مدرنیته دوم یا به قول اریک بک در دوره «مدرنیته در آغوش خطر» در کنار فرایند افزایش امید در بخشی از جمعیت، با فرایند افزایش ناامیدی و ترس از آینده نیز در بخشی از جامعه مواجهیم. «سیاست امید» در بستر شرایط و احساس ناامیدی فوق ضرورت مضاعف پیدا می کند و شکل می گیرد. حاملان سیاست امید به جای تاکید یک جانبه بر ساختارهای نابرابر و تبعیض آمیز اولا در مقام شناخت، وجود این ساختارها را انکار نمی کنند و ثانیا بر کنشگری واقع نگرانه و امیدوارانه برای اصلاح این ساختارها تاکید می کنند. در سیاست امید کنشگری آگاهانه و واقع نگرانه در برابر رویکردهای ساختارگرا قرار دارد. در سیاست امید، حاملان و کنشگران به مردم وعده های بزرگ و تحقق نیافتنی و آرمان شهری نمی دهند، بلکه ضمن قبول واقعیات معتقدند با رونق گفت و گوی جمعی در میان اقشار مختلف درباره مشکلات و راه های برون رفت از آنها، آینده ای بهتر به روی شهروندان گشوده می شود. حاملان سیاست امید معتقدند با امکانات جامعه مدرن مثل علم، تکنولوژی و سازمان یابی و خصوصا با رونق عرصه عمومی مجددا می توان معضلات جامعه را مهار کرد و به آینده امیدوار بود. حاملان سیاست امید فقط در ماتم «قفل شدگی هسته قدرت» عزا نمی گیرند و بی عملی را تشویق نمی کنند، بلکه در دوره مدرنیته دوم و مدرنیته ارتباطی و اطلاعاتی به دنبال آگاهی و مشارکت شبکه ای شهروندان و تقویت جامه مدنی نیز هستند. به بیان دیگر در ایران در مقابل مقاومت در برابر تغییرات، حاملان سیاست امید فعالیت کنشگری خود را فقط به انفتاح در هسته قدرت منوط نمی کنند و با تداوم فعالیت خود در بخش های غیرحکومتی جامعه سیاسی و بخش های گوناگون جامعه مدنی زمینه را برای تغییر آرام و تدریجی فراهم می کنند. حاملان سیاست امید با گسترش فعالیت خود در جامعه سیاسی و جامعه مدنی نمی گذارند وضعیت انسدادی باعث تداوم احساس ناامیدی میان شهروندان شود. حاملان سیاست امید تمام راه های کلان تغییر را وارسی کرده اند و با وجود موانع جدی در برابر راه اصلاحات همچنان به آینده و نتیجه بخشی راه اصلاح طلبی امیدوارند.
                