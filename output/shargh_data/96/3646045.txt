سه‌شنبه ۲۵ مهر ۱۳۹۶
-----------------------------------------
type_unknown
-----------------------------------------
کرکوک شهر بدون پیشمرگه
-----------------------------------------

                    گروه جهان: جنگ در کرکوک آغاز شده؛ حتی اگر مقامات سیاسی با بازی با کلمات؛ آن را رد کنند. حیدر العبادی، نخست وزیر عراق، بعد از یک جلسه امنیتی به نیروهای عراقی دستور داد عملیات بازپس گیری کرکوک را آغاز کنند. در پی این دستور، نیروهای نظامی عراق که در روزهای اخیر با تجهیزات نظامی در مرزهای کرکوک مستقر شده بودند، وارد شهر شدند و پس از عقب نشینی پر حرف وحدیث پیشمرگه های کرد، توانستند چند موضع مهم را در جنوب کرکوک به تصرف خود در آورند. بر اساس بیانیه ارتش عراق، این نیروها توانستند پایگاه نظامی «کی 1»، میدان نفتی «بابا گورگور».ساختمان های شرکت نفت شمال، یک نیروگاه برق و مجتمع های صنعتی را تصرف کنند.بر اساس آخرین گزارش ها، شهر کرکوک به طور کامل در اختیار نیروهای عراقی قرار گرفت. الجزیره به نقل از نیروهای دولت مرکزی عراق و منابعی در داخل شهر کرکوک گزارش داد که ارتش عراق ساختمان های دولتی را در مرکز کرکوک تحت کنترل خود درآورده است. پیش تر یک منبع امنیتی اعلام کرد که نیروهای عراقی ساختمان استانداری کرکوک را بدون مقاومت پیشمرگه ها تحت کنترل خود درآوردند. حیدر العبادی روز گذشته دستور داد پرچم عراق در کرکوک و مناطق مورد مناقشه با اقلیم کردستان عراق برافراشته شود.نیروهای کرد عملیات نیروهای عراقی را «گسترده» توصیف کرده و گفته اند تهاجم آنها باعث «خسارت زیادی» شده است. به گزارش خبرگزاری آسوشیتدپرس، ژنرال بهزاد احمد، یکی از سخنگویان نیروهای کرد، گفته است: نیروهای فدرال یک شرکت نفت و گاز و مناطق صنعتی دیگر در جنوب کرکوک را به تصرف خود درآورده و «تلفات زیادی» وارد کرده اند. او افزود: نیروهای عراقی «بسیاری از خانه ها» را در طوزخورماتو و دهوک در جنوب کرکوک، به آتش کشیده و «تعداد زیادی» را نیز کشته اند؛ اما هنوز ادعاهای او را هیچ منبع مستقلی تایید نکرده است.چندوچون عقب نشینی پیشمرگه هابحث های زیاد و متناقضی درباره عقب نشینی پیشمرگه ها در کرکوک درگرفته است. پس از پیشروی نیروهای نظامی عراقی و حشدا لشعبی در کرکوک، گمانه هایی درباره انشقاق در درون پیشمرگه ها گزارش شد و ساعاتی پس از بالاگرفتن این گزارش های غیررسمی، ریاست اقلیم کردستان با انتشار بیانیه ای این گزارش ها را تایید کرد. این بیانیه مدعی است برخی رهبران حزب اتحادیه میهنی، به نیروهای تحت امر خود دستور داده اند از مناطقی که تحت کنترل آنها بوده، عقب نشینی کنند و این امر باعث تسلط حشدالشعبی بر این مناطق شده است. در این بیانیه که اولین واکنش مسعود بارزانی، رئیس اقلیم کردستان، پس از ورود نیروهای عراقی و هم پیمانانشان به کرکوک است، از اقدام برخی مسئولان حزب اتحادیه میهنی با عنوان «خیانتی بزرگ و تاریخی» علیه مردم کردستان یاد شده است. در ادامه این بیانیه آمده است: «اعلام می کنیم این «تجاوز» از سوی حشدالشعبی و نیروهای عراقی، با سلاح ائتلاف بین المللی و زره پوش های آمریکایی که در اختیار ارتش عراق گذاشته شده، انجام می گیرد؛ در حالی که به نیروهای پیشمرگه برای مقابله با داعش چنین سلاحی داده نشد».درخواست العبادی از پیشمرگه هادر حالی که بارزانی خواستار مقاومت پیشمرگه ها در کرکوک شده، حیدر العبادی، نخست وزیر عراق، در بیانیه روز گذشته خود تاکید کرد نیروهای پیشمرگه باید به وظایف خود در چارچوب فرماندهی نیروهای فدرال عمل کنند. او افزود: «ما تلاش کردیم مقامات اقلیم را از برگزاری همه پرسی و نقض قانون اساسی بازداشته و بر مبارزه با داعش متمرکز کنیم؛ اما گوش شنوا نیافتیم و سپس خواستار لغو نتایج همه پرسی شدیم و فایده ای نداشت. ما برای آنها روشن کردیم که عراق در معرض خطر قرار می گیرد؛ اما آنها منافع شخصی و حزبی خود را بر منافع ملی عراق و کردها و بقیه طوایف ترجیح دادند». العبادی به ساکنان کردستان و کرکوک این اطمینان را داد که به حفظ جان و منافع آنها اهمیت می دهد و تنها بر اساس وظایف خود طبق قانون اساسی عمل می کند و معتقد است باید ثروت ملی در این شهر را حفظ کند. العبادی از ساکنان عراق خواست با نیروهای مسلح متعهد به انجام وظایفشان همکاری کنند؛ چرا که این نیروها در راستای حفظ جان آنها و تاسیسات دولت عمل می کنند.تخلیه شهربا این حال، به گزارش الجزیره و طبق تصاویری که در شبکه های اجتماعی منتشر شده، به دنبال پیشروی نیروهای عراقی، صدها نفر از ساکنان کرکوک در حال خروج از این شهر هستند. آن طور که الجزیره گزارش داده، جاده های خروجی این شهر مملو از خودروهای ساکنانی است که در حال خروج از شهر هستند و تعداد این خودروها رو به افزایش است. بر اساس گزارش ها، شهروندان کرکوک در حال حرکت به سمت اربیل هستند.دعوت ترکیه، روسیه و مصر برای حل بحران کرکوکدر همین حال، روسیه، ترکیه و مصر در بیانیه های جداگانه ای اربیل و بغداد را به خویشتنداری و حل بحران بر اساس اصل تمامیت ارضی عراق دعوت کرده اند. به گزارش ایسنا، به نقل از خبرگزاری آناتولی، وزارت خارجه ترکیه در بیانیه ای اعلام کرد: اقلیم کردستان عراق در ماه های اخیر اشتباهات بسیاری انجام داده است. کسانی که در کرکوک تلاش می کنند صلح و آرامش را از بین برده و باعث تقویت گروه «پ ک ک» در این منطقه می شوند، ما آنها را مسئول این اتفاقات می دانیم. در این بیانیه آمده است: ما هرگونه همکاری را با دولت عراق برای پایان یافتن موجودیت پ ک ک در خاک این کشور، انجام خواهیم داد. کرملین اعلام کرد بحران میان بغداد و کردها باید بر اساس اصل تمامیت ارضی عراق حل شود؛ اما باید به حقوق و منافع کردها نیز احترام گذاشته شود. از سوی دیگر، وزارت خارجه مصر، بغداد و اربیل را به خویشتنداری و دوری از درگیری فراخواند. وزارت خارجه مصر اعلام کرد: این درگیری ها می تواند اوضاع را پیچیده تر کرده و به تنش ها دامن بزند و وضعیتی بی ثبات را در منطقه ایجاد کند. تنش میان حکومت مرکزی عراق و اقلیم کردستان از سوم مهرماه که همه پرسی استقلال در مناطق کردنشین برگزار شد، بالا گرفته است. در آن همه پرسی، بیش از 92 درصد به استقلال از عراق رای دادند. این همه پرسی در شهر کرکوک هم برگزار شد؛ اما بر اساس گزارش ها، تعداد زیادی از شهروندان ترکمن و عرب این شهر، این همه پرسی را تحریم کردند. کرکوک که بیشتر جمعیت آن را کردها تشکیل می دهند، هم برای اقلیم کردستان عراق و هم برای دولت مرکزی، شهر بسیار مهمی به شمار می رود. این شهر یکی از دو منطقه مهم تولید نفت عراق است و بر اساس گزارش ها، حدود چهار درصد منابع نفت جهان متعلق به این شهر است.درگیری های کرکوک به روند مذاکرات آسیب نمی زندناظم دباغ. نماینده اقلیم کردستان عراقدرگیری های روز گذشته در حوالی کرکوک میان ارتش عراق و نیروهای پیشمرگه را باید در ادامه چالش ها و تنش ها میان دولت اقلیم کردستان و دولت فدرال عراق در سال های اخیر دانست که در هفته های اخیر و بعد از برگزاری همه پرسی اقلیم بیش از هر زمانی بالا گرفته است. درواقع این درگیری ها بر سر مناطق مناقشه برانگیز میان اقلیم و دولت مرکزی است که هنوز به صورت دقیق تعیین تکلیف نشده اند و برگزاری همه پرسی نیز بر حساسیت آنها افزود. کنترل این مناطق مناقشه برانگیز تا پیش از بروز پدیده داعش در عراق، به صورت مشترک از طرف اقلیم و دولت مرکزی صورت می گرفت؛ اما با ورود داعش به خاک عراق و عقب نشینی نیروهای مسلح دولت مرکزی از این مناطق، کنترل و اداره این مناطق مناقشه برانگیز عملا به دست نیروهای پیشمرگه افتاد و از آن زمان تاکنون حفاظت از این مناطق برعهده نیروهای اقلیم کردستان بوده است. حال در شرایط جدید، دولت مرکزی می خواهد به مناطقی که پیش تر به صورت مشترک اداره می شدند، بازگردد. از دیگر سو، تلاش های بسیاری از سوی دو طرف صورت گرفت تا این مسائل و مناقشات پای میز مذاکره و به صورت مسالمت آمیز حل وفصل شوند؛ اما تاکنون این مذاکرات به نتیجه نرسیده است و نتیجه آن درگیری میان نیروهای پیشمرگه و نیروهای مسلح عراقی بوده است. در واقع بیش از این که خود این اقدام در ماهیت دچار اشکال باشد، می توان گفت که زمان بندی این اقدام بیشتر باعث این تنش ها شده است؛ بااین حال این درگیری ها به معنای شکست کامل روند مسالمت آمیز نبوده و دو طرف همچنان می توانند با فرونشستن تنش ها دوباره پای میز مذاکره این مسائل را تعیین تکلیف کنند. در واقع مسئله اصلی در کرکوک، کنترل منابع نفتی است که در سال های اخیر در اختیار نیروهای کرد بوده است. البته منابع نفتی کرکوک همواره برای کردها بیشتر از آنکه منافع باشد، مایه دردسر بوده اند. با این حال هنوز نشانه های قدرتمندی از پیگیری مذاکرات و روند صلح آمیز در عراق دیده می شود. سفر آقای فواد معصوم، رئیس جمهوری عراق، به اربیل و دیدار با مسعود بارزانی، رئیس اقلیم کردستان را می توان یک اقدام امیدبخش توصیف کرد که نشان می دهد دولت مرکزی نیز همچنان خواستار مذاکره با رهبران کردی برای پایان دادن به این تنش هاست. در واقع نباید فراموش کرد که شاید در کوتاه مدت شاهد افزایش تنش ها باشیم؛ اما با تداوم مذاکرات بدون تردید اوضاع بهبود خواهد یافت و این چیزی است که دو طرف خود را به آن متعهد می دانند.از دیگر سو ما شاهد وارد عمل شدن ائتلاف ضدداعش نیز بوده ایم که این نیز به کاهش تنش ها و درگیری ها کمک خواهد کرد. در واقع این مداخله با این هدف صورت گرفت که در درجه اول، جنگ از حوالی کرکوک به داخل این شهر کشیده نشود؛ علاوه بر این حضور یک نیروی سوم و موازنه گر، دو طرف را بیش از پیش به مذاکره و پیشبرد راه حل صلح آمیز ترغیب و تشویق می کند. در واقع می توان گفت که خلاف تحلیل های اولیه ائتلاف ضدداعش در حمایت و پشتیبانی از نیروهای پیشمرگه وارد عمل نشد؛ بلکه هدف اصلی جلوگیری از گسترش درگیری ها بین دو طرف بود. از دیگر سو، در شرایط حساس کنونی رهبران عراق و اقلیم یعنی آقای مسعود بارزانی و حیدر العبادی نقش بسیار حساسی برعهده دارند. در واقع این دو رهبر کردی و عراقی می توانند با اتخاذ مواضعی حساب شده و غیراحساسی شرایط را برای مذاکره و عادی سازی شرایط فراهم آورند. هر گونه جنگ لفظی و واکنش های هیجانی و احساسی از سوی دو طرف تنها بر تنش ها خواهد افزود. هرچند در شرایط بحرانی و درگیری، ممکن است مواضعی تند از سوی مقامات اتخاذ شود؛ اما به جای درگیرشدن در جنگ های کلامی و دامن زدن به تقابل های نژادی، باید بر نقاط اشتراک و تفاهم تکیه کرد.
                