پنج‌شنبه ۲۸ دی ۱۳۹۶
-----------------------------------------
حرف اول
-----------------------------------------
دلار می تازد
-----------------------------------------

                    نرخ ارز بار دیگر روند افزایشی به خود گرفته است و هر روز، رکوردهای تازه ای را ثبت می کند. بعد از به نتیجه رسیدن توافق برجام، تصور این بود که لغو تحریم ها باید عرضه ارز را افزایش دهد و در نتیجه نرخ ارز نزولی شود. در نظریه برابری قدرت خرید، این یک اصل است که کاهش تورم، افزایش قدرت پول ملی را به همراه خواهد داشت. طبق اعلام نظر مسئولان، تورم کاهش یافته و تک رقمی شده است پس باید پول ایران در برابر پول آمریکا تقویت شود؛ یعنی نرخ ارز کاهش یابد. براساس این نظریه نیز اگر حجم پول ایران خیلی بیشتر از حجم پول در آمریکا افزایش یابد، این اتفاق، کاهش ارزش دلار را در پی خواهد داشت. با توجه به مطالب گفته شده باید نرخ ارز بعد از لغو تحریم ها کاهش می یافت، اما برعکس شاهد رشد نرخ ارز در ایران هستیم. بعد از لغو تحریم ها امیدواری به طبیعی شدن روند نقل و انتقال ارز و شکل گیری قیمت ها در نظام عرضه و تقاضا و حتی تک نرخی شدن آن بالا رفت. درآن مقطع نرخ دلار مبادلاتی دو هزار و 900 تومان تعیین شده بود چراکه احتمالا مسئولان بانک مرکزی تصور می کردند در فضای پسابرجام، نرخ ارز کاهش یابد و با این اتفاق مثبت، بانک مرکزی می تواند ارز را تک نرخی کند و بعد از حدود 10 سال از دوران دولت اصلاحات، بار دیگر نرخ ارز آزاد و نرخ ارز مبادله ای یکسان شود. این روزها که نرخ ارز در حال ثبت رکوردهای تازه است، این نگرانی وجود دارد که با ادامه روند افزایش قیمت دلار، واردات در کشور گران شده و همین امر باعث رشد تورم در اقتصاد ایران شود. نمی توان از تاثیر روند افزایش قیمت دلار بر واردات و رشد تورم صرف نظر کرد. اکنون قیمت دلار به میان چهار و پنج هزار تومان رسیده و تاکید می کنم این در شرایطی است که همه نظریات اقتصادی حکایت از کاهش قیمت دلار بعد از برجام داشت. افزایش قیمت دلار در شرایطی خودنمایی می کند که بخش عمده تحریم های هسته ای لغو شده، برجام به اجرا درآمده و صادرات نفت ایران بیش از دو برابر افزایش یافته که همه اینها به معنای ورود ارز بیشتر به ایران است. شاید یکی از علل افزایش بهای دلار، رشد واردات باشد چراکه ارز موردنیاز برای واردات، باید از محل دلارهای نفتی جبران می شد تا باعث بالارفتن قیمت دلار نشود.به هرحال دولت به واسطه صادرات نفت، بزرگ ترین دارنده دلار در کشور است و ورود و خروج ارز از بازار نیز در اختیار دولت قرار دارد.سه نوع پول در اقتصاد وجود دارد که شامل درآمد خالصه، درآمد صادرات و واردات و درآمد پولی است. درآمد پولی، همان پولی است که دولت با دست کاری بازار مالی به دست می آورد و سعی در کسب درآمد پولی بیشتری دارد. وجود این پول در اقتصاد خطرناک است چراکه می تواند باعث رشد تورم در کشور شود.اینکه هم اکنون قیمت ارز بالا می رود، می تواند دلایل متعددی داشته باشد. یکی اینکه دولت می خواهد کسری بودجه را جبران کند؛ به جای اینکه پول چاپ کند. تورم این کار کمتر از چاپ پول است که البته مسئولان دولت، این مسئله را تکذیب می کنند. دکتر روحانی موفق شده تورم را به زیر 10 درصد برساند و آن را تک رقمی کند و احتمالا تیم اقتصادی دولت می دانند این رشد بهای ارز حتی برای پرکردن برخی کسری ها، می تواند این دستاورد دولت یعنی تورم تک رقمی را دچار مشکل کند.معمولا یکی از راهکارهایی که دولت با آن می تواند باعث کاهش نرخ دلار شود، ورود دلار به بازار است. اگر به روند افزایش نرخ دلار در ماه های اخیر بنگریم، مشاهده می کنیم روزهای نخست شهریور، دلار روندی افزایشی یافت و از سه هزارو 800 تومان فراتر رفت. حدود یک ماه بعد، در اواسط مهر، قیمت دلار به چهار هزار تومان رسید. افزایش قیمت دلار فقط بازار آزاد را تحت تاثیر قرار نداده، بلکه نرخ ارز دولتی نیز در این مدت نوساناتی داشته است. تا جایی که در یک ماه گذشته متناوب افزایش قیمت را تجربه کرده است.قیمت طلا و سکه نیز همواره هم جهت با قیمت ارز حرکت می کند. به گفته رئیس اتحادیه طلا و جواهر دو هفته پیش حباب 200 هزارتومانی در بازار به وجود آمده بود. بر این اساس باید گفت که برای جلوگیری از تلاطم بازار ارز نیاز به کنترل قیمت سکه است، زیرا افزایش قیمت سکه باعث رشد نرخ ارز و کاهش ارزش پول ملی می شود. اقدام بانک مرکزی مبنی بر راه اندازی حراجی سکه نیز بی سابقه نیست.در گذشته هم برای تعدیل قیمت ها شاهد وقوع چنین اتفاقی بودیم. درواقع این حراجی منجر به کاهش فاصله عرضه و تقاضا می شود و حبابی که در بازار سکه به وجود آمده از بین می رود. برخلاف آنچه برخی منتقدان مطرح می کنند، یکی از وظایف بانک مرکزی تثبیت قیمت سکه و ارز است.شاید بدون عملکرد بانک مرکزی، امروز سکه به ارقام بالاتری قیمت گذاری می شد. در کشورهای دیگر هم چنین اتفاقی شایع است. برای مثال، کشور چین قیمت ارز را بالا می برد تا بتواند صادرات مناسبی داشته باشد. اما کشور ما که شرایط صادراتی مناسبی ندارد، برای جلوگیری از تلاطم ارز نیاز به کنترل قیمت سکه دارد. بانک مرکزی از اهرم های متفاوتی برای کنترل نرخ ارز و قیمت سکه و طلا استفاده می کند که صدور مجوز واردات یا صادرات طلا و راه اندازی حراجی سکه تنها چند مورد آن است. درباره گسترش دلالی در بازار طلا و سکه هم باید اشاره کرد که متاسفانه در نگاه مردم سکه و طلا نه یک کالای مصرفی که یک وسیله سوداگرایانه است.این نوع نگاه باعث می شود بازار سکه نوسانات زیادی داشته باشد. چنین نوساناتی ناشی از ضعف فرهنگ اقتصادی است. اگر این فرهنگ اصلاح نشود به زودی بحرانی دیگر در بازار ایجاد خواهد شد. با توجه به واقعیت های بازار به نظر می رسد باقی ماندن دلار در میانه چهار و پنج هزار تومان دور از ذهن نباشد. این نرخ تازه برای صادرکننده ها اتفاقی خوشایند است و برای تولیدکننده هایی که متکی بر واردات مواد اولیه هستند، برهم خوردن تعادل در هزینه های تولید را در پی خواهد داشت و به تبع آن، نرخ محصولات نیز بالاتر می رود.اقتصاد ایران بیش از هر زمانی نیازمند اصلاحات نهادی است. اگر نهادهای پیشرفته و سازمان های حقوقی پیشرفته شکل بگیرند و جامعه مدنی منسجمی پدید آید و مسئولان پاسخ گوی اعمال و رفتارشان در مقابل شهروندان باشند، می توان مسائل دیگر را نیز حل کرد.درعین حال ضرورت دارد قوای سه گانه و دیگر نهادها و سازمان ها با پایبندی به اصل حکومت مداری که صیانت از حقوق فردی و اجتماعی جامعه است، اهداف توسعه و رفاه ملی و ریشه کنی فقر و بی کاری را محقق کنند.در فصل بررسی بودجه، تلاش بیشتر برای کارآمدی و عملیاتی شدن سند دخل و خرج سال آینده هم می تواند به کاهش نرخ ارز و تثبیت روندهای توسعه ای کمک کند.
                