سه‌شنبه ۲۸‌شهریور ۱۳۹۶
-----------------------------------------
سرمقاله
-----------------------------------------
تراژدی سوچی
-----------------------------------------

                    نزدیک به نیم قرن است که مسلمانان روهینگیا مقیم میانمار هستند. فرزندان و نوه هایشان در آنجا متولد شده اند، دارای مالکیت بر خانه، مزرعه و مغازه شان هستند به طوری که کسی نمی تواند تابعیت و جایگاه آنان را از نظر حقوقی در میانمار زیر سوال ببرد. اما تندروی و افراطی گری به درستی مربوط به یک دین و قوم خاص نیست. بوداییان که قرن ها به عنوان مظهر آرامش، همراهی و مطیع بودن معرفی شده بودند، اگر موضوع تجاوز به حقوق مسلمانان میانمار پیش نمی آمد، شاید کماکان به این صفت در تاریخ مشهور می شدند ولی اکنون به این افسانه پایان داده شده است و همان طور که صرب ها در ایام یوگسلاوی سابق به حقوق مسلمانان بوسنی یا کوزوو تجاوز کردند، بیش از دو دهه است که بوداییان افراطی که اکثریت افکار عمومی جامعه میانمار را تشکیل می دهند، به حقوق مسلمانان این کشور تجاوز می کنند. متاسفانه این تجاوز مانند تجاوز یوگسلاوی سابق، از حمایت دولت و ارتش این کشور برخوردار است بنابراین ابتدا از نظر حقوق بین الملل جنایت علیه بشریت و سپس پاک سازی قومی محسوب می شود که از جرم های سنگین جنایی در سطح بین الملل است و مجریان آن باید از سوی دادگاه بین المللی جنایی دستگیر و محاکمه شوند. اینکه برخی قومیت ها بر اثر تحولات تاریخی از سرزمینی به سرزمینی دیگر کوچ اجباری کنند، امری محتمل است و هیچ کس یارای توقف آن را ندارد. به طور مثال در جنگ جهانی، هنگامی که خیل عظیمی از لهستانی ها به روسیه برده شدند و بر اثر تحولات جنگ، خواستند آنها را پس بفرستند، تنها راه نجات آنها عزیمت به ایران بود و خود لهستانی ها نقش و انتخابی در آن نداشتند. دولت و مردم ایران که در آن ایام موقعیت سیاسی و اقتصادی نامناسبی داشتند، مقدم این میهمانان ناخوانده را گرامی داشتند و با وجود فقر عمومی، بهترین امکانات خود را در اختیار لهستانی ها قرار دادند که سیراب کردن و تغذیه آنان در بندر انزلی و سپس اسکان آنها در اصفهان در تاریخ لهستان معروف شده است. این لهستانی ها در ایران زندگی و ازدواج کردند و هرکس خواست، باقی ماند و هرکس نخواست، بعد از جنگ جهانی به کشورش بازگشت. آنان قبرستان های متعددی در ایران دارند و هنوز نوادگانشان نزد مردم ایران عزیز هستند. اما این نمایش زیبای میهمان نوازی مردم مسلمان ایران از لهستانی های مسیحی، در میانمار تبدیل به نمایشی زشت شده است. به هرحال حقوق بین الملل ناظر بر حفظ حقوق بشر و حقوق بشر دوستانه مسلمانان روهینگیا در میانمار است. کمیسر عالی حقوق بشر و دبیرکل سازمان ملل متحد به پاک سازی قومی در میانمار اذعان کرده و به این ترتیب راه برای دادگاه بین المللی جنایی نسبت به تعقیب آنگ سان سوچی به عنوان بالاترین مقام مسئول در میانمار فراهم شده است. نقض حقوق مسلمانان میانمار سابقه طولانی داشته و زمانی که میانمار در جهان منزوی و در آن به روی کشورهای خارجی بسته بود، این نقض حقوق به شکل فجیعی صورت می گرفت. در سال های 1378 تا 1380 که رئیس هیئت مدیره کمیساریای عالی پناهندگان سازمان ملل متحد بودم، از کمپ مسلمانان روهینگیا در مرز با تایلند دیدن کردم و از وضعیت فلاکت بار آنان بسیار متاثر شدم و این وضع را به دبیرکل سازمان ملل متحد گزارش و درخواست مساعدت برای آنان کردم، اما در آن ایام جامعه بین المللی و از جمله سازمان ملل متحد اهرمی علیه نظامیان خودسر و بوداییان افراطی میانمار در اختیار نداشت. امروز شرایط دگرگون شده و میانمار با جامعه بین المللی نوعی آشتی برقرار کرده و خانم سوچی که به خاطر مخالفت با سیاست های نظامیان خودسر میانمار، به دریافت جایزه صلح نوبل مفتخر شده، رهبر این کشور شده است. به عبارت دیگر خانم سوچی نمی تواند در قبال جنایت علیه بشریت و پاک سازی قومی که جرم ژنوساید تلقی می شود، بی تفاوت باشد. اینکه خانم سوچی از یک سو تمایل دارد خود را یک ناجی حقوق بشر و برنده جایزه صلح نوبل معرفی کند و از سوی دیگر مهر تایید بر تندروی های بوداییان راست گرای میانمار بزند جمع نقیضین است. جامعه بین المللی باید از اهرم خود به خوبی استفاده و خانم سوچی را وادار به احترام به حقوق مسلمانان روهینگیا کند وگرنه برای اولین بار یک برنده جایزه صلح نوبل به جرم جنایت علیه بشریت به دادگاه بین المللی جنایی فراخوانده خواهد شد که در آن صورت بنیاد صلح نوبل در نروژ باید چگونگی پس گرفتن جایزه صلح نوبل را مورد ارزیابی قرار دهد.
                