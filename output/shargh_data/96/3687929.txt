یک‌شنبه ۱۷ دی ۱۳۹۶
-----------------------------------------
یادداشت
-----------------------------------------
باطن خطرناک یک پیشنهاد
-----------------------------------------

                    اعتراضات خیابانی با تظاهراتی در مشهد شروع شد که در آن علیه ریاست جمهوری نیز شعارهایی مطرح شد. بلافاصله این فرضیه از سوی بخشی از تحلیلگران و بخش های رسمی دامن زده شد که اعتراضات ماهیتی صرفا اقتصادی دارند و ربطی به مطالبات سیاسی یا اجتماعی ندارند. فرضا این تحلیل درست باشد و اعتراضات ماهیت صرفا اقتصادی دارد. برخی دیگر معتقدند کلید این اعتراضات را لایحه بودجه زده که در آن از افزایش قیمت حامل های انرژی، افزایش عوارض خروج از کشور و اموری از این دست صحبت شده است. فرض کنید که این تحلیل هم درست باشد و بدون مناقشه آن را بپذیریم. آنگاه این سوال مطرح خواهد شد که اینک وظیفه دولت و اقدام بهینه در شرایط موجود چیست؟ پیشنهادی که معمولا برخی مسئولان و افراد سیاسی با مفروض گرفتن دو تحلیل فوق عرضه می کنند، این است که برای خواباندن اعتراضات بیشتر باید از اقدامات حساسیت برانگیزی مانند افزایش قیمت حامل های انرژی دست کشید. همه اقدامات اقتصادی ای را که ممکن است حساسیت برانگیز باشد، باید متوقف کرد تا آب ها از آسیاب بیفتد و در شرایط عادی فکری برای ساماندهی اقتصاد کرد. نگارنده حدس می زند این تحلیل به شدت مورد قبول و توافق بخش زیادی از مسئولان باشد؛ چراکه در ظاهر امر جذابیت زیادی دارد و در نگاه اول منطقی می نماید زیرا باید در شرایط خاص به شکل اورژانسی اقدام کرد تا شرایط عادی شود و در شرایط عادی کارهای اساسی را از سر گرفت. نکته ای که باید به آن اشاره کرد این است که این نسخه با وجود ظاهر جذاب، باطن خطرناکی دارد و می تواند سیاست مداران را به مسیر اشتباهی اغوا کند که راه برون شوی برای آن قابل تصور نیست. اگر واقعا ریشه مشکلات کشور اقتصادی است هرچه این مشکلات تشدید شوند، انگیزه بیشتری برای اعتراض ایجاد خواهند کرد. به همین دلیل حل مشکل اعتراضات در گرو اقدام برای حل مسائل اقتصادی است نه خودداری از اقدام. از سوی دیگر سودای اینکه اصلاحات اقتصادی یا اصلاحات سیاسی بدون مخالفت از سوی بخش هایی از جامعه صورت گیرد، سودای خامی است و قابلیت تحقق ندارد. از منظر اقتصاد سیاسی، می دانیم که هر سیاست اقتصادی ای برنده و بازنده دارد و قطعا نفع عده ای در تداوم وضع موجود است و آنها با هرگونه تغییر وضع موجود مخالفت خواهند کرد. بنابراین باید پیشاپیش اطمینان داشت که اصلاحات اقتصادی با مخالفت هایی روبه رو می شود اما مسئله کلیدی این است که آیا دشواری ناشی از تغییر وضع موجود آن قدر زیاد خواهد بود که به اعتراضات دامن بزند؟ به عبارت دیگر آیا درد ناشی از جراحی آن قدر شدید است که بیمار را به عدم معالجه و وخیم ترشدن بیماری وسوسه کند؟ پاسخ این سوال اگر مثبت باشد، آنگاه مصلحت اندیشی در تعویق کوتاه مدت برای عادی شدن شرایط است.اگر پاسخ این سوال منفی باشد، مصلحت اندیشی در تسریع برای حل مسئله است. واقعا کدام قضاوت درست تر است؟ پاسخ این سوال آن است که هزینه اصلاحات اقتصادی به نحوه بسته بندی اصلاحات بستگی دارد. اگر اصلاحات اقتصادی به شکل مناسبی طراحی و اجرا شود، آنگاه می توان دل خوش داشت که باید در انجام اصلاحات اقتصادی تسریع کرد. برای مثال، اگر زیان زیان دیدگان به خوبی جبران شود و هم زمان نفعی را برای کل جامعه به همراه آورد، اصلاحات اجراپذیر خواهد شد. همچنین اگر منافع ملموس برای بخش هایی از جامعه ایجاد شود و آنها را پشتیبان اصلاحات قرار دهیم، آنگاه می توان بر مخالفت ها با اصلاحات غلبه کرد. اما اگر اصلاحات اقتصادی از طراحی مناسبی برخوردار نباشد آنگاه می تواند مقاومت هایی را در بخش های مختلف چنان برانگیزاند که مجالی برای تداوم اصلاحات باقی نماند. با توجه به نکات فوق می توان دو جمع بندی مهم داشت؛ نکته اول این است که مقام محترم ریاست جمهوری باید به خوبی دریافته باشد که اصلاحات اقتصادی امری ضروری و درعین حال سخت است. اینک که اعتراض هایی صورت گرفته دولت هزینه های لایحه بودجه را داده است. عقب نشینی از لایحه به معنی هزینه دادن بدون کسب منفعت است! برگشت از لایحه و عقب نشینی صرفا این پیام را به جامعه منتقل خواهد کرد که دولت به سرعت در برابر مخالفت های علنی منفعل می شود و قید اصلاحات اقتصادی را خواهد زد. این امر کار را برای اصلاحات اقتصادی در آینده که امری گریزناپذیر است، بسیار سخت خواهد کرد. اما اگر دولت نشان دهد که در برنامه خود متزلزل نیست و با وجود این هزینه ها جراحی خود را ادامه خواهد داد، آمادگی پذیرش برای اصلاحات اقتصادی در آینده بیشتر خواهد شد. قاطعیت دولت در تصویب و اجرای لایحه شرط اعتبار دکتر روحانی در عرصه سیاست اقتصادی در داخل کشور خواهد بود و صلاح دولت نیست که در این مقطع از خود ضعف نشان دهد و عقب نشینی کند. نکته دوم این است که مغز متفکر اقتصاد یعنی سازمان برنامه موظف است برنامه جامعی برای بسته بندی اصلاحات اقتصادی داشته باشد تا مقاومت های احتمالی در برابر اصلاحات اقتصادی کاهش یابد و ضریب موفقیت این اصلاحات بیشتر شود. آیا سازمان برنامه و بودجه در شرایط فعلی می تواند این کار را انجام دهد یا نه سوالی است که باید در آینده نزدیک پاسخ آن را مشاهده کرد.
                