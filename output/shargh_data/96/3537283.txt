پنج‌شنبه ۱۷ فروردین ۱۳۹۶
-----------------------------------------
یادداشت
-----------------------------------------
درباره زمین لرزه در فریمان خراسان
-----------------------------------------

                    زمین لرزه 16 فروردین 1396 که در ساعت 10:30 بامداد رخ داد، در چهار ساعت اول بعد از رخداد موجب 14 پس لرزه با بزرگای بیش از 3،5 شد که بزرگ ترین آن با بزرگای 4.9 در ساعت 12:15 رخ داد. به نظر می رسد روند این پس لرزه ها روزها و هفته های بعد یا حداقل تا یک ماه ادامه داشته باشد. ضمنا احتمال رخداد سکانس جدیدی از زمین لرزه های بعدی نیز وجود دارد، ولی جمعیت زیاد در مشهد موجب شده تا مردم بیشتری آن را حس کنند. ضمنا وجود ساختمان های بلند موجب تشدید امواج لرزه ای شد. عمق زلزله فریمان بین 12 تا 15 کیلومتر بود و گسل مسبب نیز راستایی شمال غربی-جنوب شرقی با تمایل شرقی- غربی داشته و سازوکار آن نیز فشاری است. گسل مسبب این زمین لرزه به احتمال زیاد روندی گسله فریمان است که از شمال سفیدسنگ عبور می کند. کانون زمین لرزه در جایی قرار دارد که پهنه گسله کشف رود به پهنه گسله گسل فریمان می رسد. عمق زمین لرزه سفیدسنگ حدود 15 کیلومتر برآورد شد و احتمالابه همین دلیل گستره ای که زمین لرزه 16 فروردین 96 در آن احساس شد تقریبا تمام ناحیه شمال شرق ایران (استان های خراسان شمالی و رضوی و جنوبی) بود. اکنون 20 سال از زمین لرزه 20 اردیبهشت 1376 با بزرگای 7.1 اردکول قائن در منطقه قائنات در جنوب خراسان می گذرد. این زمین لرزه موجب ایجاد گسلش سطحی به طول 125 کیلومتر در گسل آبیز در شمال شرقی استان سیستان وبلوچستان شد که بیشترین مقدار گسلش سطحی ثبت شده تاکنون در زمین لرزه های ایران است. زلزله 20 اردیبهشت 1376 قائن موجب تخریب 147 روستا، تخریب 12 هزار خانه، کشته شدن هزارو 568 نفر، زخمی شدن دوهزارو 600 نفر و بی خانمان شدن بیش از 50 هزار نفر شد. بیشترین تعداد تلفات این زمین لرزه در روستای آبیز با 264 کشته همراه شد. به نظر می رسد که 20 سال بعد از زمین لرزه اردکول، زلزله ای در خراسان رخ داده است که تلفات چندانی نداشته و ضمنا همچنان می توان انتظار داشت تا رویداد زمین لرزه دیگری با بزرگای هفت در همین ناحیه روی دهد که باید برای آن آماده بود. نکته پایانی و قابل ذکر درباره این زلزله نقش شبکه های اجتماعی و پیام رسان در زلزله فریمان است که هم در خبررسانی سریع کمک کننده بوده اند و هم از نظر انتشار اخبار اشتباه و شایعات، موجبات آسیب های روانی در ساعات اولیه بعد از رویداد بودند. این موضوع باید مورد توجه و بررسی محققان حوزه ارتباطات و مسائل اجتماعی باشد.
                