دو‌شنبه ۱۱ اردیبهشت ۱۳۹۶
-----------------------------------------
type_unknown
-----------------------------------------
گفت و گو با عبدالله رمضان زاده: قالیباف یا مشاور ندارد یا به او اطلاعات غلط می دهند
-----------------------------------------

                    سخنگوی دولت اصلاحات مکانیسم فعلی مناظره ها را در مشخص ترشدن برنامه های نامزدها ناکارآمد دانست. رمضان زاده، استاد بازنشسته علوم سیاسی دانشگاه تهران، تخریب های قالیباف را نه برنامه اتاق فکر او که ناشی از ناراحتی او از مناظره سال 92 می داند. در ادامه مشروح این گفت وگو را می خوانید. تحلیل کلی شما از مناظره اول چیست؟ به نظر من، شیوه مناظره، شیوه درستی نبود. هرکسی هر حرفی دلش خواست زد. برخی نامزدها خارج از موضوع صحبت کردند، جواب یکدیگر را هم ندادند و درنهایت هم کار به مقابله کشید. به اعتقاد من، کمیته تبلیغات انتخابات باید تجدیدنظر کند و مناظره ها را به صورت رودررو، دونفره و در موضوع خاص برگزار کند که امکان قضاوت شخصی مردم محقق شود. این شیوه برگزاری مناظره، نوعی مکانیسم تصنعی مناظره بود و جواب هم نداد.مکانیسم فعلی به نفع چه کسی خواهد بود؟ به نفع هیچ کس! تنها به نفع کسی که بخواهد جنجال برپا کند و خارج از ضوابط عمل کند.با توجه به ادبیاتی که آقای قالیباف در پیش گرفته است، به نظر شما او چه بخشی از جامعه را به عنوان بدنه رای خود شناسایی کرده و آیا او در جلب نظر آنها موفق می شود؟ واقعا نمی دانم هدف قالیباف کدام بخش از جامعه است؛ اما طبیعتا بخش کوچکی از جامعه هنوز تحلیل درستی از مسائل ندارند و ممکن است طرح برخی از شعارها، آنها را فریب دهد. آقای قالیباف بنای خود را بر تحریک احساسات عمومی و تخریب همه دستاوردهای دولت روحانی قرار داده است. دلیل اتخاذ این روش از سوی قالیباف، ناراحتی او از مناظرات سال 92 است؛ آن مناظره ها هنوز در ذهن قالیباف مانده و متاسفم که آقای قالیباف هنوز نمی تواند (این موضوع) را فراموش کند.خط مشی فعلی قالیباف را برخاسته از شخصیت او می دانید یا حاصل اتاق فکر او؟من اتاق فکری برای آقای قالیباف نمی شناسم. او اهل مشورت نیست؛ تصمیم می گیرد و به بقیه می گوید اجرا کنند. پس موافق این تحلیل نیستید که آقای قالیباف یا تیم او با تحلیل انتخابات گذشته و نیز نگاهی به انتخابات اخیر آمریکا، خط مشی فعلی خود را انتخاب کرده باشد؟ این احتمالی را که شما می دهید، من هم تایید می کنم که دیگرانی به قصد نفوذ در سطح بالای کشور، تحلیل هایی را مطرح کرده باشند.ترامپ تحت تاثیر روس ها این کار را کرد و اگر کسی به دنبال همین کار باشد؛ یعنی تحت تاثیر روس هاست. این روشی است که روس ها برای نفوذ شروع کردند و در آمریکا و فرانسه هم به کار بردند. البته من با شناختی که از آقای قالیباف دارم، می دانم ایشان با مشورت کار نمی کند؛ در نهایت می شنود؛ ولی خودش تصمیم می گیرد. بعضی ها تفاوت های قالیباف در سه انتخابات 84، 92 و 96 را ناشی از اشتباهات محاسباتی مشاوران او می دانند. هرکسی به عنوان مشاور آقای قالیباف کار می کند، ایشان را بعد از مدتی ترک می کند؛ بنابراین بخشی از این بی ثباتی، ناشی از نبود مشاوران ثابت است؛ برای اینکه مشاوران می دانند هر مشاوره ای می دهند تاثیر ندارد و تصمیمات او شخصی است. اگر ایشان مشاور سیاسی یا اقتصادی داشت، نمی گفت از 10 میلیون تن پتروشیمی، 600 هزار شغل ایجاد می کنم. اگر ایشان مشاور اقتصادی و سیاسی یا حتی اجتماعی داشت، می دانست سالی یک میلیون و 250 هزار شغل ایجادکردن، غیرممکن است. پس معلوم است هیچ مشاوری وجود ندارد یا اینکه مشاورانی که وجود دارند، به آقای قالیباف اطلاعات غلط می دهند که من احتمال مطلب دوم را کمتر می دانم. یکی از نقدهای درونی اصلاح طلبان این است که با وجود داشتن کارنامه اقتصادی که می توان از آن در حوزه اقتصاد و معیشت دفاع کرد، نتوانسته اند به اندازه کافی این حوزه را در تبلیغات و گفتمان خود پررنگ کنند. به نظر می آید در انتخابات پیش رو نیز تمرکز آقای قالیباف و رئیسی بیشتر بر اقشار کم درآمد و حاشیه نشین است. به نظر شما آیا اصلاح طلبان و دولت در این انتخابات به این نکته توجه ویژه ای خواهند کرد؟ اینکه دراین باره، عملی فکری شده یا به شیوه تبلیغاتی عمل شده، باید بگویم من تیم تبلیغاتی آقای روحانی را ضعیف می دانم؛ بسیار هم ضعیف می دانم. آنها نتوانسته اند دستاوردها را مشخص کنند؛ اما اگر انتظار این است که آقای روحانی هم شعار دهد که من مسکن مهر جدید ایجاد می کنم، یک میلیون شغل در سال ایجاد می کنم، من با این شعاردادن ها مخالفم. برای اینکه تمام پیشنهادهایی که دوستان (نامزدها) ارائه می دهند هزینه بر است؛ یعنی یا منبع آن وجود ندارد یا اگر وجود داشته باشد، به شدت تورم زاست. ما به تازگی توانستیم تورم را کنترل کنیم؛ اگر بخواهیم دوباره در دام افزایش نقدینگی بیفتیم، مصیبتی است که برای محرومان به وجود خواهد آمد. اولین قشری که از تورم ضرر می کند، طبقه ضعیف جامعه است؛ بنابراین دوستان متوجه نیستند که نتیجه تصمیمات آنها، کاملا ضد طبقات ضعیف جامعه است. آقای روحانی و آقای جهانگیری نباید در دام پوپولیست بیفتند. آقای روحانی و جهانگیری موفق می شوند این مسائل را برای مردم تبیین کنند؟ به نظر من مردم درک درستی از مسائل دارند. نتایج سیاست گذاری های دولت احمدی نژاد را دیده اند و تکرار آنها را نمی پسندند.
                