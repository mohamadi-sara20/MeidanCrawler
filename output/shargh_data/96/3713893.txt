پنج‌شنبه ۱۰ اسفند ۱۳۹۶
-----------------------------------------
یادداشت
-----------------------------------------
شمال ایران، هلند بر بادرفته؟
-----------------------------------------

                    مجموع مساحت سه استان شمالی ایران نزدیک به 60 هزار کیلومترمربع است؛ خطه ای که از نظر پارامترهای اکولوژیکی بیشترین شباهت و چه بسا برتری را به کشور هلند داشته باشد. هلند با مساحت 41هزار و500 کیلومترمربع که 30 درصد آن ارتفاعی پایین تر از سطح دریا دارد، با عوامل محدودکننده تری برای تولید محصولات کشاورزی و دامی در مقایسه با شمال کشورمان روبه رو است؛ اما میزان تولید بعضی اقلام، رتبه های جهانی و نیز شاخص های اقتصادی برتر این کشور کوچک اروپایی، از شگفتی ها به شمار می آید. این شگفتی آن گاه با تاسف ایرانی در می آمیزد که بدانیم در پنج دهه گذشته، اقلیم کم نظیر شمال، به زباله دانی بزرگ و مرکز تغییر کاربری تبدیل شده است. هلند بین 10 کشور برتر اقتصادی جهان در سال 2016، در رتبه پنجم و بالاتر از ژاپن قرار داشته است. تولید ناخالص ملی آن در سال 2015، 753 هزار میلیارد دلار و با تراز مثبت 38 میلیارد یورو نسبت به وارداتش در سال بوده است. این کشور بعد از آمریکا، دومین صادرکننده کالاهای کشاورزی (مساحت آمریکا 270 برابر هلند) است. هلند ششمین صادرکننده جهان و اولین در تولید و صادرات گل، دومین در فراورده های دامی و نهمین در خدمات بازرگانی و نیز ششمین سرمایه گذار دنیاست. آمریکا و اتحادیه اروپا از بازارهای مصرف صادرات این کشور هستند. این کشور با اصلاح نژاد و دستیابی به برترین ژنوتیپ های گاو و مرغ، فناوری های نوین در تولید شکر، صنعت هواپیماسازی، بذرهای سبزیجات و حتی کانونی برای احقاق حقوق بین المللی (دادگاه لاهه) در بالاترین ترازها و بر تارک جامعه مدرن بشری می درخشد. بازگویی آنچه بر سر هلند سرزمین خود آورده ایم، با این انگیزه که به هشداری برای توقف تخریب بقایای آن بینجامد، هرگز از ضرورت تکرارش نمی کاهد. یک میلیون هکتار از جنگل های بی نظیر هیرکانی و 200 هزار هکتار از اراضی این منطقه (سازمان امور اراضی کشور) تاکنون تخریب و تغییر کاربری داده شده است. با چنین کارنامه ای، رئیس سازمان جهاد کشاورزی مازندران به تازگی و در نویدی دیرهنگام، اعلام کرد: «تغییر کاربری اراضی کشاورزی استان به صفر رسید». نشانه ها اما از واقعیت این خبر حکایت نکرده و گویی او بیشتر از آرزوها سخن گفته است. رشد 50درصدی ویلاسازی در 10ساله اخیر و پنج برابر افزایش جمعیت منطقه (صد هزار خانه خالی در استان مازندران شناسایی شده اند)، نشان می دهد این قصه سر دراز دارد. متاسفانه به جای اعمال نظارت سختگیرانه و فوریتی، طرح هایی در دست بررسی است که دولت به بهانه کنترل ساخت وسازهای بی رویه، درصدد تشدید این روند است. برخی از کارشناسان، بی توجهی به نیاز ویلاسازی در شمال کشور را عامل تخریب دانسته اند. انتقاداتی که دولت را بر آن داشته تا با به رسمیت شناختن این نیاز، شرایط آن را فراهم کند. بنابراین وزارت های راه و شهرسازی و جهاد کشاورزی موظف شده اند فهرست اراضی ملی و دولتی مستعد شهرک سازی را حداکثر در شش ماه به شورای عالی شهرسازی و معماری کشور ارائه کنند. در شرایطی که 70 درصد خانه های این منطقه ویلایی بوده و 10 درصد آنها خالی از سکنه هستند، چگونه دولت درصدد است نیاز ویلاسازی جامعه را بر عرصه آخرین بقایای این اقلیم محتضر مرتفع کند. اگر در چند دهه گذشته زیرساخت های عمومی برای نیاز گردشگری از قبیل هتل های ارزان قیمت و... فراهم می شد، آیا هرگز این گرایش مخرب به سمت ویلاسازی به وجود می آمد؟ در شرایطی که آلودگی هوا و ریزگردها، اعتیاد و بی کاری، تورم افسارگسیخته و فقدان رونق اقتصادی و... از اصلی ترین چالش های دولت در مدیریت جامعه است، حتما «ویلاسازی» نیازی عمومی نیست که برای تامین آن باز هم از این پیکر چاک چاک بیشتر بستانیم. خطه شمال، اکنون منطقه ای است که پیمانکاران برای برداشت از جنگل های ویران آن، به بهانه آخرین فرصت قبل از «تنفس»، بر آخرین رمق هایش می تازند. به نظر می رسد سیستم نظارتی از قبیل تیم های حفاظت جنگل ها و نیروی انتظامی، برای کنترل تخریب، روشی ناکارآمد یا حداقل ناقص باشد. پیشنهاد نگارنده این است که دستگاه های اجرائی متولی توزیع برق، آب، گاز و تلفن و مهم تر از همه شهرداری ها، هیچ خدماتی در اختیار آنان قرار ندهند و البته جلوی برخی مرحمت های خارج از ضابطه را نیز که به سهولت در حال جریان است، بگیرند. راه دوم، تقویت تولیدات کشاورزی در این بستر حاصلخیز است؛ با توجه به مرغوبیت هوا و خاک برای برخی محصولات، باید با دراختیارگرفتن بازارهای صادراتی، توان رقابت اقتصاد کشاورزی را در برابر سوداگری زمین ایجاد کرد. اگر این گام ها برداشته نشود، نگین زمردین شمال ایران، فرجامی جز کویرشدن نخواهد داشت؛ فرجامی که ما را از آرزوهای هلندشدن پشیمان کرده و چه بسا مرحمتی مانند آن سوی گردنه حیران در کشور همسایه طلب کنیم!
                