سه‌شنبه ۹ خرداد ۱۳۹۶
-----------------------------------------
گزارش
-----------------------------------------
سپرده گذاران کاسپین دست به دامن مردم شدند
-----------------------------------------

                    گروه اقتصاد: صدا از دور هم مهیب است؛ مردم شعار می دهند؛ محکم و عصبانی. شعارهایی برای اعتراض. وقتی پس از ترافیک سنگین میرداماد به نزدیکی بانک مرکزی می رسم، انبوهی جمعیتی که جلوی بانک، روی پل عابر پیاده و در پیاده روها تجمع کرده اند، شوکه ام می کند.. جمعیت بزرگی یک صدا شعار می دهند: «الله اکبر...» به سختی راه خودم را بین جمعیت عصبانی باز می کنم و پیش می روم؛ «یگان ویژه» ناچار به مداخله شده است و این، مردم را عصبانی تر کرده است. شعار می دهند و از نیروی انتظامی حمایت می طلبند. فریادهای مردم چاره نمی کند؛ یگان کار خودش را می کند.برخی از این مردم کفن پوشیده اند؛ دیگر چیزی برای از دست دادن ندارند؛ دستشان به جایی بند نیست؛ آمده اند و شعارهایی علیه «سیف»، رئیس کل بانک مرکزی می دهند. اینها، همانانی هستند که حالا روزهاست به خیابان می آیند؛ جلوی موسسه کاسپین تجمع می کنند؛ جلوی شعبه های موسسه می روند؛ روبه روی وزارت کشور و دادگستری تهران و... بست می نشینند؛ اما بی فایده.ماجرا از چه قرار است؟زنی را که روسری آبی پوشیده است کنار می کشم؛ می پرسم: چه شده؟دهانش از گرما و بی آبی، کف کرده است؛ آن قدر تقلا کرده، عرق از سر و رویش روان است؛ می گویم: می خواهید برای تان آب پیدا کنم؟با دست صورت سرخش را باد می زند و می گوید: نه؛ روزه ام.ناگهان گویی انرژی اش دوچندان می شود؛ فریادهایی می زند که مرا می ترساند؛ با داد و هوار می گوید: بدبخت شدیم خانوم؛ تازه میگی چی شده؟ مگه تو از ما نیستی؟-نه؛ من روزنامه نگارم.+بدبخت شدیم خانوم؛ زندگی خودم و دختر و پسرمو فروختیم و گذاشتیم کاسپین. از آذر پارسال تا حالا سود که بهمون ندادن هیچ، اصل پولمون رو هم بلوکه کردن. حالا چه کار کنیم؟-چقدر گذاشتین؟+سر جمع یک و 200.-یعنی...+یک میلیاردو 200 میلیون تومن.به سر و رویش نگاه می کنم؛ لباسش کمی کهنه به نظر می رسد؛ کیف و کفشش هم تعریفی ندارد؛ باورش سخت است که این همه پول داشته است؛ عدد کمی نیست؛ یک میلیاردو 200 میلیون تومان. در حال براندازکردنش هستم که دوباره داد می زند: دیگه نمی دونیم باید چه کنیم؛ گفتن سود آنها که از سال 94 پول گذاشتن، صفر محاسبه می شه؛ گفتیم باشه؛ ما از اولشم به امید بانک مرکزی پولمون را گذاشتیم؛ حالا بانک مرکزی برای ما چه کار می کنه؟ پسرم پول پیش خونش رو داد و برای تحصیل از ایران رفت. حالا شیش کیلو هم لاغر شده؛ فکر می کرد با سودی که از پولش می گیره می تونه اونجا زندگی کنه اما الان زندگی همه مون به هم ریخته. تلاش یگان ویژه برای برقراری نظماوضاع کمی آرام تر شده است؛ مردم متفرق شده اند و حالا تعداد نیروهای پلیس بیش از مردم است.مردمی که بسیاری از آنها از شهرستان آمدند و بسیاری دیگرشان که ساکن تهران اند، روزه اند. برخی برگه ای را کپی کرده اند و بین مردم توزیع می کنند. سر برگه چند جمله ای نوشته اند و از مردم عادی طلب کمک کردند: «هم وطنان به ما کمک کنید، حتی با 10 دقیقه پیوستن به تجمع ما و همدردی با ما!» پایین برگه هم مجوزی است که با امضای ولی الله سیف به کاسپین اعطا شده است. نگاهی به اطرافم می کنم؛ وضع دیگران هم دست کمی از زن روسری آبی ندارد؛ جسته و گریخته با برخی شان حرف می زنم؛ آنها هم پول های بزرگی به کاسپین سپرده اند، اما به سر و وضع شان نمی آید که این همه پول داشته باشند. همین طور که در حال گپ و گفت های کوتاه با مردمم، توجه همه به فریادهای زنی جلب می شود که می گوید: تورو خدا نبریدش؛ برادرمه؛ مامانم مریضه... برادرش را با مردان دیگری در یک ون جا می دهند؛ مامور برای آنکه خودش هم در ون جا شود، به شوخی به دستگیرشده ها می گوید: مهربون بشینین. ون به سوی «وزرا» حرکت می کند.از یکی از لباس شخصی ها می پرسم: چرا اینها رو گرفتین؟*داشتن فیلم می گرفتن.از او می خواهم فرمانده یگان را به من نشان دهد؛ با اشاره دست مردی نسبتا کوتاه قد، با موهای کم پشت جوگندمی را نشان می دهد؛ سه قپه سر شانه هایش دارد.پیش می روم: سلام جناب سرهنگ. من خبرنگارم. نظرتان راجع به این مردم چیست؟-من نظری ندارم؛ من مسئول حفظ امنیت مردمم.+الان امنیتشان حفظ شده است؟-خانم من باید نظم اینجا را برقرار کنم.+چند نیرو به اینجا آورده اید؟دیگر جوابم را نمی دهد؛ می رود پیش همکارانش...کاسپین چیست؟موسسه اعتباری کاسپین یا همان آرمان ایرانیان سابق، موسسه ای مالی و اعتباری است که مجوز بانک مرکزی را دارد. این مجوز در آخرین روزهای اسفندماه 1394 به این موسسه با نام جدید «کاسپین» داده شد. گفته شد که این موسسه در راستای برنامه ساماندهی بانک مرکزی از ادغام موسسه های مالی اعتباری فرشتگان و فردوسی پدید آمده است. فعالیت کاسپین به دلیل بدهی حدود چهار هزار میلیاردتومانی تعاونی فرشتگان (به عنوان یکی از زیرمجموعه های آن) با مشکل مواجه شده که باعث بازپس گیری سپرده های سپرده گذاران از این موسسه شده و به دلیل کمبود منابع، باعث بسته شدن حساب ها و اعتراضات سپرده گذاران شده است.دو موسسه مالی و اعتباری فردوسی و فرشتگان برای تشکیل موسسه اعتباری آرمان در اسفند 1391 و در ادامه برنامه ساماندهی بانک مرکزی ادغام شدند. فرشتگانموسسه مالی و اعتباری فرشتگان در حدود 19 سال پیش با شماره ثبت 1337 در شهر مشهد، به نام «شرکت تعاونی اعتبار شهید هاشمی مشهد» تاسیس شد. در سال های بعد نام شرکت تعاونی به فرشتگان تغییر کرد. اواخر سال 1389 با درخواست بانک مرکزی مبنی بر تبدیل تعاونی های اعتباری به موسسه های مالی و اعتباری، فرشتگان با احراز شرایط مورد نظر بانک مرکزی و پرداخت سرمایه اولیه در مهلت قانونی نزد بانک مرکزی جزء 14 موسسه مالی و اعتباری تایید شد. آن زمان این موسسه، چهار تعاونی اعتباری دیگر که نتوانستند سرمایه اولیه برای دریافت مجوز از بانک مرکزی بگیرند به نام های امید مشهد، فرزان بیرجند، اشتیاق سبزوار و رویان اسفراین را در خود ادغام کرد. فردوسیموسسه اعتباری فردوسی از ادغام هفت تعاونی اعتباری در 17 اسفند ماه سال 1389 تاسیس شد. این تعاونی ها عبارت بودند از: بدر توس، امید جلین، الزهرا مشهد، پیوند مشهد، حسنات اصفهان، دامداران و کشاورزان کرمانشاه و تعاونی اعتبار عام کشاورزان مازندران. چه شد؟ تنها پس از گذشت 40 روز از مهر مجوز بانک مرکزی بر سند کاسپین، باز هم اعتراض ها شروع شد. موسسه به تعهدات خودش عمل نمی کرد و سپرده گذاران سخت ناراضی شده بودند. هر کدام که برای دریافت سرمایه شان مراجعه می کردند، مسئولی از شعبه مانعشان می شد؛ به آنها اطمینان خاطر می دادند که این موسسه مجوز بانک مرکزی دارد و خیالشان راحت باشد. خلاصه پس از همه گیر و ثمر نداشت.همه اینها باعث شد، در بیش از پنج شهر ایران امروز مردم هم زمان تجمع های اعتراضی ترتیب دهند؛ دستشان به جایی بند نیست و نمی دانند چه کنند؛ در همین فکرها هستم که مردم کم کم دوباره جمع می شوند؛ ناگهان شعارها دوباره شروع می شود: «ای رهبر فرزانه، حمایت حمایت»... مرد نزدیکم می شود؛ روبه رویم روی دو زانو می نشیند و بی درنگ اشک در دو چشمش حلقه می زند؛ می گوید: 42 ماه سابقه جبهه دارم؛ پسر 9 ساله ام اتیسم دارد و همسرم تازه از کما بیرون آمده است. شما بگویید چه کنم؟می پرسم: اما بانک مرکزی گفته بود که مشکلتان را حل می کند؟-خانم جان؛ گفتند بیایید سودتان صفر؛ از اصل پولتان هم 10 درصد کم می کنیم؛ گفتیم قبول؛ رفتیم شعبه اول ازمون یه تعهد گرفتن. تعهدی که من هیچ شکایتی از کاسپین ندارم و همه حق و حقوقم رو تمام و کمال گرفتم. وقتی تعهد رو امضا کردیم تازه به ما یک دفترچه دادند که دفترچه قرض الحسنه بود؛ از اصل پولمون 40 درصد کم کرده بودند و امکان برداشت از دفترچه هم نداشتیم. خانوم؛ من جانبازم؛ شما بگویید چه کنم؟می گویم: نمی دانم!می پرسد: قول می دهید هرچه گفتم بنویسید؟به او قول می دهم و کمی دور می شوم.به نقطه آغاز مشکلات فکر می کنم؛ زمانی که عباس جعفری دولت آبادی، دادستان تهران در پاییز سال گذشته اعلام کرد که موسسه فرشتگان (زیر مجموعه موسسه کاسپین) چهار هزار میلیارد تومان کسری دارد و نمی تواند به تعهدات خود عمل کند. نگرانی سپرده گذاران و اعتراض های مکرر آنها زمانی اوج گرفت که رئیس بانک مرکزی از انتقال ندادن دارایی های تعاونی فرشتگان به کاسپین خبر داد و گفت: «موسسه کاسپین مسئولیتی در قبال سپرده گذاران ندارد». به هرحال به تازگی بانک مرکزی از آغاز تعیین تکلیف سپرده گذاران تعاونی منحل شده فرشتگان خبر داد و گفت که این کار در دو مرحله انجام خواهد شد که مرحله نخست آن به سپرده های زیر 10 میلیون تومان مربوط است. از مجموع حدود 450 هزار سپرده گذار تعاونی فرشتگان حدود 400 هزار نفر سپرده زیر 10 میلیون تومان دارند که شامل مرحله نخست طرح تعیین تکلیف می شوند و به گفته بانک مرکزی قرار بود تا روز 8 خرداد (دیروز) وضعیتشان روشن شود. اتفاقی که رخ نداد. به سپرده گذاران دو گزینه داده شده بود که یا پول خود را در موسسه کاسپین سرمایه گذاری کنند و یا اصل پول را پس بگیرند اما برخی از آنها سود پول خود را طلب کردند، درحالی که پیش تر اعلام شده بود «اصل پول ملاک است و سودی به این سپرده ها بعد از شهریور 1394 تعلق نمی گیرد.» به گفته بانک مرکزی تا کنون حدود دو هزار و 500 میلیارد تومان از دارایی های تعاونی فرشتگان شناسایی شده که قابل انتقال به موسسه کاسپین است.
                