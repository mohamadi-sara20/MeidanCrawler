یک‌شنبه ۲۱ خرداد ۱۳۹۶
-----------------------------------------
سرمقاله
-----------------------------------------
نیاز فوری به پژوهش درباره جریان های تکفیری در کشور
-----------------------------------------

                    ظهور جریان های تکفیری - جهادی و داعش و نوع فعالیت های این گروه ها پدیده ای تازه در تاریخ گروه های تروریستی در منطقه و جهان است. در دو دهه گذشته اقدامات تروریستی این گروه ها ابعادی بین المللی یافته و قاره های آمریکای شمالی، اروپا، آسیا و آفریقا و حتی اقیانوسیه را در برگرفته است. در کشورما نیز در چند سال گذشته چند عملیات تروریستی از سوی گروه های کوچکی از این جریان های تروریستی - تکفیری انجام شده است. عقبه فکری این جریان در جهان عرب متولد شد و سپس در افغانستان، پاکستان و سایر کشورهای اسلامی اشاعه یافت. تاسیس مراکز دینی و مدارس تربیت طلبه های علوم دینی و گسترش فعالیت این مراکز در گوشه و کنار دنیای اسلام از شرق دور تا آفریقا به بخشی از پروژه جریان های تکفیری مبدل شد. حمایت های مالی گسترده از این شبکه فکری، آموزشی، تبلیغی و تروریستی در گوشه و کنار دنیای اسلام و فراتر از آن حتی در اروپای غربی و آمریکا، بارها از سوی کارشناسان و تحلیلگران مورد توجه قرار گرفته است. حمایت مالی گسترده و افزایش حوزه های فعالیت این گروه ها موجب شده از فیلیپین و اندونزی تا پاکستان و افغانستان و آسیای مرکزی و قفقاز شمالی و جنوبی و خاورمیانه عربی و آفریقا، ده ها گروه تروریستی هر روز بر شدت اقدامات تروریستی خود بیفزایند. بخش بزرگی از کشورهای آفریقایی مانند نیجریه، لیبی، آفریقای مرکزی، مصر و سومالی تا کشورهای شرق دور آسیایی مانند فیلیپین، اندونزی و تایلند در این روزها در ابعادی محدود یا گسترده با گروه های تروریستی تکفیری مانند بوکوحرام، الشباب، ابوسیاف، داعش، طالبان و القاعده در حال جنگ هستند. در اطراف کشور ما نیز سال هاست طالبان و القاعده در افغانستان و پاکستان مشغول فعالیت هستند و فعالیت هزاران مدرسه علوم دینی در پاکستان بیش از پیش زمینه فعالیت و جذب نیرو را برای این گروه ها مهیا کرده است. در غرب کشور نیز در پنج سال گذشته فعالیت های داعش و دیگر گروه های تکفیری در عراق و سوریه موجب شده بخش زیادی از کشورهای سوریه و عراق با معضلات امنیتی و انسانی بزرگی روبه رو شوند. فعالیت گروه های تکفیری البته در کشور ما ریشه چندانی ندارد. از سویی به دلیل آنکه اکثریت کشور پیرو آیین تشیع هستند، فعالیت های جریان های تکفیری در میان شیعیان (به جز به شکل بسیار محدودی در جنوب و جنوب غربی کشور) چندان مجالی برای عرض اندام نداشته؛ بنابراین گروه های تکفیری چند سالی است که بخشی از مناطق سنی مذهب را برای فعالیت های خود هدف گذاری کرده اند. البته اکثریت قاطع جامعه سنی مذهب در برابر این گروه ها مواضع روشنی دارند و مخالف جدی این گروه ها هستند. گرچه این سخن به معنای نادیده گرفتن فعالیت های تکفیری ها در برخی مناطق کشور نیست. در این سال ها مجموعه گروه های تکفیری روش های متنوعی را برای فعالیت های خود در برخی حوزه ها در داخل کشور تعریف کرده اند؛ تلاش برای یارگیری و حتی اعزام جوانان به مدارس علوم دینی خارج از کشور به ویژه کشور پاکستان، تلاش برای جذب جوانان با حضور در مساجد و مراکز علوم دینی، تاسیس سایت ها، شبکه ها و کانال های تبلیغی و فعالیت هایی از این دست، در مراحل بعد جذب نیرو و اعزام آنها برای جنگ به افغانستان، پاکستان، سوریه، عراق و در نهایت اقدامات تروریستی گاه و بی گاه آنان از جمله ترور ماموستا محمد شیخ الاسلام و ماموستا عالی برهان در سال 1388 در شهر سنندج. این اقدامات موجب شده در برخی از حوزه ها نیز این گروه های تروریستی بتوانند به جذب نیرو بپردازند به نحوی که حتی در برخی شهرستان های غرب، شرق و برخی مناطق جنوبی کشور حضور گروه های تکفیری - تبلیغی شکل اجتماعی و محسوسی به خود گیرد. با این اوصاف شوربختانه امروزه تصویر دقیق و کارشناسانه و روشنی از ابعاد فعالیت های گروه های تکفیری (اعم از جریان تبلیغی یا جهادی) و جریان افراط در کشور در دست نیست. کمتر محقق و پژوهشگری می تواند تحلیل دقیق و روشنی از چگونگی فعالیت های این دسته از نیروها، شبکه سازی های آنان و نحوه یارگیری هایشان به دست دهد. کمتر داده های متقنی درباره ابعاد فعالیت های این گروه ها در داخل کشور وجود دارد و کمتر پژوهش هایی درباره کم وکیف فعالیت های این گروه ها در کشور تولید و منتشر شده است و کمتر نهاد پژوهشی را در میان ده ها مرکز پژوهشی می توان یافت که تمرکز بر این دست از موضوعات را در دستور کار خویش قرار داده باشد. در دهه گذشته و به ویژه در چهار سال گذشته راقم این سطور بارها و بارها چه در جلسات کارشناسی، چه در سخنرانی ها یا نوشته های خود درباره این مهم یعنی توجه جدی به گسترش جریان های تکفیری- جهادی در کشور مشفقانه به مسئولان سیاسی و دستگاه های پژوهشی تذکر داده و خواهان مواجهه جدی تر دستگاه های راهبردساز کشور و مراکز علمی کشور با این موضوع بااهمیت در دنیای امروز شده است. حادثه تروریستی سه روز گذشته تهران اهمیت توجه به موضوع تکفیری ها در کشور را بیش ازپیش روشن کرد، به ویژه آنکه هر دو تیم تروریستی به گفته مسئولان کشور از شهروندان کشور و ایرانی الاصل هستند. در سال های گذشته بخشی از غرب کشور شاهد فعالیت های مشهود جریان های مختلفی از افراط و تکفیری هاست. در این حوزه ها نیازمند مطالعه موردی فوری و دقیقی از چرایی ها، زمینه ها و علل بروز و ابعاد حضور این پدیده مخرب و چگونگی و مکانیسم فعالیت های این گروه ها هستیم. کمااینکه در گزارش های تاییدنشده ای هم شاهد فعالیت این جریان در صفحات جنوبی کشور و حتی فرایند تغییر مذهب در این بخش ها هستیم. در شرق کشور نیز برخی گزارش ها حاکی از کم توجهی به زمینه های اجتماعی و علل ظهور و بروز فعالیت های جریان افراط هستیم. خوش خیالی و بی توجهی به موضوعات مبتلابه جامعه، تا زمانی که بعینه مشکل و مسئله بزرگی را ایجاد نکرده بخشی از ویژگی فرهنگی جامعه ایرانی است گویی مانند بسیاری از رویدادهای جاری و ساری در کشور تا موضوعی به مسئله ای پرهزینه در کشور بدل نشود شایسته توجه و رسیدگی نیست و البته آن زمان هم تنها به برخوردهای نظامی و امنیتی بسنده می شود بی آنکه به شکلی جدی چرایی ها، علل و ابعاد و زمینه ها و مکانیسم ظهور و بروز پدیده هایی از این دست مورد توجه قرار گیرد. در شرایط فعلی و با توجه به حساسیت افکار عمومی به موضوع تکفیری ها و داعش و رویداد تروریستی تهران شاید کورسوی امیدی باشد که توجه کارشناسی و جامع و چندبعدی و مستمر به پدیده هایی مانند افراط گرایی مذهبی و قوم گرایی افراطی در دستور کار اتاق های فکر و نهادهای علمی و راهبردساز کشور قرار گیرد تا ضمن سنخ شناسی این دست از جریان های هراس انگیز بتوان ابعاد مختلف مرتبط با موضوع را در دستور کار مطالعاتی قرار داد تا با هدف بررسی ابعاد مختلف پدیده افراطی گری های مذهبی و قومی، مکانیسم و دینامیسم ظهور و بروز فعالیت های افراطی در این حوزه از ابعاد گوناگون مورد توجه کارشناسان امر قرار گیرد تا از این طریق، راهبردهای علمی، فرهنگی، اجتماعی، اقتصادی و سیاسی مواجهه با این پدیده های نفرت افکن تدوین شود. در همین زمینه ضروری است به عنوان اقدامی فوری و ضروری مطالعه موردی (case study) چند منطقه از کشور در صفحات غربی، شمال غرب، شرق و جنوب کشور که در سال های گذشته بیش از سایر نقاط شاهد حضور و فعالیت های علنی افراط گریان بوده در دستور کار قرار گیرد تا ابعاد و وجوه متنوع مرتبط با این پدیده در این حوزه ها شناسایی شود. همچنین کانون های ظهور رفتار های افراطی قوم گرایانه یا افراطی گری مذهبی و نیز زمینه ها و علل و ابعاد مختلف چنین رفتارهایی در سطوح رسانه ای و سایر حوزه ها که می تواند همبستگی ملی و انسجام اجتماعی را هدف قرار دهد مورد توجه قرار گیرد و با انجام مطالعات جامع برای مدیریت این پدیده ها راهبردسازی شود. انتشار اسناد ویکی لیکس و نیز سخنان صریح مقامات اسرائیلی و عربستان و حتی برخی از مقامات کشورهای دوست همسایه نشان می دهد تفاوت های مذهبی و نیز ویژگی های قومی یکی از وجوهی است که استفاده ابزاری از آن در جهت ناامن سازی کشور و اعمال فشار بر کشور در دستور کار قرار گرفته است. مواجهه با چنین پدیده های شومی جز با تکیه بر دانایی و دانش نمی تواند اثرات دیرپایی داشته باشد. بدیهی است در این راستا بیش از هر زمان دیگری باید تحولات مرتبط با افراطی گری مذهبی و قومی رصد شود و در سطح ملی برای مدیریت کارشناسی شده موضوع، راهبردسازی و برنامه ریزی کرد. به ویژه آنکه بخشی از این پدیده ها مانند ظهور داعش و جریان های تکفیری ابعادی منطقه ای و فرامنطقه ای یافته است و نباید از کنار چنین وضعیت پرچالشی بدون تکیه بر دانش و دانایی گذر کرد.
                