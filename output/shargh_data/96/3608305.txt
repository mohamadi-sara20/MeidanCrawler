شنبه ۲۱ مرداد ۱۳۹۶
-----------------------------------------
یادداشت
-----------------------------------------
تهران یا ایران؟
-----------------------------------------

                    انتقاد و گله از ترکیب کابینه آقای دکتر روحانی از سوی حامیان و طرفداران ایشان مطرح است. این انتقادها را چه وارد بدانیم، چه غیرموجه، می خواهم در کنار اهمیت ماموریت آقای روحانی که ساختن ایران و حفاظت از آن است، به ماموریت مهم دیگری نیز اشاره کنم که معتقدم از یک منظر به دلایلی که در پی آورده ام، حتی اهمیت بیشتری دارد؛ نجات تهران! نجات تهران از یک منظر حتی مهم تر از ماموریت کلی آقای روحانی است؛ چون تهران شهری است که بیشترین توجه و تمرکز مسئولان در چهار دهه به آن معطوف بوده است. چه بودجه های هنگفتی که صرف پایتخت نشده و چه سبک های مدیریتی متنوعی که برای حل معضلات این شهر مورد آزمون و خطا قرار نگرفته اما نتیجه کار نه تنها رضایت بخش نیست که در بهترین وضعیت ممکن و نه در سخت گیرانه ترین حالت، معیار سنجش کارنامه مدیریت ملی در کل مملکت نیز به حساب می آید و از این لحاظ جای نگرانی جدی دارد. بنابراین مسئولیت شهردار و شورای شهر تهران و میزان حساسیت و مشارکت مردم و نهادهای اجتماعی در «ایران» را نسبت به برنامه ها و عملکرد مدیریت شهر تهران، معیار توفیق نظام در غلبه بر مسائل این جهانی مردم می دانم. به بیان روشن تر نگاهی به اوضاع و احوال شهر تهران کافی است تا بتوانیم درباره چهار دهه عملکرد مدیریت کلی کشور داوری کنیم و نمره بدهیم. اگر بخواهیم از شرح این کارنامه و جزئیات آن چشم بپوشیم تا خود و دیگران را خسته نکرده باشیم، می گویم تهران شهری پریشان، بی سامان و بی قواره است که شهروند فقیر و غنی آن به یک میزان اما از جهات متفاوت از آن در رنج و عذاب اند و احساس می کنند گرفتار چیزی اند که نه میراث سنت های پیشین ماست و نه تحفه ای حاصل از الگوی شهرهای مدرن. اگر نخواهیم پرده پوشی کرده باشیم، کافی است شهرمان را با شهرهای کشورهایی که شب و روز از آنها انتقاد می کنیم مقایسه کنیم تا تفاوت شعار و عمل خود را درک کرده باشیم. همچنین اگر بخواهیم تهران فعلی را معیار این جهانی خواسته ها و آرمان های چهار دهه اخیرمان در نظر آوریم، باید از خود بپرسیم آیا از سرگذشت 40ساله تهران احساس خرسندی و رضایت داریم یا نگرانیم؟ هم اینک پیکر شهری روی دستمان قرار دارد که با حدود 60 هزار میلیارد تومان بدهی برجای مانده از دوره مدیریت قبل مواجه است. اگر این رقم ها درست باشد یعنی هر شهروند تهرانی شش میلیون تومان بدهکار است! البته مشکل مالی گوشه کوچکی از بحران تهران است و معتقدم ابر بحران، همان بحران مدیریتی است؛ یعنی فقدان علم و دانش به علاوه عنصر امانت داری که هر دو ریشه در فقر اندیشگی و فقر فرهنگی همه ما دارد.اگر کادر مدیریت جدید شهر تهران با انگیزه پاک و امانت داری و با برخورداری از «علم» و دانش و تفکر جدید قادر به درک لایه های مشکل و بحران و یافتن روش حل مسائل باشد، و همچنین بتواند با همراه کردن مردم تهران به عنوان یک امر راهبردی در صحنه عمل، موفق به حل مسائل پیچیده شهر شود، آن گاه می توان امیدوار بود که کارنامه چهار دهه قبل، این بار نمره ای در حد انتظار گرفته است. این امیدواری وجود دارد که با رای غیر رسمی اعضای منتخب شورای پنجم به دکتر محمدعلی نجفی و احتمال بالای انتخاب ایشان در آغاز به کار شورای پنجم در شهریور ماه، نجات شهر میسر شود. معیار آبادی تهران (آن هم فقط با هزینه شهروندان تهرانی و نه تحمیل آن به سایر شهروندان ایرانی)، می تواند معیاری ملموس و نویدبخش برای امکان آبادی کل ایران باشد تا به عنوان الگویی برای رفع مشکلات ریز و درشت سایر شهرهای ایران به کار آید و مد نظر قرار گیرد. آن چه در این ماموریت نیاز «اول» ما است، همان برخورداری از علم کامل و امانت داری است که از جنس امور نرم افزاری در مدیریت امور است نه سخت افزاری.
                