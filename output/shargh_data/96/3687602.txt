شنبه ۱۶ دی ۱۳۹۶
-----------------------------------------
type_unknown
-----------------------------------------
امیدی ها پیگیر وضعیت بازداشتی ها
-----------------------------------------

                    گروه سیاست، آمار دقیقی وجود ندارد؛ برخی می گویند هزار نفر در تجمعات اخیر ایران بازداشت شده اند و برخی دیگر به اعداد کمتری ارجاع می دهند. با این حال آنچه مسلم است این است که در تجمع های اخیر سراسر کشور از دانشجو و دانش آموز گرفته تا مردم عادی بازداشت شده اند. وزیر کشور گفته در کل 42 هزار نفر در اعتراضات چند روز اخیر شرکت داشته اند که جمعیت بالایی نیست. با این حال برآیندها نشان از آن دارد که دست کم هزارنفری در سراسر کشور بازداشت شده باشند؛ دانشجویان، دانش آموزان و مردم عادی. درباره دانشجویان، برآوردها نشان از آن دارد که حدود 80 تا 90 نفر بازداشت شده اند. آمار دانش آموزان بازداشت شده نیز حدود 40 تا 50 نفر بوده که گویا بیشتر آنها تا شب گذشته آزاد شده اند. بنا بر گفته وزیر علوم، تعدادی از دانشجویان بازداشتی نیز تا ساعات پایانی شب گذشته آزاد شده اند؛ هرچند آمارشان مشخص نیست. اطلاعات دقیقی از آمار دانش آموزان بازداشت شده نیز در اختیار نیست.عباس جعفری دولت آبادی، دادستان تهران، سه ساعتی در جمع تعدادی از بازداشتی های تهران بوده و با آنها گفت وگو کرده است. او خواستار تعیین تکلیف وضعیت بازداشتی ها شده و دستور داده منعی برای تماس تلفنی آنها با خانواده هایشان وجود نداشته باشد.فاطمه سعیدی، عضو فراکسیون امید و نماینده پیگیر وضعیت بازداشت دانش آموزان در تجمعات اخیر، از تعداد بازداشتی ها بی خبر است؛ اما به «شرق» می گوید: «تا عصر دیروز، مدام از وزیر آموزش وپرورش پیگیر وضعیت بازداشتی ها بودم. بنا بر آخرین پیگیری ها و گزارش ها، بیشتر دانش آموزان بازداشت شده آزاد شده اند. پیگیری ما ادامه دارد و اگر هنوز مواردی از بازداشت گزارش شود، وظیفه ما روشنگری در این زمینه خواهد بود».حدود هزار نفر بازداشت شده اند برآورد سخنان معاون سیاسی- انتظامی فرمانداری تهران نشان می دهد روز شنبه هفته گذشته حدود 200 نفر، یکشنبه 150 نفر و دوشنبه حدود 100 نفر بازداشت شده اند. این آمار صرفا به تهران مربوط می شود و از آنجا که در استان مرکزی نیز حدود 300 نفر بازداشت شده اند، می توان به بازداشت حدود هزار ایرانی در تجمعات اخیر اشاره کرد.محمود صادقی، دیگر نماینده عضو فراکسیون امید که بر پیگیری وضعیت دانشجویان متمرکز است، به «شرق» می گوید: «برآورد ما نشان می دهد 80 دانشجو بازداشت شده اند؛ 55 نفر در تهران، سه نفر در ارومیه و باقی در دیگر شهرها. نکته عجیب این است که برخی از دانشجویان اصلا در اعتراض ها و تجمع های خیابانی حضور نداشته اند. نمونه اش دبیر انجمن اسلامی پیشرو در دانشگاه تربیت مدرس که بازداشت شده است. امثال ایشان ازقضا همیشه به آرام سازی جو تجمع های دانشجویی کمک می کردند و این قبیل بازداشت ها عجیب است. برخی دیگر از دانشجویان نیز در خانه بازداشت شده اند». ناآرامی های اخیر از مشهد و چند شهرستان خراسان رضوی شروع شد و به اعتراض های سراسری مشهور شد. گرچه تحلیل برخی این است که فقر، وضعیت معیشتی و بی کاری قشر جوان یکی از دلایل بروز این تجمع ها بوده؛ اما صداوسیما و تریبون های رسمی بر این باورند در این تجمع ها، ریشه دخالت آمریکا، اسرائیل و عربستان در کار بوده است.بی اطلاعی از سرنوشت برخی دانشجویانوضعیت دانشجویان اما خیلی از خانواده ها را نگران کرده است. به گفته صادقی: «گرچه شاید استدلال نهادهای امنیتی در بازداشت دانشجویان خارج از تجمع ها، این باشد که بخواهند جلوی هرگونه تبعات بعدی را بگیرند؛ اما تحلیل من این است که بالارفتن تعداد بازداشتی های دانشجویان ازقضا به ایجاد وضعیت التهاب در داخل کشور منجر می شود». محسن اسماعیلی، رئیس کل دادگستری استان تهران، نیز به ایسنا خبر داده: «به موجب قانون می توان افراد بازداشتی را در 24 ساعت اول بازداشت، در مراجع انتظامی نگهداری کرد و آنان را به زندان معرفی نکرد. به همین دلیل، ممکن است بین آمارهای اعلامی از طرف مسئولان درباره تعداد افراد بازداشتی اختلاف هایی وجود داشته باشد؛ چراکه ممکن است جرم برخی افراد در زمان بازداشت به اثبات برسد و برخی افراد هم جرم شان به اثبات نرسد و آزاد شوند».آمار دانشجویان بازداشتی پروانه سلحشوری، عضو فراکسیون امید و رئیس فراکسیون زنان مجلس، عصر روز گذشته با برخی دانشجویان دیدار داشت و در جریان جزئیات بازداشت ها قرار گرفت. او نیز به «شرق» می گوید: «آمار دقیقی نیست؛ اما تا اینجای کار، بر اساس اطلاعاتی که به دست ما رسیده، 90 دانشجو بازداشت شده اند. خواسته این دانشجویان هم مانند مردم صنفی است.سلحشوری البته به مقوله «کالایی شدن دانشگاه» اشاره دارد و اینکه «قشر جوان این مملکت نگران نادیده شدن، بی آیندگی، بی کاری و نبود آزادی بیان در بزنگاه بیان مسائل سیاسی و صنفی هستند. باور کنید راه حل این وضعیت هم بازداشت و زندان نیست». محمود صادقی نیز تاکید دارد که اغلب اعضای فراکسیون امید دنبال وضعیت زندانیان هستند، از دانشجو گرفته تا دانش آموز و مردم عادی. دولت روحانی در این چند سال از منظر آزادی نسبی در دانشگاه و مقابله با بازداشت و زندانی کردن دانشجویان عملکرد به نسبت مساعدی داشت. این نوع برخوردها کشدار می شود و به نارضایتی دانشجویان منتهی خواهد شد.حراست برخی دانشگاه هادر بازداشت دانشجویان بی تاثیر نبوده غلامرضا حیدری، دیگر نماینده عضو فراکسیون امید نیز به «شرق» گفته «خب دستگیری قاعدتا از جانب نیروی انتظامی و وزارت اطلاعات بوده، البته بازداشتی های نیروی انتظامی باید تحویل وزارت اطلاعات شود. بازداشت در قشر دانشجویان متاسفانه نگران کننده است. وزیر علوم، معاون فرهنگی، حراست و معاون دانشجویی وزارتخانه پیگیر آزادی دانشجویان هستند و فراکسیون امید نیز پیگیر ماجراست». در همین حال صادقی کمی نگاه منتقدانه تری دارد و می گوید «اطلاعاتی داریم که در بازداشت برخی دانشجویان حراست دانشگاه ها بی تاثیر نبوده اند. این مسئله را باید وزیر علوم پاسخ دهد و اگر صحت داشته باشد، نگران کننده است». پروانه سلحشوری اما می گوید بازداشت های اخیر دانشجویان اغلب از جانب وزارت اطلاعات انجام شده است. حیدری پیشنهادش به خانواده بازداشت شده ها حفظ آرامش، اعتماد به مسئولان برای پیگیری و رایزنی برای آزادی هرچه سریع تر بازداشت شده هاست.درس های کهریزکحیدری همچنین می گوید «جمهوری اسلامی وقتی کهریزک را تجربه کرده، می داند که تکرار ماجرای کهریزک چقدر هزینه بر است. خوشبختانه با ورود قاطع رهبری به ماجرای کهریزک این بار مسئولیت همه دستگاه ها برای جلوگیری از بروز هرگونه آسیب جزئی به بازداشت شدگان مشخص بوده و قطعا پیشگیری های لازم صورت گرفته است. او در بخش دیگری از سخنانش هم می گوید «خاطرم هست مسئولی (حیدری فر، قاضی سابق دادگاه انقلاب) در مصاحبه ای گفته بود اگر می دانستیم پسر آقای روح الامینی است، خب برخورد فرق می کرد. حالا امیدواریم همه شهروندان بازداشت شده از منظر مسئولان و تصمیم گیران، فرزندان نظام به شمار آمده و تحت حمایت باشند، نه صرفا فرزندان برخی چهره های سیاسی.شناسایی حق اعتراض، یک گام به پیشفاطمه سعیدی، دیگر عضو فراکسیون امید مجلس که پیگیر وضعیت دانشجویان و دانش آموزان بازداشت شده است نیز می گوید «تعدادی از دانشجویان بازداشتی آزاد شده اند. وزیر علوم از آزادی تعدادی از دانشجویان خبر دادند اما اذعان کردند که تعدادی هنوز در بازداشت به سر می برند. همچنین پیشنهاد تشکیل کمیته پیگیری وضعیت دانشجویان و دانش آموزان بازداشتی را داشتم که این کمیته باید از تمامی فراکسیون های سیاسی مجلس نماینده ای داشته باشد». صادقی نگرانی دانشجویان را این گونه بیان می کند «آنها نگران اند برخی از بازداشت ها به قرارهای قضائی و کفالت تبدیل شود که خود این به پرونده و سابقه برای دانشجو منتهی خواهد شد. اما خوشبختانه اتفاق مبارک این بود که برای نخستین بار که همه جناح های سیاسی برای شناسایی حق اعتراض یک گام به جلو برداشتند. شاید دلیلش این است که دولت اصولگرا هم سر کار نیست. بنابراین اصولگرایان هم در این موقعیت خودشان را در مقام معترض دیدند و به این نتیجه رسیدند که باید حقی و فضایی مدنی برای اعتراض داشته باشند». شاید کنایه سخنان صادقی به سخنرانی روز گذشته احمد خاتمی، خطیب نماز جمعه تهران بازگردد که این بار هم از آزادی حق اعتراض مردم سخن گفت و هم از لزوم تجمع های قانونی.آمار برخی مسئولان درباره دستگیرشدگانعلی اصغر ناصربخت، معاون سیاسی - انتظامی فرمانداری تهران: روز شنبه حدود 200 نفر، یکشنبه 150 نفر و دوشنبه حدود صد نفر بازداشت شده اند.ناصر عتباتی دادستان اردبیل: دستگیری سه نفر از عوامل اصلی آتش زدن دو مسجد در اردبیلجواد جبله دادستان شهرستان ملارد: دستگیری یکی از ادمین های شایعه ساز در فضای مجازیمعاون سیاسی، امنیتی و اجتماعی استاندار گلستان: 150 نفر از عوامل اغتشاشات گرگان دستگیر شدند. تعدادی که نقش کم رنگی در ایجاد ناآرامی داشتند با اظهار ندامت و رافت نظام جمهوری اسلامی آزاد شدند.صادقی دادستان استان کرمانشاه: تاکنون تعداد قابل توجهی از عوامل اصلی تحریک به ایجاد تجمع و هدایت آشوب های خیابانی و افرادی که در تخریب اموال عمومی نقش موثر داشته اند شناسایی و دستگیر شده اند.حاجی رضا شاکرمی دادستان استان البرز: دستگیری سه نفر از عاملان آتش زدن موسسه کوثر شهر کرج، 12 نفر از لیدر ها و افرادی که نسبت به تشویق و تحریک افراد به شرکت در تجمعات غیرقانونی اقدام کرده بودند، دستگیر و با قرار بازداشت موقت روانه زندان شدند.آقاجری دادستان شهرستان پردیس: 25 نفر دستگیر شدند.محمد تکبیرگو دادستان کاشان: 50 تا 60 نفر دستگیر شدند.قاسم عبداللهی رئیس کل دادگستری استان مرکزی: معرفی 294 نفر از اغتشاشگران به زندان شامل 116 نفر در ساوه، 164 نفر در اراک، 9 نفر در دلیجان، دو نفر در خمین و سه نفر خانم. در نهم دی ماه 71 نفر مرد، 9 زن و 14 نوجوان کمتر از 18 سال در اراک، 15 مرد و یک خانم در ساوه دستگیر شدند. در دهم دی، در اراک 145 مرد، پنج زن و 30 نوجوان کمتر از 18 سال دستگیر شدند.دادستان عمومی استان قم: عوامل اصلی فراخوان هنجارشکنی در شهر مقدس قم قبل از ایجاد آشوب دستگیر شدند.حجت الاسلام مظفری، دادستان زنجان: تعدادی از سردسته های تجمعات اخیر در زنجان، ابهر و خرمدره دستگیر شدند.
                