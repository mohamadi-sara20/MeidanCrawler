دو‌شنبه ۴ دی ۱۳۹۶
-----------------------------------------
یادداشت
-----------------------------------------
از زلزله زیست محیطی غافل نمانیم
-----------------------------------------

                    با وجود رفتار انفعالی جامعه نسبت به مسائل و معضلات زیست محیطی، واکنش مردم به وقایعی مانند زلزله بسیار متفاوت است. با احساس وقوع زلزله در تهران در شامگاه 29 آذر، اغلب شهروندان از منازل خود بیرون آمدند و تعداد زیادی شب را در خارج از منازل به صبح رساندند. این واکنش برای حفظ جان، طبیعتا منطقی شمرده می شود. با وجود اینکه همه پس لرزه های بعدی شدت پایینی داشتند، اما شهروندان به این موضوع توجه کردند که احتیاط شرط عقل است. بنابراین اعضای خانواده به منظور حفظ جان شیرین، ماندن در خودرو با شرایط دشوار را به خوابیدن در خانه گرم و نرم خود ترجیح دادند. این یعنی همه زندگی را با همه پستی و بلندی هایش دوست دارند و می خواهند زنده بمانند. حال این سوال مطرح می شود که آیا مردم در قبال سایر تهدیدات نیز رفتاری چنین احتیاط آمیز از خود بروز می دهند؟ آیا همین افراد وقتی برای تفریح و تفرج راهی جاده ها می شوند نیز همین اندازه محتاط هستند؟ آیا سبقت غیرمجاز نمی گیرند؟ آیا زمانی که با سرعت بالا پیچ وخم های جاده را پشت سر می گذارند، به همان اندازه به حفظ جان شیرین خود و خانواده عزیزشان می اندیشند؟ در همان هفته ای که به دلیل آلودگی شدید هوا، نفس کشیدن برای شهروندان سخت شده بود و شاخص آلودگی هوا از مرز 150 نیز گذشت و مدارس تهران و برخی کلان شهرها تعطیل شده بودند، آیا واکنش مردم به این تهدید نیز مشابه واکنش به زلزله بود؟ حتی در همان شب دلهره آور وقوع زلزله، هجوم مردم به خیابان ها و روشن کردن آتش به منظور گرم شدن و پناه گرفتن در خودروهای با موتور روشن شاخص آلودگی هوا را تا مرز 180 نیز بالا برد. چرا افراد نسبت به واقعه ای مانند زلزله تا این حد محتاط برخورد می کنند، ولی در قبال مسائل زیست محیطی مانند آلودگی هوا تا این اندازه منفعل هستند؟تبعات ناشی از تخریب های محیط زیستی به صورت خزنده جان افراد و کیفیت زندگی آنها را تحت تاثیر قرار می دهد. متاسفانه برخی از این آثار جبران ناپذیر وحتی برگشت ناپذیر است. اگر زلزله زیرساخت های سکونت را از بین می برد، تخریب محیط زیست به نابودی زیرساخت های حیات و حتی ازبین رفتن تمدن بشری منجر خواهد شد. معضلاتی مانند آلودگی هوا، تخریب جنگل ها، پایین رفتن تراز منابع آب زیرزمینی، خشک شدن پیکره های آبی، افزایش زباله، ازبین رفتن تنوع زیستی و... بدون شک سطحی از مشکلات با اصلاح رفتارها حل شدنی است. برای مثال در خریدهای خود کمتر از کیسه پلاستیکی استفاده کنیم. در طول روز اگر اتاق محل کارمان نور کافی دارد، از روشن کردن چراغ پرهیز کنیم. دمای اتاق را در حد 20 درجه حفظ کنیم و اگر هنوز احساس سرما می کنیم، لباس بیشتر بپوشیم. برای انجام کارهای روزمره تا شعاع یک کیلومتر از خودرو استفاده نکنیم. در انجام امور کاری کمتر کاغذ مصرف کنیم. به گونه ای زندگی کنیم که زباله کمتری تولید کنیم. در تهیه غذا دورریز کمتری داشته باشیم. شرط لازم برای حفظ محیط زیست در این مقیاس احساس مسئولیت شهروندی است. این احساس مسئولیت می تواند از حد فردی هم خارج شود و به سطح جمعی برسد تا جایی که به عنوان یک خط راهنما برای سیاست گذاران و مسئولان اجرائی عمل کند. از سویی دیگر ابعاد معضلات زیست محیطی به حدی وسیع و فراگیر شده است که حل آنها علاوه بر نیاز به اصلاح رفتار در مقیاس فردی، به اصلاحات بنیادین ساختاری نیز احتیاج دارد. این سطح از اصلاحات فراتر از تغییر رفتار افراد و شهروندان است و نیاز به تصحیح نگرش ها و برنامه ریزی ها و به طور کلی تغییر در ساختارهای مدیریتی و مستلزم صرف وقت و منابع کافی برای مطالعات همه جانبه و برنامه ریزی های دقیق کوتاه، میان و بلند مدت است. نهادهای مدنی، دانشگاه ها و اهل دانش در عین حال که می توانند در تولید خوراک فکری مشارکت داشته باشند، نقش بسیار مهمی نیز در آماده کردن جامعه برای همراهی با تغییرات خواهند داشت. افکار عمومی نیز لازم است با صرف حوصله و حفظ انسجام، ضمن هدایت و نظارت دقیق بر چگونگی پیش رفتن این گونه اصلاحات، فضایی را در سطح جامعه مهیا کنند تا هم افزایی لازم برای بسیج همه نیروها و امکانات در جهت حل مشکلات محقق شود.
                