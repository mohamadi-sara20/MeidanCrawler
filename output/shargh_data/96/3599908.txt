شنبه ۷ مرداد ۱۳۹۶
-----------------------------------------
یادداشت
-----------------------------------------
جعل مدرک برای آموزش مدیریت در کلاس جهانی
-----------------------------------------

                    شاید شنیده باشید که «روزی انوری از بازار بلخ می گذشت، هنگامه ای دید، پیش رفت و سری در میان کرد، مردی دید که قصاید انوری به نام خود می خواند و مردم او را تحسین می کردند. انوری پیش رفت و گفت: ای مرد این اشعار کیست که می خوانی؟ گفت: اشعار انوری. انوری گفت: انوری را می شناسی؟ گفت: انوری منم. انوری بخندید و گفت: «شعردزد» دیده بودم؛ اما «شاعردزد» ندیده بودم» و این حکایت را افسانه پنداشته باشید. مشابه این داستان برای دوستان ما در دانشکده مدیریت دانشگاه تهران رخ داده است. البته در اینجا از کسی که جوفروش گندم نماست، در شگفت نیست؛ ولی از طرفداران دوآتشه او در شگفت می مانیم که چگونه ظهور اصل، آنان را برآشفته کرده و به جای روی آوردن به آن، در مقابل آن جبهه گیری می کنند و کمر به حذف او می بندند. فضای مجازی جولانگاهی است که با وجود مزایای بسیار برای تسهیل ارتباطات و تبادل اطلاعات، می تواند به فضایی برای سوءاستفاده و فریب کاری و اشاعه شارلاتانیسم و توسعه سطحی نگری و دورشدن از هوشمندی های عمیق و عالمانه بینجامد و افراد با قناعت به آنچه در فضای مجازی وجود دارد و گروه هایی که عضو آنها می شوند و با اعتماد به آنها، خود را بی نیاز از مراجعه به اسناد و مدارک و مستندات عقل پسند بدانند و حتی تصمیمات اساسی خویش را نیز گاه بر پایه آن استوار بدارند. حکایت مذکور دزدیدن نام دانشگاه و تقابل با دانشجویان و استادان آن است؛ به گونه ای که برخی از آنان می گفتند آن قدر این دزد، نام و برند دانشگاه ما و دیگر دانشگاه ها را محکم و با اطمینان معرفی می کند که کم کم داریم فکر می کنیم شاید ما خود را در عالم واقع تصور می کنیم و دانشکده و دانشگاه واقعی جای دیگری است و عیب از ماست. از آنجاکه خود نیز شاهد مستقیم این کنارزدن اصل و کلاشی در عرصه مجازی بوده ام، تصور می کنم درمیان گذاشتن آن با دست اندرکاران عرصه های اجتماعی، به ویژه مدیران و کارشناسان سازمان ها، خالی از فایده نباشد. موضوع از جایی شروع شد که یکی از دانشجویان پویا و پرتلاش، از این جانب خواست تا در گروهی تلگرامی که به نام «مدیریت در کلاس جهانی» برای تبادل تجربیات مدیریتی شکل گرفته و راه اندازی شده است، عضو شوم. من هم عضو شدم و دیدم اعضای شایان توجهی دارد و از افراد هم خواسته شده است خودشان را معرفی کرده و تجربیاتشان را با یکدیگر تسهیم کنند. اعضا مباحث خوبی مطرح می کردند. بدیهی است به اقتضای رشته ای که دارم، از اینکه فضایی برای تبادل تجربیات مدیریتی ایجاد شده است و مباحث خوب و ارزشمندی هم مطرح می شود، خوشحال شدم. پس از گذشت یک یا دو روز، یک فایل صوتی و فایلی مکتوب از سوی فردی به نام ع – ی در گروه به اشتراک گذاشته شد که این فایل صوتی، سال گذشته از سوی یکی از همکاران دانشگاهی ما در گروه تلگرامی استادان دانشکده مدیریت دانشگاه تهران گذاشته شده بود.در این فایل، آقای ع - ی ادعا کرده بود استادتمام دانشکده مدیریت دانشگاه تهران و مدیر مرکز مطالعات استراتژیک دانشگاه تهران است و از سال 1368 تا به حال، بیش از 90 هزار دانشجو در مقاطع کارشناسی، ارشد و دکتری تربیت کرده است و بیش از 28 هزار مدیر را تحت تعلیم و تربیت قرار داده و... مشاور هزارو 175 سازمان است و.... نام برده یک کارت عضویت دانشکده مدیریت دانشگاه تهران را هم به نام خودشان جعل کرده بودند و دعوت کرده بودند که برای اطمینان از صدق گفتارشان، در گوگل سرچ کرده و رزومه او را که به 42 زبان ترجمه شده است، مشاهده کنند. در جست وجو در شبکه اینترنت، با سه رزومه از ایشان مواجه می شویم که در یکی عضو هیئت علمی دانشگاه آزاد خوراسگان و دیگر هیچ، در دیگری (سیویلیکا) از انتشار 400 مقاله می گوید که تعداد 48 مقاله در حوزه های کشاورزی، منابع محیطی، تغذیه، روان شناسی، فلسفه، روان شناسی، تعلیم و تربیت، برنامه ریزی آموزشی، بیماری های گاوی و...، بهداشت و سلامت و سرانجام مدیریت ارائه شده است که شاید مشت نمونه خروار باشد که بیشتر آنها هم در مجلاتی نه چندان نام آشنا و اغلب در مجله مربوط به فصل نامه پژوهش در برنامه ریزی درسی دانشگاه آزاد خوراسگان چاپ شده است که در همان مقالات در ذیل عنوانشان، با فاصله یک تا دو سال، «دانشیار و عضو هیئت علمی دانشگاه علوم پزشکی اصفهان»، «دانشجوی کارشناسی ارشد، گروه مدیریت و اقتصاد سلامت، دانشکده بهداشت، دانشگاه علوم پزشکی تهران، تهران، ایران»، «دانشجوی دکتری پردیس کشاورزی و منابع طبیعی دانشگاه تهران، کرج»، «عضو هیئت علمی گروه زراعت دانشگاه زنجان» و... برمی خوریم و در رزومه سوم که به شکل PDF یا در سایت های مختلف و فضاهای مختلف ارائه شده است، به عنوان استادتمام دانشکده مدیریت دانشگاه تهران و مدیر مرکز مطالعات استراتژیک با دو مدرک دکتری از مالزی و دانشگاه عالی دفاع ملی و یک فوق دکتری از دانشگاه تربیت مدرس در رشته مدیریت راهبردی که چنین رشته ای نیز در این دانشگاه وجود ندارد و... برمی خوریم که هیچ یک با واقعیت همخوانی ندارند و در همه آنها، بدون اشاره به مقاطع تحصیلی قبلی و عضویت ها و سمت هایی که داشته اند، خود را معرفی کرده اند. شگفت آن است که ایشان با این چهره ای که از خود به نمایش گذاشته اند، در سازمان ها و موسسات و... جای پای محکمی هم برای خود دست وپا کرده اند. هنگامی که همکاران با این پدیده عجیب مواجه شدند، از آنجاکه ایشان در همه جا خود را با عنوان استادتمام دانشکده مدیریت دانشگاه تهران و مدیر مرکز مطالعات استراتژیک دانشگاه تهران معرفی می کند و به جای آدرس ایمیل دانشگاهی و تلفن ثابت، شماره موبایلشان را به اشتراک می گذارند، به ایشان پیام داده شد که کار ایشان درست نیست و برایشان آخر و عاقبت خوبی ندارد و برخی نیز توصیه به پیگیری حقوقی قضیه را داشتند که قضیه جدی گرفته نشد و موضوع پایان یافته تلقی شد. در این گروه تلگرامی (مدیران در کلاس جهانی) با کمال تعجب در گروه دیدم که ایشان علاوه بر تکرار کار نادرستی که کرده بودند، با تاکید بر این عنوان و لقب پروفسوری که از سوی ادمین های گروه به ایشان داده می شد، نه تنها همان فایل را به اشتراک گذاشته و بر همان سبک و سیاق عمل می کنند، بلکه اعوان و انصاری نیز برای خود دست و پا کرده و در فضای مجازی جایگاه و پایگاه محکم تری یافته اند. در آنجا درخواست کردم با توجه به اینکه من از سال 1368 در این دانشکده و دانشگاه تهران بوده ام و اکنون نیز همین جا هستم و تابه حال نیز توفیق زیارت ایشان را نداشته ام، توضیح دهند و با تماس با یکی از ادمین ها به طور خصوصی به ایشان پیام دادم که این آقا این کارت را جعل کرده اند و با عناوینی که ادعا شده است نباید ایشان را در گروه معرفی و از اعتماد دیگران سوءاستفاده کنند که متهم شدم به غرض ورزی و چشم نداشتن به دیدن رقیب و سیل نسبت های ناروایی که نصیبم شد و پیام هایی را هم که گذاشته بودم از گروه حذف کردند. پس از آن دو نفر از ادمین های دیگر هم به جای آقای ع - ی پیام های عتاب آمیز و توهین کننده ای ارسال کردند که در گروه از همگی تشکر کرده و از اعضای محترم گروه خداحافظی و گروه را ترک کردم. اما اصل ماجرا:- مدیریت یکی از رشته هایی است که در سال های اخیر جزء رشته های اولویت دار در توسعه کشور به شمار می آید که به طور طبیعی موضوع و دیدگاه و تجربیات استادان و صاحب نظران و مدیران موفق و مدعیان بهبود وضعیت آن نیز در کانون توجه قرار گرفته و آحاد جامعه و سازمان ها و موسسات و شرکت ها اعم از دولتی، تعاونی و خصوصی نیز برای حل مشکلات مدیریتی و بهبودبخشیدن به آن به آنان چشم دوخته و روی می آورند.- شرکت ها و موسسات مشاوره مدیریت در سال های اخیر رو به فزونی داشته اند و به عنوان یکی از مشاغل درخور توجه در ارتباط با مشاوره و بهبود سازمانی با سازمان ها فعالیت می کنند که به نوبه خود عملکرد آنان در توسعه کشور باید ارزیابی و ارزشیابی شود.- همچنان که اقبال عمومی به تحصیل در رشته مدیریت در قالب آموزش های رسمی وجود دارد، آموزش های آزاد و گذراندن دوره های کوتاه مدت مدیریت، مینی MBA، MBA و... نیز رو به فزونی داشته و اگرچه گذراندن این دوره ها به کسب مدرک نمی انجامد؛ ولی تلاش برای کسب مدرک با گذراندن این دوره ها هنوز از تب و تاب نیفتاده است.- در سال های اخیر به سبب اقبال سازمان ها و موسسات به برگزاری کلاس های آموزش، برگزاری کارگاه، همایش، آسیب شناسی سازمانی؛ ارائه راهکارهای بهبود وضعیت، تدوین برنامه های راهبردی و... افراد تحصیل کرده در رشته های مدیریت مورد توجه قرار گرفته و سازمان ها برای انجام این امور از آنها کمک گرفته و با استفاده از آنها به رفع نیازهای سازمانی خود مبادرت می ورزند که در این میان برخی پاسخ گوی آنها و برخی نیز اگر چه به نوایی می رسند؛ اما چیز درخور توجهی از خود برای سازمان ها برجا نمی گذارند و فقط به انجام شکلی امور مبادرت می ورزند و برخی نیز با یادگیری واژه ها و اصطلاحات پرطمطراق و برخی مدل ها و آموزه های مدیریتی جدید ظاهری می آرایند و دلفریبی هایی می کنند که نه تنها تشنگان را آبی نمی دهند، بلکه آنان را نیز تشنه تر می کنند.- ازآنجاکه مدعیان حرفی برای گفتن و هنری برای نمایاندن براساس قاعده «در دل دوست به هر حیله رهی باید کرد»، برای جلب نظر کارفرما یا مشتریان باید علاوه بر استانداردهای معمول مانند تحصیل در رشته تخصصی یادشده، تحصیل یا عضویت در دانشگاه یا نهاد معتبر داخلی یا خارجی و... از ویژگی های درخور توجهی دیگری نیز برخوردار باشند باید از منطق بازار و نیاز مشتری و ذائقه آنها نیز باخبر باشند تا بتوانند متناسب با آن ظاهری بیارایند و به هرحال بتوانند نشان دهند که این کاره هستند و می توانند نیاز آنها را برآورده کنند که در این جهت نیز کسب عنوان و سابقه و رزومه و انتساب به نهادی معتبر اهمیت و ضرور اهمیت می یابد.- تاریخ پساانقلاب ما برخی تجربه های تاریخی در مدیریت های کلان کشور را دارد که چگونه برخی برای کسب جایگاه های سازمانی و مشروعیت اجتماعی عناوینی جعلی برای خود ساختند و کار چنان بالا گرفت که از نام آنان نیز واژه سازی کردند و نام آنان با مشتق هایشان در فرهنگ ها نیز وارد و در عرصه عمومی بر زبا ن ها جاری شد که از آن پس استعلام فارغ التحصیلی افراد از دانشگاه های مورد ادعا نیز در دستور کار قرار گرفت.- با توسعه فضای مجازی، شاهد تسهیل و توسعه ارتباطات و تبادل اطلاعات هستیم و ازآنجاکه در عالم غیرمجازی به سخن لسان الغیب: متاع کفر و دین بی مشتری نیست/ گروهی این، گروهی آن پسندند؛ مطاع کفر و دین هر دو ارائه می شود و هر دو نیز طالبان خود را دارند، شاهد آن هستیم که افراد با ادعاهایی که می کنند می توانند در کوتاه مدت فریبکاری کرده و به مطامع خویش دست یابند که ازاین رو نیز ضرورت هوشمندی کاربران و مراقبت از سوءاستفاده برخی از افراد از فضای مجازی نیز بیش ازپیش اهمیت یافته است؛اکنون اگر به ماجرایی که در صدر مقال آمد بازگردیم، برخی از آقای ع-ی خواسته بودند با توجه به اینکه برخی از آنان دانشجو یا استاد دانشگاه تهران هستند در رابطه با خودشان و مرکزی که ریاست آن را به عهده دارند توضیح دهند، در همان بدو ورود حذف می شود و در گروه آنان را به عنوان افراد دروغ گو و متقلب و اینکه به دروغ خود را دانشجو یا استاد دانشکده مدیریت قلمداد می کنند، مورد توهین و تهمت و افترا قرار می دهند و به طور خصوصی نیز به آنها پیام های تهدیدآمیز ارسال می شود و آقای دکتر یا پروفسور ع- ی نیز با جدیت و قاطعیت تمام اعلام می کنند آنچه گفته اند درست است و اگر استادان و دانشکده می توانستند از طریق حراست و... دانشگاه اقدام کرده بودند و اگر می توانند اقدام کنند که شائبه نوعی هماهنگی تشکیلاتی در فضای مجازی برای سوءاستفاده از اطمینان برخی از اعضای گروه که از مدیران و صاحب نظران ارزشمند جامعه و سازمان های ما هستند را به ذهن متبادر می کند. البته بدیهی است دانشکده و دانشگاه نیز اقدام خود را انجام خواهد داد و آنچه در این میان اهمیت دارد و راقم این سطور را بر آن داشت که در عرصه عمومی درباره آن با عموم سخن بگوید، این است که مدیریت در کلاس جهانی الزاماتی دارد که نه تنها در فضای مجازی بلکه در تعاملات رودررو نیز باید مورد توجه قرار گیرد. نخستین الزام مدیریت توجه به بعد دانشی آن و شناخت تئوری ها و مدل هایی است که جوهره علم مدیریت را تشکیل می دهد و سپس کسب مهارت های به کارگیری دانش در عمل یا کاربرد تئوری ها و مدل ها. سومین الزام مدیریتی در کلاس جهانی، جهانی اندیشیدن و محلی عمل کردن است که هنر مدیریت یا وجه هنری آن را نشان می دهد و اینکه به راستی از جنگل تئوری ها و مدل های متکثر کدام یک را باید آموخت و کی و چگونه و به وسیله چه کسانی آنها را در عمل به کار گرفت. وجه چهارم مدیریت در کلاس جهانی حرفه ای شدن و پرورش مدیر و دستیابی به مدیران حرفه ای است که مهم ترین سرمایه اجتماعی جامعه برای رسیدن به توسعه و پیشرفت به شمار می آیند و سرانجام پنجمین بعد یا وجه مدیریت، بعد ارزشی آن و برخورداری از اخلاق حرفه ای است که فقدان بارز آن در میان ایجادکنندگان گروه مذکور، کارکرد چنین گروه یا گروه هایی از این جنس را از آغاز به بیراهه می کشاند. کوتاه سخن آنکه ادعای مدیریت در کلاس جهانی تنها با ادعا و انکار دانشگاه در عین استفاده از برند آن به دست نمی آید بلکه در سایه علم و آگاهی و تجربیات مدون و تسهیم شده و مورد پذیرش در جامعه علمی و پایبندی به الزامات نقشی که مدیران باید در جامعه ایفا کنند، می توان داعیه دار چنین عرصه ای بود. دیگر آنکه پالایش فضای مجازی از این گونه افراد فرصت طلب به مدد پرسشگری و نقد و مطالبه سند برای ادعاهای آنان از سوی فعالان این فضا در کنار ایفای نقش نهادهای قانونی ضرورتی اجتناب ناپذیر است و اگر نظارت همگانی اعضا به ویژه کسانی که مدیریت این فضاها را بر عهده می گیرند نباشد، این فضا جولانگاه مناسبی برای افرادی است که در فضاهای حقیقی و مشهود قدرت خودنمایی ندارند و سرانجام آنکه تمامی تلاش های مدیران در عرصه های سازمانی و اجتماعی برای دست یافتن به توسعه است و توسعه جز از طریق توسعه انسانی امکان پذیر نخواهد بود و توسعه انسانی نیز جز از طریق اخلاق گرایی به ویژه در بعد حرفه ای آن امکان پذیر نخواهد بود؛ چیزی که امروز در جامعه دینی مان سخت به آن نیازمندیم.امیدوارم اعضای محترم گروه مذکور که نام و چهره برخی و دانش و تجربیاتشان مشهود و از مصادیق آفتاب آمد دلیل آفتاب است، از آنچه نگاشته ام رنجیده خاطر نشوند و جناب دکتر یا پروفسور ع – ی و برخی ادمین های محافظ ایشان هم با همان نام و عنوان واقعی خود در عرصه عمومی پاسخ گو باشند و به نام نهادهای رسمی با افراد بی شناسنامه یا شناسنامه های مخدوش و جعلی در مقابل این نهادها و افراد شناسنامه دار آنها به مقابله نپردازند که بالاخره موج ها فرو می نشیند و کف ها فروکش کرده و دریا پدیدار خواهد شد.
                