دو‌شنبه ۴ اردیبهشت ۱۳۹۶
-----------------------------------------
یاداشت
-----------------------------------------
عمل گرایی روحانی، شعارزدگی منتقدان
-----------------------------------------

                    با اعلام اسامی کاندیداهای رسمی ریاست جمهوری، آنچه در مناظره ها باید مطرح شود برنامه نامزدهاست. بیان مشکلات گوناگون پدیدآمده از ناهماهنگی ها و برخورد سیاسی در برخی امور، ارائه راه حل مشکلات را می طلبد. برای مثال، گفته ها باید معطوف به راه حل کنترل تورم باشد و انتخاب شعار «مبارزه با تورم» دردی را در این مقوله شاخص درمان نمی کند. یا در باب مسئله «بی کاری و اشتغال» نمی توان فقط با گفتن این جمله احساسی «از دیدن افراد بی کار رنج می برم» از جامعه انتظار رای داشت. یا ادعای ایجاد «سالی دو میلیون شغل» نشانگر این است که احتمالا گوینده معنای «شغل و دو میلیون نفر» را نمی داند و راه حلی ارائه نمی دهد و توجه ندارد که «پول و بودجه لازم» برای این برنامه فراهم نیست. مسائل اصلی مردم را می توان به ترتیب «تامین امنیت شهروندمحور»، «اشتغال»، «بهبود وضع اقتصادی»، «کنترل آسیب های اجتماعی» و «آزادی های مصرح در قانون» دانست. مخالفان دولت به دلیل «غلبه احساسات» و «عدم دوراندیشی» فقط به ذکر کلیات اکتفا می کنند، بدون اینکه هیچ مورد مشخصی برای حل مسائل عدیده ای که میراث دولت خودشان است، بیان کنند. به همین دلیل یکی از تاییدشده ها ادعا می کند که «رشد اقتصادی را در چهار سال، 5/2 برابر می کند» در حالی که چنین چیزی در تاریخ بی سابقه است. کشوری که در چهار دهه گذشته رشد اقتصادی آن حداکثر برابر رشد جمعیت آن بوده، چگونه می تواند در یک دوره ریاست جمهوری چنین گام غیرممکنی را بردارد؟امنیت اقتصادی در دولت قبل یک واژه بیش نبود و نباید به آن شرایط برگردیم و زمانی متوجه اشتباه شویم که چهار سال از زمانی که اختیار امور را به دست افراد کم تجربه و ماجراجو سپرده ایم، گذشته است و خودکرده را تدبیر نیست.مردم ما به خوبی می دانند در شرایط فعلی دو خطر عمده کشورمان را تهدید می کند:1- آمدن ترامپ و به چالش کشیدن امنیت جهان: کشور ما به دلایل گوناگون و با قرارداشتن در منطقه ناامن خاورمیانه و «استقلال همراه با نافرمانی! نسبی» چنان که می دانید، در مقایسه با اغلب کشورهای منطقه و بیش از دیگر کشورها در معرض ترکش های ناامن کننده قرار دارد.2- نامزدهایی که دارای دیدگاه های ماجراجویانه در سیاست داخلی و خارجی هستند: بقای خود و گروهی را که وابسته به آن هستند در وجود بحران می دانند و فضای ناامن را می طلبند و تشدید می کنند. این درست همان رفتاری است که دشمنان ایران مترصد آن هستند که در کشورمان رخ دهد.امنیت پایدار یک مقوله همه جانبه بوده و به طور مشخص به رشد و توسعه اقتصادی، فرهنگی و اجتماعی کمک می کند.زمانی که مالکیت، امنیت نداشته و شغل پایدار نباشد و از همه مهم تر وقتی که امنیت سیاسی، منطقه ای و بین المللی برای کشورمان با تعاریف اصولی ملموس نباشد و مشاهده نشود، سرمایه گذاران خارجی و حتی داخلی وارد میدان نمی شوند.دولت فعلی با همه کوشش ها، به دلایلی که اشاره می شود امکان غلبه کامل بر تنگناها و موانع را در دور اول خدمت خود نیافت.با عنایت به اصل نسبیت و در همین شرایط که باید مانع نابودی سرمایه های ملی شد، به نظر بسیاری از دلسوزان درون وطن، ادامه مدیریت دولت روحانی ارجح به نظر می رسد. موفقیت برنامه های اقتصادی یعنی مهم ترین موضوع مورد بحث زمانی تحقق می یابد که تمرکز اختیارات، وحدت - ثبات مدیریت و هماهنگی، تقارن میزان مسئولیت ها و حیطه اختیارات، پاسخ گویی، سیستم تشویق و توبیخ، رعایت حقوق جامعه براساس قانون اساسی و آزادی های پیش بینی شده در این میثاق و میراث ملی یعنی آزادی، انتخابات، مطبوعات، اجتماعات، احزاب، لازم الاجراشدن حقوق شهروندی، جلوگیری از رفتارهای ملوک الطوایفی در سایر دستگاه ها و استان ها، حذف رانت و امتیازخواهی براساس رابطه، جلوگیری از رفتارهای غیرمسئولانه و ده ها نکته بسیار بارز و مهم دیگر... به نتیجه برسد. سرمایه گذاران جهانی در صورت مشاهده و اعتماد به مجموعه ای از شاخص های امنیت پایدار در سیاست خارجی و داخلی، اقتصادی، اجتماعی و فرهنگی، به کشور وارد می شوند. برجام مقدمه تحقق این امنیت به شمار می رود نه همه آن. بدون امنیت در سیاست داخلی و اقتصادی نمی توانی شرایط فعلی را سامان داد. مناظره ها و فعالیت های انتخاباتی در پیش، برای انتخاب فرد مناسب در مسیر ساختن زیربنای لازم برای افزایش اشتغال، رشد سیاسی، اقتصادی و اجتماعی، ثبات و آرامش منطقه ای، پیشرفت کشور و احترام به انسان ها در همه ابعاد و برقراری روابط بین المللی در پرتو منافع مردم به جای دادن شعار از جیب مردم است. اینها همان نکاتی است که حسن روحانی، پایبندی و تلاش برای تحقق آنها را ثابت کرده است.
                