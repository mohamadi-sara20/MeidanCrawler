پنج‌شنبه ۲۵ خرداد ۱۳۹۶
-----------------------------------------
سرمقاله
-----------------------------------------
مرد بیمار خاورمیانه و نقش ایران در دعوای عربی
-----------------------------------------

                    مشکلات پیچیده و مزمن خاورمیانه و بحران بی سابقه اخیر در روابط شیخ نشین قطر و حکومت آل سعود در روزهای گذشته، یکی از مهم ترین رویدادهای سیاسی دوران پساجنگ سرد به شمار می رود. کشور قطر که به خاطر داشتن منابع بسیار بزرگ نفت و گاز در دو دهه اخیر، ثروت و اهمیت روزافزونی یافته، سلطان نفتی منطقه، یعنی عربستان سعودی را در قامت برادر بزرگ تر خشمگین و ناخشنود کرده است. بدون تردید، هرگونه تحلیل از شرایط به وجودآمده باید با لحاظ بحران خاورمیانه و پیدایش گروه های تکفیری وهابی- سلفی در چند سال گذشته و نیز دخالت قدرت های جهانی و به ویژه آمریکا انجام شود. با عنایت به ماهیت دیپلماسی پنهانی و مسائل پشت پرده حکومت های خودکامه و غیردموکراتیک منطقه، آنچه که تحلیلگران منطقه ای و بین المللی درخصوص علل و زمینه های بروز بحران گفته اند، اغلب در حد گمانه زنی است. لازم است نگاهی به این سناریو ها بیندازیم. درآمد کلان و افسانه ای دولت قطر از صادرات انرژی به ویژه گاز در یک دهه گذشته، منجر به پیدایش روحیه استقلال طلبی این کشور در قبال سایر کشورهای عضو شورای همکاری خلیج فارس شده و شیخ جوان و جاه طلب قطر را بر آن داشته تا پرچم استقلال خود را به اهتزاز درآورد. برای درک بهتر بحران، فهرست طولانی اتهامات وارده به حکومت قطر از سوی دولت سعودی را مرور می کنیم: حمایت و میزبانی از جمعیت بزرگ و ریشه دار اخوان المسلمین، کمک مالی و لجستیکی به تروریست های تکفیری، حمایت و میزبانی از حماس، کنارکشیدن از ائتلاف ضدحوثی های یمن، حمایت پنهانی از حزب الله لبنان و در نهایت همسویی با جمهوری اسلامی ایران (به عنوان ذنب لا یغفر!). گذشته از اینها، سعودی ها برای همسوکردن غرب با خود، در بالای فهرست، اتهامات حمایت از تروریسم را پررنگ تر از سایر اتهامات آورده اند تا به زعم خود، افکار عمومی مردم آمریکا و اروپا را با خود همراه کنند. هرچند هرکدام از این اتهامات به تنهایی می تواند عقوبت سختی در پی داشته باشد، ولی فقره آخر؛ یعنی گرایش به ایران جرمی نابخشودنی است و سزای آن تحریمی کم سابقه و فراگیر است که از قطع روابط سیاسی و اقتصادی تا محاصره کامل دریایی، هوایی و زمینی را دربر می گیرد. متحدان دیگر سعودی در منطقه؛ یعنی امارات عربی، بحرین و مصر نیز به تحریم پیوسته اند، هرچند انگیزه مصر، چنگ ودندان نشان دادن به قطری است که پایگاه اخوان المسلمین بوده و رهبر معنوی آنها، شیخ یوسف قرضاوی، را میزبانی می کند. انگیزه دیگر مصر ژنرال السیسی که قبلا حکومت اخوانی را با کودتا سرنگون کرده و درعین حال علاوه بر بحران اقتصادی از بحران مشروعیت نیز رنج می برد، جلب حمایت حداکثری سعودی و استفاده از دلار های نفتی است تا اقتصاد خود را از ورشکستگی درآورد. سفر ترامپ، رئیس جمهور جنجالی آمریکا، به ریاض و ایراد سخنان ناشی از سرمستی باده معامله بیش از 400 میلیارددلاری با حکام سعودی باعث به وجودآمدن اعتمادبه نفس کاذب در سعودی ها شده و زمینه را برای تهاجم همه جانبه علیه قطر و نیز شاخ وشانه کشیدن برای ایران فراهم کرده است. گاف بزرگ ترامپ در اشاره به اختلافات مذهبی میان شیعه و سنی و جانبداری آشکار از حکومت های سنی مذهب متحد خود و حمله لفظی به ایران، حکومت آل سعود را تشویق کرد تا اولین گام را در اعلام جنگ غیررسمی علیه قطر و به تبع آن به ایران شیعی بردارد. اکنون جمهوری اسلامی ایران در بهترین وضعیت منطقه ای خود قرار دارد؛ زیرا شورای ضدایرانی خلیج فارس که در تاریخ کوتاه خود سیاستی خصمانه در قبال ایران پس از انقلاب در پیش گرفته، اکنون با گسستی بزرگ و بی سابقه روبه رو شده و دیگر اعضای این باشگاه؛ یعنی عمان و کویت به تحریم ها نپیوسته و کار را حداقل از نقطه نظر سیاسی برای برادر بزرگ تر سخت کرده اند.ترکیه اردوغان که در فردای کودتا و سرکوب اخوان المسلمین در مصر خشم خود را ابراز کرده و رابطه با مصر را به حداقل رسانده بود، اکنون با بهره گیری از فرصت پیش آمده گام اول را برداشته و ضمن حمایت از قطر، پیشنهاد استقرار نیروی نظامی در قطر را به این کشور ارائه کرده است. تحلیلگران و رسانه های مستقل بین المللی با وخیم اعلام کردن وضعیت منطقه، این سوال کلیدی را مطرح کرده اند که در شطرنج سیاسی جدید منطقه، ایران چه نوع بازی ای را در پیش خواهد گرفت. اکنون شیخ قطر متهم شده که «عروبت» جهان عرب را به بازی گرفته و به ایران «فارس» شیعی پناه آورده است. فراموش نکنیم که صدام تکریتی در فردای انقلاب ایران و در اندیشه تجاوز به کشورمان، بذر ادبیات ضدایرانی را نه تنها در عراق، بلکه در کل جهان عرب کاشت و اکنون در دوره پساصدام این سعودی های وهابی هستند که از محصول آن شجره خبیثه بهره برداری می کنند. همان گونه که جمهوری اسلامی ایران در بحران اول خلیج فارس، با دیپلماسی سنجیده و خردورزانه خود شکیبایی در پیش گرفت و آتش آن بحران خانمان سوز دامنش را نگرفت، اکنون نیز در این معرکه که خطرناک تر و حساس تر از بحران های پیشین است، با درایت، خرد و تدبیر و با اتخاذ سیاستی متین و خردگرا امواج توفانی را در ساحل سیاست خود دفع خواهد کرد.
                