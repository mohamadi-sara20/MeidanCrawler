پنج‌شنبه ۲۶ مرداد ۱۳۹۶
-----------------------------------------
type_unknown
-----------------------------------------
مافیای سهام عدالت
-----------------------------------------

                    شرق: مشکل در همان مافیایی است که در بالادست سهام عدالت شکل گرفته؛ همان که سال گذشته، محمدرضا پورابراهیمی، رئیس کمیسیون اقتصادی مجلس، از آن با عنوان «مافیای سهام عدالت» یاد کرده بود. حالا علی ربیعی، وزیر پیشنهادی تعاون، کار و رفاه اجتماعی، در گفت وگو با «شرق» عنوان «لمپنیسم غیرپاسخ گو» را به آن نسبت می دهد. ربیعی که اکنون در مصاف با نمایندگان مجلس برای اثبات خود در قامت وزیر تعاون، کار و رفاه اجتماعی به سر می برد، بر افزایش سهم تعاون تاکید می کند و پیشنهاد می دهد بهتر است سهام عدالت از طریق تعاونی ها پیگیری شود.او خبر می دهد که با همکاری علی طیب نیا، وزیر امور اقتصادی و دارایی، لایحه ای را به مجلس برده اند تا از طریق آن، سهام عدالت در قالب سبد سهام ترکیبی در اختیار مشمولان قرار گیرد. علی ربیعی، وزیر پیشنهادی تعاون، کار و رفاه اجتماعی با انتقاد از شکل گیری گروهی در بالادست سهام عدالت، به «شرق» می گوید: در بالادست سهام عدالت، گروهی شکل گرفته که به هیچ کس پاسخ گو نیست و حتی مشخص نیست طبق چه روالی عمل می کنند.به گفته او، با شکل گیری چنین گروهی در هیئت مدیره سهام عدالت، یک لمپنیسم غیرپاسخ گو شکل گرفته است. ربیعی با بیان اینکه سهام عدالت هم اکنون تبدیل به یک شرکت سهامی بزرگ شده، از اینکه طراحی این نوع سهام داری مشکلات زیرساختی است، ابراز تاسف کرد. ربیعی در پاسخ به این پرسش که آیا رانت خواری در این بالادست رخ داده یا خیر، می گوید: نمی توان گفت رانت خواری می کنند؛ اما ساختاری شکل گرفته که خطاست و باید اصلاح شود. به همین دلیل هم با علی طیب نیا، وزیر امور اقتصادی و دارایی دولت یازدهم، لایحه ای تنظیم کردیم تا این ساختار اصلاح شود و باید منتظر بررسی آن در مجلس باشیم. وزیر کار به اختلاف نظر خود با وزیر اقتصاد اشاره کرده و می افزاید: البته کمی در این زمینه اختلاف نظر داشتیم. من موافق شکل گیری تعاونی در بالادست بودم و وزیر اقتصاد موافق ترکیبی از دولت و بخش خصوصی. او در این گفت وگو تاکید کرده دولت دوازدهم به دنبال تعاونی کردن سهام عدالت است و به این ترتیب قصد افزایش سهم بخش تعاون در اقتصاد را دارد که اگر چنین شود، این سهم از شش درصد فراتر خواهد رفت. به گفته او، به دلیل مشکلاتی که در همین هیئت مدیره وجود داشت، دولت یازدهم اقدام به تغییر اعضای هیئت مدیره کرد تا از بروز مشکل بیشتر جلوگیری کند. اشاره ربیعی به همان ماجرای فسادی است که پیش تر از سوی پورابراهیمی، رئیس کمیسیون اقتصادی مجلس، مطرح شده بود. به گفته پورابراهیمی، سهام عدالت در دست 250 نفر است؛ شبکه ای که به صورت مافیایی در اقتصاد کشور عمل می کند و پدر اقتصاد کشور را درآورده است. همین قدرت به تشکیل باند مافیایی تبدیل شده که اقتصاد کشور را به خاک سیاه نشانده است؛ یعنی شرایط آن چنان بحرانی است که مجلس ترجیح می دهد دست کم به صورت موقت قدرت تصمیم گیری و مدیریت این سبد سهام به دست دولت برگردد؛ اما در اختیار این گروه خاص قرار نگیرد. او معتقد است اکنون به سبب مشکلاتی که به وجود آمده، سهام عدالت با روح تعاون فاصله گرفته است و باید کاری کنیم تا به جایگاه اصلی تعاون بازگردد و به همین دلیل به دنبال بازنگری در بخش تعاون هستیم. ربیعی در این گفت وگو نوید می دهد که با تصویب این لایحه، چند هلدینگ شکل خواهد گرفت و به این ترتیب، هرکسی سبد سهام ترکیبی پیدا می کند و امور اجرائی سهام عدالت، از حالت تعاونی استانی نیز خارج می شود. وزیر پیشنهادی کار پیش تر در نشستی که با فراکسیون تعاون مجلس شورای اسلامی در اتاق تعاون داشت، با تاکید بر اینکه سهام عدالت مسیر غلطی را پیموده، گفته بود: به رهبر معظم انقلاب و رئیس جمهور نامه نوشتم؛ چراکه سهام عدالت در پایین دست تعاونی است؛ اما در بالادست یک بخش خصوصی زامبی است. دورزدن قانون از سوی شرکت های سرمایه گذاری استانیپیش تر میرعلی اشرف عبداله پوری حسینی، معاون طیب نیا و رئیس سازمان خصوصی سازی، در گفت وگو با «شرق» درباره آنچه پورابراهیمی در قالب مافیا مطرح کرده بود، گفته بود: گفته می شود حدود 150 عضو هیئت مدیره در شرکت های سرمایه پذیر از سوی شرکت های سرمایه گذاری استانی معرفی می شوند. طرف دیگر قضیه این است که شرکت های سرمایه پذیر خودشان هلدینگ هستند و شرکت های زیرمجموعه دارند و در این شرکت های زیرمجموعه هم عضو هیئت مدیره انتخاب می کنند و همه آقایانی که اینجا عضو هیئت مدیره هستند، در انتخاب هیئت مدیره در شرکت های زیرمجموعه شان دخالت می کنند. بنابراین این 150 نفر به 250 یا 350 نفر می رسد. ادعا می شود این مدیریت 150 نفره به علاوه تعدادی دیگر مثلا 250 نفر، در دستان عده خاصی است. او در توضیح آنچه رخ داده، گفت: از روزی که دولت تدبیر و امید سر کار آمد، این وضع نابسامان را دیدیم و گفتیم چرا این طور است؟ کسی به آرامی در گوش ما گفت همه کسانی که از طرف شرکت های سرمایه گذاری استانی در شرکت های سرمایه پذیر معرفی شده اند، غیرقانونی هستند. گفتند هیئت دولت سال 89 تصویب کرد تا زمان آزادسازی سهام عدالت، نمایندگی سهام عدالت در شرکت های سرمایه پذیر شود و مصوبه را هم به ما نشان دادند. به دولت گفتیم شما این مصوبه را ابطال کردید؟ گفتند نه. گفتیم پس چرا اجرا نمی شود؟ دولت یازدهم متوجه شد مصوبه دولتی از دولت دهم هست که مغفول مانده و اجرا نشده. چرا؟ چرایی اش را باید از مسئولان وقت بپرسید که با وجود این مصوبه چرا از طرف شرکت های سرمایه گذار استانی افرادی را برای هیئت مدیره معرفی کرده اند؟ این «چرا» یک چرای بزرگ است. اگر کسی می گوید مافیا، شاید دلیلش این علامت سوال است که از آبان سال 89 که این مصوبه تولید شد تا 92 که تحویل دولت بعدی داده شده، در این سه سال، عده ای می دانستند نباید افرادی را معرفی کنند که در شرکت های سرمایه پذیر عضو هیئت مدیره شوند؛ اما عمل نمی کردند. هرچه هست، در آن قصه است. به محض اینکه از این اتفاق مطلع شدیم، به دولت تذکر دادیم. دولت هم بخش نامه کرد و تا جایی که زورمان می رسید، با ابلاغ این بخش نامه، دولت را جایگزین شرکت های سرمایه گذاری استانی کردیم تا نمایندگی سهام عدالت را برعهده بگیرند. جسته وگریخته شنیده ایم بعضی جاها از چشم دور مانده و همچنان شرکت های سرمایه گذاری استانی، افرادی را معرفی می کنند که از نظر ما همه اینها اشتباه است.شرکت های کارگزاری استانی، توانایی آزادسازی سهام عدالت را ندارندسیدجعفر سبحانی، مشاور و سخنگوی سازمان خصوصی سازی درباره چگونگی مقابله با شکل گیری چنین ساختاری در بالادست سهام عدالت در گفت وگو با «شرق» می گوید: پیش بینی ما برای آزادسازی سهام عدالت بر آن است که شرکت های کارگزاری استانی، پتانسیل و توانایی آزادسازی را ندارند، زیرا با توجه به گستردگی کار و تنوع سهام در صنایع گوناگون، ممکن است عدالت کافی برقرار نشود. او در ادامه مثال می زند: اگر آزادسازی سهام عدالت را به صورت استانی پیگیری کنیم، در آن صورت در برخی استان ها ممکن است سهام از ارزش واقعی کمتر باشد و در برخی استان ها از ارزش واقعی بالاتر. بنابراین برای ایجاد عدالت، آزادسازی به شیوه استانی درست نیست. از لحاظ اقتصادی نیز، همه کارشناسان اقتصادی متفق القول بر آن هستند که باید صندوق های سرمایه گذاری قابل معامله (ETF) ایجاد شود تا به این ترتیب، سهام عدالت به شیوه سبد سهام ترکیبی در اختیار مردم قرار گیرد. سبحانی با بیان اینکه پیشنهاد سازمان خصوصی سازی و وزارت دارایی به عنوان متولی آزادسازی سهام عدالت، در قالب یک لایحه با عنوان «اصلاح مواد قانون سیاست های اجرائی اصل 44 قانون اساسی» به هیئت وزیران تقدیم شد و هیئت وزیران نیز آن را تصویب کرد، ادامه می دهد: تشکیل صندوق های ETF، نیازمند یک قانون است و مصوبه هیئت وزیران باید در مجلس یا از سوی مقام های عالی رتبه نظام مورد تایید قرار بگیرد که در این بخش هنوز ابهام وجود دارد. مشاور رئیس سازمان خصوصی سازی با بیان اینکه پیش بینی کرده ایم آزادسازی سهام عدالت تا ابتدای سال 97 انجام شود، از احتمال واریز سود سهام عدالت تا پایان شهریور خبر می دهد: وقتی شورای اصل 44 قانون اساسی تا چند هفته آینده تشکیل جلسه بدهد، سازمان خصوصی سازی، دو پیشنهاد درباره افراد متوفی و همچنین شیوه واریز سود ارائه خواهد داد که اگر پذیرفته شود تا پایان شهریور سود اولیه واریز خواهد شد. به گفته او، از 49 میلیون و 200 هزار نفری که مشمول سهام عدالت هستند و دو میلیون نفر از آنها متوفی هستند، 37 میلیون نفر از صورت حساب های خود بازدید کرده اند که از این تعداد، 30 میلیون نفر شماره های شبای خود را در سامانه وارد کرده اند. ورود شماره شبا به سامانه، سقف زمانی ندارد، اما اگر تاخیر در این زمینه اتفاق بیفتد در حین واریز سود، به آنها سود تعلق نمی گیرد.بنابراین توصیه می شود برای ایجادنشدن مشکل در این روند، مشمولان هرچه سریع تر به واردکردن شماره شبای خود اقدام کنند تا دیرتر سود را دریافت نکنند. بده بستان در شرکت های تعاونی بالادستوحید شقاقی شهری، اقتصاددان در گفت وگو با «شرق» درباره پشت پرده سهام عدالت می گوید: مردم گرداننده شرکت های تعاونی پایین دست هستند اما همه این شرکت های تعاونی کوچک به شرکت های تعاونی بزرگ تر در بالادست وصل هستند. این شرکت های تعاونی بالادست، که گردانندگان اصلی سهام عدالت هستند، همان زامبی ها و خون آشام هایی هستند که عملا سودهای کلان و بده بستان های کلان بین آنها رخ می دهد و منافع کلان را در اختیار دارند که به نوعی بخش خصوصی محسوب می شوند. به گفته او، گردانندگان این شرکت های تعاونی، گروه های خاصی هستند که از کانال سهام عدالت شکل گرفته اند. این شرکت های تعاونی هستند که سهام عدالت را اداره می کنند و منافع هم از این زاویه بین آنها دست به دست می شود. شرکت های تعاونی در پایین دست هم خبر ندارند که با سهام آنها چگونه برخورد می شود که این مسئله با عدالت اجتماعی در تضاد است.
                