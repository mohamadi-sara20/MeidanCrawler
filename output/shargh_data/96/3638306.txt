چهار‌شنبه ۱۲ مهر ۱۳۹۶
-----------------------------------------
سرمقاله
-----------------------------------------
طرحی با فرجام روشن
-----------------------------------------

                    طرح پارلمانی شدن قوه مجریه بعد از یک وقفه پنج ساله، بار دیگر به جریان افتاده است. شاه بیت این طرح آن است که رئیس جمهور در هیبت نخست وزیر، از سوی مجلس انتخاب شود. یعنی به جای انتخاب رئیس قوه مجریه در هیبت رئیس جمهور و با رای مستقیم مردم، از این پس مجلس وی را به عنوان نخست وزیر انتخاب می کند. با توجه به دوگانگی هایی که میان روسای جمهور و سایر بخش های کشور در سال های اخیر اتفاق افتاده، این طرح می خواهد با انتخاب نخست وزیر، این دوگانگی را از میان بردارد یا دست کم آن را تقلیل دهد. با توجه به اینکه رئیس قوه مجریه را مجلس انتخاب می کند، علی القاعده نمایندگان یا اکثریت آنان نخست وزیری را انتخاب می کنند که با اکثریت مجلس همخوانی داشته باشد. بنابراین دیگر شاهد دوگانگی در مدیریت کلان کشور نخواهیم بود. در برخی نظام های مردم سالار دیگر هم چنین روالی وجود دارد و بعد از برگزاری انتخابات عمومی، حزب اکثریت یا جریانی که اکثریت کرسی های پارلمان را از آن خود کرده، اقدام به تعیین نخست وزیر می کند. از آنجا که انتخابات، به گونه ای برگزار می شود که دست رای دهندگان، برای انتخاب بازتر است، علی القاعده اختلاف زیادی میان نامزدی که مجلس به عنوان رئیس قوه مجریه انتخاب می کند با آنچه خود مردم می توانستند به شکل مستقیم انتخاب کنند، وجود نخواهد داشت. از این نقطه به بعد هم مجلس و قوه مجریه با هماهنگی یکدیگر کشور را اداره می کنند. نمایندگان مجلس دهم هم که طرح مزبور را ارائه داده اند و همچنین سایر کسانی که از ایده پارلمانی شدن قوه مجریه طرفداری می کنند، به دنبال چنین مدلی هستند. اما این یک روی سکه است یا بهتر بگوییم روی مثبت و خیرخواهانه آن. واقعیت آن است که طرح مزبور یک روی دیگر هم دارد. بخش هایی که در ایران با رای مردم انتخاب می شوند، دو تفاوت اصلی با سایر بخش ها دارند. نخست وزن یا قدرتی است که هر یک از آنها از آن برخوردارند که معمولا در قوه مجریه، مجلس و شوراها چنانچه در اختیار طیف اصلاح طلب یا میانه رو باشند، به مراتب کمتر است. تفاوت دیگر آنان بازمی گردد به یکی از اساسی ترین بنیان های مردم سالاری؛ یعنی پاسخ گویی که معمولا، بخش هایی که با رای مستقیم مردم انتخاب می شوند، بیشتر در معرض پاسخ گویی قرار دارند. در نظام هایی که مجلس، نخست وزیر را انتخاب می کند، انتخابات پارلمانی به صورت متفاوت برگزار می شود و مردم هر نامزدی را که تمایل داشته باشند، روانه مجلس می کنند. اما در انتخابات مجالس ما، شرایط متفاوت است و تعدادی از داوطلبان ورود به مجلس، از سوی نهادهای نظارتی برای حضور در مرحله نهایی تایید نمی شوند. برای مثال همین مجلس فعلی را در نظر بگیریم. اگر مجلس دهم با وجود آنکه حدود صد نماینده فراکسیون امید و تعدادی اصولگرایان معتدل در آن حضور دارند، قرار بود از میان آقایان حجت الاسلام رئیسی یا دکتر حسن روحانی، یکی را به عنوان نخست وزیر انتخاب کند، آیا تردیدی داریم که جناب رئیسی با آرای بالاتری راهی قوه مجریه می شد؟ یا مجلس یازدهم را مجسم کنیم که دو سال دیگر انتخابات آن برگزار می شود و در سال 1400 قرار است از میان نامزدهایی که کمابیش نام آنها را می شناسیم به عنوان مثال از میان آقایان جهانگیری، عارف و ظریف از یک سو و مثلا آقایان ضرغامی، علی لاریجانی یا جناب رئیسی از سوی دیگر، فردی را برای ریاست قوه مجریه انتخاب کند؛ آیا باز هم می توان تردید داشت که رئیس قوه مجریه از کدام طیف انتخاب می شود؟طرح پارلمانی شدن رئیس قوه مجریه، اگر چنانچه تحقق یابد، عملا به زیان مردم سالاری به معنایی که مردم رئیس قوه مجریه را مستقیما انتخاب کنند، خواهد بود. شاید ما شاهد تعارضات کمتری باشیم اما سوال اساسی آن است که به چه بهایی این امر تحقق پیدا می کند؟
                