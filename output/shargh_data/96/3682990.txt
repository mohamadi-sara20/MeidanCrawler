پنج‌شنبه ۷ دی ۱۳۹۶
-----------------------------------------
یادداشت
-----------------------------------------
برند ایران، برند ظرفیت های ناشناخته
-----------------------------------------

                    در دنیای امروز آنچه برتری و مزیت رقابتی را برای کشورها می آفریند، عرضه ارزش هایی ملموس و کاربردی به مخاطبان است. بازار جهانی امروزه شاهد ظهور و حضور کشورهایی است که منابع و فرصت های خود را در قالب ارزش افزوده ای ایده آل، باثبات و سودآور به بازار جهانی عرضه می کنند تا در رقابت با رقبای خود الگویی شفاف و ساده را برای جذب سرمایه های بین المللی و توسعه آنها در بستر کشور خود عرضه کنند.نزدیک به یک دهه از تغییر الگوی رقابت نرم در عرصه جهانی می گذرد. اتکا به منابع و پتانسیل های ارگانیک به عنوان اهرم ها و مزیت رقابتی کشورها برای جذب سرمایه های بین المللی شکل دیگری به خود گرفته است. کشورهایی که زمانی نیازی مستقیم به تامین کنندگان منابع خام و اولیه داشتند، امروزه با تولیداتی حیاتی و اساسی برای سایر کشورها همراه با ارزش افزوده بالا وارد عرصه مناسبات جهانی شده اند و از این امر به عنوان برگ برنده قدرت نرم خود در عرصه جهانی استفاده می کنند.آنچه امروز در دنیای رقابتی جذب و توسعه سرمایه برای کشورها مشاهده می شود، تغییر خواسته ها و مطلوبات مخاطبان در قالب خرد، متوسط و کلان و همچنین جابه جایی منافع و نیازهای تامین کنندگان در بازارهای جهانی است. شکل گیری الگوهای اقتصادی و توسعه ای نوین، توسعه حوزه فناوری اطلاعات به عنوان عنصری کلیدی در عرصه تجارت جهانی، تغییر ساختار مبادلات جهانی به اقتصاد خدمات محور و ظهور حوزه های پررونقی مانند گردشگری بسترهای جدیدی را برای صاحبان سرمایه و کارگزاران کلان حوزه اقتصادی به وجود آورده است که با ساختار پیشین خود تفاوت های ملموسی دارد.کشور ما به عنوان یک تامین کننده در عرصه بین الملل و به عنوان یک برند شناخته شده کلاسیک، جایگاه ویژه ای در این بخش از اقتصاد جهانی را در اختیار دارد اما تغییرات به وجودآمده در مناسبات جهانی، شکل گیری الگوهای جدید اقتصادی و توسعه ای و تحولات به وجودآمده در ساختار جمعیتی و اقتصادی ایران، الزام ایجاد یک برند ملی جدید را برای ورود به بازارهای رقابتی نوین بیش ازپیش برای ما حائز اهمیت می کند.ظرفیت ها و پتانسیل های ارگانیک موجود در کشور نیازمند بازآفرینی و تبدیل شدن به شاخص هایی استراتژیک هستند تا بتوان با تکیه بر این شاخص ها، هویت رقابتی کشور در عرصه مناسبات نوین تجاری-اقتصادی جهانی را بازتعریف کرد. حضور در عرصه گردشگری به عنوان حوزه خدماتی با گردش مالی چشمگیر و سهم اندک ایران از این بازار به دلیل نبود برند گردشگری مشخص برای گروه های ذی نفع در این حوزه، اعم از سرمایه گذاران بین المللی، گردشگران و شهروندان ایرانی، نبود برند تجاری-اقتصادی ملموس برای بازار رقابتی نوین در عرصه جهانی در جهت معرفی و بازنشر ظرفیت ها و بسترهای فعالیت صاحبان سرمایه بین المللی، نداشتن برندی مشخص در عرصه علمی- آموزشی برای جذب نخبگان خارجی و حفظ سرمایه های انسانی ملی و همچنین هدایت سرمایه های مالی در بازارهای جهانی برای رشد اقتصاد دانش بنیان و اقتصاد علمی است که نمونه هایی از نقطه ضعف های کلیدی کشور در راستای ورود به بازارهای جهانی و جذب منابع به عنوان قدم های اولیه در رشد و شکوفایی هرچه بیشتر بازارهای اقتصادی ایران است.نداشتن تصویری مشخص از بسترهای ارزش آفرین کشور به دلیل ضعف برند ملی در عرصه های مختلف، تصویری شفاف از موقعیت های توسعه ای در ایران را در اختیار مخاطب جهانی قرار نمی دهد و همین امر در کنار تصویر کلاسیک از برند ملی ایران به عنوان یک کشور صرفا تامین کننده مواد اولیه، امکان ورود به بازارهای نوین جهانی و برگ برنده کشور در حوزه دیپلماسی اقتصادی و تقویت قدرت نرم ملی را از ما سلب می کند. در راستای ایجاد و تقویت مزیت رقابتی برای کشور و همچنین عرضه آن به مخاطبان جهانی برای جذب حداکثری منابع با وجود رقبای سرسخت منطقه ای و فرامنطقه ای، نیاز به تصویری نوین از ظرفیت ها و ارزش های ملموس کشور داریم تا با منشوری از برند ملی مشخص و مرتبط با توانمندی ها و پتانسیل های کشور، دیپلماسی اقتصادی خود در عرصه جهانی را تقویت و حمایت کنیم.
                