پنج‌شنبه ۲۶ مرداد ۱۳۹۶
-----------------------------------------
خبر
-----------------------------------------
سید علی خمینی: امام (ره) به معنای واقعی کلمه جوان گرا بودند
-----------------------------------------

                    گروه سیاست: حجت الاسلام سیدعلی خمینی در مراسم بزرگداشت حاج عیسی جعفری، خادم امام خمینی(ره) که در بیت امام در قم برگزار شد، گفت: وقتی مطلع شدم قرار است مراسمی را برای تقدیر از حاج عیسی برگزار کنند، بسیار پسندیدم و اعلام کردم خود ما حاضریم این اقدام را انجام دهیم. تقدیر از حاج عیسی بیش از همه، وظیفه ماست و چه خوب است که تمام پاسدارانی که در جماران حضور داشتند و امام را درک کردند نیز در این مراسم حضور پیدا کنند. به گزارش جماران او درباره خاطرات خود با حاج عیسی، گفت: بچه ها بیش از بقیه رنگ محبت را درک می کنند و می فهمند که کدام محبت راستین و کدام یک دروغین است. من از وقتی خود را شناختم، محبت حاج عیسی به امام و بیت امام و خودم را نیز شناختم و این محبت صمیمانه را نسبت به خود درک کردم. حجت الاسلام سیدعلی خمینی، امام را شخصیتی بزرگ دانست و گفت: مقام معظم رهبری چند سال پیش در مراسم ارتحال امام گفتند: «هرسال از امام گفته ایم؛ برخی فکر می کنند ما اغراق کرده ایم، ما نه مبالغه کرده ایم و نه اغراق؛ تنها بخشی از واقعیت را گفته ایم». امامی که رهبر انقلاب 30 سال در تمامی جلساتشان از ایشان نام بردند و در روز 14 خرداد به طور مفصل درباره خصوصیات امام سخنرانی کردند، گفتند ما تنها بخشی از واقعیت را گفته ایم.او گفت: بعضی از شخصیت های بزرگ، هاله ای دور خود دارند و هرچه به آنها نزدیک می شوید، این هاله و بزرگی شکسته می شود و آن شخصیت برای طرف مقابل عادی می شود؛ اما نکته ای که درباره امام وجود دارد، این است که افراد هرچقدر به امام نزدیک می شدند، مجذوبیت، عشق و محبتشان نسبت به امام بیشتر می شد. من این نکته را از بسیاری از کسانی که نزدیک امام بودند، شنیده ام. او با بیان اینکه امام به معنی واقعی کلمه جوان گرا بود و به جوانان میدان می داد، تصریح کرد: جوانان هم حرف امام را می فهمیدند.او گفت: تمام هدف دشمن، این بود که امام را یک رهبر عادی نشان بدهد. نسل شما که امام را درک کردید، وظیفه دارید به نسل بعد بفهمانید که امام یک فرد عادی نبود. امام یک رهبر الهی بود.
                