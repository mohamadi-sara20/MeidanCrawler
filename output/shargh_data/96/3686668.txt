پنج‌شنبه ۱۴ دی ۱۳۹۶
-----------------------------------------
یادداشت
-----------------------------------------
ملاحظاتی درباره واکنش اعتراضی مردم
-----------------------------------------

                    عوامل متعددی در بروز اعتراضات واکنشی روزهای اخیر دخیل بوده اند؛ افزایش قیمت ها که با انتشار اخبار مربوط به بودجه دولت شتاب بیشتری پیدا کرد، مانند کبریتی بر نارضایتی ها زده شد. با وجوداین، اگر انباشت درازمدت نارضایتی و مطالبات سیاسی و اقتصادی بی پاسخ وجود نداشت و معترضان با تداوم و تشدید فقر و برخی اشکال فساد و تبعیض، روبه رو نمی شدند، چه بسا اعتراضات در ابعاد کنونی امکان بروز و تداوم نمی یافتند. تجمعات گذشته معلمان و کارگران موسسات تولیدی و خدماتی برای دریافت دستمزدهای معوقه و افزایش حقوق یا آسیب دیدگان سیستم بانکی کشور، نشانه های پیش رس وقوع ناآرامی ها بودند که هرگز توجه جدی مسئولان را جلب نکرد. بنابراین با توجه به تحریک و موج سواری و بهره برداری تبلیغاتی برخی دشمنان شاخص خارجی، نباید درباره درون زابودن زمینه های اصلی نارضایتی ها تردید ایجاد کند.اعتراضات پراکنده کنونی از سنخ جنبش های اجتماعی نیستند، زیرا فاقد برخی از مهم ترین مولفه های آنها، مانند فراگیری و شمول و مشارکت قشرها و طبقات اصلی جامعه، برخورداری از سازمان یافتگی و رهبری های شناخته شده سیاسی و اجتماعی و اهداف و برنامه مشخص و دست یافتنی هستند. کارگران، معلمان، طبقه متوسط، روشنفکران، احزاب سیاسی مخالف و تشکل های مستقل دانشجویی، به رغم نارضایتی از عملکردها و سهیم بودن در برخی مطالبات معترضان، در اعتراضات جاری مشارکت فعال ندارند. صرف نظر از اعتراض علیه گرانی، ناکارآمدی، فساد مدیران و بی کاری و فقر که فراگیرند، بر سر اهداف و مطالبات سیاسی که طرح می شود، توافق و وحدت نظر وجود ندارد و بعضی از آنها بی بهره از حمایت موثر اجتماعی اند. پرهیز از کاربرد خشونت برای متوقف کردن امواج اعتراضی واکنشی خردورزانه و همدلانه است که دولت تا این لحظه اتخاذ کرده است. دست زدن به اقدامات موثر در زمینه ریشه کنی فساد، فقر و بی کاری و بی عدالتی و ایجاد گشایش در فضای سیاسی و اجتماعی و فرهنگی جامعه، مستلزم انجام تغییراتی ساختاری در سیاست های داخلی، مناسبات بین المللی و نظام مدیریت کشور است. ظاهرا درباره توسعه سیاسی حرفی نباید زد، چون اکثر دولت ها در این زمینه هم ناتوان اند و هم بی ادعا. ولی در زمینه ازبین بردن فقر و بی کاری از طریق توسعه اقتصادی و ایجاد اشتغال، وضع فرق دارد؛ هم وعده می دهند و هم خود را صالح تر از هرکس در انجام آن معرفی می کنند. درحالی که، توسعه اقتصادی در شکل پایدار، درون زا و عادلانه اش جز با مشارکت موثر مردم به جایی نمی رسد و آن هم بدون وجود فضای باز سیاسی و احترام به حقوق و آزادی های عمومی میسر نخواهد شد. ثانیا، پروژه سامان بخشی به اقتصاد کشور که در فاصله بعد از جنگ با سیاست های تعدیل اقتصادی و دستورالعمل های نولیبرالی بانک جهانی و صندوق بین المللی پول کلید خورد، و سه دهه است که بی وقفه ادامه دارد، ماهیتا با توسعه صنعت ملی و تولیدات داخلی اشتغال زا و عدالت گستر سازگاری ندارد. بی دلیل نیست که با وجود گذشت سه دهه از پایان جنگ، نه تنها دستاورد قابل توجه و ماندگاری در تحقق اهداف فوق کسب نکرده اند، به گواهی داده های آماری و واقعیت های ملموس اجتماعی، میزان فساد و فقر، نرخ بی کاری و فاصله طبقاتی پیوسته رشد داشته و هنوز هم دارد. نارضایتی های مردمی به دلیل وقوع انواعی از کاستی ها در داخل و در روابط بین المللی و برهم خوردن تعادل اجتماعی و موازنه نیروها در اغلب کشورها امکان بروز دارند. بدیهی است که جمهوری اسلامی نیز مخالفانی در داخل و دشمنانی هم از میان قدرت های متجاوز و گروه های معارض برانداز دارد که از فرصت ها برای پیشبرد مقاصد خود استفاده می کنند. اما نارضایتی ها در اصل ریشه در داخل و در سیاست های ضدتوسعه و ناعادلانه دارند. اگر قرار نیست اعتراضات برحق و مسالمت آمیز به خشونت کشیده شوند، در درجه اول باید تنظیمات قانونی و دموکراتیک برای تضمین حق مشارکت آزاد و موثر همه گروه ها و قشرهای جامعه در فرایندهای تصمیم سازی و نظارت برقرار شوند. درثانی، تمهیدات قانونی دموکراتیک برای بیان آزاد نظریات، انتقادات نسبت به تصمیمات و عملکرد دستگاه های مختلف به شیوه های مسالمت آمیز در عرصه عمومی و جامعه مدنی پیش بینی شده و منتقدان و معترضان نیز مورد حمایت قانونی قرار گیرند. وجود نارضایتی و مطالبات بر زمین مانده مردم را همه مسئولان کم وبیش، از روی صدق نیت یا بنا به مصلحت تایید می کنند. اگرچه نمی توان نقش تحریکات خارجی را نادیده گرفت، اما بروز برخی ناآرامی ها در اکثر موارد معلول محدودیت در تشکیل و فعالیت نهادها و تشکل های مستقل سیاسی، اجتماعی و مدنی و گروه های مرجع مستقل است که نقش انتقال نظریات، خواسته ها و انتقادات قشرهای گوناگون مردم را به مسئولان برعهده دارند و به هنگام نیاز با ساماندهی و هدایت تجمعات مردمی مانع از بروز اغتشاش و تخریب و قانون شکنی می شوند. اکثریت نیروهای اجتماعی ایران، اعم از ناراضی و مخالف و معترض، بین اعتراض مسالمت آمیز و قانونی و پایداری مدنی و آشوب و شورش فرق می گذارند و از این نکته آگاه اند که خشونت راه به آزادی و دموکراسی و صلح و عدالت نمی برد. این دور از اعتراضات نیز سرانجام متوقف می شود. مسئولان می توانند مانند موارد قبل، انگشت های خود را به سمت های مختلف نشانه روند یا یکدیگر را به قصور و کم کاری و... متهم کنند و هریک با وعده وعید به مردم اطمینان کافی دهند که در اسرع وقت و با فعالیت شبانه روزی به مطالبات آنان رسیدگی کرده و همه را برآورده می کنند و به محض آنکه آب ها از آسیاب افتاد، به روال پیشین، سرگرم فعالیت ها و دلمشغولی های خود شوند. غافل از آنکه با انباشت بیشتر نارضایتی ها واکنش های بعدی متفاوت تر از قبل بروز خواهند کرد. گام ضروری در این راستا، ایجاد فضای امن و آشتی جویانه و دعوت نمایندگان همه نیروهای اجتماعی و سیاسی و فرهنگی از اقوام و مذاهب برای یک رشته گفت وگوی انتقادی با هدف رسیدن به اجماع روی عمده ترین و مبرم ترین مسائل مشترک و ملی با پیش شرط تعهد و التزام عملی همگان به اجرای قانون اساسی و رعایت کامل حقوق عمومی و اساسی مصرح در آن است.
                