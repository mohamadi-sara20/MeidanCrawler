چهار‌شنبه ۴ مرداد ۱۳۹۶
-----------------------------------------
type_unknown
-----------------------------------------
چوب حراج به اموال شهرداری
-----------------------------------------

                    گروه جامعه: در جریان ارائه گزارش 12ماهه پروژه های تملک دارایی- سرمایه ای سال 95 شهرداری تهران، اعضای شورا نگرانی ها و اعتراضاتی را نسبت به شهرداری تهران در روزهای پایانی عمر 12ساله این دوره مدیریت شهری مطرح کردند. از جمله محمد سالاری که به روند فروش گسترده و حراج گونه املاک و دارایی های شهرداری با روندی سریع اشاره کرد و هشدار داد که «اگر در مدت باقی مانده، شورای چهارم درباره عملکرد مالی گزارش ندهد، واگذاری های املاک و اراضی و انعقاد قراردادهای مختلفی که در حال وصول است، به مصلحت شورای چهارم و آقای قالیباف نخواهد بود». اعضای شورای شهر تهران که خیلی تمایل داشتند دوره فعلی زودتر و در همان نیمه مرداد به پایان برسد، در این روزهای باقی مانده اجباری تا نیمه شهریور ماه جلسات را با تاخیر و غیبت و مرخصی بسیار می گذرانند درحالی که موضوعات و گزارش های مهمی در حال طرح در جلسات است.در جلسه روز گذشته هم که تا ساعت 11 به حد نصاب نرسیده بود، کمیسیون برنامه و بودجه شورای شهر تهران گزارش 12ماهه پروژه های تملک دارایی- سرمایه ای سال 95 شهرداری تهران را ارائه کرد و علیرضا دبیر اعلام کرد بدهی شهرداری تهران به اشخاص حقیقی و حقوقی و موسسات مالی و بانک ها برای اولین بار تا 31 خرداد سال 95 محاسبه شد که بر این اساس دیون به پیمانکاران (اشخاص حقیقی و حقوقی) پنج هزارو 182 میلیارد تومان و دیون حاصل از تملک هزارو 713 میلیارد تومان بوده است. او همچنین گفت 481 میلیون تومان سپرده حسن انجام کار و سپرده تامین اجتماعی هزارو 138 میلیارد تومان بوده و میزان بدهی به موسسات و بانک ها 11هزارو 981 میلیارد تومان بوده است که این مبلغ در مجموع 20 هزار و 495 میلیارد تومان می شود. او مجموع مطالبات شهرداری از دولت های گذشته تاکنون را در حدود 14 هزار میلیارد تومان اعلام کرد.گزارشی که کمیسیون برنامه و بودجه ارائه کرد، همراه با جزئیات مفصلی از پروژه ها بود که در جداولی ریز و درهم و پر از اعداد و رقم بود و اعضا و رسانه ها امکان ملاحظه تمام آنها را نداشتند. تعداد زیادی از اعضا به این روند برای چندمین بار اعتراض کردند و اعلام شد که در این سال ها کمیسیون برنامه و بودجه هیچ گاه قبل و بعد از ارائه گزارش آن را در اختیار اعضا قرار نمی دهد تا جزئیات آن بررسی شود.رحمت الله حافظی پس از احمد حکیمی پور که به همین روند ارائه گزارش اعتراض داشت، صحبت کرد و ضمن تایید این اظهارات، گفت: تامین اعتبار پروژه های غیرمصوب از محل منابع پروژه های مصوب از انحرافات جدی بودجه شهرداری است و تخصیص اعتبار سلیقه ای نیز منجر به هرج ومرج می شود. او گفت این گزارش را باید شهرداری ارائه کند تا مسئولیت آن و پاسخ گویی را هم بپذیرد. او ادامه داد: بارها از ریاست شورا درخواست شد این گزارش ها قبل از ارائه به صحن، در اختیار کمیسیون ها قرار گیرد اما این امر محقق نشد، البته اگر قصد ارائه گزارش به صورت صوری دارید، به همین روش ادامه دهید.رئیس کمیسیون سلامت، محیط زیست و خدمات شهری شورای شهر تهران با بیان اینکه کمک به ساخت مراکز فرهنگی و مذهبی شهید تهرانی مقدم و شهید شوشتری مصوبه شورای شهر دارد، تاکید کرد: در این گزارش درباره علت عدم اجرای این مراکز نوشته شده «فاقد اولویت». شهرداری مقلد رساله ای است که شورا در بودجه نوشته و در جایگاهی نیست که در این زمینه تصمیم بگیرد. درحالی که پروژه ها مصوبه شوراست و منابع برای آن پیش بینی شده و بودجه سنواتی هم صددرصد محقق شده، این پول ها کجا رفته است؟ حافظی ادامه داد: تامین اعتبار پروژه های غیرمصوب از محل پروژه های مصوب از دیگر مشکلات است. در این گزارش آمده است برای پروژه های غیرمصوب هزینه می کنید که این امر تخلف و انحراف از مصوبات شوراست، تخصیص اعتبار سلیقه ای نیز باعث هرج ومرج می شود. انتظار داریم این گزارشات در اختیار اعضا قرار گیرد. در این جلسه محمد حقانی هم از واگذاری دقیقه 90 ساخت فاز دوم برج میلاد به نیروی انتظامی گلایه کرد و در تذکری گفت: شهرداری باید چیزی هم برای آیندگان بگذارد نه اینکه همه پل ها را پشت سر خود خراب کند و بگوییم اصلاحات در مدیریت بعدی دفن می شود. متاسفانه شهرداری ساختمان های متعدد خود را تخلیه کرده و به فروش می رساند و مثلا شاهدیم اخیرا در خیابان آفریقا ساختمانی را تخلیه کرده و کارمندانش را به خیابان کریم خان آورده است. وی به قول قالیباف که قرار بود قرارداد جدیدی در این مدت منعقد نشود، اشاره کرد و گفت: فاز دوم برج میلاد به نیروی انتظامی سپرده شده و با آنها قرارداد بستند.مجتبی شاکری، عضو اصولگرایی بود که به این عملکرد و البته عملکرد کمیسیون برنامه و بودجه اعتراض داشت و گفت: این مدل ارائه گزارش سال هاست که تکرار می شود و برخی اعضا در صحن عادت کرده اند بی توجه به اشکالات، از همه چیز تشکر کنند.مجتبی شاکری با بیان اینکه باید بدانیم در یک گزارش نظارتی چه چیزی را با چه چیزی مقایسه می کنیم و ابزار سنجش برنامه چیست، گفت: متنی که از مهم ترین سال نظارتی شورای شهر تولید شده اصلا به دست اعضا نرسیده و 140 جدول و آمار و عدد به شکل رگباری از جلوی چشم ما در صحن عبور می کند. وی با بیان اینکه معلوم نیست از اعداد و ارقام این گزارش قرار است چه استفاده ای بشود، گفت: گزارش های نظارتی قبلی هم در اختیار ما قرار نگرفت که بتوانیم تحولات سال 95 را با قبل از آن مقایسه کنیم. او گفت: تصویری که من از اجرای پروژه ها و برنامه ها در این بخش دارم، راضی کننده نیست و از دلایل آن عدم ارائه نظام پایش برنامه است. شاخص های پایش برنامه های فرهنگی که باید سال اول برنامه پنج ساله دوم ارائه می شد، هنوز هم در اختیار نیست. شاکری در ادامه از علیرضا دبیر به خاطر مکاتبه با هیئت رئیسه درباره دست کاری بودجه مصوب صحن قبل از ارسال برای فرمانداری گلایه تندی کرد و گفت: کمیسیون برنامه و بودجه حداقل در بخش فرهنگی و اجتماعی که ما رصد کرده ایم، بودجه را دست کاری کرده، ردیف هایی کم و زیاد و ردیف هایی را حذف و اضافه کرده و به تعبیر من، بودجه را شخم زده است. بنابراین آنچه فرمانداری برای اجرا ابلاغ کرده، با آنچه در صحن تصویب شده و پیشنهاد کمیسیون فرهنگی و اجتماعی بود، متفاوت است. محمدمهدی تندگویان، یکی دیگر از اعضای شورا بود که درباره این گزارش و برگشت آن به کمیسیون اعتراض داشت و گفت: از نظر من این گزارش با واقعیت موجود تطبیق ندارد، باعث افتخار ماست که روزی برسد که شهرداری بدهی و دیونی نداشته باشد و این را به پای عملکرد خود می گذاریم و می گوییم شورا آن قدر پیگیر و توانمند عمل کرده که توانسته کاری کند که شهرداری بدهی هایش را صاف کرده باشد. اما نمی توانیم خلاف واقع به مردم بگوییم. ما دلمان می خواهد شهردار بعدی همه چیز را شسته و رفته تحویل بگیرد. ولی واقعیت این است که اعداد و رقم هایی که کمیسیون بودجه اعلام کرده است، با واقعیت نمی خواند. وی ادامه داد: کمیسیون بودجه مطرح کرده برخی از عدد و رقم ها مربوط به پروژه هایی است که ممکن است تا سال 1398 هم طول بکشد. همین الان هزینه های برخی از پروژه هایی که قبلا انجام شده، در طول اجرای پروژه صددرصد افزایش داشته است. حال چگونه ممکن است که برای پروژه هایی که تا سال 1398 طول می کشد، عدد و رقم قطعی اعلام می کنیم؟ او در این مورد پل صدر و هزینه تقریبی و قطعی نشده چهار هزار میلیارد تومانی آن را مثال زد.او گفت: معاون شهردار می گوید شهر یک موجود زنده است، یعنی کار همیشه هست و پروژه های جدید تعریف می شود، می فرمایند که ما افزایش دارایی هم داشته ایم، ما این را هم می پذیریم. اما باید توجه داشت که بخشی از درآمدهای این شهر خرج هزینه های جاری می شود. هزینه های جاری علاوه بر حقوق و دستمزد فاکتورهایی نظیر نگهداری و نگهداشت، ایمنی، موضوعات فرهنگی، اجتماعی و... را شامل می شود. مشخص است بخش عمده ای از درآمدهای شهرداری نمی تواند هزینه پروژه ها باشد و هزینه های جاری است. از طرفی گزارش مناطق حکایت از کاهش درآمد شهرداری تهران دارد. اگر مناطق پایش شوند، متوجه می شویم که با چه حجمی از کاهش درآمد روبه رو هستیم. سوال اینجاست؛ چطور می شود یک نهاد درآمدش کاهش پیدا کند، اما هم دارایی هایش افزایش یابد و هم بدهی هایش را بپردازد؟ شاید در شهرداری معجزه ای رخ داده و ما نفهمیدیم! تندگویان خطاب به چمران و اعضای شورا و نمایندگان شهرداری با تاکید بر اینکه با این حرف ها دنبال سیاه نمایی نیستیم، گفت: به عنوان عضو شورای شهر اینجا نیستم که از شهرداری تقدیر و تشکر کنم. اتفاقا باید رصد کنم و مشکلات و کارهایی را که انجام نشده است، با توجه به برنامه پنج ساله شهرداری و با توجه به موضوعاتی که پیش رو داریم، به شما تذکر بدهم. در واقع شما هم کوچک ترین وظیفه تان را به مردم ادا کردید، بهتر است این قدر منت سر مردم نگذارید که در 12 سال چه کارهایی در شهر انجام دادید.او به اشکالات گزارش ارائه شده اشاره کرد و گفت: کمیسیون بودجه ادعا می کند دو سال است که پروژه جدیدی شروع نشده، با این حساب پس تعهدات برنامه پنج ساله چه می شود؟ می گویند دو سال است پروژه جدیدی شروع نشده است، اما در بخش پروژه ها 20 هزار میلیارد تومان عقب هستیم. ما در شرایطی هستیم که هنوز میزان ارزش واقعی بانک شهر و شهروند را که شهرداری به بانک شهر فروخت و تهاتر کرد، نمی دانیم و برخی از این رقم ها ساختگی است که بنده نمی پذیرم. هرقدر هم راست نگوییم، شورای شهر بعدی می تواند تمامی این موضوعات را در مدت یک ماه شفاف استخراج کند. به همین دلیل بهتر است که الان خودمان همه چیز را شفاف به مردم بگوییم. چگونه می شود که جایی کاهش درآمد دارد، افزایش دارایی داشته و دیون و مطالبات هم پاس کرده باشد؟ این معجزه شهری را برای ما توضیح دهید. اما در ادامه این اعتراضات اعضای شورای شهر تهران که در دقایق پایانی جلسه بود و بسیاری از اعضا نظرشان به برگشت گزارش و ادامه این توضیحات در جلسه بعدی بود، محمد سالاری در صحبت هایی تند نسبت به اعضا و نمایندگان شهرداری تهران به گزارش متناقض مربوط به بدهی ها و هزینه های پروژه های نیمه تمام شهرداری از سوی کمیسیون برنامه و بودجه گلایه کرد. محمد سالاری گفت چگونه حدود هفت ماه پیش در جلسه رسمی شورای شهر رقم اعتبارات مورد نیاز برای پیشبرد پروژه های نیمه تمام 41 هزار میلیارد تومان اعلام می شود اما امروز 19 هزارمیلیارد تومان؟! خیلی قبل تر شورای شهر با توجه به مشکلات جدی حوزه نقدینگی شهرداری تهران، دستور توقف تداوم پروژه های زیر 50 درصد پیشرفت را به شهرداری تهران داد. از سوی دیگر آمارها حاکی از کاهش نسبی صدور پروانه های ساختمانی در سال آخر این دوره مدیریت شهری و توقف بلندمرتبه سازی و تغییر رویکرد کمیسیون ماده 5 از سوی شورای شهر و شورای عالی شهرسازی و معماری نسبت به درآمدزایی از این محل است. حالا چگونه است که شهرداری تهران در مدت چند ماه موفق به انجام کسب حدود 22 هزار میلیارد تومان در حوزه پروژه های نیمه تمام شده است؟!سالاری به دغدغه شورای چهارم و شورای پنجم نسبت به نبود شفافیت درباره بدهی ها و تعهدات شهرداری تهران اشاره کرد و گفت: مهم ترین رسالت ما در پایان این دوره تعیین تکلیف و شفاف سازی و ارائه یک گزارش جامع به همگان در این خصوص است. در غیر این صورت هشدار می دهم که واگذاری های املاک و اراضی و انعقاد قراردادهای مختلفی که در حال وصول است، به مصلحت شورای چهارم و آقای قالیباف نیست.سالاری به اظهارات شهردار تهران درباره ایجاد نکردن تعهد برای مدیریت آتی تهران اشاره کرد و از حاضران در جلسه پرسید چرا با وجود این قول در مرحله گذار مدیریت شهری شاهد انتقال مجموعه ای از اراضی ازجمله پردیس متروی دردشت در شرق تهران بودیم. او به اخباری که این روزها از واگذاری و فروش املاک در شهرداری تهران می رسد، اشاره کرد و گفت: این روزها شاهد اخباری مبنی بر واگذاری سهم شهرداری از پروژه هزارویک شهر و ساختمان های سازمان مشارکت های مردمی و شرکت سرمایه گذاری شهر و... هستیم که به ساختمان های دیگری کوچ کرده اند. اینکه برای مدیران مناطق شمالی تهران درباره الزام صدور پروانه برای املاک متعلق به بانک شهر در20 روز ضرب الاجل تعیین شده، جای نگرانی دارد و شائبه برانگیز است و باید توضیح دهند هدف از این فشارها چیست؟ شهردار تهران در این خصوص شفاف سازی کند.سالاری با تاکید خطاب به چمران و اعضا تاکید کرد این حرف ها از روی دلسوزی است و ربطی به اصلاح طلبی و اصولگرایی ندارد و افزود: چرا شهرداری منطقه 22 به شخصی اجازه ساخت حدود 17 طبقه را بدون داشتن پروانه می دهد و در 40 روز گذشته پروانه آن را صادر می کند؟ این روند کاملا غیرقانونی و اجحاف به منابع شهرداری و عدول از ضوابط شهرسازی و معماری است. نکته شایان توجه این بود که مهدی چمران در زمان بیان این اظهارات سرش را به علامت تایید تکان می داد و بعد از آن هم توضیحی در رد این موضوعات نداشت. درعین حال محسن پیرهادی در دفاع از گزارش ارائه شده و عملکرد شهرداری بدون ارائه توضیحات مستند، گفت: گزینه شما برای شهرداری یعنی آقای مرعشی، گفته اگر این شهر سوخته و بدهکار و ازدست رفته است چرا برایش دست و پا می شکنید! حرف ما هم همین است که بعد از 12 سال خدمات این شهر را زیر سوال نبرید. او ادعا داشت که حرف های سالاری درباره فروش املاک و موارد دیگر از جمله ساختمان 17 طبقه درست نیست و حتما مجوز کمیسیون ماده 5 را دارد که سالاری با تاکید گفت، سند دارم و اتفاقا یکی از تخلفاتش نرفتن به کمیسیون ماده 5 است. این موضوع در ادامه جلسه همچنان زمینه اختلاف بود و قرار شد در جلسه بعدی اعضا بیشتر درباره این اعداد و ارقام پرابهام صحبت کنند.
                