یک‌شنبه ۲۶ آذر ۱۳۹۶
-----------------------------------------
یادداشت
-----------------------------------------
ریسک نفتی بودجه
-----------------------------------------

                    یکی از رقم های کلیدی در اقتصادهای وابسته به نفت مانند ایران، قیمت محاسباتی نفت است که سالیان متمادی همراه و همگام لوایح بودجه بوده است. دستگاه های متولی تنظیم بودجه در ایران نیز حساسیت زیادی روی قیمت نفت دارند. این رقم از آن جهت مهم است که مبنای درآمد و هزینه دولت و به عبارتی دخل و خرج دولت است. دولت های نفتی براساس پیش بینی درآمدی که از نفت دارند اقدام به تنظیم بودجه و ایجاد هزینه می کنند؛ بنابراین کار پیش بینی قیمت نفت در سال هدف بودجه برای دست اندرکاران تنظیم لایحه به لحاظ دخیل بودن عوامل مختلف سیاسی و اقتصادی بر تعیین قیمت نفت، سخت، حساس و پرریسک است. البته در کنار قیمت نفت، نرخ محاسباتی دلار نیز اهمیت زیادی دارد. در واقع نرخ محاسباتی دلار، تکمیل کننده سازوکار بودجه ریزی اقتصادهای مبتنی بر نفت است. اهمیت این دو شاخص در لوایح بودجه بر این مبنا است که اگر درآمد دولت از صادرات نفت کمتر از میزان تعیین شده براساس قیمت تعیین شده نفت و نرخ محاسباتی دلار باشد، دولت دچار کسری بودجه می شود و برای رفع این کسری یا باید لایحه اصلاحیه بودجه به مجلس ارائه کند یا از هزینه های جاری و عمرانی بکاهد یا اینکه ارز را با قیمت بالاتر از قیمت تعیین شده در بازار به فروش برساند. در مواردی که درآمد نفت از میزان تعیین شده نیز بیشتر باشد، در ایران این اضافه درآمد باید به حساب ذخیره ارزی واریز شود که در سال های اخیر کمتر اتفاق افتاده است. لایحه بودجه 97 بر مبنای نفت 55 دلار در هر بشکه و نرخ محاسباتی ارز سه هزارو 500 تومانی بسته شده است. این ارقام در لایحه بودجه سال 96، 50 دلار برای هر بشکه نفت و سه هزارو 300 تومانی بر هر دلار تعیین شده بود. براین اساس دولت از نفت در سال آینده (با درنظرگرفتن صادرات 2،5 میلیون بشکه ای) 175 هزار میلیارد تومان درآمد خواهد داشت.از این میزان 101 هزارمیلیارد تومان صرف بودجه خواهد شد که این رقم نسبت به سال 96، در حدود 10 هزارمیلیارد تومان کاهش یافته است (این کاهش اتفاق مثبتی در روند کاهش وابستگی بودجه عمومی به درآمدهای نفتی ارزیابی می شود). همچنین 32 درصد از این رقم براساس تکلیف لایحه بودجه به صندوق توسعه ملی واریز خواهد شد و 14،5 درصد هم به حساب شرکت ملی نفت ایران واریز می شود. سه درصد نیز سهم مناطق نفت خیز و گازخیز و توسعه نیافته است. نکته مهم در این میان، تعیین نرخ 55 دلار برای هر بشکه نفت در لایحه بودجه است که بسیار خوش بینانه به نظر می رسد. براساس پیش بینی های مراجع معتبر بین المللی، قیمت نفت در سال آینده میلادی بین 50 تا 60 دلار در نوسان خواهد بود. بانک جهانی رقم نفت را برای سال آینده 55 دلار تعیین کرده است، اما این نرخ ها با توجه به وابستگی شدید بودجه سالانه کشورهای نفتی، نمی تواند مبنای اصلی باشد. منطق اقتصادی حکم می کند بودجه های سالانه این کشور بر مبنای قیمت منطقی که برای سال آینده، 50 دلار در نظر گرفته شده، تعیین شود. قیمت منطقی نیز مربوط به کشورهایی است که با چالش کمتری در حوزه اقتصادی مواجه هستند و شرایطی مانند رکود و چالش های سیاسی خارجی را تجربه نمی کنند. درباره کشورهایی مانند ایران، عراق و ونزوئلا که درحال حاضر شرایط اقتصادی و سیاسی متفاوتی را سپری می کنند، قیمت نفت باید محتاطانه در بودجه دیده شود که این قیمت در حدود 45 دلار در هر بشکه است. با تامل در نرخ های محاسباتی قیمت نفت در بودجه کشورهای نفتی می توان دریافت ایران، بالاترین نرخ و به عبارتی خوش بینانه ترین نرخ را داشته است در حالی که کشورهایی مانند روسیه (40 دلار)، قطر (45 دلار)، عراق (43 دلار)، نیجریه (47 دلار) و آذربایجان (45 دلار) را در نظر گرفته اند. در میان این کشورها نرخ تعیین شده در روسیه یعنی 40 دلار مهم و حاوی پیام است. بدین معنا که دولت روسیه قصد دارد تولید و صادرات نفت خود را در سال آینده افزایش درخور توجهی بدهد. این افزایش به طور طبیعی به افزایش عرضه و کاهش قیمت نفت در بازارهای جهانی منجر خواهد شد. این شرایط تا قبل از برگزاری اجلاس اخیر اوپک، بسیار شایع بود، هرچند روسیه نیز تعهد خود را به افزایش ندادن تولید نفت در سال آینده براساس فرمول تعیین شده اوپک اعلام کرد، اما این اعلام نمی تواند با تضمین همراه باشد. نتیجه بحث اینکه، قیمت 55 دلار در هر بشکه در لایحه بودجه سال آینده بسیار خوش بینانه است و این می تواند نظام دخل و خرج کشور را در سال آینده با مشکل و به عبارت بهتر کسری بودجه مواجه کند. در این راستا به نظر می رسد به شرایط دیگری مانند فشارهای آمریکا برای محدودکردن امکان صادرات نفت ایران توجه نشده و این خوش بینانه بودن قیمت تعیین شده نفت را بیشتر تقویت می کند.
                