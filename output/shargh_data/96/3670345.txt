یک‌شنبه ۱۲ آذر ۱۳۹۶
-----------------------------------------
حرف اول
-----------------------------------------
میراث در برابر سنت زنده
-----------------------------------------

                    چندی بود که ویدئوهایی با موضوع «طب سنتی» و «طب اسلامی» در فضای مجازی در حال گردش بود که بیش از هر چیز دست مایه استهزا قرار می گرفت؛ ویدئوهایی که «کارشناس» درمانگری سنتی را نشان می داد که مثلا برای رفع ترک پا، ریختن روغن زیتون در ناف را توصیه می کرد، یا حکیم/ دکتری که گسترش فراورده های خوراکی و درمانی جدید، مثل واکسن های طیور و آدامس را توطئه غرب برای مقطوع النسل کردن مسلمانان و انحطاط اخلاقی ایشان می داند و راه حل را دست کشیدن از این محصولات و تغذیه و درمان براساس منابع میراث طب سنتی می داند. دستاویز چنین «دانشی» هم اموری مانند معادل های ابجد اسامی و تفاسیری شاذ و غریب از احادیث و روایات بوده است. اظهارنظر در مورد صحت وسقم چنین ادعاهایی البته برعهده متخصصان امر است و در نهایت صاحب نظران حوزه های مربوطه نیز در جاهایی به این گونه اظهارنظر ها و انتساب آنها به میراث سنتی واکنش نشان دادند و حتی وزارت بهداشت و درمان رسما در برابر برخی محصولاتی که با تمسک به چنین نگاهی تولید و توزیع شده بودند جبهه گیری کرد و توصیه به تحذیر از مصرف آنها کرد؛ ولی چنین موضوعی غیر از دلالت های مستقیمی که برای سلامت و بهداشت اجتماعی دارد، دلالت های دیگری هم دارد که به رابطه ما با میراث فرهنگی و شیوه برخورد ما با این میراث به مثابه منبع هویت بازمی گردد.امواج جهانی شدن؛ چه در حوزه های فرهنگی و چه در حوزه های اقتصادی و سیاسی، در سراسر دنیا با مقاومت هایی از جانب فرهنگ های محلی مواجه شده اند. منبع این مقاومت البته ناشی از قدرت تحمیل گری این امواج و تهدید آنها برای سنت و شیوه زیست مالوف است؛ امری که نیاز به متمایزبودن و خاص بودن را که در بطن هویت خواهی جای دارد، تهدید می کند و واکنشی در برابر واپس رانی هویت محلی و جایگزینی شیوه معمول زندگی با شیوه های جدید را ایجاد می کند. تکیه بر سنت و ارجاع به آن طبیعی ترین واکنشی است که نسبت به تغییرات شدید روی می دهد، اما آنچه که موضوع را بغرنج می کند، نوع رویکرد به این سنت و نحوه بهره گیری از آن است، به گونه ای که برخی رویکردها به سنت، خود می توانند تسهیلگر نابودی سنت باشند. نحوه ارجاع به سنت را می توان به لحاظ ساختاری در طیفی قرار داد که یک سر آن سرسپردگی صلب به میراث فرهنگی و سر دیگر آن ارجاع انتقادی به سنت به منزله ایستادنگاه و جایگاه تعامل با دیگر سنت ها دانست. برخی از سنت های درمانگری محلی، مانند طب سوزنی چینی و آیورودای هندی، تا حد زیادی تن به تعامل و گفت وگو با شیوه های تجربه مدار و نوین درمانی داده اند. البته در تعامل با این شیوه های تجربه مدار و نوین احتمالا بخشی از این سنت های محلی کنار گذاشته شده و به انبار میراث فرهنگی سپرده شده اند، ولی درعوض بخشی از این سنت های درمانی که از صافی تجربه علمی به سلامت عبور کرده اند توانسته اند به منزله سهم خرد و دانش محلی، با نشان مثلا دانش چینی و هندی، در گفتمان جهانی جایی باز کنند و به حیاتشان به عنوان منبع هویت و بهره مندی ادامه دهند. درمقابل دسته دیگری از درمانگری های بومی، به دلیل اجتناب از تجربه گری و محک خوردن با دانش بشری تبدیل به امری موزه ای و تابلویی از مرحله «گذشته و منسوخ» بشریت شده اند که خود وارثان این میراث نیز افتخاری در متابعت از آن نمی یابند. اصرار بر حفظ کلیت بسته سنت، می تواند در نهایت اعتبار بخش خردمدار و ثمربخش سنت را هم در محاق ببرد و زمینه طرد همه سنت را مهیا کند. اهمیت نداشتن نگاه صلب و ذات گرایانه به سنت در جوانب دیگر فرهنگی، غیر از درمان سنتی، هم از سوی کسانی که دغدغه توسعه دارند نیز مشهود است. یکی از دانشمندان فرانسوی که در جلسات مربوط به ثبت سنت آشپزی فرانسوی در یونسکو شرکت داشت، تعریف می کرد که چطور کارشناسان مربوطه اصرار داشتند که این سنت تنها به عنوان بخشی از میراث فرهنگی ثبت شود و نه به عنوان کل سنت آشپزی فرانسوی، چراکه آشپزی فرانسوی هرروزه در حال تغییر است و همچنان با نوآوری و استقراض با هویت مستقل به حیات خود ادامه می دهد و ثبت آن گویی اصراری بر تثبیت و انجماد آن، پس بنابراین قطع ادامه حیات آن است. بنابراین کارشناسان تصمیم گرفتند این مجموعه آشپزی در نهایت به عنوان «میراث فرهنگی» ثبت شود و نه به عنوان «سنت» آشپزی فرانسوی. تداوم هویتی مستلزم ایستادن در درون سنت به منزله امری زنده و قابل تغییر و توسعه است. جهان بینی زیربنایی سنت تنها با ادامه حیات آن به طور طبیعی و منطقی می تواند تداوم داشته باشد. حاصل تلقی از سنت به عنوان امری لایتغیر و ذاتمند؛ یعنی برابردانستن میراث فرهنگی با کل سنت، دیر یا زود سنت را به امری بیهوده و مغایر با روح زمانه و نیازهای جدید بدل می کند. چنین نگاهی به سنت به عنوان امری اسطوره ای و لایتغیر با شعار «گذشتگان ما چنین کردنی و ما نیز باید چنان کنیم»، به طور پارادوکسیکال می تواند باعث طرد تمامی سنت به عنوان امری نامرتبت و غیرعقلانی شود و راهگشای اتخاذ امری به کلی متفاوت و جایگزین باشد. در پس این برخورد اسطوره ای با سنت شاید ترس یا شاید منافعی در حفظ این سنت باشد، ولی بعید است که پیامد آن در درازمدت به ادامه حیات سنت کمکی کند. تبدیل سنت به امری زنده و جاری مستلزم برخوردی انتقادی با آن است که در بن آن خودباوری و نهراسیدن از تغییر است. در جایی که ترس ما را وامی دارد که به دنبال موارد توفیق سنت در عرصه تاریخ یا جغرافیا بگردیم و آن را دستاویز اعتبار سنت قلمداد کنیم، برخورد انتقادی و عملی ما را به جست وجوی موارد نقض و راهی برای پیرایش، توسعه و ادامه حیات سنت می کشاند.
                