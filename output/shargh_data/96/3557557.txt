شنبه ۲۳ اردیبهشت ۱۳۹۶
-----------------------------------------
یادداشت
-----------------------------------------
پرهیز از تکرار اشتباه
-----------------------------------------

                    بعد از مشارکت مردم در انتخابات سال های 92 و 94، انحصارطلبان کاملا باور کردند که با امکانات فراگیر الکترونیکی و جوانان تحصیل کرده، عاقل و هوشیار درون تمامی خانواده ها، دیگر نمی شود با این جامعه شوخی کرد و جلسات محفلی جای برنامه ریزی های سیاسی نیست. از سویی دیگر عملکرد اصلاح طلبان و جریانات میانه رو در چهار سال گذشته باعث شد از وضعیت نیمه امنیتی که یک جریان خاص، منافع خود را بر استمرار آن می دید، تدریجا با همت رسانه های مستقل و شبکه های اجتماعی و البته دولت روحانی خارج شویم. در پایان سال 94 در انتخابات مجلس، مردم با مشارکت خود مجلسی تشکیل دادند که امروز در دولت و این مجلس بهتر می شود به جامعه خدمت کرد.چهار سال گذشته دولت روحانی آواربرداری را با تفاهم برجام به پایان برد، شرایط را عادی کرد و کشور را از درگیری و گرفتاری های بیشتر، در حد امکان، نجات داد و به یقین در دور دوم در پی تکمیل برنامه های ناتمامش خواهد بود. مشکل آسیب های اجتماعی و دموکراسی به این مربوط می شود که چه میزان به توسعه همه جانبه پایدار اعتقاد داشته باشیم و بخواهیم در مسیر منافع ملی با مفهوم اصولی با تعریف علمی حرکت کنیم. مشارکت همه آحاد مردم در انتخابات دو هفته آینده در کشورمان با همه اما واگرها در منطقه بسیار حساس خاورمیانه، در شرایطی که در آمریکا 60 میلیون نفر به ترامپ با ویژگی هایی خاص رای داده اند و با وجود دگرگونی های سیاسی کشورهای اروپایی، کمک انکارناپذیری به روند تثبیت و اعتدال می کند.ضرورتا باید همه را تشویق کرد تا دولت فعلی در دور دوم امکان تحقق برنامه های حداقلی خود را با کادر نسبتا آگاه داشته باشد. روحانی بدون اغراق با همه ممانعت ها و مشکلات، توانسته نگاه مثبت و موثری را آن هم در عمل نشان دهد و فراتر از خود می اندیشد و به عنوان چهره ای ملی شبیه رئیس جمهور دوران اصلاحات، در تاریخ معاصر ثبت می شود. در انتخابات سال 92 گروه های ملی وطن دوست درون کشور -که معتقد به اصلاح تدریجی و به قول شادروان بازرگان «سیاست گام به گام» بودند و هستند- پیش قدم شدند و «تنور انتخابات» را گرم کردند.در این میان کسانی که در داخل تحت عنوان «فعالان سیاسی» هزینه داده و به حق صاحب نظر بودند، مردم را به شرکت در انتخابات دعوت و از مردم خواهش کردند رای بدهند. نتیجتا کشور از «بحران اقتصادی» و فشار چندین «قطع نامه شورای امنیت» با انتخاب روحانی و تدبیر تیم آگاه و توانمند او بیرون آورده شد و به اصطلاح «آواربرداری» را شروع کردند که در پی آن باید فرصت سازندگی را فراهم کرد. در سال 76، 80 درصد مردم در انتخابات دوم خرداد شرکت کردند. در بهترین دموکراسی ها حدود 50 درصد مشارکت دارند. رفتار انتخاباتی مردم ایران در مراحل حساس مثال زدنی است. نیروهای علاقه مند به کشور، نیروهای میانه رو ملی، طرفداران اصلاح تدریجی، دگراندیشان و اصلاح طلب ها همه با هم درصدد هستند به جریان مقابل توضیح دهند تعادل و رفتار منطبق با منافع بلندمدت ملی و قابل فهم و درک، براساس اصول علم سیاست و کیاست، ضرورت این برهه تاریخی در ایران و منطقه است. ایرانیان وطن دوست با حضور خود تا اینجا اجازه جولان را از ماجراجویان به شکل تدریجی گرفته اند. اگر حرکت مثبت مردم در مشارکت فعال در انتخابات در این دوره تداوم یابد، احتمالا مشارکت بالای 70 درصد خواهد بود که بسیار کارساز و دارای آثار مثبت است. بر مبنای نظرسنجی ها حدود 60 درصد در انتخابات شرکت می کنند، حدود 20 درصد هیچ گاه مشارکت نمی کنند اما نکته مهم، جمعیت خاکستری هستند که تا دقیقه 90 اعلام نظر نمی کنند. این قشر حتما ملاحظه کرده اند دولت روحانی، سیاست خارجی و داخلی را بهتر به پیش برد و فضای فرهنگی را دگرگون کرد. کتاب ها بدون نگرانی و دوندگی مجوز می گیرد، کنسرت ها از سوی دولت حمایت می شود و بدون اغراق در بسیاری از موارد به وضعیت دوره اصلاحات نزدیک می شویم. باور باید کرد که اگر نگاه فعلی ادامه نیابد، وضع به گذشته نه چندان دور برمی گردد.از 24 میلیون خانواده در ایران، حدود 10 میلیون خانوار از دستگاه های رسمی حقوق می گیرند و با احتساب بازنشسته ها این جامعه دارای وابستگی های بسیاری به معاش خود است. در این جامعه محتاط، نهادهای مدنی به دشواری فعال می شوند مگر اینکه دستگاه ها همراهی کنند و این با رای مردم اتفاق می افتد. اگر آقای روحانی رای بیشتری بیاورد، بهتر می تواند معضلات را با هوشیاری جامعه سیاسی از میان بردارد. اگر جریان دلواپس با امکاناتی که در دست دارند، قوه مجریه را در اختیار داشته باشند، بخش رسمی که پیگیر خواسته های اجتماعی، فرهنگی، قانونمندی و فراهم آورنده عزت و منزلت ایران و ایرانی در جهان و منطقه باشد، نخواهیم داشت. شخصیت های معتبری که در انقلاب نقشی انکارناشدنی دارند، اگر در دسترس باشند، اجازه نمی دهند حقوق مردم نادیده گرفته شود. قوانین و ساختارهای حقوقی، زمان، مکان، قانون اساسی و نکات بسیار مهمی می تواند با حرکت به طرف دموکراسی به تامین «حقوق ملت» و «موازنه قدرت» منتهی شود. دکتر ناصر همایون کاتوزیان در اثر درخشانش «کتاب ایرانیان» تشخیص داده که وقتی «اقتدارگرایی» مسلط می شود، مردم «ناراضی» می شوند و «مخالفت» می کنند. بعد دوباره با «یک وضعیت بهتر» مخالفت می کنند و بعد دوباره «ناامنی» می شود و بعد دوباره «اقتدارگرایی» ایجاد می شود. همه هموطنان می خواهند از این چرخه بیرون بیایند. سال ها این چرخش ها ادامه داشته است. برای یک بار هم که شده نشان دهیم از مسیر گذشته عبرت گرفته ایم و برای حفظ و تقویت منافع ملی و اعتبار کشورمان باید از تکرار اشتباهات فاصله بگیریم.
                