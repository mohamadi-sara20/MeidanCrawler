پنج‌شنبه ۲۴ اسفند ۱۳۹۶
-----------------------------------------
بازتاب
-----------------------------------------
آمریکا، کره شمالی و ایران
-----------------------------------------

                    سرمقاله «شرق» مورخ 21 اسفند به قلم جناب جاوید قربان اوغلی را به نظر من از جهاتی که در زیر آمده، می توان نقد کرد. ضمن اینکه من همیشه از نوشته های ایشان بهره برده ام، امید است این نقد با نظر مثبت و با توجه به هدف آن که کمک به ارتقای مباحث مربوط به سیاست خارجی در داخل کشور است، نگریسته شود: آقای قربان اوغلی نوشته اند: اوباما درباره چرایی ابتکار دیدار با کاسترو، در توییتی نوشت: «اگر برای 50 سال کاری می کنی و از آن جوابی نمی گیری، باید چیز دیگری را امتحان کنی». تصور می کنم این عبارات اوباما کلید فهم موافقت فوری خلف او دونالد ترامپ، برای ملاقات با کسی است که چند هفته قبل در عباراتی تحقیرآمیز «مرد موشکی کوچک» توصیفش کرده بود.توضیح: تصور اینکه جمله اوباما را بتوان کلید فهم موافقت ترامپ با ملاقات با کیم جونگ اون تصور کرد، بسیار دشوار است؛ چراکه 1- مقایسه کردن اوباما با ترامپ نادرست است و ترامپ را سیاست مداری معقول شمردن که کاری منطقی کرده نادرست تر. 2- به معنی خلط مسئله ساده و روشن کوبا با بحران بسیار پیچیده و چندلایه کره شمالی است. 3- اعلام موافقت ترامپ با این ملاقات، اقدامی است دفعتی، بی ریشه، غریزی و فکر نشده. شواهد حاکی است که بدون مشورت با مشاورانش این تصمیم را گرفته و تیلرسون در زمان اعلام این تصمیم در آفریقا بود که به این امر علنا اذعان کرد؛ بنابراین مقایسه کردن آن با سیاست اوباما درباره کوبا که سال ها روی آن کار شده بود، هیچ مبنایی ندارد. 4- این ملاقات اگر صورت گیرد، فی نفسه نمی تواند حاصلی داشته باشد؛ چراکه هیچ تدارکی برای آن در سطوح کارشناسی و مقامات میانی دیده نشده و تنها برآورنده نیاز کیم برای مصرف داخلی و خارجی خواهد بود. 5- مسئله کره شمالی بسیار پیچیده تر از آن است که با این شعبده بازی ها بتواند به جایی برسد.نوشته اند: دیدار دونالد ترامپ و کیم جونگ اون از آن نظر «مهم و تاریخی» است که در صورت وقوع و دستیابی به تفاهم، به شبه جنگ اتمی که بارها رهبر کره شمالی از آن حرف می زند، پایان داده و از سوی دیگر پس از فروپاشی دیوار برلین و تحول در روابط آمریکا و کوبا، جهان ازبین رفتن آخرین بقایای جنگ سرد را نیز شاهد خواهد بود.توضیح: واقعا جا ندارد که تا این حد فوری چنین برداشت سریعی از چنین حرکت بی پایه و اساس و فکرنشده ای صورت گیرد و شانی برای آن دیده شود. این می تواند ناشی از بی توجهی به سوابق حدودا 30 ساله این بحران باشد. کره شمالی برنامه های بسیار پیشرفته هسته ای، موشکی و شیمیایی دارد، متهم است که در پی صادرات تکنولوژی های مربوطه است، متهم است که تهدید متعارف و هسته ای شدیدی علیه کره جنوبی و ژاپن است. متهم به نقض فاحش حقوق بشر است و.... حال چطور کسی مثل ترامپ که برجام را فاجعه و بدترین توافق تاریخ می داند، می تواند با یک ملاقات با کیم «تحول تاریخی» بیافریند. آیا کره شمالی حاضر است به ناگاه از همه این داشته هایش صرف نظر کند؟نوشته اند: درباره دلایل چرخش کیم جونگ اون به عنوان رهبر بلامنازع کره شمالی و کسی که تقریبا تمام رقبای خود را از سر راه برداشته و دونالد ترامپ، رئیس جمهوری که در مدت کمی بیش از یک سال از زمان ورود به کاخ سفید در چند مرحله با تصمیمات شگفتی ساز بر همه پیش بینی ها خط بطلان کشیده،.... توضیح: اولا کدام چرخش در کیم جونگ اون؟ اگر منظور آمادگی برای ملاقات با ترامپ است، کیم و پدرش سال ها در پی چنین ملاقاتی بوده اند؛ چراکه به یک کشور منزوی امکان عرض اندام و کوس برابری زدن با یک ابرقدرت را می دهد. ثانیا سوابق ترامپ حاکی از پیش بینی ناپذیر بودن او نیست. تنها معدودی از تصمیمات ترامپ پیش بینی ناپذیر بوده، یکی همین تصمیم به ملاقات با کیم. چند اقدام شگفتی ساز دیگر را می توان ذکر کرد؟ تاکنون تقریبا همه تصمیمات ترامپ پیش بینی کردنی و مطابق قول های انتخاباتی او و ناشی از اولویت او برای حفظ پایگاه رای شدیدا محافظه کارانه اش در داخل بوده است.نوشته اند: می توان از نقش احتمالی دولت های منطقه شرق آسیا در تغییر روند سخن گفت. با توجه به اینکه در صورت وقوع جنگ بین آمریکا و کره شمالی، قربانی اول آن کره جنوبی و ژاپن هستند، به نظر می رسد نقش این دو کشور در برون رفت از بحران و سایه مخوف جنگ درخور تامل باشد.توضیح: «نقش احتمالی» و «درخور تامل» چرا؟ موضوع روشن تر از این حرف هاست. رئیس جمهور فعلی کره جنوبی از حزب دموکراتیک است که از جمله «بر مبنای صلح با کره شمالی» در انتخابات می 2017 کمپین کرد و برنده شد. با توجه به این مهم توضیحات بعدی جایی ندارد. برعکس، ژاپن معتقد است که باید سیاست «حداکثر فشار» بر کره شمالی و عدم مذاکره را مادام که کیم از سلاح هسته ای صرف نظر نکرده، ادامه داد و بعد از اعلام خبر ملاقات، مجددا بر ادامه فشار و «هسته ای زدایی قابل راستی آزمایی و غیرقابل برگشت» تاکید کرد.نوشته اند: احتمالا چین نقشی محوری را در متقاعدکردن رهبر کره شمالی برای کنارگذاشتن جنگ لفظی و انتخاب مذاکره ایفا کرده است؛ چراکه اولا این کشور بیشترین تاثیر را بر رهبری کره شمالی داشته و همچنین تنها منفذ حیات کره شمالی و معیشت حداقلی مردم این کشور است.توضیح: توجه به صرف اینکه پیشنهاد ملاقات با ترامپ را کیم جونگ اون داده و او و پدرش و پدر بزرگش همواره خواستار امضای پیمان صلح و اعاده روابط دیپلماتیک با آمریکا بوده اند، موضوع فشار چین را منتفی می کند. روشن است که «بقا» مهم ترین هدف حکومت کره شمالی است. این امر لزوم پرداختن به نیاز چین به فشار بر کره شمالی و...، برای قانع کردن کیم به مذاکره را منتفی می کند. به علاوه، اولا رابطه چین و کره شمالی به علت همراهی چین با تحریم ها خوب نیست، ثانیا چین بیش از آنکه نگران رابطه اقتصادی اش با آمریکا باشد، نگران ازهم پاشیده شدن رژیم کیم و اعاده وحدت کره و تبدیل شدن آن به عرصه نفوذ آمریکا در مرزهایش و نیز نگران فروپاشی کره شمالی، گرسنگی و قحطی و سرازیرشدن ده ها میلیون کره ای به چین است. بنابراین چین به نوعی این وسط بندبازی می کند و قطعا این طور نیست که فشار چین باعث تمایل کیم به ملاقات با ترامپ شده باشد.نوشته اند: باید اعتراف کرد مسیری که ترامپ و کیم جونگ اون در آن گام نهاده اند، احتمالا باعث کاهش تنش و ایجاد فضایی جدید در این منطقه از جهان خواهد شد؛توضیح: این حاکی از ساده کردن صورت مسئله و بی توجهی به پیچیدگی های موضوع است.نوشته اند: پیش بینی می شود هرگونه تفاهم یا توافق آمریکا با کره شمالی، با وجود انتظار عقلانی تسری آن به نرم شدن موضع ترامپ درباره ایران و توافق هسته ای، می تواند موضع این کشور را در قبال ایران تحت تاثیر کشورهای یادشده سخت تر کند.توضیح: چرا چنین است. آیا توضیحی لازم نیست داده شود که چرا نرم شدن در یک سو موجب سخت شدن در سوی دیگر می شود.نوشته اند: تحولات روابط کره شمالی و آمریکا، دلیل روشن دیگری بر درستی رهیافت مذاکرات ایران با کشورهای 1+5 و دستیابی به توافق هسته ای است. در شهریور ماه سال جاری آنگلا مرکل، صدراعظم آلمان، در مصاحبه با روزنامه فرانکفورتر الگماینه تاکید کرد می توان برای حل بحران کره شمالی از برجام الگوبرداری کرد.توضیح: در درستی رهیافت مذاکره با 1+5 شکی نیست اما چرا تحولات روابط کره شمالی «دلیل روشن دیگری» بر این رهیافت است؟ اینکه مرکل چه گفته، چطور می تواند دلیلی بر این امر باشد. نوشته اند:... به طور طبیعی برای ما به عنوان واضع ایده، قاعدتا نباید ملاقات با مسئولان آمریکایی هنوز در حکم «تابو» باشد؛ تا جایی که تلاش رئیس جمهور امانوئل مکرون در زمان مجمع عمومی سازمان ملل متحد نیز ناکام گذاشته می شود. توضیح: چه کسی گفته ملاقات با مسئولان آمریکایی هنوز برای ما در حکم تابو است. بحث ملاقات با تیلرسون را می گذارم برای وقتی دیگر، درباره ملاقات روحانی با ترامپ، اول اینکه با توجه به سوابق، امکان نداشت در یکی، دو روز درباره ملاقاتی با آن اهمیت در نیویورک تصمیم گرفت. دوم اینکه روحانی رئیس کشور نیست و برای آن ملاقات باید هماهنگی می کرد و مهم تر از همه هدف ترامپ از آن ملاقات ابلاغ او التیماتومی به ایران بود و نه مذاکره. نوشته اند: موارد فوق در زمره تحولاتی است که باید آن را جدی گرفت و برای کاهش تنش با آمریکا که در صورت استمرار ممکن است به مرحله کنترل ناپذیری برسد، اقداماتی انجام داد. توضیح: چه تصمیمی باید گرفت. وقتی ترامپ حاضر به مذاکره نیست و بی محابا فقط فحاشی می کند، چه اقداماتی باید بشود. البته من معتقدم که اقداماتی می توان کرد و باید کرد اما این اقدامات فقط می تواند عملی و مثلا در منطقه و... باشد. چندی پیش ایشان در همین روزنامه «شرق» توصیه کرده بودند که ایران باید در قبال عربستان خطی مثل خط آیت الله رفسنجانی را در پیش بگیرد. آیا ایشان نمی داند که ایران و بعد از قضیه سفارت همه جور آماده مذاکره و مفاهمه بوده و این عربستان است که شرایطش تغییر کرده و آماده هیچ رقم مذاکره ای نبوده و نیست. حرف جبیر درباره «حرف های خنده دار» یادشان نیست.
                