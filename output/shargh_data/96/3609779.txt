دو‌شنبه ۲۳ مرداد ۱۳۹۶
-----------------------------------------
سرمقاله
-----------------------------------------
تله مخالفان دولت و اصلاحات
-----------------------------------------

                    معرفی گزینه های پیشنهادی برای تصدی وزارتخانه های دولت دوازدهم و حضور وزرا در مجلس، مباحث زیادی را در فضای سیاسی و رسانه ای ایجاد کرده است. به نظر می رسد پیش از ورود به موضوع صلاحیت وزرای پیشنهادی، توجه به یک نکته ضروری است؛ نکته ای که احتمالا به دلیل فاصله چهارساله از مقطع انتخابات سال 92، از ذهن مردم و حتی نخبگان تا حدی دور مانده است. انتخابات سال 92 در شرایطی برگزار شد که دو نگرانی عمده پیش روی نیروهای سیاسی علاقه مند به کشور و مردم وجود داشت؛ نخست فضای سوءتفاهم جدی میان بخش های زیادی از جامعه با دولت و فشارهای فزاینده خارجی که هدف آن، فروپاشی سازمان اقتصادی کشور و به زانودرآوردن ایران بود. دولت احمدی نژاد نیز با عملکرد پراشتباه خود، زمینه را کاملا برای موثر واقع شدن طراحی های بیرونی علیه ملت ایران فراهم کرده بود. در آن روزها، با وجود مسائل خاص فضای سیاسی در دوران بعد از انتخابات دهم ریاست جمهوری، رئیس جمهور دوران اصلاحات و همه نیروهای اصلاح طلب و میانه رو، برای برون رفت از آن شرایط به یک اجماع ملی رسیدند و دکتر حسن روحانی به عنوان نامزد اجماعی، مورد حمایت این جریانات قرار گرفت. مردم ایران نیز که خواهان زندگی در تراز ایرانیان و رشد و توسعه ایران در سایه صلح و مفاهمه با جهان هستند، از این اجماع حمایت کردند و دکتر روحانی با رای 19میلیونی آنان، به جایگاه ریاست جمهوری رسید. لازم به گفتن نیست که اگر این اتفاق رخ نمی داد، تداوم فشارها و تهدیدهای خارجی و نابسامانی های داخلی و کاهش سرمایه اجتماعی دولت، می توانست ما را به چه نقطه ای برساند. دولت یازدهم در شرایطی آغاز به کار کرد که «ابر بحران» هایی مانند بی کاری و معیشت، محیط زیست، آب، آسیب های اجتماعی و... مقابل دولتمردان قرار داشت. در حوزه سیاست خارجی نیز غلبه بر اجماع سازی علیه ایران در قالب ایران هراسی، عزمی جدی می طلبید. با درنظرداشتن این شرایط، حتما باید به رئیس جمهور و مردانش نمره ای پذیرفتنی داد. مردم نیز در انتخابات های پس از آن، تلاش کردند با وجود محدودیت ها، چهره هایی را برگزینند که باور به مسیر اصلاحات و اعتدال داشته باشند. حال اگر اصلاح طلبان و دولت دوازدهم نتوانند این مطالبات را برآورده کنند، سرنوشتی شبیه اصولگرایان در انتظار آنها است که با وجود دراختیارداشتن قوای مختلف و سایر نهادها، نتوانستند کارنامه ای پذیرفتنی از خود برجای بگذارند. ضرورت تداوم راهی که از سال 92 آغاز شد، امروز بیش از آن مقطع احساس می شود و همین ضرورت بود که بزرگان جریان اصلاحات و کشور را برای دعوت از مردم در راستای انتخاب دوباره روحانی و اصلاح طلبان در انتخابات شوراها، مجاب کرد. شخصی در کشور پیدا نمی شود که منکر وجود کاستی ها در عملکرد دستگاه اجرائی باشد؛ اما فضای عمومی کشور در مسیر درستی قرار گرفته و برنامه محوری و کار علمی، به عنوان یک ضرورت پذیرفته شده است. همچنین نگاه جهان به ایران، تغییری جدی نسبت به گذشته دارد که ماحصل تلاش تیم دیپلماسی وزارت خارجه و حمایت ارکان نظام و مقام معظم رهبری از گرفتن بهانه ها از دست بدخواهان ایران است. حال به فصل انتخاب کابینه رسیده ایم و مباحث مختلف درباره حمایت کردن یا حمایت نکردن رئیس جمهور دوران اصلاحات از کابینه مطرح شده است. مسئله اینجاست که وقتی ایشان از کلیت کابینه و رئیس جمهور حمایت کرده، به طریق اولی از وزرای منتسب به جریان اصلاحات هم حمایت می کند.... چهره هایی که سال هاست پیش، حین و پس از دولت اصلاحات، در کنار او بوده و دارای توانمندی های مدیریتی و علمی هستند و این ارتباط همچنان به خوبی ادامه دارد. این مسئله حتما باید مدنظر فراکسیون امید مجلس هم باشد تا مبادا در تله مخالفان اصلاحات بیفتند. برخی جریانات، بی میل نیستند به دست خود اعضای فراکسیون امید، پروژه اصلاح طلب زدایی از دولت کلید بخورد. البته نمایندگان مردم بر اساس سوگندی که یاد کرده اند، در قبال موکلان خود مسئول هستند و هیچ کس نمی تواند مجلس را از این حق خود محروم کند؛ اما نمایندگان حتما توجه دارند نباید از سر ناآگاهی یا خدای نکرده مطالبات شخصی، از حساسیت های مقطع فعلی برای کمک به دولت و وزرا در راستای غلبه بر مشکلات شایان توجه مردم غفلت کنند. این یک مطالبه عمومی از سوی مردمی است که با «امید» به رئیس جمهور و مجلس اعتماد کرده اند. می توان با ایجاد کارگروه های تخصصی و بر اساس نظرات کارشناسی، برنامه های وزرای جدید را بررسی کرد و همچنین برای بهبود عملکرد وزرایی که در دولت یازدهم حضور داشته اند، با آنان به تفاهم رسید. این هم گرایی حتما باعث هم افزایی در اجرا خواهد شد. نمایندگان با کلان نگری و درک شرایط خاص دولت و رئیس جمهور، حتما بنای همکاری و تعامل را با دولت در راستای رفع مسائل اساسی مردم دارند. درک درست وزرای پیشنهادی از مقتضیات امروز ایران و جهان، باعث خواهد شد تحول در ساختار فرسوده دستگاه اجرائی و استفاده از ابزارهای دولت مدرن برای افزایش کارآمدی و توسعه روزافزون ایران، در چهار سال پیش رو اجرائی شود.
                