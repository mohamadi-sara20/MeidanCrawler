پنج‌شنبه ۲۴ فروردین ۱۳۹۶
-----------------------------------------
یادداشت
-----------------------------------------
بهار ایران در بولونیا
-----------------------------------------

                    شکوفه های رنگین ارغوانی و سفید و نوازش نسیم خوش بهاری دیده و دل می ربود. «بولونیا» شهری کهن و مدرن در شمال ایتالیا که بر پهن دشتی گسترده بنا شده، میزبان نمایشگاه جهانی کتاب کودکان بود. «بولونیا» تنها به قدیمی ترین دانشگاه جهان شهره نیست که قدمتی 900ساله دارد و استادانی مانند «اومبرتو اکو» در آن درس خوانده و درس داده اند. دانشگاهی که در آن نزدیک به صد هزار دانشجو در تمامی رشته ها و ازجمله ادبیات فارسی، از سراسر دنیا گرد آمده اند.«بولونیا» شهر صلح و دوستی است با مردمانی فهیم و فرزانه، مهربان و آگاه، شهر فرهنگ و هنر، معماری و موسیقی، تلفیقی از سنت و تجدد، کهنه و نو... در میانه شهر، میدان دلربای «پیانزاماجوره» میهمانان را به تماشا می خواند و کمی آن سوتر، کلیسایی قدیمی و دو برج است، برجی کج در کنار برجی راست که سر به آسمان ساییده اند. من را با بولونیا، پیوندی دیرینه و دیرپاست. هر سال می کوشم که در میعادگاه هنر و کتاب کودکان بولونیا حضور یابم و از رنگ ها، نقش ها و اندیشه های چشم نواز بهره برم.بولونیا شهر صلح است اما دردی بر چهره و داغی عمیق در دل دارد. در 2 آگوست 1980 فاشیست ها، بمبی در ایستگاه راه آهن این شهر منفجر کردند. 85 کشته و 200 زخمی، نتیجه این جنایت بود.کودک و کهن سال، زن و مرد جان باختند و اکنون به یاد آنان در محل انفجار تکه ای از آن ویرانی را به جا نهاده اند و در لوحه ای مرمری نام جان باختگان را نقش بسته اند تا معاصران دریابند برای آزادی چه جان ها فدا شده و بدانند و بنگرند دستانی از سر جهل و جنون چه کرده اند تا آیندگان دریابند حاصل نفرت، جنگ است و نابودی و حاصل عشق، مهر است و محبت. در کنار این لوحه و این بنا، استراحتگاهی برای مسافران فراهم شده و در آنجا اتاقی است برای بازی بچه ها با انبوهی کتاب تا بچه ها از کودکی با کتاب آشنا شوند، به خواندن خو بگیرند و دلشان به آسمان آبی هنر پرواز کند- آری جانیان جهل و جنون و جنایت با کتاب بیگانه اند.... نمایشگاه جهانی کتاب کودک بولونیا کهن ترین نمایشگاه کتاب جهان است که از سال 1964 هرساله در بهار برپا می شود و امسال پنجاه وچهارمین سال آن بود که از سوم تا ششم آوریل برابر 14 تا 17 فروردین باشکوه برگزار شد.وقتی به «بولونیا» می اندیشم، نمی توانم «اومبرتو اکو»ی عزیز استاد نامی دانشگاه بولونیا را به یاد نیاورم. او در سال 1990 نمایشگاه کتاب را افتتاح کرد. او را نخستین بار در آنجا دیدم، فروتنانه و مهربانانه با من سخن گفت و رخصت ترجمه کتاب یگانه اش برای کودکان و نوجوانان «سه قصه» را به فارسی داد.و نیز نمی توانم از یاد مدیر پیشین نمایشگاه بانوی فرزانه «فرانچسکا فراری» غافل شوم که هفته ای همراهش در سفر به ایران، انبوهی کتاب به کانون هدیه کرد. مدیریت کنونی نمایشگاه بانو «النا پازولی» کشور ما را نیک می شناسد و همیشه همدل و همراهمان بوده است. هرساله از سراسر جهان، تصویرگرانی سخت کوش، نقش هایشان را به بولونیا می فرستند تا با گزینشی دقیق کارهایشان در کتابی ویژه چاپ شود. چه خرسندم و بر خود بالیدم که از میان انبوه کارهای ارسالی از همه سوی جهان، کار چهار تصویرگر ایرانی در این کتاب برگزیده شد و به چاپ رسید؛ بانوان نرگس محمدی، راشین خیریه و آقایان فرشید شفیعی و حسن عام کن.... امسال نمایشگاه بولونیا، لونی دیگر و رنگی چشمگیرتر داشت؛ حضور فعال موسسه نمایشگاه های فرهنگی با انبوهی از کتاب های جذاب تصویرگران ایرانی و حضور چشمگیر کانون پرورش فکری کودکان و نوجوانان با کتاب هایی برگزیده و تازه، شرکت موسسه علمی فرهنگی با کتاب های ترجمه شده نویسندگان ایرانی به زبان ایتالیایی و دیگر زبان ها با استقبالی گسترده روبه رو شد.امسال، اردیبهشت ماه، میهمان ویژه نمایشگاه کتاب تهران، ایتالیاست با شعار «زیبایی بی زمان».در روز ایران، بانوی فرهیخته دکتر عسکری، استاد زبان ایتالیایی در ایران، خبر داد که نخستین بار ترجمه «پینوکیو» از زبان اصلی ایتالیایی از سوی نشر جیحون در نمایشگاه کتاب تهران عرضه خواهد شد. در ایام نمایشگاه کتاب تهران از کتاب یگانه «اری دلوکا»، نویسنده نامی و جهانی ایتالیایی با نام «ماهی ها همیشه بیدارند» که از زبان ایتالیایی ترجمه شده، از سوی انتشارات مروارید رویاروی دل و دیده فارسی زبانان رونمایی خواهد شد. «بولونیا» شهری است زیبا، زیبایی بی مرز. شهری که در آن انسان برادر انسان است، شهری آغوش گشوده به روی مهاجران و پناهندگان، شهری بی دیوار با شهروندانی دوستدار صلح، دلبسته آگاهی، دل داده آزادی، شیفته کتاب که هر سال در بهاران ندای صلح سر می دهد و با جنگ و جهل بیگانه است. بولونیا شهر رنگ هاست با آسمانی آبی و زمینی سبز که هر سال در بهاران به جهانیان لبخند می زند و نغمه صلح در آسمان ادب و هنر می نوازد- در بهاران پرندگان هنر و تصویر ایران در بولونیا به پرواز درآمدند و پیام آور دوستی و زیبایی بی مرز شدند. پرندگان به زبانی یگانه در جهان سخن می گویند- بلبلان در بهاران پر می گشایند.
                