دو‌شنبه ۳ مهر ۱۳۹۶
-----------------------------------------
type_unknown
-----------------------------------------
رفع حصر یعنی دادگاه
-----------------------------------------

                    گروه سیاست: به نظر می رسد که خبر به آنها زودتر رسیده بود. اینکه در شورای عالی امنیت ملی بحث حصر مطرح شده، کافی بود تا شاهد تغییر ملموس موضع رسانه های اصولگرا و به تبع آن چهره های اصولگرا در برابر ماجرای حصر در یکی، دو ماه اخیر باشیم. رسانه های اصولگرا به طور مشخص در گفت وگوهای خود با چهره ها درباره رفع حصر سوال می کنند. تغییر نه به معنای چرخش یا عدول از موضع؛ بلکه به معنای اجازه انتشار نگاه هایی دیگر و متفاوت نسبت به حصر. نگاه هایی که زمزمه گره گشایی هم از آن به چشم می خورد. سوال دو روز پیش تسنیم از سردار نجات این بود که: «الان یک بحث هایی می شود که حصر یکی از این دو نفر می خواهد لغو شود؛ این درست است؟».دیروز هم سردار کوثری فرمانده قرارگاه ثارالله، صحبت هایی درباره حصر داشت. خبرگزاری تسنیم در سلسله گفت وگوهایش درباره حصر سراغ عباس عبدی اصلاح طلب هم رفته است. رفتن سراغ یک اصلاح طلب و انتشار مواضعش درباره حصر هم از موارد بعیدی بود که تسنیم انجام داد. طبعا تا پیش از این انتشار چنین مواضعی چندان مورد طبع و تمایل آنها نبود. صحبت درباره حصر در رسانه های اصولگرا یک خط مشخص داشت که صرفا بازگوکننده مواضع جریان خاصی درون اصولگرایی بود که انتشار دیدگاه های عباس عبدی تحولی در آن مواضع محسوب می شد. در کنار آن صحبت های یک ماه پیش عزت الله ضرغامی در برنامه زنده تلویزیونی و بعد انتشار تصویر ملاقاتش با حسین کروبی را هم اگر اضافه کنیم، تصویر شفاف تری از موضع اصولگرایان و چشم انداز آتی حصر پیدا خواهیم کرد.دوست نداریم کسی در حصر باشدسردار کوثری دیروز به تسنیم گفته است: «رفع حصر یعنی دادگاه. ما دوست نداریم کسی در حصر باشد؛ اما آقای کروبی و مخصوصا آقای موسوی باید پاسخ گوی خون های ریخته شده در جریان فتنه 88 باشند. اینها که مدام می گویند رفع حصر، بدانند که رفع حصر یعنی دادگاه. من قاضی نیستم؛ اما اگر اینها دادگاهی شوند، حکمشان بسیار شدید خواهد بود.... نظام دوست ندارد مسئولین پیشین خود را محاکمه و تنبیه کند». کوثری گفته است: «اگر به دنبال جبران بودند که مصاحبه و عذرخواهی می کردند. اینها اگر بخواهند حرف بزنند و عذرخواهی کنند، برای آنها نشست خبری برگزار می کنیم. اگر اینها واقعا قصد اذعان به اشتباه خود را داشته باشند، نظام مشکلی ندارد که صدای اینها را به گوش مردم برساند. خب اگر عذرخواهی و توبه کنند، طبیعی است که ممکن است در مجازات اینها، ملاحظه شده و قطعا وضعیت شان بهتر شود». او البته حرف های جالب دیگری هم زده است؛ مثل اینکه: «اینها به راحتی رفت وآمد می کنند و با نزدیکان و اقوام خود دیدار دارند؛ مسافرت می روند و زندگی عادی دارند؛ برای دیدار یا جلسه ای که امکان توطئه علیه امنیت مردم باشد، محدودیت دارند و هر فعالیت ضدامنیتی که ممکن است علیه مردم باشد، برای اینها محدود شده است و این محدودیت هم مصوبه شورای عالی امنیت ملی است. این طور نیست که برخی فکر می کنند اینها در یک اتاق حصر مطلق خانگی هستند، اصلا و ابدا این طور نیست. البته باید بگویم که اینها به خاطر انتخابات حصر نشده اند. بعد از گذشت یک سال از انتخابات وقتی اینها همچنان دعوت به توطئه علیه نظام می کردند، شورای عالی امنیت ملی چنین تصمیمی گرفت. اگر اینها توطئه را 20 ماه طول نمی دادند که اصلاحصر نمی شدند». او در پاسخ به این سوال جمنا که می گویند نیروهای سپاه یا قرارگاه ثارالله در منزل محصوران حضور دارند؟ هم گفته است: «اصلا به نیروهای سپاه ارتباطی ندارد. نیروهایی که وظیفه دارند، ممکن است باشند یا نباشند، باید خودشان بگویند من می گویم که نیروهای سپاه اصلا در منزل اینها نیستند». او در ادامه هم گفته است: «اینها محصور شدند تا سر عقل بیایند. نظام دوست ندارد مسئولین پیشین خود را محاکمه و تنبیه کند. حصر فرصتی بود و هست که اینها سر عقل بیایند؛ اما درباره محاکمه و اجرای حکم احتمالی باید بگویم که این نظامی که به پشتوانه مردم، آمریکا را از منطقه بیرون و جریان تروریستی داعش را در بیرون کشور زمینگیر کرده است، چطور می گویند که نمی تواند دو نفر را محاکمه کند؟ از نجابت نظام سوءاستفاده نکنند. اقتدار نظام بیشتر از این حرف هاست. مهم این است که اینها سر عقل آمده و از موضع خود عقب نشینی کنند؛ توبه و عذرخواهی کنند».سردار نجات هم دو روز پیش درباره جلسه اخیر شورای عالی امنیت ملی به تسنیم گفته بود: «تا جایی که من اطلاع دارم، این در جلسه اخیر شورای امنیت ملی هم مطرح شده. اگر شورای عالی امنیت ملی تصمیم بگیرد که حصر را بردارد، این حق قوه قضائیه است که اینها را محاکمه کند. علی القاعده این نوع جرائم هم اگر برود قوه قضائیه و فرد محاکمه بشود، من بعید می دانم حکمی کمتر از اعدام یا حبس ابد به این افراد بخورد».تسنیم از سخنان چندی قبل عباس عبدی درباره حصر هم این تیتر را برگزیده است که «رفع حصر به معنای تحمیل چیزی به نظام نیست». تسنیم این سخنان عبدی را که: «... حصر را می توان در یک فرایند کوتاه مدت از بین برد... ابتدا ممکن است خانواده های شان بیشتر و راحت تر به دیدارشان بروند یا کم کم یک سری از دوستان و نزدیکان آنها بروند و خود این می تواند یک تجربه کاملا روشنی باشد برای اینکه نشان دهد آن عامل پیشگیری منتفی شده یا منتفی نشده است» هم منتشر کرده بود.وقتی ضرغامی نگران حصر می شودضرغامی، رئیس سابق صداوسیما، هم یک ماه قبل در آنتن زنده تلویزیون درباره حصر سخنان متفاوتی بر زبان راند که تا به حال از سوی هم جنسان اصولگرای او شنیده نشده بود. او قائل به این بود که حصر مجازات نبود؛ بلکه راه حل بود. ضرغامی در آن برنامه تاکید می کرد که «به نظرم محاکمه سران فتنه در شرایط فعلی اصلا به صلاح نیست، زیرا امنیت کشور به خطر می افتد. من در شرایط فعلی طرح مجدد موضوع و پرداخت دوباره به فتنه را به صلاح نمی دانم». ضرغامی همچنین هفته پیش تصویر دیدارش با حسین کروبی را در توییتر و اینستاگرام شخصی اش منتشر کرد و در توضیحاتی که برای آن نوشت، اصرار به وجود صمیمیت میان خود و فرزند مهدی کروبی داشت. اما اینکه طبق ادعای حسین کروبی، ضرغامی هشت سال بعد از رخدادهای 88 به دیدار حسین کروبی برود کمی پرسش برانگیز بود. مشخص بود هدف ضرغامی چیزی دیگر بوده است. اگرچه رئیس سابق صداوسیما در گفت وگو با «شرق» تکذیب کرد این دیدار حامل پیام خاصی بوده است اما حسین کروبی به «شرق» گفت در این ملاقات که به درخواست ضرغامی در دفتر او در پاستور انجام شده به صورت جدی درباره حصر صحبت شده است. ضرغامی در توضیحی که از این دیدار به «شرق» داد، تلویحا به دنبال این بود که بگوید حصر قابل رفع و رجوع و جایگزین شدن با شیوه های دیگر است. حسین کروبی هم به «شرق» گفت ضرغامی در آن گفت وگو برخلاف نظر بعضی از اصولگرایان، محاکمه آقایان کروبی و موسوی را به صلاح نظام نمی دانستند و معتقد بود با محاکمه چیزی عاید نظام نخواهد شد. کروبی معتقد بود ضرغامی تمایل داشته برای حل مسئله حصر کاری بکند و با ادامه حصر مخالف بوده، اما عمده نگرانی اش به اتفاقات بعد از حصر بازمی گشت و اینکه کروبی در صورت رفع حصر چه خواهد کرد. عبدالله عبداللهی، فعال سیاسی اصولگرا هم در یادداشتی که خبرگزاری تسنیم آن را چندی قبل منتشر کرده، درباره حصر و راه های رفع آن نوشته بود: «پرسش از امکان «رفع حصر» است. اولا ماهیت حصر، اقدام دائمی نیست و به لحاظ زمانی مشروط به رفع شدن عوامل مخل «تامین امنیت» است. ثانیا آنچه از «تجربه» جمهوری اسلامی برمی آید، اینکه به نظر می رسد علاقه مندی اش بیش از آنکه به تداوم حصر باشد، به برطرف شدن حصر است. مشخصا مورد مرحوم منتظری و رفع حصر او نیز این استدلال را تقویت می کند و ثالثا این موضوع برای حکومت غیر از آنکه باید هر روز به محصورین انواع سرویس های متنوع پزشکی و خدماتی و امنیتی و... ارائه کند، لطف دیگری ندارد. بنابراین حکومت قاعدتا نمی تواند تمایل بالذاتی برای تداوم حصر داشته باشد». او در ادامه این یادداشت با اشاره به اینکه «برای رفع حصر حداقل شرایط دو چیز است»، نوشته بود: «شرط اول این است که بدانیم جمهوری اسلامی تحت فشار تصمیم نمی گیرد؛ بنابراین تمرکز بر فشارهای سیاسی رسانه ای به حکومت برای رفع حصر، نه تنها کمکی به این مسئله نمی کند، بلکه آن را حتما به تاخیر می اندازد یا اساسا منتفی می کند. شرط دوم این است که آیا «تضمینی» وجود دارد که بعد از رفع حصر اقدامات منجر به حصر مجددا تکرار نشود و فلسفه حصر منتفی شود یا خیر؟ و این تضمین از ناحیه چه کسانی عملیاتی می شود؟ آنچه یادداشت نویس تسنیم به آن اشاره کرده بسیار نزدیکی دارد با دغدغه ای که حسین کروبی از قول عزت الله ضرغامی مطرح می کند. دغدغه اتفاقات بعد از رفع حصر.... اسماعیل کوثری کیستسردار اسماعیل کوثری، جانشین فرمانده قرارگاه ثارالله سپاه، متولد 1334 است. دارای مدرک کارشناسی جغرافیای سیاسی و کارشناسی ارشد مدیریت امور دفاعی است و دکترای دفاعی و امنیت ملی اش را سال 94 از دانشگاه امام صادق گرفت. او در همین دانشگاه «مدیریت امور دفاعی» تدریس می کند. با شکل گیری سپاه پاسداران به عضویت آن درآمد و راهی جبهه شد. آن روزها همه او را به نام حاج محمد می شناختند. رفت وآمدهایش در جبهه سبب شد که مورد توجه فرماندهان ارشد سپاه پاسداران قرار گیرد و چهار سال بعد به فرماندهی لشکر 27 محمد رسول الله رسید. او در مقام فرماندهی لشکر 27 محمد رسول الله در عملیات های مهمی مانند کربلای 5، والفجر 8 و مرصاد مسئولیت داشت. سال 68 آن طور که در خبرها آمده او به اتهام «اشغال غیرقانونی تاسیسات کشاورزی» بازداشت شد. خودش مدعی است هاشمی رفسنجانی دستور بازداشت او را داد، اما بعدها هاشمی در خاطراتش نوشت که در بازداشت کوثری نقشی نداشته و حتی به واسطه محسن رضایی، فرمانده وقت سپاه پاسداران، برای آزادی او وساطت هم کرده است. او دو دوره متوالی در مجلس بود و نمایندگی تهران را بر عهده داشت. در مجلس هشتم به عضویت کمیسیون امنیت ملی و سیاست خارجی درآمد و خیلی کم پیش می آمد که درباره موضوعات سیاسی روز اعلام موضع و خبرسازی کند. او آن سال ها سعی می کرد به دور از حاشیه سازی و اخبار باشد. در مجلس نهم و با حضورش در فهرست انتخاباتی جبهه پایداری، اما رویه حضورش در بهارستان کمی متفاوت شد، او دیگر نایب رئیس کمیسیون امنیت ملی بود و هم صدایش رساتر بود و هم جایگاهش خبرسازتر. دولت دوم محمود احمدی نژاد که به پایان رسید و حسن روحانی سکان دار قوه مجریه شد، صدای او هم بلندتر و نقدهایش صریح تر و گزنده تر شد. هم در زمان رای اعتماد به وزرای پیشنهادی دولت یازدهم فعال تر شد و هم برای استیضاح برخی وزرای کابینه روحانی پیشگام بود؛ او چند ماه بعد یعنی اوایل سال 95 به قرارگاه مرکزی خاتم الانبیا(ص) رفت. همان روزها که به قرارگاه خاتم رفت، خبرهای غیررسمی درباره مخالفت برخی مسئولان برای حضور او در سوریه منتشر شد. این زمزمه ها در عالم خبر هر روز قوت بیشتری می گرفت تا اینکه خودش درباره سپاه گفته است: «سپاه تشکیلات زیرزمینی و پنهانی نیست و تمام هستی و موجودی آن آشکار است؛ سپاه راه و روش خود را دارد و زیر بار حرف زور نمی رود». درباره ماجراهای احمدی نژاد و مشایی بر سر استعفای حیدر مصلحی، وزیر وقت اطلاعات و حواشی آن هم گفته است: «احمدی نژاد به پرونده های وزارت اطلاعات دست پیدا نکرد».
                