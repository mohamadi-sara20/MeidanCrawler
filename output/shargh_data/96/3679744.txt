شنبه ۲ دی ۱۳۹۶
-----------------------------------------
حرف اول
-----------------------------------------
زلزله تهران؛ پیش یا پس لرزه
-----------------------------------------

                    کمتر از 48 ساعت از یادداشت نگارنده در روزنامه «شرق» 27/9/96 درباره روند لرزه خیزی در کشور و بحثی درباره تغییرات احتمال رخداد زلزله ها و همچنین زلزله های با بزرگای بیش از هفت، زمین لرزه تهران رخ داد.زمین لرزه ای با بزرگای 5،2 در غرب استان تهران، در ساعت 23:27 چهارشنبه 29/9/96 که متاسفانه موجب کشته شدن دو نفر و حدود 30 مجروح و هراس و اضطراب حدود یک چهارم جمعیت کشور شد.کانون زلزله در نزدیکی مهم ترین پهنه جمعیتی کشور قرار داشت. بلافاصله بعد از رخداد زمین لرزه 29 آذر اظهارنظرهای مختلفی مبنی بر تبعات رخداد چهارشنبه شب و تلاش برای ارزیابی احتمال یک رخداد بعدی آغاز شد. نتایج اولیه ارزیابی های نگارنده نشان داد که گسل مسبب این رخداد گسل ماهدشت-جنوب کرج است و با سازوکاری امتداد-لغز و در ژرفای حدود 15 کیلومتر گسیخته شده است.سازوکار آن مشابه سازوکار گسل شمال تهران (که قطعه گسل مجاور شرقی آن است) و گسل جنوب اشتهارد و گسل ایپک است که به ترتیب در سوی غربی آن قرار دارند. بعد از رویداد زمین لرزه با بزرگای 5،2 سطح تغییرات تنش در دو سوی شرقی و غربی گسل یادشده بالاتر رفته، بنابراین اگر گسل های مجاور در وضعیت گسیختگی و آماده به جنبایی باشند، این تغییرات تنش می تواند به القای رخداد زمین لرزه مهمی با بزرگای تا حدود حداکثر 7.5 در آنها بینجامد.بازه زمانی کوتاهی که برای این تحولات می توان در نظر گرفت از حدود دو تا 16 هفته پیش روست و افزایش احتمال یک زمین لرزه هفت یا بالاتر را می توان از 15 تا 25 به سطح 55 تا 65 درصد ارزیابی کرد. این کاری است که با تحلیل آماری داده های لرزه خیزی موجود و بر پایه رخداد زمین لرزه 29 آذر 96 و پس لرزه های آن انجام شده است. البته این رخداد با اظهارنظرهایی همراه شد که با ادعای تشخیص عدم فعالیت روی گسل شمال تهران و عدم مشاهده لرزه خیزی و عدم امکان فعالیت جدید روی این گسل همراه شد. این در حالی است که رخداد زلزله های متوالی بعد از رویدادهای متوسط (با بزرگای پنج) را می توان در زلزله های 16 و 17 اردیبهشت 1309 سلماس، 9 و 10 شهریور 1347 دشت بیاض و فردوس در ایران، 26 مرداد 1378 ایزمیت و 24 آبان 1378 دوزجه ترکیه، 29 شهریور 1378 چی چی تایوان، 14 و 28 مرداد 82 (با بزرگای متوسط) و سپس 5 دی ماه 1382 بم و 26 مرداد 1393 مورموری ایلام و پنجم اردیبهشت 1394 نپال و مثال های متعدد دیگر نشان داد. لازم به یادآوری است که گسیخته شدن یک گسل فعال که مدتی در سکوت و نبود لرزه ای به سر برده است، قبلا نیز تجربه شده، مثلا می توان به زلزله 10 اکتبر 1980 الاصنام الجزایر اشاره کرد که تیمی فرانسوی-الجزایری از یک سال قبل روی گسل الاصنام مشغول برداشت میدانی با شبکه لرزه نگاری بود و حتی یک زمین لرزه از این زمین لرزه در بازه یک ساله یادشده ثبت نشد تا اینکه در ساعت 13:25 بعدازظهر دهم اکتبر 1980 زمین لرزه ای با بزرگای 7،2 موجب حدود پنج هزار کشته و 9000 مجروح شد. بنابراین دیده نشدن هیچ زمین لرزه ای روی گسل شمال تهران نیز تضمینی برای عدم رخداد زلزله یا عدم تحریک یا عدم امکان القای گسیختگی در آن نیست.البته بعضی نظرات که به نظر می رسد مبنای بعضی تصمیم گیری های رسمی هم هستند، درباره عدم احتمال رخداد زمین لرزه بعدی در این چندروزه مشاهده شد. بدیهی است تحصیلات مرتبط و همچنین اطلاعات و دانش و پژوهش های انجام شده مرتبط قبلی نزد فرد مدعی در زمینه تخصصی ارزیابی خطر زلزله و علم و آگاهی از روش های علمی و جزئیات این علم پیش نیاز معتبر دانسته شدن چنین اظهارنظرهایی است. بدیهی است هر فردی حتی اگر عضو هیئت علمی باشد و در یکی از زمینه های مرتبط با علوم زمین یا مهندسی مدرکی داشته و کارهایی از سر علاقه یا تفنن یا دلسوزی در زمینه های مرتبط با احتمال رخداد زلزله کرده باشد، آزاد است در هر زمینه ای کار یا اظهارنظر کند، ولی به استنتاج و نتایج این افراد نمی توان اتکا کرد. ادعای اینکه رخداد 29/9/96 پیش لرزه نبوده، نیز مشابه ادعای پیش بینی قطعی زلزله بعدی و به همان اندازه غیرعلمی است. همه زلزله های طبیعی با ویژگی های مشخصی رخ می دهند و هیچ زلزله ای مشخصات ویژه و علامتی به عنوان پیش لرزه یا پس لرزه ندارد.این گسل، گسل ماهدشت- جنوب کرج، تاکنون زلزله شناخته شده قبلی نداشته است و هر ادعایی مبنی بر اطلاع از زلزله قبلی آن نشان از عدم اطلاع از گسل مسبب دارد. پیش بینی و اعلام اطلاع از عدم رخداد بعدی نیز بی معنی و غیرعلمی است و هرگز نباید به چنین گزاره های غیرعلمی اعتماد کرد. اظهارنظر درباره اینکه با رخداد این زلزله های کوچک و متوسط انرژی زمین تخلیه شده و دیگر زمین لرزه مهمی رخ نخواهد داد به همان اندازه غیرعلمی، ناآگاهانه و غیرمعتبر است. شرط اول مدیریت کاهش ریسک زلزله در تهران، پذیرش واقعیت و توجه کردن به علم به جای پرداختن به شبه علم است. * استاد پژوهشگاه بین المللی زلزله شناسی و مهندسی زلزلهکمتر از 48 ساعت از یادداشت نگارنده در روزنامه «شرق» 27/9/96 درباره روند لرزه خیزی در کشور و بحثی درباره تغییرات احتمال رخداد زلزله ها و همچنین زلزله های با بزرگای بیش از هفت، زمین لرزه تهران رخ داد.
                