پنج‌شنبه ۲ آذر ۱۳۹۶
-----------------------------------------
یادداشت
-----------------------------------------
فقر آب، تهدید امروز و آینده
-----------------------------------------

                    فقر (Poverty) اعم از فقر اقتصادی، اجتماعی و سیاسی که از دیرباز مشکل جوامع انسانی بوده است و تلاش های فراوان و معمولا ناموفقی در ریشه کنی آن در هر پنج قاره جهان صورت گرفته است، امروز چهره خطرناک تری از خود را در سطح فقر زیستی نشان داده است که همه وجوه آن را نمی توان با منابع مادی مدیریت کرد و یکی از برجسته ترین و خطرناک ترین شکل آن فقر آب است.فقرآب: چرخه معیوب فقر- فقرآب – فقر بهداشت- بیماریگزارش های جهانی نشان می دهند که در حدود یک میلیارد از جمعیت هشت میلیاردی دنیا به آب سالم و بهداشتی دسترسی ندارند و برای این جمعیت فقر جامع صورت واقعی زندگی آنهاست. امروزه فقر عمومی و فقدان و فقر آب دو موضوع به شدت وابسته به هم هستند و در یک چرخه معیوب همدیگر را تشدید می کنند. موضوع فقدان آب و به اصطلاح رساتر، فقر آب از تعاریف مرسوم فقر نسبی و فقر مطلق فراتر رفته و مترادف با فقر زیستی شده است؛ یعنی اگر تا دیروز جامعه ای را که دچار فقر مطلق با تعریف معمول و مرسوم بود، یعنی درآمدی کمتر از یک دلار سرانه روزانه داشت، می شد با تزریق پول یا ایجاد اشتغال از فقر نجات داد، ولی امروز وقتی منابع آبی کشوری خشکیده باشد و در چاه روستایی و لوله کشی شهری، آبی نباشد نمی توان آن را با پول در کوتاه مدت جایگزین کرد و در چشم انداز بلندمدت نیز منابع مالی فقط یکی از مولفه های موثر می تواند به حساب بیاید، نه بیشتر. مطابق تعاریف سازمان جهانی بهداشت، آب سالم که باید مناسب خوردن و استفاده غذایی و شست وشو و به دور از آلودگی های میکروبی، انگلی و قابل دسترسی در کمتر از یک کیلومتر از محل سکونت هر فرد و حداقل به میزان 20 لیتر برای هر نفر در هر روز باشد، امروزه از دسترس یک هشتم جمعیت دنیا به دور است و این ابعاد فقر آب با تغییرات اقلیمی و گرم شدن هوا هرروز در حال افزایش است. در فقر آب، بهداشت و پاکیزگی که لازمه پیشگیری از بیماری هاست، رنگ باخته و با ورود بیماری به چرخه معیوب فقر- فقر آب- فقر بهداشت وضع را بدتر خواهد کرد. گزارش بانک جهانی در موضوع فقر آببانک جهانی در هفته جهانی آب در 28 آگوست 2017 گزارشی تحت عنوان کاهش نابرابری در عرضه آب، بهداشت عمومی و پاکیزگی، در عصر هدف گذاری توسعه پایدار منتشر کرد. این گزارش ایجاد تغییری چشمگیر در چگونگی مدیریت منابع آبی و ارائه سرویس های حیاتی بهداشتی ازسوی کشورها را پیشنهاد می کند و شروع تغییر را هدف گیری بهتر صرف منابع و ایجاد اطمینان از دسترسی بهتر نیازمندان می داند با تاکید بر اینکه آنها که بیشتر نیازمندند، باید دسترسی بهتری به منابع داشته باشند و همچنین به مهار فعالیت ها و صرف منابع غیراثربخش و ایجاد اطمینان از پایداری و تاثیر سرویس های عمومی توصیه اکید می کند. این گزارش با تاکید بر آسیب پذیربودن سلامت و رشد کودکان توصیه می کند که مداخلات تغذیه ای و عرضه آب سالم و خدمات بهداشتی مناسب در جهت پیشرفت اساسی در کاهش رشد و مرگ ومیر کودکان باید باهم هماهنگ شود و اذعان می کند که اگرچه ایجاد امکان بهتر برای دسترسی به آب سالم و بهداشت عمومی به تنهایی، در سلامت و خوب زیستی (Well-being) بچه ها تاثیر مهمی دارد، ولی وقتی مداخلات تغذیه ای و بهداشتی به صورت هماهنگ ارائه می شوند اثرات سینرژیک و ماندگارتری در آینده کودکان می گذارند. مطابق این گزارش و در شرایط فعلی، هنوز میلیون ها انسان به دلیل عرضه ناکافی آب و بهداشت در دام فقر گرفتارند. فقر و فقر آب سهم عمده ای در کاهش رشد دوره کودکی و ابتلا به بیماری های ضعیف کننده ای مانند اسهال دارد. امروزه هر یک از پنج مرگ کودکان در جهان به دلیل بیماری های وابسته به فقر آب اتفاق می افتد. پژوهش اخیر بانک جهانی در 18 کشور در حال توسعه دنیا نشان می دهد که کلید مهار فقر در دنیای امروز اقدام سریع در تامین آب سالم، باکیفیت و ایجاد و حفظ و ارتقای بهداشت عمومی است. مطالعات نشان می دهد که مشکل اصلی در ارائه بهداشت عمومی در این کشورها، باز همان علت اصلی، یعنی کمبود دسترسی به آب سالم است و خلاصه آب کلید اصلی مهار فقر در جهان سوم است. این مطالعه از منظر بانک جهانی که همیشه به موضوعات سلامت جهانی و منطقه ای با افق دید وسیع تر و از ارتفاع بالاتر و با درنظرگرفتن متغیرهای اجتماعی، اقتصادی و حاکمیتی نگاه می کند، دسترسی به اهداف توسعه پایدار (SDG)، دسترسی به آب آشامیدنی سالم و سرویس های بهداشتی تا سال 2030 را نیازمند هزینه کرد 150 میلیارد دلار ازسوی کشورها می داند.شایان ذکر است که این میزان هزینه کرد برابر با چهاربرابرشدن هزینه های فعلی مربوط به این موضوع ازسوی کشورهاست که برای رسیدن به اهداف ذکرشده باید میزان عرضه آب، بهداشت عمومی و پاکیزگی که با کلمه مخفف WASH از مجموعه (Water-Sanitation-Hygine) نشان داده می شود، درمقایسه با امروز چهار برابر شود؛ چیزی که برای بسیاری از کشورها امکان مشارکت در این سرمایه گذاری فراهم نیست و این موضوع تهدیدی جدی برای پیشرفت عملیات مهار و ریشه کنی فقر آب و کنترل توالی فاسد آن ایجاد خواهد کرد. این مطالعه روشنی بخش این نکته در سایه مانده است که طبق بررسی ها، عدم توازن و بی انصافی واضحی در دسترسی به آب و خدمات بهداشتی مابین مناطق فقیر و متوسط از طرفی و مناطق شهری و روستایی از طرف دیگر وجود دارد. برای دادن شانس مساوی به هرکس برای آنکه بتواند از شکوفایی استعدادهایش بهره مند باشد، نیاز است فاصله و شکاف بین طبقات غنی و فقیر در دسترسی به آب و بهداشت عمومی پر شود. این موضوع نشان می دهد در دنیای امروز رو به سوی آینده، آب نقش پررنگ تری در ایجاد اختلاف طبقاتی و نابرابری و بی عدالتی خواهد داشت و همان گونه که در موضوعات دیگر به بازتوزیع عدالت ورزانه ثروت در جامعه و تساوی بخشی در حقوق اجتماعی شهروندی می اندیشیم، به بازتوزیع مناسب و عادلانه آب، این اصلی ترین منبع حیات که هر روز شرایط بحرانی تری در کشور های در حال توسعه و همچنین کشور ما پیدا می کند، نیز بپردازیم و از سیاست گزاری به موقع برای حکمروایی خوب و مدیریت عاقلانه آب غفلت نکنیم. این گزارش به نکته مهم دیگری نیز در فرایند سیاست گزاری آب در کشورهای مطالعه شده اشاره کرده و تاکید می کند که در بیشتر این کشورها، فقر آب و نارسایی خدمات بهداشتی، به دلیل داشتن سیاست های غلط نیست؛ بلکه به خاطر اجرای غلط سیاست هاست. این نکته را باید اضافه کرد که سیاست گزاری آب نوعی سیاست گزاری کلان فرابخشی و بین بخشی را می طلبد و چه بسا که فقر آب، نتیجه سیاست های غلط یا اجرای غلط سیاست ها در بخش های دیگری مانند بخش کشاورزی و صنعت باشد. اذعان به این نکته که ضعف و اتونومی در اجرای سیاست ها و فاصله مخربی که بین طراحی و صورت بندی سیاست (Policy formation) و مرحله اجرای سیاست (Policy Implementation) وجود دارد، واقعیتی است که نمی توان از آن به ویژه در کشورهای جهان سوم که به دلایل زیادی ازجمله تضاد منافع، فساد دامنگیر و نداشتن نظام ارزیابی سیاست(Policy Evaluation) موثر و سالم در محیط و حوزه اجرای سیاست اتفاق می افتد، چشم پوشی کرد. بر خلاف آنچه تصور می شود (که حتی این گزارش بانک جهانی هم به قدر کفایت به آن نمی پردازد)، موضوع فقر آب تنها محدود به کشور های فقیر نمی شود؛ بلکه با توجه به تغییرات اقلیمی، گرم شدن هوا، افزایش تقاضا و افزایش شدید تعرفه های آب، حتی جمعیت انبوهی از شهروندان کشورهای غنی نیز در خطر فقر آب قرار می گیرند و این موضوعی است که گاردین امکان بروز قریب الوقوع آن را به جامعه بریتانیا هشدار می دهد. در واقع فقر آب از سه منظر فقدان آب به دلیل ازدست رفتن منابع، عدم امکان پرداخت هزینه های آب و فقری که در نتیجه پرداخت هزینه های آب ایجاد می شود، قابل تعریف است. بنا بر گزارش بنیاد خیریه تحقیقاتی بزرگ جوزف رونتری، اگر فرد یا خانواده، مساوی یا بیش از سه درصد از درآمدش را صرف پرداخت قبض آب کند، در فقر آب قرار می گیرد. گزارش دیگری از طرف مشاوران محیط زیست AEA و دانشگاه ساری انگلستان، خطر کمبود و فقر آب را جدی تر می بیند و گزارش می کند که درحال حاضر چهار میلیون خانواده در انگلستان در خطر جدی فقر آب قرار دارند.جامعه شکننده)Fragile Society (و حاکمیت شکننده)Fragile State(: نتیجه فقر آب آب برخلاف آنکه خاصیت خاموش کنندگی آتش را دارد، ولی اگر در این عصر سیاست گزاری و دیپلماسی مناسب برای مدیریت بحران آب صورت نگیرد، با تبدیل شدن به موضوع امنیتی، نقش سوخت بحران ها و منازعات و تشدید فقر ملی، منطقه ای و جهانی را بازی خواهد کرد و نتیجه آن ایجاد شکستگی مرکب (Compound Fragilities) در سیستم های اجتماعی، اقتصادی و زیستی و تولید تضاد، خشونت و جنگ خواهد بود. ماحصل چیزی است که از آن به عنوان جامعه شکننده (Fragile Society) و حاکمیت شکننده (Fragile State) یاد می شود. این اتفاقی است که اولین نشانه های آن در شمال آفریقا و منطقه خاورمیانه و بعضی کشورهای این مناطق، با شدت و ضعف در حال هویداشدن است. گزارش های جهانی نشان می دهد در مناطق شمال آفریقا و خاورمیانه، میزان دسترسی استاندارد هر فرد در سال به آب که مطابق شاخص های توسعه جهانی حدود هزار مترمکعب است، از سال 1967 تا سال 2011 به شدت کاهش پیدا کرده و به حدود 300 تا400 مترمکعب در سال و در مصر تقریبا به زیر صد مترمکعب در سال میل کرده و این کاهش تقریبا در تناسب کلی با کاهش تولید ناخالص داخلی (GDP) این کشورها بوده است.آلودگی آب های شیرین محدود زمینی و سرزمینی باعث تشدید وخامت اوضاع و تبدیل عامل علاج به بیماری می شود. آلودگی آب ها معمولا به دلایل زیادی ازجمله از طریق پساب های صنعتی و فاضلاب شهری تصفیه نشده یا به وسیله مصرف سموم و کودهای شیمیایی در کشاورزی اتفاق می افتد و به بستر آب های سطحی و زیرزمینی وارد می شود، یا آب ها به میکروارگانیسم های بیماری زا و انگل های دامی و انسانی آلوده می شوند و نه تنها مخاطرات فراوانی برای سلامت انسان ها ایجاد می کنند؛ بلکه اثرات مخربی در چرخه فقر – فقر آب - فقر بهداشت و پاکیزگی – افزایش بیماری می گذارند و اثرات بحران آب را در ایجاد جامعه شکننده تشدید می کنند.حکمرانی آبامروزه با توجه به اهمیت آب در سرنوشت زمین، محیط زیست، کشورها و ملت ها، مسئله فقر آب ابعاد جدیدی پیدا کرده است و به موضوعی فرابخشی، بین بخشی و فرامنطقه ای و بین قاره ای و جهانی تبدیل شده است. متون حکمرانی، حکمروایی و سیاست گزاری عمومی نیز در این روند در دایره تاثیر و تاثر با فقر آب واقع شده اند.امروزه از شروط حکمرانی خوب (Good governance) تامین امنیت آب و کاهش فقر آب نه تنها مورد تاکید قرار گرفته است؛ بلکه بیشتر خود مفهوم حکمرانی آب شکل نظری و عملی به خود گرفته است. مجموعه کشورهای OECD در سال 2015، در سندی با عنوان اصول حکمرانی آب چارچوب چندمرحله ای برای این مهم توصیه کرده است. مطابق این مدل توصیه شده است تا شکاف های موجود در هر کشور در موضوع فقر آب، شناسایی شده و برای هرکدام پلی تعبیه شود. این سند شکاف های مهم را شکاف سیاست و قانون، شکاف پاسخ گویی، شکاف منابع مالی، شکاف ظرفیت و توانمندی، شکاف دانش و اطلاعات، شکاف اداره کرد و مدیریت، و شکاف اهداف قابل حصول طبقه بندی کرده است و برای هر کدام درخواست تعبیه و طراحی پل و راه حلی کرده است. این پل ها یا راه حل ها باید سه مشخصه عمده، اثربخش بودن، کارا بودن و امکان ایجاد اعتماد و مشارکت عمومی را در خود داشته باشند. این سند در نهایت از سیاست گذاران خواسته است که به هر چهار مرحله فرایند سیاست گزاری سیاست یعنی مراحل صورت بندی سیاست، اجرای سیاست، نظارت بر اجرا و مانیتورکردن سیاست و در نهایت ارزیابی سیاست اهتمام ویژه داشته باشند. دیپلماسی آباما موضوع دیگری نیز در سیاست گزاری برای مدیریت بحران آب حائز اهمیت اساسی است که از آن به عنوان دیپلماسی آب یاد می شود. دیپلماسی آب به کارگیری فرایندی دینامیک، مشارکت پذیر و خردمحور برای رسیدن به همکاری های صلح طلبانه و مشارکت جویانه و البته پایدار در تامین و حفظ آب سرزمینی و زمینی است. طبیعتا در این راستا مذاکرات سیاسی و فنی هوشمندانه و عاقلانه با همسایگان که دارای منافع مشترک در منابع آبی یا دسترسی به سرچشمه های آب های سطحی هستند، نقش مهمی در دیپلماسی خارجی آب بازی می کند. همراه با دیپلماسی خارجی، دیپلماسی داخلی آب از طریق ایجاد تعهد سیاسی در همه نهادهای استراتژیک حاکمیت، ایجاد فضای مشارکت پذیر برای ایجاد وفاق ملی و همراهی آحاد مردم و هماهنگی همه دستگاه های دولتی در راستای هدف کنترل و مدیریت بحران فقر آب نقشی ویژه را بازی خواهد کرد. البته رسیدن به چنین اجماع ملی، نیازمند ایجاد باور عمومی به صلاحیت و عزم حاکمیت در تامین منافع عمومی و باور به وجود و واقعیت خارجی مشکل است که وجود و همراهی رساناهای عمومی مستقل و مورد اعتماد مردم می تواند نقش برجسته ای در این راستا ایفا کند. مدیریت شوک اجتماعینحوه آگاه سازی اجتماعی از مشکل فقر آب و بحران آب پیش رو و دعوت به مشارکت، حرکت بر لبه تیز سیاست گزاری عبور از بحران آب و مدیریت فقر آب است که در کنار نیاز احتمالی به شوک اجتماعی باید امکان کنترل این شوک قبلا طراحی و امکان هدایت آن به سمت روش های سازنده، بررسی شده باشد. در غیراین صورت هر گونه ایجاد شوک ناگهانی و تحریک بی حساب می تواند موجب ایجاد ترس بیمارگونه منشر و پانیک اجتماعی شده و با ایجاد هرج ومرج و آنارشیسم امکان کنترل اوضاع و مدیریت بحران را از سیاست مداران سلب کند و نه تنها موجب ایجاد مشارکت نشود؛ بلکه مشکلات مخربی مانند مهاجرت های بزرگ، تنازعات قومی، شهری و منطقه ای و حتی کشوری و مشکلات امنیتی غیرقابل کنترل ایجاد کند و فرصت های باقی مانده برای مدیریت بحران آب را نیز از دست جامعه برباید و جامعه را به وضعیت شکسته داخل کند. 
                