شنبه ۲۱ بهمن ۱۳۹۶
-----------------------------------------
حرف اول
-----------------------------------------
غرور ملی؛ همبستگی ملی
-----------------------------------------

                    همان گونه که در اخبار آمد، مسئولان برگزارکننده المپیک زمستانی در کره جنوبی تحت تاثیر عوامل خارجی از تحویل هدایا به ورزشکاران ایرانی امتناع کردند. این خبر باعث ایجاد تخریب و تحقیر نسبت به غرور و غیرت ایرانیان شد. به محض اطلاع از این خبر، ضمن هماهنگی با وزرای محترم خارجه، ورزش، صنعت و ارتباطات چند اقدام هم زمان در سطح ملی شکل گرفت. در این میان عکس العمل سریع وزارت خارجه در احضار سفیر و رفتار بسیار هوشمندانه آقای دکتر ظریف دال بر تغییر گوشی سامسونگ شخصی خود به طور خاص با موجی از واکنش مثبت در شبکه های اجتماعی مواجه شد.در تداوم این اقدام، هم زمان با انجام مکاتبات رسمی با مسئولان کمیته بین المللی المپیک و شرکت سامسونگ، نسبت به عواقب این نوع رفتارهای ناصحیح هشدار جدی داده شد. در ادامه این روند ناگهان و به نحوی که نمی توان آن را تصور کرد، موجی از واکنش های اجتماعی در دفاع از ورزشکاران ایرانی اعزامی به المپیک زمستانی در سطح ملی شکل گرفت. نتیجه این موج اجتماعی در یک جمله چیزی نبود جز: سکوت نکردن ایرانیان در مقابل هرگونه تحقیر و توهین به غرور، غیرت و هویت ایرانی.خوشبختانه در کمتر از 24 ساعت، شرکت سامسونگ و مسئولان برگزاری المپیک زمستانی ضمن عقب نشینی، رسما از این اقدام غیراخلاقی و غیرحرفه ای عذرخواهی کردند.دستاوردهای این حرکت را چنین می توان برشمرد:1. همبستگی و وفاق ملی ایرانیان در مقابل بیگانگان که جلوه های مختلف این امر را در جریان تحریم و برجام (در سطح خارجی) و حوادث و فجایعی مانند پلاسکو، زلزله و سانچی (در سطح داخلی) شاهد بودیم.2. نقش بی بدیل شبکه های اجتماعی در جریان سازی خبری و بسیج افکار عمومی در راستای دفاع از منافع و مصالح ملی در این پدیده کاملا مشهود و انکار ناپذیر است.3. هم گرایی میان دولتمردان، رسانه ها و جامعه ورزشی در حقیقت اقدامی پیش دستانه در راستای پیشگیری از تکرار پدیده های مشابه است.در پایان ذکر این نکته ضروری است که در آستانه دهه مبارک فجر، بار دیگر نیازمند احیای ارزش های بنیادین انقلاب بر این اساس هستیم. پیام انقلاب اسلامی، احیای هویت ملی، دینی، اخلاقی، انسانی، استقلال ملی، امنیت ملی، حفظ آزادی های سیاسی - اجتماعی و از همه مهم تر توجه به کرامت انسانی بود. خوشبختانه اکنون با گذشت چهار دهه از پیروزی انقلاب اسلامی، این ارزش ها همچنان در جامعه جاری و ساری است. باید باور داشت که با احیای ارزش های اخلاقی و انسانی مانند هم گرایی، همبستگی، همدلی و هم نوایی، می توان از همه چالش های موجود عبور کرد و به مقصد و مقصود نهایی که همانا فتح قله های فضیلت و تعالی انسانی است، دست یافت.امروزه به برکت انقلاب اسلامی، ورزش در ایران دستخوش تحولات بنیادین شده است. در عرصه ورزش همگانی که هدف آن گسترش نشاط و سلامت است، همه نقاط این سرزمین، از امکانات حداقلی برخوردار بوده و در حوزه ورزش قهرمانی نیز به یکی از مدعیان اصلی در آسیا تبدیل شده و در برخی رشته ها نیز جزء پیش قراولان عرصه جهانی هستیم. ورزش قهرمانی ما با بیش از هفت میلیون ورزشکار در قالب 52 فدراسیون و 13هزارو 800 هیئت ورزشی به یکی از اصلی ترین کانون های نشاط اجتماعی، غرور و هویت ملی تبدیل شده است. البته به این رقم باید میلیون ها علاقه مند به حوزه ورزش را نیز اضافه کرد. در این میان آنچه اهمیت افزون تری دارد، ضرورت سرمایه گذاری و توجه بیشتر به منابع انسانی این حوزه با هدف کاهش آسیب های اجتماعی و افزایش نشاط ملی است. بی تردید به هر میزان که در حوزه ورزش همگانی یا قهرمانی و به ویژه در حوزه بانوان سرمایه گذاری یا هزینه کنیم، قطعا با نشاط، سلامت و غرور ملی افزون تری مواجه خواهیم شد.
                