یک‌شنبه ۵‌شهریور ۱۳۹۶
-----------------------------------------
حرف اول
-----------------------------------------
با تحریمی ها همسو نشویم
-----------------------------------------

                    این روزها با معرفی کابینه جدید روحانی و حرف وحدیث هایی که درباره آن به وجود آمد، نوعی سرخوردگی بین برخی علاقه مندان به سیاست بروز کرده است. در این میان کسانی که طرفدار تحریم انتخابات بودند، تیغ تیز انتقاد برکشیده و همه فعالان سیاسی را هدف قرار می دهند؛ فعالانی که با تلاش صادقانه خواستار مشارکت حداکثری در انتخابات اخیر شوراها و ریاست جمهوری بودند. حرف روشن آنها این است که «ما» از قبل می دانستیم روحانی به وعده هایش عمل نمی کند و بیشتر شعارهایش تبلیغاتی است و هدفش جمع کردن رای برای پیروزی خود در این مرحله است. آنها از این هم پا را فراتر گذاشته و می گویند اساسا جریان اصلاح طلبی در ایران جریانی معیوب و وابسته است و در مجموع اگر عملکردی هم داشته باشد، در راستای تحکیم وضع موجود بوده و دغدغه ای برای مطالبات عمیق اجتماعی مردم ازجمله عدالت و آزادی های اساسی ندارد. به گفته آنها سران جریان اصلاح طلبی، رانده شدگان هستند و بنابراین اگر دوباره موقعیتی به دست آورده و به مناصب رسمی بازگردند، تمام تلاش شان در درجه اول پرکردن جیب های خود و سپس اقوام شان است و درنهایت اگر فرصتی یا امکانی داشتند، ناپرهیزی کرده، نکاتی انتقادی بیان می کنند و می گویند ببینید هم اکنون یکی از اصلی ترین مطالبه های فعالان سیاسی وجه المصالحه قرار گرفته است....اصلاح طلبان یا اعتدال گرایان نیز در این میان سعی می کنند به جای حل موضوع هرکدام به شکلی از این نمد برای خود کلاهی برگیرند. شاید دولت روحانی آن چنان که انتظار می رفت یا وعده اش را داده بود، تاکنون عمل نکرده باشد؛ اما هرگز نمی توان از این مقدمه ناخوشایند آن نتیجه را گرفت که پس بهتر بود در انتخابات شرکت نمی کردیم یا از این پس بهتر است راه اصلاح طلبی یا اعتدال گرایی را به خود وانهاده به دنبال فعالیت های دیگر برویم؛ فعالیت هایی که در نظر تحریمی ها، مقابله به عنوان یک کلیت است و از آنجا که چنین امکانی در شرایط کنونی وجود ندارد، نتیجه نهایی اش انفعال، سرخوردگی، یاس و انزوای بیشتر فعالان سیاسی خواهد بود. در واقع تحریمی ها با انتقادات شان امروز ما را به همان بن بستی هدایت می کنند که خود سال هاست در آن گرفتارند. جواب ما به این تحریمی ها مانند گذشته «نه» خواهد بود. ما به مشارکت خودمان در انتخابات افتخار می کنیم. از اینکه موفق شدیم یک جا به جایی به وجود آوریم، به رای های مان می بالیم و از رفتن به پای صندوق های رای پشیمان نیستیم. ما همچنان بر ادامه راه خود در جهت اصلاحات تاکید می ورزیم و اصلاحات را یکی از مهم ترین پروژه های سیاسی ممکن در شرایط کنونی ایران و جهان می دانیم. دولت روحانی تنها یکی از سکوهای این جریان بوده و موفق بودن یا نبودنش را نیز با همین متر و متراژ می سنجیم. ما با هیچ دولتی یا شخصی عقد اخوت نبسته ایم و هرکسی را در این راه به محک می گذاریم. شخص روحانی انتخاب ما بود؛ هرچند دولتش انتخاب شخص اوست؛ بااین حال از تمام دستاوردهای مثبت دولتش (و هر نیروی دیگری اعم از اصولگرا یا اصلاح طلب) دفاع و از تمام عملکردهای معیوب یا منفی آنها انتقاد می کنیم. با چشمانی باز مراقب عملکرد نمایندگانی هستیم که با برچسب اصلاح طلبی وارد مجلس شدند و به کمیسیون های اصولگرا پیوستند یا به قولی شریک این و رفیق آن شدند. به مجموعه شورای شهر و شهرداری چشم دوخته ایم و به درستی می دانیم موفقیت همه این افراد در گرو همان برگه های رایی بود که به صورت یک فهرست کامل به صندوق ها ریخته شد. این ملت ایران بود که آنها را از هیچ به همه چیز رساند و به قولی بر تخت عزت نشاند. حال نیز کاملا مراقب اعمال و گفتار آنهاست تا ببیند چه می گویند و چه می کنند. تردیدی وجود ندارد که دولت ها و افراد می آیند و می روند و ملت ایران هوشیارانه از خادمانش دفاع و از خائنانش به موقع و دقیق حساب کشی می کند. کیست که نداند این حساب کشی ها چه زود فرا می رسد؟
                