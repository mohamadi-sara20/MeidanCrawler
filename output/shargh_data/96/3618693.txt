سه‌شنبه ۷‌شهریور ۱۳۹۶
-----------------------------------------
type_unknown
-----------------------------------------
آستان قدس بانک می زند
-----------------------------------------

                    شرق: روز گذشته تولیت آستان قدس رضوی از تاسیس بانک قرض الحسنه بدون ربا خبر داد. حجت الاسلام سیدابراهیم رئیسی، رقیب حسن روحانی در انتخابات ریاست جمهوری، اکنون می خواهد وعده بانکداری اسلامی را تحقق ببخشد و درحالی که در جمع نماینده ولی فقیه در خراسان جنوبی و بخشی از مدیران و ائمه جمعه استان خراسان جنوبی حضور پیدا کرده، به وعده های انتخاباتی رقیبش نیز طعنه می زند.رئیسی دیروز گفته «مردم در عرصه های مختلف با وجود مشکلات پای کار آمدند و امروز نوبت مدیران است تا گره مشکلات را باز کنند» و به همین دلیل هم از دیدار خود با ولی اله سیف، رئیس کل بانک مرکزی خبر می دهد.اشاره به این دیدار در کنار وعده تاسیس بانک قرض الحسنه، نشان از جدی بودن این نهاد برای حضور در عرصه نظام بانکی ایران دارد. البته تاسیس بانک قرض الحسنه بدون ربا، نخستین بانک در این قامت نیست و دو رقیب دولتی و خصوصی هم دارد. این در حالی است که رقبایش یعنی دو بانک قرض الحسنه دولتی مهر ایران و بانک قرص الحسنه خصوصی رسالت، اکنون از لحاظ مالی اوضاع مساعدی ندارند و با ترفندهایی سر پا هستند. شاید یکی از علت های آن هم خدمات سپرده و تسهیلات قرض الحسنه در سایر بانک ها باشد که جذابیت این دو بانک را زیر سوال برده است. کارشناسان می گویند بانک قرض الحسنه در شرایط کنونی اقتصاد و سیستم بانکداری کشور، برای جذب سپرده و منابع به مشکل برخواهد خورد، مگر آنکه آستان قدس رضوی خود از موسسات زیرمجموعه اش منابع رایگان در اختیار این بانک قرض الحسنه قرار دهد که در این صورت احتمال موفقیت آن وجود خواهد داشت، البته موفقیتی با شرط و شروط.رئیسی همچنین در کنار طرح این موضوع باز هم بازگشت به عقب داشت و در طعنه به رقبای انتخاباتی خود دو موضوع را به رخ دولت کشید و گفت: «در انتخابات گفتیم باید سالانه یک میلیون شغل ایجاد شود که به ما گفتند چگونه این رقم ایجاد می شود و گفتند این سخنان پوپولیستی است، اما الان گفتند باید 955 هزار شغل ایجاد کنیم». «در انتخابات گفتیم باید به دهک پایین جامعه توجه شود که دو روز بعد از انتخابات گفتند کمک به نیازمندان تحت حمایت را پنج برابر می کنیم و خوب است که رقم بخورد». بانک های قرض الحسنه زیان ده هستندبهاءالدین حسینی هاشمی، کارشناس بانکی، تاسیس بانک قرض الحسنه را در اقتصاد ایران ناموفق می داند. او در بیان چرایی این دیدگاه می گوید: اکنون دو بانک قرض الحسنه دولتی مهر ایران و بانک قرض الحسنه خصوصی رسالت وجود دارند که اوضاع مناسبی ندارند و تاسیس بانک تک بعدی دیگری با محور قرض الحسنه به نظر منطقی نمی آید. این کارشناس بانکی با بیان اینکه تاسیس یک بانک قرض الحسنه در یک اقتصاد تورمی، توجیه اقتصادی ندارد، ادامه می دهد: در یک بانک قرض الحسنه، سپرده گذاران باید منابع قرض الحسنه در اختیار بانک ها بگذارند و بانک ها بتوانند با آنها وام های قرض الحسنه بدهند، یعنی بانک باید منابع مجانی داشته باشد تا تسهیلات ارزان قیمت بدهد. این مسئله در شرایط کنونی سیستم بانکداری که خود را تابع سیستم بانکداری اسلامی می دانند و سودهای بالا می دهند، جواب گو نیست و مردم ترجیح می دهند در بانک های دیگر با شرایط بهتر سپرده گذاری کنند.طرح چنین دیدگاه هایی، ایده آل هایی است که به حقیقت نمی پیوندد. مگر اینکه موسساتی خود بخشی از منابع را به عنوان قرض الحسنه در اختیار بانک قرار دهند، وگرنه خود آن بانک نمی تواند منابع کافی قرض الحسنه جمع آوری کند و برای اعطای تسهیلات قرض الحسنه، اختصاص دهد.او با بیان اینکه بانک ها با دو هزینه عملیاتی و غیرعملیاتی پول روبه رو هستند، توضیح می دهد: هزینه عملیاتی مربوط به کارمزد و سود برای تجهیز سپرده است. این هزینه در بانک قرض الحسنه وجود ندارد، اما هزینه غیرعملیاتی پول در بانک ها، مشترک است. این هزینه در سیستم بانکداری ایران چیزی حدود هفت تا هشت درصد است که شامل حقوق و دستمزد، اجاره و در واقع کل هزینه های اداره بانک می شود که در هزینه تمام شده پول اثر دارد. اگر این بانک بخواهد منابع مجانی در اختیار بگیرد و سود چهار درصد برای تسهیلات اختصاص دهد، باز هم حداقل سه درصد کم می آورد و در بیانی دیگر زیان ده خواهد بود. ایده بانک های قرض الحسنه برای جلوگیری از زیاناین کارشناس بانکی به ترفندهایی که بانک های قرض الحسنه برای جلوگیری از زیان به کار می گیرند، اشاره کرده و می گوید: یکی از ترفندها آن است که بانک، منابع مردم را نگه دارد و با بالاترین نرخ سود در بانک های دیگر سپرده گذاری و سود دریافت کند یا با منابع مردم، دارایی های مالی با بازده بالاتر بخرد تا منافعی ایجاد کند تا بتواند بانک را اداره کند، وگرنه اگر بخواهد از این دست منابع بگیرد و از آن دست وام بدهد، زیان ده خواهد بود. به همین خاطر ممکن است بانک به خرید اوراق خزانه و مشارکت دست بزند یا از بازار سرمایه، سهام بخرد. به گفته او، هرچند این اقدام با بانکداری اسلامی منافات ندارد، اما با رسالت و امتداد اهداف بانکداری قرض الحسنه که باید همان آن، وام قرض الحسنه در اختیار مردم قرار دهد، در تضاد است. سپرده گذاری قرض الحسنه جذابیت نداردحسینی هاشمی چنین رخدادی را موجب عدم جذابیت سپرده گذاری در بانک قرض الحسنه برمی شمرد و می افزاید: یک بانک باید تمام خدمات و محصولات بانکی را ارائه دهد نه اینکه فقط وام قرض الحسنه در اختیار قرار دهد، زیرا در این صورت صرفا مشتری خاص و اندک پیدا می کند، درحالی که عموم مردم نیازهای بانکی دیگری هم دارند و خواهان سپرده گذاری در انواع دیگر یا دریافت تسهیلاتی دیگر هم هستند یا ممکن است بخواهند اعتبار اسنادی باز کنند و مسائلی از این دست که در یک بانک صرفا قرض الحسنه میسر نیست. او می افزاید: اکنون بانک های معمولی در کشور هم، حساب قرض الحسنه دارند و وام قرض الحسنه هم در اختیار عموم قرار می دهند، اما نزد مردم صرفا وام قرض الحسنه جذابیت دارد و به همین دلیل برای وام های ازدواج و درمان و... عموما با کمبود منابع روبه رو می شود.به گفته او، چنین تفکری و طرح چنین موضوعاتی، صرفا به دلیل عدم آگاهی نسبت به صنعت بانکداری است.
                