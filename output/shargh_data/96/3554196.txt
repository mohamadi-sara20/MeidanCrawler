یک‌شنبه ۱۷ اردیبهشت ۱۳۹۶
-----------------------------------------
سرمقاله
-----------------------------------------
خطر جدی «مزایده های سیاسی»
-----------------------------------------

                    1. دولت ها برای تحقق آرمان ها و اصولی که در قانون اساسی کشور آمده است، از سوی مردم و رای دهندگان انتخاب می شوند تا به خواسته های بلندمدت جامعه و نیازهای کوتاه مدت مردم پاسخ گو باشند. پس می توان گفت انتخاب کردن فردی به عنوان رئیس جمهور که بتواند از عهده چنین امر خطیری برآید، از مهم ترین وظایف مردم است.2. مردم کاندیدای مدنظرشان را بر پایه دو ضابطه انتخاب می کنند؛ یکم شناخت و داوری براساس عملکردها و گذشته کاندیدا و دوم برنامه ها و سیاست هایی که برای بهبود وضعیت در کوتاه مدت و میان مدت و همچنین راهبردهای اساسی و آینده نگری هایی که مبتنی بر آرمان های قانون اساسی به مردم عرضه می کند.3. جامعه و اقتصاد در جوامع امروز، سرشار از پیچیدگی ها و تاریکی هاست و هیچ دولتی نمی تواند در چهار سال بر این پیچیدگی ها و تاریکی ها فائق آید؛ مگر آنکه با پشتیبانی مردم بر سر کار آید و مردم را شریک، یاور و مشاور خود قرار دهد؛ اما مردم یکدست نیستند؛ مناطق و استان ها در سطح واحدی از توسعه قرار ندارند. سقف وعده های کاندیدا را هم قانون اساسی مشخص کرده است و منابع مورد نیاز برای تحقق برنامه های کاندیدا و خواست های مردم نیز همواره محدود بوده و خواهد بود.4. هر کاندیدای ریاست جمهوری در قبال این محدودیت ها و برای پاسخ گویی به آن الزامات، ناگزیر به شاخص هایی در سطح کلان مانند رشد اقتصادی، رشد درآمد سرانه، رشد اشتغال (کاهش نرخ بی کاری)، رشد بهره وری، نرخ تورم، رشد رفاه، کاهش کسری بودجه، تراز تجاری و امسال اینها متوسل می شود که در سطح فردی و خرد و خانوار و بنگاه معنای زیاد و یکسانی هم پیدا نمی کنند؛ نه به این دلیل که رای دهندگان بالقوه، درکی از این شاخص ها ندارند، بلکه بیشتر به این دلیل که تاثیر عینی، کوتاه مدت و حتی میان مدت تغییرات آن شاخص ها، برای آنها ملموس نیست و مردم لزوما در «دام میانگین های» کلان نمی افتند.5. در شرح دستاوردها و عملکردهای دولت مستقر، مناسب تر و ملموس تر آنهایی هستند که برحسب استان ها بیان می شوند؛ البته نه به صورت نرخ تورم یا شاخص قیمت ها، بلکه برحسب هر آنچه که چه درحال حاضر و چه در آینده هم می توان به چشم دید و هم می توان لمس کرد؛ مانند طرح ها و برنامه هایی که در هر استان به ویژه استان های مرزی کمتر توسعه یافته، به اجرا درآمده یا به اجرا و بهره برداری خواهند رسید (پروژه های زیربنایی اقتصادی مانند راه ها، آب رسانی، برق رسانی، گازرسانی، حمل ونقل شهری و پروژه های زیربنایی اجتماعی مانند مسکن، درمانگاه، بیمارستان، مدرسه، حمایت های رفاهی، بهزیستی و فقرزدایی).6. تسهیل گری های اداری، اجرائی و قضائی که به گونه ای واقعی و ملموس موجبات رضایت خاطر مردم را فراهم کرده یا خواهد کرد.7. مبارزه با فساد به ویژه فساد اداری و برنامه ها و سیاست هایی که در این زمینه به اجرا درآمده اند و با گستره و ژرفای بیشتری استمرار پیدا خواهند کرد.8. اصلاحات نظام تدبیر و تاثیر آنها بر کارایی و بهره وری اقدامات دولتی و عمومی، مانند کاستن از درجه تمرکز شدید اداری و میزان واگذاری و تفویض اختیارات به استان ها، دولت الکترونیک، پنجره واحد مشوق و تسهیل گر سرمایه گذاری ها در استان ها و شهرستان ها و ارائه طرح ها و برنامه های مشخص و ملموس برای گسترش این اصلاحات.9. ارائه برنامه ها، طرح ها و سیاست هایی که برای تحقق اصول قانون اساسی در رابطه با شوراهای استان، شهرستان، شهر و روستا به اجرا درآمده و با گستره و ژرفای بیشتری استمرار پیدا خواهند کرد.10. سیاست ها و تدابیری که برای متوقف کردن تخریب فضاهای شهری از سوی شهرداری ها در تهران، کلان شهرها و همه شهرهای کشور تاکنون به اجرا درآمده و نوید اجرای برنامه ها و طرح هایی که برای زیست مندکردن شهرها در دستور کار قرار گرفته است. 11. جلوگیری از «مزایده های سیاسی» برای جلب رای دهندگان. مزایده سیاسی به معنای دادن وعده های فاقد توجیه اقتصادی و مالی و حتی اجرائی، همچون بردن تشنه ای به سراب به جای چشمه آب است. مبارزه با این نوع وعده های انتخاباتی، وظیفه ای است ملی و مردمی که نه تنها در کارزارهای انتخاباتی بلکه در همه صحنه ها و حوزه و در همه برنامه ها و طرح ها از سوی همه افراد آگاه باید انجام شود. رای دهنده آگاه وظیفه دارد در مواجهه با این مزایده های سیاسی فقط برای مخالفت کاندیداها با این عوام فریبی ها اکتفا نکند بلکه خود به توجیه هم وطنان نیز بپردازد.
                