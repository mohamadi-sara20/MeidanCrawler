دو‌شنبه ۱۳‌شهریور ۱۳۹۶
-----------------------------------------
سرمقاله
-----------------------------------------
ماموریت ظریف
-----------------------------------------

                    دستگاه دیپلماسی کشور در حال پوست اندازی است. در چند هفته گذشته اخبار گوناگونی درخصوص تشکیلات وزارت امور خارجه در دوره دوم تصدی آقای دکتر ظریف مطرح بود و رسانه ها به نقل از منابع خبری و برداشت های خود، نکاتی را درباره تغییرات احتمالی در تشکیلات وزارت امور خارجه مطرح می کردند. اظهارات وزیر خارجه در گفت وگو با پایگاه اطلاع رسانی دولت، پایانی بر گمانه زنی ها و بیان روشن تغییرات مدنظر وی در دستگاه دیپلماسی کشور در چهار سال آینده بود. به گفته وی «وزارت خارجه در دولت دوازدهم دو ابراولویت خواهد داشت؛ یکی بحث اقتصاد و دیگری بحث همسایگان است». بر اساس گفته وزیر خارجه، پیشبرد اهداف این دو ابراولویت بر عهده دو «معاونت سیاسی» و «معاونت اقتصادی» است که اولی از طریق ادغام سه معاونت منطقه ای موجود ایجاد می شود و دومی یک معاونت تازه تاسیس خواهد بود که در تشکیلات کنونی وزارت خارجه وجود ندارد. البته تشکیلات وزارت امور خارجه محدود به تشکیل این دو معاونت نبوده و طیف وسیعی از جابه جایی در مدیریت های منطقه ای و ایجاد هسته هایی است که مستقیما با راس دستگاه دیپلماسی کار خواهند کرد. بدون ورود به این بخش از تغییرات و تشکیلات که در نوشته ای آن را «تغییرات» تعبیر کردم، با آرزوی توفیق برای جناب دکتر ظریف در پیشبرد اهداف مدنظر در طرح و کسب اجازه از ایشان، نکاتی را در این خصوص به صورت اجمالی در آستانه کلیدخوردن این طرح مطرح می کنم.1) همسایگی از اولویت های دائمی کشورها در هر مقطع تاریخی است تا جایی که در ادبیات سیاست خارجی، همسایگی را معادل نیمی از دیپلماسی هر کشور برشمرده اند. به تعبیر دیگر همسایگی خود بخشی انکارناپذیر از سیاست خارجی هر کشور است و نمی توان با برش زمانی، در مقطعی همسایگان را در بوته نسیان گذاشت و در مقطعی دیگر از اهمیت آن سخن گفت. نگارنده در مهر ماه سال 94 در همین ستون «شرق» در یادداشتی تحت عنوان «جای خالی منطقه در دیپلماسی» بر این مهم انگشت گذاشت. اینک و در آستانه دومین دوره ریاست جناب آقای روحانی، تاکید بر همسایگان به عنوان ابراولویت در برنامه پیش روی وزارت امور خارجه نکته ای است که باید از آن استقبال کرد.2) پیشبرد اهداف مدنظر دستگاه دیپلماسی کشور در حوزه همسایگان، اما نیازمند پیش شرط هایی است که در صورت فراهم نبودن آن، کار بر مدیران و مجریان وزارت امور خارجه اگر نه غیرممکن که بسیار دشوار خواهد بود. اولین گام در این مسیر فرماندهی و مدیریت منطقه در درون وزارت خارجه است. تاثیرات سوء غفلت از این مهم در سه سال اول (1392-95) که دکتر ظریف به شدت درگیر مذاکرات هسته ای بود، بر هیچ کس پوشیده نیست. ادغام معاونت های منطقه ای و تاسیس معاونت واحد سیاسی اقدام موجه و قابل تقدیری است؛ مشروط به اینکه جایگاه «منطقه و همسایگان» در این معاونت حداقل هم سطح و هم تراز با کشورها و مناطق دیگر باشد. دومین گام برای تحقق این مهم به مصداق «شرف المکان بالمکین» ضروری است حرفه ای ترین و کارکشته ترین دیپلمات های وزارت خارجه در راس مدیریت صف و ستاد کشورهای منطقه قرار گیرند. تجربه بیش از سه دهه نشان می دهد با توجه به جاذبه های مناطق دیگر جهان و فقدان مدیریت جامع بر منابع انسانی، فقط در مواردی نادر و انگشت شمار مدیریت سفارتخانه های کشور نزد همسایگان به زبده ترین دیپلمات ها واگذار شده است و در باقی موارد، این گونه نبوده است. سومین نکته هماهنگی همه نهادهای تاثیرگذار در سیاست خارجی در ترسیم اهداف کشور در منطقه و سپردن مسئولیت این برنامه به مدیریت دستگاه دیپلماسی کشور است. هیچ آفتی در طی این مسیر و تحقق این هدف خطرناک تر از تشتت آرا و عدم وفاق نزد نخبگان و تصمیم سازان در چگونگی تحقق هدف نیست. واقعه آتش زدن سفارت عربستان، مدیریت بحران یمن قبل و بعد از تهاجم نظامی عربستان، تشتت آرا، تحلیل ها و بالطبع عمل سیاسی در بحران موسوم به بهار عربی یا بیداری اسلامی و... نمونه های روشنی در این مورد است.3) درخصوص ماموریت اقتصادی وزارت امور خارجه (ابراولویت دوم ظریف) تا جایی که نگارنده به یاد دارد، اولویت همه دولت ها (از زمان مهندس موسوی تا روحانی) برقراری روابط اقتصادی با کشورهای جهان، جذب سرمایه و فناوری از کشورهای پیشرفته و افزایش صادرات غیرنفتی و خدمات فنی – مهندسی به کشورهای عمدتا جهان سوم بوده است. دوم، ایده تشکیل «معاونت اقتصادی برای اولین بار در دوره اصلاحات از طرف دکتر سیدکمال خرازی در وزارت خارجه کلید زده شد. خرازی به جد به دنبال تامین همین اهدافی بود که امروز ظریف از آن سخن می گوید. سنجش موفقیت دکتر خرازی و به زبان امروزین آسیب شناسی کاری که او آغاز کرد، گام اول در راهی است که ظریف باید مدنظر قرار دهد. سه اینکه، توسعه اقتصادی کشورها در جهان امروز موضوعی داخلی نیست و هیچ واحد سیاسی نمی‎تواند تنها با اتکا به توانمندی های داخلی، مسیر توسعه را بپیماید. ‎دلیل این امر وابستگی های متقابل کشورهای جهان به یکدیگر، نقش و تاثیر قوانین بین المللی بر اقتصادهای ملی و نیاز کشورهای جهان و به خصوص کشورهای در حال توسعه به سرمایه و تکنولوژی خارجی است. با توجه به انباشت منابع و رقابت برای استفاده از فرصت‎ها؛ راهبرد سیاست خارجی تقریبا تمامی کشورهای جهان، توسعه اقتصادی از طریق دستیابی به منابع مالی موجود در جهان و استفاده از این منابع و فرصت‎ها برای پیشرفت اقتصادی است. بنابراین سیاست خارجی همه کشورها (ازجمله ایران) نقش تعیین کننده‎ای در توسعه کشور دارد. در همین راستا لازمه استفاده از فرصت های موجود در جهان در وهله اول تصحیح سیاست ها در عرصه مناسبات بین المللی است. تردید نکنیم در فقدان چنین رویکردی هیچ اتفاقی در عرصه آرزوهای کشور در استفاده از فرصت ها رخ نخواهد داد. تجربه دوران طلایی اصلاحات و همچنین رویکرد حسن روحانی در «تعامل با جهان» در گشودن درهای جهان به روی کشور گواه این مدعاست. چهارم، جایگاه سفارتخانه‎های جمهوری اسلامی ایران در خارج تنها در امور سیاسی خلاصه نمی‎شود. در ارزیابی سفارتخانه ها (که قاعدتا از مسئولیت های اصلی واحدهای نظارتی دستگاه دیپلماسی است) سفارتخانه ای موفق تر است و باید مورد تشویق قرار گیرد که بتواند نقش برجسته تری در حوزه اقتصادی (دوجانبه یا چندجانبه) ایفا کند و از طریق توسعه روابط اقتصادی و تجاری محل ماموریت خود با ایران به تحکیم پایه های اقتصاد کشور متبوع خود و در نهایت به بهبود فضای کسب و کار، توسعه اقتصاد و رفاه شهروندان کشورش کمک کند. از این منظر اعزام سفرایی که بتوانند از عهده این ماموریت برآیند بسیار مهم است. کمک به مسیر توسعه کشور از طریق جذب سرمایه خارجی، انتقال تکنولوژی و حضور پرنقش تولیدات، نیروی کار و در صورت لزوم سرمایه ایران در کشور محل ماموریت، بسیار اهمیت دارد.
                