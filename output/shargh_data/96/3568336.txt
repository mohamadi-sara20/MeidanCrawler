سه‌شنبه ۹ خرداد ۱۳۹۶
-----------------------------------------
گزارش
-----------------------------------------
بهشتی که وعده دادند...
-----------------------------------------

                    گروه جامعه: شورای شهر تهران پس از سه دوره تسلط و غلبه اصولگرایان و یکه تازی ای که در مدیریت شهری داشتند، با بیم و امید و سلام و صلوات های بسیار به دست جریان اصلاح طلب افتاده است، درحالی که این تغییر در عین خوشحالی نگرانی هایی دارد؛ نگرانی هایی که بسیاری از آنها در ابتدای هر دوره شوراها به جریان اصولگرا و اصلاح طلب گفته می شد، اما مورد توجه قرار نمی گرفت و اگر قرار باشد در این برهه حساس باز هم مورد توجه قرار نگیرد، باید منتظر اتفاقاتی ناخوشایند بود! سه نفری که در دوره سوم شورای شهر تهران، بعد از دوره دوم و حضور مطلق لیست اصولگرایان به نام «آبادگران» به شورا راه یافتند، دوره ای متفاوت و سخت را پشت سر گذاشتند. سه نفره باید در مقابل 12 نفر دیگر در جریان اتفاقات مهمی همچون اتفاقات سال 88 و بعد از آن می ایستادند و انواع اتهامات را به جان می خریدند. معصومه ابتکار، محمدعلی نجفی و احمد مسجدجامعی در آن شش سالی که دو سال وقت اضافی هم داشت، برای کوچک ترین مصوبات که رنگ وبویی از جریان سیاسی شان را داشت، انواع انگ ها را خوردند و اگر نگوییم توانستند تمام وکمال به اندازه سه کرسی سبزی که به سختی به دست آورده بودند، تلاش کنند، می توان گفت که بیشترین تلاششان را داشتند. حال سوال اینجاست؛ در دورانی که به راحتی صندلی های سبز نصیب اصلاح طلبان شد، با صندلی های سبز و رای های مردم چه کردند و می کنند؟ در دوره چهارم شورای پایتخت، درحالی که اصلاح طلبان امید زیادی برای گرفتن سهم بیشتری از صندلی های شورا را داشتند، موفق شدند تنها 14 سهم داشته باشند؛ 14سهمی که از همان ابتدا تکلیف دو نفرشان روشن بود و تکلیف تعدادی دیگر خاکستری ماند! احمد دنیامالی و الهه راستگو در آزمون رای به شهردار تهران خط وخطوطشان را روشن کردند، اما چهار سال روی صندلی ای که سهم اصلاح طلبان بود نشستند و 12 نفر دیگر اصلاح طلبان هم در بزنگاه های مهمی چون املاک نجومی، پلاسکو، باغات و تعداد بی شمار سوال و تذکر به شهردار تهران که هیچ کدامشان به نتیجه نرسید، عملکردی خاکستری داشتند و همین بس که از شورای چهارم تنها یک نام خوش در اذهان عمومی باقی مانده که او هم رحمت الله حافظی است؛ عضوی که خیلی زود متوجه شد نه در میان جریان اصولگرا جای دارد و نه جریان اصلاح طلب نزدیک به آن چیزی است که درست می داند؛ چه اینکه در اقدامات مهمی همچون تغییر در مصوبه مهم برج – باغ ها که تیشه به ریشه باغات تهران زده است، در هر دوبار تلاش حافظی برای تغییر در این مصوبه، اصلاح طلبان نه تنها پشت او را خالی کردند، بلکه رای مخالف هم دادند.دوره چهارم شوراها را می توان به واسطه عملکرد کم، اما پرسروصدای اعضایش پرتنش ترین دوران قلمداد کرد؛ دورانی که می توانست به واسطه 31 عضوش عملکردی قابل قبول را نشان دهد تا تکرار شود، اما آن قدر این 31 عضو ضعیف عمل کردند که راه پشیمانی باز ماند. چشمداشت اعضای راه یافته به شورای چهارم به صندلی ریاست و وکالت مردم در مجلس اتفاق بدی بود که اگر با شانس علی البدل های اصلاح طلب همراه نبود، بر دامنه اتفاقات بد این دوره بیشتر می افزود. همین اتفاقات بود که باعث شد اصلاح طلبان یکی از بندهای میثاق نامه ای را که هنوز ما هم ندیده ایم و گویا همه امضا کرده اند به همین عدم خروج از شورا پس از انتخاب و بی اعتنایی به رای مردم اختصاص دهند. اعضای شورای چهارم در آزمون املاک نجومی که ابهامات زیادی از آن هنوز باقی مانده و در بزرگ ترین حادثه تهران در چند دهه اخیر تا امروز یعنی «پلاسکو» در ضعیف ترین شکل ممکن برای مهم ترین وظیفه قانونی و مردمی خود؛ یعنی نظارت بر شهرداری تهران ظاهر شدند. اعضای شورا که اسامی برخی از اعضای اصولگرای آن در لیست املاک واگذارشده هم بود، پیگیری را به واسطه ورود قوه قضائیه و پیگیری قضائی موضوع به کنار نهادند و حتی در حد کمیته داخلی برای خودشان هم گزارشی از این اتفاق یا اتهام نداشتند؛ گویا همه چیز برای آقایان و خانم ها روشن و حل شده بود! جلسات پرتنشی که نمونه ای از آن را در دوره های گذشته شورای پایتخت نداشتیم و اعضای شورا در دو جریان اصولگرا و اصلاح طلب تا پای قندان پرت کردن و مشت زدن و... به یکدیگر هم پیش رفتند. عملکرد اصلاح طلبان شورای شهر تهران در میان آن 31 نفر نقطه قابل اتکا و مثال زدنی ندارد، اگر بخواهیم از آوردن عنوان ها اجتناب کنیم، می توان حداقل این را گفت که برخی از آن 12 عضو باقی مانده اصلاح طلب با میانه روی از مصوبات و تصمیمات مهمی گذشتند و برخی دیگر با بهانه هایی همچون ترس از ریختن آب به آسیاب دلالان و منفعت جویان، سکوتی معنی دار داشتند که البته برایشان ایرادی هم محاسبه نشد، چون دیکته ننوشته، غلطی هم ندارد. تحرکاتی که برخی از اعضای شورای اصولگرا و اصلاح طلب در فضای مجازی و به خصوص توییتر داشتند به اذعان خودشان در نشست های خبری بیشتر جنبه تبلیغاتی داشت، نه دلسوزی برای شهر و شهروندان و البته که خیلی هم دیر بود!رسانه ها به عنوان ناظران و شاهدان عینی و مستقیم اعضای شورا در دوره های اخیر، در موارد متعددی نکاتی را به اعضای شورا در دوره های جدید و قدیم مطرح کردند که یا به آنها توجه شد یا نشد. اگر برخی از اعضای ورزشکار شورای چهارم به جای پایان دوره از همان ابتدای دوره چهارم حداقل در مقابل رسانه ها به دنبال فاصله انداختن ها بودند، شاید زودتر جواب می گرفتند و اگر از همان ابتدای دوره چهارم برخی از اعضا درباره مجموعه هایی مانند مرکز تجارت جهانی فردوسی همکاری می کردند، این پروژه این گونه در جریانی فرسایشی به نتیجه دلخواه خود نمی رسید.روی اصلی این گزارش اعضای شورای پنجم پایتخت هستند که با سفارش آبروی اصلاحات و پیامی که میلیون ها تهرانی به گوش جان شنیدند و یک بار دیگر اعتماد کردند و تکرار کردند. روی این گزارش به 21نفری است که جز معدودی که کارنامه نسبتا مشخصی دارند، مابقی حداقل در حوزه شهری کارنامه ای ندارند و بی صبرانه منتظر عملکردشان هستیم. اعضای اصلاح طلب شورای پنجم باید بدانند که قرار نیست همان اشتباهاتی که در دوره های قبلی تکرار شدند دوباره با افرادی جدید تکرار شود که اگر این گونه باشد، هزینه آن به اندازه هزینه گران رای های انداخته شده به صندوق ها، برای خود آنها و جریان اصلاحات گران خواهد بود! آنها باید بدانند که رای بی سابقه مردم تهران که حالا آنها وارثان این اعتماد در بهشت هستند، اگر قرار باشد در پیچ وتاب پرآب وتاب شهرداری و منفعت های ریز و درشت و پیدا و پنهان آن بیفتند، کسانی بیرون از بهشت حواسشان هم به آنها و هم به رای مردم هست. شورای پنجم که با این هزینه گران و بعد از 20 سال به جریانی اصلاحی رسیده است، قرار نیست محل کسب تجربه و بزنگاه گروه های سیاسی باشد که بعد از 20 سال حالا می خواهند سهمی برای خود داشته باشند و قطعا بهشتی که وعده داده اند، این بهشت نیست!اعضای شورای پنجم از صدر تا ذیل باید بدانند که علاوه بر رسانه های اصولگرایی که عملکردشان را در انتخابات و دوره چهارساله قبل دولت روحانی نشان داده اند، رسانه های اصلاح طلبی هم هستند که عملکردشان را بدون اغماض رصد می کنند. خبرنگاران و رسانه هایی که با رای مردم و اعتماد آنان و از همه مهم تر سرمایه آنان که تهران همه ماست، شوخی و معامله ندارند.
                