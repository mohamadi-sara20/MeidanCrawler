پنج‌شنبه ۲۲ تیر ۱۳۹۶
-----------------------------------------
سرمقاله
-----------------------------------------
معامله روسیه و آمریکا؟
-----------------------------------------

                    وزیر خارجه آمریکا در مصاحبه مفصلی بعد از دیدار ترامپ و پوتین در هامبورگ به مواردی اشاره کرد که می تواند گویای شرایط جدیدی باشد که در سوریه در حال شکل گیری است. او گفت: «بخش خیلی خیلی طولانی این دیدار صرف صحبت درباره سوریه شد. موافقت نامه درباره آتش بس در جنوب غربی سوریه بسیار دقیق است و ما بحث مفصلی نیز درباره دیگر مناطق سوریه داشتیم... و می توانیم با هم درباره روند سیاسی که آینده سیاسی مردم سوریه را شکل خواهد داد، کار کنیم. آنچه فکر می کنم این بار متفاوت است، سطح تعهد دولت روسیه است». او همچنین مدعی شد «جامعه بین المللی سوریه ای را که تحت حکومت اسد باشد، نخواهد پذیرفت». این اظهارات تیلرسون و برخی اقدامات مشخص مانند برقراری آتش بس در جنوب غربی سوریه، می تواند روشنگر ابعادی از دستور کار دولت جدید آمریکا و شکل گیری مرحله جدیدی در بحران سوریه باشد. مهم ترین محورها در این رابطه به شرح زیر است:1. اگر آتش بس در منطقه مهم جنوب غربی سوریه که بعد از ملاقات پوتین و ترامپ اعلام شد، دوام آورد می تواند به همکاری وسیع تر و عمیق تری بین روسیه و آمریکا در ارتباط با سوریه بینجامد. این آتش بس که در پی یک سلسله مذاکرات محرمانه چندماهه بین طرفین حاصل شد، نخستین دستاورد این مذاکرات نبود. پیش از این در اوایل جولای، اخباری حاکی از توافق آمریکا و روسیه درباره ایجاد یک منطقه حائل به طول حدود 130 کیلومتر از دریاچه اسد تا شهر کرامه در ساحل فرات در رسانه های آمریکا منتشر شده بود. هدف این بود که این خط حائل طرفین و متحدانشان را از هم جدا نگه دارد و امکان دهد آنها به جای ایجاد مشکل برای یکدیگر، بر شکست دادن داعش متمرکز شوند و از تلاش برای ورود به حوزه نفوذ یکدیگر خودداری کنند. نظر مثبت دولت های کنونی آمریکا و روسیه به یکدیگر و آمادگی دولت ترامپ برای توسل به زور در سوریه از عوامل اصلی تحول در روابط دو کشور در سوریه است. این در حالی است که منتقدان اوباما مدعی بودند انفعال و ریسک ناپذیری او و نیز سیاستش مبنی بر مداخله نکردن نظامی و سیاسی در سوریه موجب شده بود او فاقد هرگونه اهرم فشاری در سوریه باشد و در نتیجه ابتکار عمل را به سود روسیه از دست بدهد و به بازیگری غیرموثر تبدیل شود.این عامل به اضافه بی اعتمادی شدید بین اوباما و پوتین نیز موجب شده بود شاید جز در چند مورد معدود، ازجمله در زمینه خلع سلاح شیمیایی سوریه، همکاری جدی و چندانی بین روسیه و آمریکا در سوریه انجام نشود.2. همکاری جدی روسیه با آمریکا و تعدیل برخی مواضع که لازمه آن است، می تواند موجب تحولاتی در روابط مسکو و واشنگتن با بازیگران منطقه ای شده و زمینه ساز صف بندی مجدد نیروهای منطقه ای در ارتباط با بحران سوریه شود؛ برای مثال این تحول احتمالا در جهت کمک به اولویت اصلی ترکیه در بحران سوریه یعنی مسئله کردها نخواهد بود و واشنگتن را برخلاف نظر ترکیه بیش از پیش در همکاری با کردها مصمم خواهد کرد. به علاوه نزدیکی آمریکا و روسیه می تواند سرنوشت روند آستانه برای ایجاد چهار منطقه کاهش تنش را که آمریکا از ابتدا به آن بدگمان بود، در ابهام قرار دهد. درصورتی که روسیه این روند را به سود همکاری بیشتر با آمریکا رها کند، زمینه بهتری می تواند برای نزدیک شدن ترکیه به ایران و سوریه ایجاد شود. ضمن اینکه ترکیه با سوریه و ایران نفع مشترکی نیز در حوزه مسائل کردی دارد. به علاوه، پیش از این سیاست های پرخاشگرانه عربستان در بحران قطر زمینه ساز تفاهم دیگری بین ایران و ترکیه شده بود.3. عامل دیگر شکل گیری شرایطی متفاوت در سوریه شروع پایان داعش در این کشور است. از این نظر شرایط سوریه با عراق متفاوت است؛ در آستانه عملیات نظامی برای آزادسازی موصل در ابتدا تفاهماتی سیاسی حاصل شد و تقریبا همه طرف ها، از جمله ترکیه، کردها و نیروهای حشدالشعبی (که البته رسما نیز تحت فرماندهی نخست وزیر عراق هستند) محوریت دولت و ارتش عراق را در عملیات موصل پذیرفتند و فقط قرار شد آمریکا در ارتباط با پوشش هوایی و توپخانه و مشاوره نظامی خدماتی ارائه کند. بر عکس آن، در سوریه نشانه ای حاکی از تفاهمی در ارتباط با نحوه آزادسازی مناطق تحت کنترل داعش وجود ندارد و اطراف بحران در حال رقابت در این رابطه هستند.در چنین شرایطی، روشن نیست معضلات دیپلماتیک عام روسیه چگونه می تواند بحران سوریه را تحت تاثیر قرار دهد. مخالفان مسکو معتقدند هدف نهایی پوتین، حل بحران اوکراین به سود خود و رفع تحریم های آمریکا و اروپاست. به اعتقاد آنها مسکو به سوریه و به ویژه آینده سیاسی آن عمدتا به عنوان ابزاری برای رسیدن به اهداف مهم تر خود می نگرد. در این میان، سرنوشت مصوبه جدید سنای آمریکا که تشدید و تثبیت تحریم ها علیه روسیه به دلیل نقش این کشور در اوکراین را مدنظر دارد و دیگر تحولات در این زمینه، می تواند نقش درخور توجهی در سیاست های روسیه در سوریه داشته باشد. ازآنجاکه کنگره آمریکا، نخبگان سیاست خارجی آمریکا و رسانه های آمریکا همواره خصومت نمایانی را نسبت به پوتین به نمایش می گذارند، مشخص نیست ترامپ چگونه می تواند با مسکو درباره سوریه همکاری کارسازی داشته باشد و پوتین چگونه می تواند با وجود خصومت مورد اشاره با اطمینان وارد معامله با ترامپ شود.
                