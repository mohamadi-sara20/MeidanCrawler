چهار‌شنبه ۱۸ بهمن ۱۳۹۶
-----------------------------------------
حرف اول
-----------------------------------------
فرصتی که از دست رفت
-----------------------------------------

                    با گذشت هرچه بیشتر زمان از نقطه عزیمت انقلاب اسلامی، بیش از گذشته و به نحو منطقی و معرفتی - فارغ از غبار احساسات و تعصبات - در تحلیل محتوای ریشه های انقلاب واقع گراتر و کامیاب تر می شویم. انقلاب اسلامی در تکوین خود مانند دیگر پدیده های هستی، علل و عوامل نهان و آشکار عدیده ای دارد که باید با دقت هرچه تمام تر مورد تامل و پژوهش قرار گیرد. گاه دیده می شود که برخی در کنکاش علت ها و مسببات انقلاب، خواسته یا ناخواسته به بیراهه می روند و به علل و عواملی تشبث می کنند که ربط و دخل چندانی به واقعیات و موجبات اصلی و واقعی انعقاد انقلاب اسلامی ندارد. نباید کژاندیشانه دچار مغلطه شد و باید انقلاب را در کلیت خود - آنچنان که به وقوع پیوسته- به نظاره و تحلیل نشست و قدر و سهم نیروها و جریان های کنشگر را تا ژرفا و اعماق و تا استمرار و امتداد آن دنبال کرد. به لحاظ داده های آماری و دلالت های جامعه شناسی سیاسی هر انقلابی با انقلاب های دیگر فصول مشترکی دارد و البته تفاوت هایی. اصولا انقلاب ها از منطق و تلاقی گاه های واحدی برخوردارند که می تواند در کاربست تحلیل جامع انقلاب ایران بسیار موثر واقع شود. امام خمینی در بیانی شفاف و آکنده از شفقت از شاه خواست که «نوکر نباشد، آقا باشد و کارهای پدرش را تکرار نکند!». شاه وقت و وقعی به این نصیحت ننهاد و با بی توجهی به این انذار و اخطار، همچنان به سیاست های خود ادامه داد. او با جمود و عدم پذیرش افکار دیگر تا آنجا پیش رفت که به جای اصلاح و اعتلای امور، به بایکوت نیروهای منتقد و مصلح پرداخت. در چنین شرایط پرالتهابی بود که فرصت ها به تهدید تبدیل شدند و از همین نقطه بود که بارقه ها و بازه های انقلاب وارد فاز اجرائی خود شدند.نهاد روحانیت و جامعه روشنفکران مانند نهضت آزادی و جبهه ملی در سطوح و ابعاد مختلف شاه را دعوت به اصلاح و رفرم می کردند. آنها در تحرکات و مبارزات سیاسی خود همه اعتقاد و اهتمام را بر این امر گذاشته بودند که شاه با گزینش مشی رفرمیستی به تصحیح امور آشفته کشور بپردازد و انتقادات و اعتراضات روزافزون موجود را به نحو منطقی و قانونی حل وفصل کند، اما از سوءقضا چنین نشد. مهندس مهدی بازرگان در آن بزنگاه ها در دادگاه رژیم به ایراد این جمله پرداخت که «ما آخرین کسانی هستیم که از راه قانون اساسی به مبارزه سیاسی برخاسته ایم». مفهوم و منطوق و دلالت این گزاره تاریخی و استراتژیک چیزی جز این معنای روشن نبود که در صورت عدم اعمال رفرم در جامعه، قهرا کشور به ورطه تعارضات و مبارزات مسلحانه خواهد لغزید، اما در قبال این هشدارها و راهبردهای دلسوزانه، شاه سرمست درآمدهای متصاعد نفت و افسون زده قدرت لجام گسیخته مستقر خویش، وقت مناسب برای تجدیدنظر را از دست داد و لجوجانه به منطق اصلاحات تن در نداد و در فرجام به حکم جبر تاریخ و اراده خروشان مردم، از پای درآمد. به لحاظ هستی شناختی، اصلاح و ترمیم از قوانین فراگیر طبیعت است؛ هرجا که خدشه و جراحتی بر پیکر طبیعت وارد می شود، خودبه خود در چرخه خودترمیم کننده وضعیت به سوی بهبودی می رود. شاه در برابر این اصل طبیعی و اجتماعی، سرسختی ورزید و به واقعیت تمکین نکرد. سپس به سرعت با برآمدن امواج فزاینده انقلاب در اوج اقتدار کاذب سقوط کرد. زمانی مبارزه مردم با رژیم تشدید و تمدید شد که مسیر اصلاح و رفرم مسدود شد و گلوله، سینه مردم را نشانه گرفت. پیداست چنین خشونت و جنایتی برای مردم پذیرفتنی نبود. ملت نمی توانست تحمل کند که نظام و سیستمی که مدعی رعایت مصالح ملت و پاسبان حقوق بشر و تحقق دموکراسی است، علیه مردم خود، چنین رفتاری را اختیار کند. درواقع همین رفتارها بود که - در یک تسلسل تاریخی - موجب انقلاب شد. هرچند محمدرضا پهلوی در واپسین لحظات عمر حکومت ناچار به پذیرش فضای باز سیاسی شد، اما چنین تواضع نابهنگامی مانند نوشدارویی پس از مرگ سهراب بود. هر سال در ایام بزرگداشت انقلاب، امکان و فرصتی فراهم می شود برای بازاندیشی در شعارها. اینکه با تبیین اهداف انقلاب، معضلات و موانع عارض شده، در تحقق این مقاصد و معالی چقدر موفق بوده ایم؟ جهان امروز در عرصه دیپلماسی، البته ملزومات و قواعد بازی خاص خود را دارد. باید با درنظرگرفتن این قواعد و دیسیپلین حاکم بر تعاملات به بازاندیشی پرداخت. نمی توان استقلال و هویت ملی و دینی خود را فرونهاد، اما و هزار اما باید منطق سیاست ورزی های جهان جدید را نیز لحاظ کرد و گوشه چشمی به مصالح و مقتضیات جهانی داشت. به تعبیر ادگارمورن، ما در جهان پیچیده سکنا گزیده ایم. این جهان فروافتاده در ورطه پیچیدگی، راه و روند خود را فراسوی محاسبات و خوشایندها و برایندهای این و آن می گشاید و به سوی افتتاح افق آینده می تازد. در این مقطع از روزگار باید روشمندانه به سیاست داخلی و روابط بین الملل نگریست.
                