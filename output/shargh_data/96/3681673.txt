سه‌شنبه ۵ دی ۱۳۹۶
-----------------------------------------
سرمقاله
-----------------------------------------
ترامپ تلافی میکند؟
-----------------------------------------

                    مهلت کنگره نمایندگان آمریکا برای تصمیم گیری درباره سرنوشت توافق هسته ای به اتمام رسید. در چند هفته گذشته اروپا تمام پتانسیل و نفوذ خود را به کمک گرفته تا با گفت وگو با سناتورها و نمایندگان مجلسین آمریکا و مقامات دولتی این کشور بتواند از هرگونه تندروی دونالد ترامپ و برخی جمهوری خواهان جلوگیری کند. مواضع اروپا اعم از اتحادیه اروپا یا کشورهای مهم عضو آن در چند ماه گذشته به خوبی نشان داده در مقابل زیاده خواهی و تندروی دونالد ترامپ، تمام قد ایستاده اند و از هیچ تلاشی برای تحکیم برجام فروگذار نکرده اند. همان طور که در مقالات دیگر عرض کرده ام، دلایل اروپا مختصرا از این قرارند: اول- برجام توافقی چندجانبه است که با یک قطع نامه شورای امنیت مورد حمایت قرار گرفته و اتحادیه اروپا و سه کشور فرانسه، آلمان و بریتانیا به خاطر احترام به تعهدات حقوقی و بین المللی خود از برجام حمایت می کنند. دوم- مذاکرات دیپلماتیک برای حل یک بحران هسته ای قویا با اصول و سیاست های اروپایی منطبق است و خود در دهه 1380 در قالب EU-3 همین روش را در پیش گرفتند که با مخالفت جورج بوش متوقف ماند. سوم- اروپا به عنوان یکی از پایه های حفظ امنیت بین الملل و در شرایطی که یک فرد نامعقول در آمریکا بر سر کار است، وظیفه خود می داند که از خطر یک جنگ دیگر در خاورمیانه جلوگیری کند زیرا ابعاد آن وحشتناک و نامعلوم است. به این ترتیب اروپا نه به درخواست ایران، بلکه به دلایل خود از توافق هسته ای در مقابل تندروی دونالد ترامپ برای شکستن این توافق حمایت به عمل می آورد. اما در همین جا باید این نکته را خاطرنشان کرد؛ این به این معنا نیست که اروپا در موارد ادعایی دیگر مثل آزمایش موشکی یا مقوله حقوق بشر ایران یا نقش ایران در خاورمیانه بدون هیچ بحثی حمایت به عمل آورد، بلکه در این موضوعات، اروپا به تفکیک مواضع خود را دارد و هرگونه تعدیل آن نیازمند مذاکره با ایران است. در واشنگتن شرایط و مذاکرات مربوط به برجام درهم ریخته و مغشوش است. دونالد ترامپ و تندروهای جمهوری خواه قصد دارند اروپا را قانع کنند که برخی شرایط را به ایران بقبولاند. این شرایط که مازاد بر توافق هسته ای است، شامل تمدید مدت محدودیت فعالیت های هسته ای ایران، تقویت بازرسی ها به ویژه در سایت های نظامی، اعمال محدودیت بر تحقیق و توسعه صنعت هسته ای و اعمال محدودیت بر توسعه موشکی ایران است. در مقابل اتحادیه اروپا قصد دارد روسای کنگره و سنا را قانع کند که توافق هسته ای به همان شکل که بوده، باید باشد زیرا جای دخل و تصرف ندارد. از دیدگاه های روسای کنگره و سنا چنین برمی آمد که قصد ندارند مصوبه ای داشته باشند یا تغییری در توافق هسته ای بدهند. این امر اتحادیه اروپا را خشنود می کند، اما نگرانی آنجا به وجود می آید که دونالد ترامپ شخصا وارد عمل شده و تحریم هایی علیه ایران اعمال کند که طبیعتا خشم ایران را برخواهد انگیخت. از سوی دیگر دولتمردان سابق آمریکا به همراه طرفداران توافق هسته ای در این کشور با برگزاری میزگردها و سخنرانی ها تلاش دارند کنگره، سنا و رئیس جمهور آمریکا را از ایجاد هرگونه خدشه به توافق هسته ای برحذر دارند و به قول جان کری، وزیر خارجه سابق آمریکا، اگر توافق هسته ای نبود ما اکنون در جنگ دیگری در خاورمیانه به سر می بردیم.او در برنامه زنده اعلام کرده در ملاقات با ملک عبدالله و حسنی مبارک و نتانیاهو، هر سه از آمریکا خواستند به ایران حمله کند. این اظهارات یک بار دیگر برای جناحی که در ایران عامدا می خواهد مواهب توافق هسته ای را انکار کند، عبرت آموز است که چگونه برجام آلترناتیو یک تعرض نظامی به ایران بوده و هست و از نگاه امنیت ملی کشور باید در حفظ توافق هسته ای بیش از اروپایی ها، مجدانه بکوشد. در جهت مخالف، تندروهای جمهوری خواه شانس خود را آزمایش کردند که بتوانند در توافق هسته ای به طور قانونی تغییری به وجود آورند، ولی در سنای آمریکا نیازمند 60 رای است که چنین آرایی وجود ندارد. حتی اگر بخواهند تحریم جدیدی در راستای برجام تصویب کنند، احتیاج به 50 رای دارند که آن هم فراهم نیست. بنابراین دست تندروهای جمهوری خواه فعلا کوتاه است و فقط می ماند اختیارات ریاست جمهوری آمریکا که دونالد ترامپ در ژانویه ماه آینده، دست به اقدامی افراطی بزند یا خیر؟ کروکر، رئیس شورای روابط خارجی سنای آمریکا، که قبلا از طرفداران جدی دونالد ترامپ بود ولی اکنون با وی اختلاف جدی پیدا کرده، به وضوح اعلام کرده به رئیس جمهور آمریکا اجازه نمی دهد در مقابله با نظر اروپایی ها، تغییری در توافق هسته ای در قانون آمریکا وارد کند. اما تصمیمات دونالد ترامپ با تحولات خاورمیانه به طور جدی گره خورده است. ترامپ برای اینکه تحریم جدیدی علیه ایران در ژانویه اعلام کند، چشم به صحنه خاورمیانه دارد. اگر چالش بین ایران و جناح عربستان بالا بگیرد یا در سوریه، عراق و لبنان، نقش ایران از دید وی منفی باشد، تلافی آن را در صحنه تحریم ها به نمایش خواهد گذاشت.
                