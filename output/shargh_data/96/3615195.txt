چهار‌شنبه ۱‌شهریور ۱۳۹۶
-----------------------------------------
سرمقاله
-----------------------------------------
سقوط آزاد نفت نزدیک است
-----------------------------------------

                    سال 1898 نخستین کنفرانس بین المللی برنامه ریزی شهری در نیویورک با محوریت بزرگ ترین بحران زیست محیطی کلان شهرها برگزار شد. کسی در آن کنفرانس، امیدی به بهبود شرایط زیست محیطی شهرهای بزرگ نداشت. راهکار قابل پذیرشی هم برای خروج از بحران متصور نبود. اگر کسی گمان می کند در آن کنفرانس، پژوهشگران و مدیران در پی راهکاری برای رهایی از آلودگی هوا می گشتند، سخت در اشتباه است. ذهن انسان تمایل دارد شرایط و دانسته های موجود خود را به گذشته و به ویژه آینده تعمیم دهد و بر همان اساس تصمیم بگیرد. ابتدای قرن بیستم، مهم ترین چالش زیست محیطی شهرهای بزرگ، نه ترافیک خودروها و مصرف بی رویه سوخت های فسیلی که پهن اسب بود. تنها در لندن برای جابه جایی افراد از حدود 300 هزار اسب در قالب سواری مستقیم یا کشیدن کالسکه و درشکه استفاده می شد. هر اسب، روزانه بین هفت تا 17 کیلوگرم پهن تولید می کرد. این حجم فضولات، نه تنها کل خیابان ها را پر کرده بود بلکه انبوهی از پشه ها و حشرات را به خود جذب می کرد و انواع بیماری ها را گسترش می داد. این مشکل فقط مختص به لندن هم نبود. در همان سال در نیویورک با حدود صد هزار اسب، وضعیتی مشابه داشتند. پیش بینی یک روزنامه در سال 1894 این بود که 50 سال بعد، تمام خیابان های لندن زیر بیش از دو متر پهن اسب مدفون خواهد شد. در همان سال ها سروکله خودرو و موتور احتراق داخلی (درون سوز) پیدا شد. هنری فورد، نخستین خودرو مدل تی را در سال 1908 ساخت که ارزان، سریع و تمیز بود. فقط در چهار سال، تعداد خودروها در خیابان های نیویورک از تعداد اسب ها پیشی گرفت. در سال 1917 آخرین ارابه خیابانی که با اسب کشیده می شد، بازنشسته شد. این آغاز دوره نفت بود. چنین تغییر شگرفی در چنان بازه زمانی کوتاهی حتی به ذهن دانشمندان و نخبگان آن دوره هم خطور نمی کرد. تصور کنید تمام کسانی که در آن دوره می زیستند، از زمانی که چشم باز کرده بودند تنها راه حلشان برای جابه جایی، اسب بود اما توجه نداشتند استفاده از اسب از یک تابع اقتصادی تبعیت می کند و هر زمان که آن فرضیات اقتصادی تغییر کند، ممکن است از زندگی شهری به کلی حذف شود. نگهداری از اسب در محیط شهری هزینه های فراوانی داشت و هزینه های زیست محیطی آن هم روز به روز افزایش می یافت. بنابراین اگر گزینه دیگری می توانست نیاز به جابه جایی انسان و بار را با هزینه و دردسر کمتری برآورده کند، حتما اسب ها به تاخت از خیابان ها دور می شدند. اما نسل خوگرفته به این چهارپای نجیب، نمی توانست این فرضیه را هضم کند. در همان دوران، درآمد بخش مهمی از مردمان شهرهای بزرگ به زندگی اسب و کسب وکارهای مرتبط با آن وابسته بود. این گذار ناگهانی به خودرو برای آنها آن قدر ناگوار بود که حتا تمایلی به تفکر درباره این تغییر احتمالی و پیامدهایش نداشتند. ماشین فورد با هزینه پایین تر و دردسرهای کمتر نگهداری و تیمار، پیش از به خودآمدن مخالفان، به حضور اسب ها در کلان شهرهای روزگار خود پایان داد. شرایط امروز، شباهت عجیبی به آن زمان دارد. خودرو فورد مدل تی آغازگر دوره نفت شد و حالا خودرو تسلا مدل سه، تیر خلاص را بر پیشانی خودروهای احتراق داخلی و البته دوره نفت زده است. چه بسا نام گذاری این خودرو تمام برقی هم قرار است همان شباهت را تداعی کند. تسلا مدل سه، اولین خودرو تمام برقی است که معادلات اقتصادی خودروهای بنزینی و گازوئیلی را به کلی دگرگون کرده است.خودرویی که از بسیاری از خودروهای بنزینی، پاک تر، ارزان تر، زیباتر، مدرن تر، پرشتاب تر و ایمن تر است. هزینه و دردسر نگهداری کمتری هم دارد. وقتی سال گذشته ایلان ماسک، مدیرعامل تسلا، از این پدیده نوظهور رونمایی و قیمت پایه فروش آن را فقط 35 هزار دلار اعلام کرد، بسیاری از کارشناسان در عملی بودن این ادعا تردید داشتند. اما پیش فروش گسترده 500 هزار دستگاهی (معادل هفده ونیم میلیارد دلار) این خودرو نشان داد که بازار تشنه این حضور بوده و هست. تسلا در ششم مردادماه 1396 با تحویل نخستین سری این محصول به مشتریان، نشان داد که نه تنها وعده اش عملی بوده بلکه فصل جدیدی را در زندگی بشر گشوده است. با ورود تسلای مدل سه به بازار، چرخه عمر خودروی تمام برقی، وارد مرحله رشد شد. در مرحله رشد چرخه عمر محصول، دغدغه های عملی بودن ساخت و فروش محصول جدید تا اندازه زیادی کاهش می یابد و در مقابل، افزایش شدید تقاضا برای محصول جدید به چشم می آید. در این مرحله، رقبا به سرعت وارد بازی می شوند و میدان رقابت برای کاهش هزینه ها و افزایش کیفیت شلوغ می شود. با این پیش فرض، بازار باید منتظر ورود پیاپی خودروهای برقی با قیمت های کمتر و امکانات بیشتر باشد. خودروسازهای دیگر نجوای ورود تسلا مدل سه را با صدای بلند شنیدند. ولوو اعلام کرد از سال 2019 (تنها دو سال دیگر) تولید خودرو بنزینی را به کلی متوقف خواهد کرد. چند روز پس از آن کنسرسیومی از 17 شرکت خودرویی آلمان از برنامه مشترک خود برای ساخت کارخانه بسیار بزرگ باتری های لیتیومی با کمک دولت آلمان پرده برداشتند تا به پشتوانه آن، ژرمن ها هم بتوانند شانس بقای خود را در هیاهوی حضور تسلا حفظ کنند. هیوندای کره ای هم در چرخشی راهبردی اعلام کرد برای عقب نماندن از تسلا بنا دارد تا سال 2021 نسخه برقی جنسیس را وارد بازار کند. خودرویی که با هر نوبت شارژ می خواهد بیش از 500 کیلومتر راه برود. خلاصه اینکه از ششم مرداد ماه 1396 اقتصاد خودروهای بنزینی و گازوئیلی دچار تحولی بنیادین شد و جهان بسیار زودتر از آنچه انتظار می رود به سلطه این حکمران های آلاینده خیابان ها و جاده ها پایان می دهد. با حذف این خودروها و در پی آن کاهش شدید تقاضای بخش حمل ونقل برای نفت، اقتصاد نفت هم یکباره دچار تغییری چشمگیر می شود و قیمت آن سقوط آزاد را تجربه خواهد کرد. سقوطی ابدی که صعودی در پی نخواهد داشت. این اتفاق قریب الوقوع، همان پایان دوره نفت است. نسل کنونی بشر از زمانی که چشم باز کرده، خودرو بنزینی دیده و برای داشتن و راندنش جنگیده است. می پذیرم که تصور حذف زودهنگام این خودروها برایش دشوار است. حتی سیاست مداران کشورهای پیشرو با احتیاط و تردید درباره پایان دوره نفت سخن می گویند. در کشورهای وابسته به درآمد نفتی هم تصور سقوط آزاد قیمت نفت به قدری دردناک است که همگان (از جمله نخبگان) ترجیح می دهند به این سناریو فکر نکنند. حتی مردم عادی هم اطرافشان پر از خودروهای بنزینی و کسب وکارهای مرتبط با آن است. الان باید از خود صادقانه بپرسیم آیا برای سقوط آزاد قیمت نفت آمادگی داریم؟ تاثیر این سقوط بر شرکت، صنعت و کشور ما چیست؟ شرکت ها در فردای سقوط نفت به چه توانمندی ها و تخصص هایی نیاز دارند؟ در غیاب خودروهای بنزینی کدام کسب وکارها زمین می خورند و کدام اوج می گیرند؟ کدام مدیر و سیاست مداری باید از این آینده محتوم سخن بگوید و برایش فکر و برنامه داشته باشد؟
                