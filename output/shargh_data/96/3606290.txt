سه‌شنبه ۱۷ مرداد ۱۳۹۶
-----------------------------------------
یادداشت
-----------------------------------------
اختلال دو قطبی
-----------------------------------------

                    از خلقیات ما ایرانیان، یکی هم اینکه دوره های متوالی «شیدایی» و «افسردگی» داریم. کم پیش نمی آید که یک رخداد به نسبت کوچک، چنان بر سر ذوق و شوق می آوردمان که در شوری همگانی، احساس می کنیم باید سر بر بلندای عرش بساییم و دست در دست یکدیگر، پرشتاب در «راه های افتخار» بتازیم. وقتی دچار این حالت روانی هستیم، ما، مرکز جهانیم. عصاره افتخار تاریخ بشریم. مبدا و منشا همه دانش ها هستیم و طبیعتا «هنر نزد ایرانیان است و بس».این ماجرا البته سر دیگری هم دارد. هنوز زمان زیادی از این شور همگانی نگذشته که یک رخداد حاشیه ای دیگر، کاخ آرزو هایمان را چنان ویران می کند که گویی جهان و مافیها به پایان رسیده است. این طور وقت ها، هریک به رستمی شکست خورده می مانیم که از سر نادانی و بی خبری، خود به دست خویشتن سهراب را پهلو دریده ایم و جز شرمساری، متاعی برای عرضه نداریم. روان جمعی ما گویی به این باور می رسد که همگی لاجرم، مقهور پنجه تقدیریم. این حالت معمولا با شنیدن یک خبر یا دیدن یک تصویر ناخوشایند به ما دست می دهد و بی آنکه ابعاد ماجرا را به سنجش متر و معیار مناسب بسپاریم، در اندوه و شرمساری همگانی غرقه می شویم و جهان پیش چشم مان تیره می شود. اینجاست که در نظرمان، همه «راه های افتخار» کور است و تنها سدهای بی شمارند که پیش روی مان سر بر می آورند.به گمان من، ماجرای عکس های یادگاری برخی نمایندگان مجلس با خانم فدریکا موگرینی واجد چنین مختصاتی است. من نیز البته چون بسیارانی دیگر، چنین رفتاری را نمی پسندم. با این وجود برای همراهی با موج شرمساری همگانی، دلیلی نمی بینم. حتی می خواهم گامی فراتر بگذارم. می خواهم بپرسم تکلیف آنها که به دنبال دوختن کلاهی سیاسی از این نمد برای خود بوده و هستند روشن، دیگرانی که ماییم چرا باید آتش بیار معرکه «هشتگ حقارت» شویم؟ آن کس که تمثال پر ابهت کلنل لیاخوف روسی را در سالگرد انقلاب مشروطه به اشتراک می گذارد و از روح پرفتوح آن مرحوم برای التیام این زخم، مرهم و مدد می طلبد، نباید شرم کند؟ و نیز بپرسم همه آنان که «لایک» ارزانی چنین شوخی بی مایه ای کردند، نیازمند اندکی درنگ و نهیب به خویشتن نیستند؟ آیا ندیدید و ندیدیم آن رند سیاست سوز خوشمزگی را به اوج رساند و هرچه در دل داشت را بر ویدئوی «تکرار» حماسه مونتاژ کرد؟هنوز دیر زمانی نگذشته از آنکه رئیس جمهوری آمریکا دسته گلی تازه به آب داد. «خانم پری من به عنوان یک زن آمریکایی از شما عذرخواهی می کنم. رفتار رئیس جمهور ما عجیب و نامناسب است». این یکی از نظراتی است که پای ویدئوی جنجال برانگیز مواجهه خارج از عرف دونالد ترامپ با یک خبرنگار خانم ایرلندی درج شد.یکی دیگر نوشت «متاسفم که رئیس جمهور ما این گونه رفتار کرده است». با این همه در هیچ منبع معتبری نشانی از شرمساری ملی و حقارت همگانی دیده نشد. ما چرا باید به خاطر رفتار خارج از عرف یک یا چند نماینده مجلس، از پس گرفتن وکالت سخن بگوییم و از آنکه انگشت در جوهر رای گذاشته ایم، شرمنده باشیم؟ شاید بد نباشد همگی، تعریف علمی «اختلال دوقطبی» را مرور کنیم: «...افراد مبتلا به این بیماری دچار تغییرات شدید خلق می شوند.... با فروکش کردن علائم، به خصوص در اوایل سیر بیماری، معمولا فرد به وضعیت قبل از بیماری خود برمی گردد و به همین دلیل بسیاری از بیماران یا خانواده های آنان تصور می کنند بیماری کاملا ریشه کن شده و دیگر نیازی به ادامه درمان وجود ندارد؛ بنابراین درمان خود را قطع می کنند. اما قطع زودهنگام درمان خطر برگشت بیماری را بسیار افزایش می دهد.... بیماران مبتلا ممکن است ناگهان از اوج شادی و خوشحالی به اوج غم و اندوه فرو روند و ارتباطی بین خلق بیمار و آنچه واقعا در زندگی بیمار رخ می دهد، وجود ندارد...».
                