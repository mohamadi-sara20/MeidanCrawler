دو‌شنبه ۸ خرداد ۱۳۹۶
-----------------------------------------
یادداشت
-----------------------------------------
نهاد دیپلماسی رسانه ای
-----------------------------------------

                    دیپلماسی رسانه ای ازاین رو در جهان امروز قابلیت سرمایه گذاری استراتژیک پیدا کرده است که می تواند زمینه اعلام هم زمان طیفی از موضع گیری های دیپلماتیک تهدید، تحریم، پیشنهاد همکاری، حل تعارضات و آغاز مذاکرات، مذاکرات، صلح و... را در قالب گفتمان های رسانه ای فراهم کند. کشورهایی مانند ایران، به دلایل بسیار و متنوع که در این بحث تخصصی - مهارتی و نه سیاسی، جای بیان آنها نیست، نقطه هدف سیلی از جریان های دیپلماسی رسانه ای روزانه هستند. طبیعی است که عرصه محتوای رسانه ای و موضع گیری دیپلماتیک این کشورها، نسبت به جریان های نامبرده به صورت مداوم فعال است. جریان های دیپلماتیک رسانه های رسمی که امکان بازانتشار محتوای آنها، فضای رسانه های «شخصی شده» را نیز برای لابراتوار دیپلماسی کشورها دسترسی پذیر کرده است، در نگاه سطح اول، عملکردی دیپلماتیک از کانال رسانه هاست. اما این ادعا از فرایند یادشده از رویکردی عمیق تر، درواقع قضاوت و تعریف کاملی از آن به دست نمی دهد. همان طور که تولد و معرفی رشته های میان رشته ای و چندرشته ای را نمی توان حاصل جمع رشته های متداخل در آنها دانست، دی ان ای دیپلماسی رسانه ای نیز حاصل فرایند سینرژیک و روابط موثر و متاثر سیاست خارجی، دیپلماسی و رسانه هاست. ازاین رو دی-کدینگ یا بازخوانی محتوای رسانه ای شده دیپلماسی و سیاست خارجی، تسلط حرفه ای مانیتورینگ هوشمند به دانش «تحلیل سیاسی- هم زمان رسانه ای» می طلبد. عدم تسلط متخصصان اغلب سنتی حوزه روابط بین الملل، سیاست خارجی و دیپلماسی به دانش بازنمایی های نوین دیپلماسی رسانه ای در بیشتر مواقع موجب می شود که سیاست به انتخاب استراتژیک «اعلامی شده» از کانال رسانه های کشورهای مقابل، به «سیاست واقع گرایانه» نهادهای سیاست خارجی آنها تعبیر شود. تحلیل های سنتی این عرصه به ویژه متوجه محتوای درون متن «اعلامی» سیستم های دیپلماتیک و بیانیه رسانه ای ساخت حکومت هاست و نه پیگیری خطوط واقعی منافع و اهداف فرامتنی که به ساخت رسانه ای این گفتمان ها منجر شده است. این هم به نظر می رسد که نتیجه تفکر و بازتولید تحلیل سیاسی براساس پارادایم های سنتی حوزه روابط بین الملل و سیاست خارجی باشد و نه درک واقعی از جهان مملو از گفتمان های فراواقعی و بازنمایی شده رسانه ای. در سوی دیگر این طیف و در پایگاه رسانه ها هم تعبیر و تبیینی اغلب غیرحرفه ای از دیپلماسی رسانه ای وجود دارد. تلاش و تمنای رسانه ها در اتخاذ نقشی پویا و بازیگری موثر در عرصه دیپلماسی و سیاست خارجی کشورها همیشه آن قدر بالاست که آنها را به عرصه برخی سوءتفاهمات می کشاند. مواجهه متعهدانه با واقعیت «نهاد دیپلماسی رسانه ای»، مستلزم پذیرش الزامات حرفه ای در این عرصه از سوی نخبگان فعال فکری و اجرائی در نهاد رسانه ها و در نهادهای دیپلماتیک و سیاست خارجی است.با پذیرش این پیوست که پویایی تاثیرگذار فرایند دیپلماسی رسانه ای، نیازمند ظهور و فعالیت نهادهای نوین «اندیشکده مبنا» و میانی، به منظور پشتیبانی استراتژیک از بازیگری رسانه ای در عرصه دیپلماسی، سیاست خارجی و سیستم روابط بین الملل است.
                