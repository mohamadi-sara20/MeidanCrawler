چهار‌شنبه ۳۰ فروردین ۱۳۹۶
-----------------------------------------
سرمقاله
-----------------------------------------
نامه های غیر مستند
-----------------------------------------

                    ابراهیم رئیسی در دو نامه جداگانه و مختصر، خواسته است که حسن روحانی اخلاق انتخاباتی را و رئیس صداوسیما عدالت تبلیغاتی در انتخابات ریاست جمهوری را رعایت کنند. سخن رئیسی در این دو نامه این است که حسن روحانی کارهایی که هم اینک انجام می دهد، شائبه های تبلیغ انتخاباتی دارد و از سوی دیگر هم صداوسیما با پخش اخبار فراوان روحانی در عمل، خواسته یا ناخواسته به نفع رئیس جمهور عمل کرده است و عدالت تبلیغاتی را رعایت نمی کند. اما چقدر این ادعا واقعیت دارد و از نظر حقوقی موجه و درست است؟اول: هر دو نامه رئیسی مبتنی بر یک «مصادره به مطلوب» است. او ابتدا این را ثابت و مسلم جلوه می دهد که روحانی به اخلاق انتخاباتی توجهی ندارد و صداوسیما هم در انتشار اخبار مربوط به او عدالت را رعایت نمی کند. هر دو نامه ایشان فاقد هر دلیل و مستندی است که این ادعا را ثابت کند. کسی که سال های متمادی متصدی سمت های قضائی بوده باشد، قاعدتا باید عادت کرده باشد که سخن یا ادعایش، مستدل و مستند باشد. اما این نامه نشان نمی دهد که حسن روحانی چه کرده است که موجب شائبه نمایش تبلیغاتی شده و در نتیجه مغایر با اخلاق تبلیغات انتخاباتی است. همچنین این نامه معلوم نکرده که صداوسیما نسبت به روحانی چگونه برخورد کرده که از نظر آقای رئیسی باعث ایجاد «شائبه جانبداری به نفع یک کاندیدای» خاص شده است؟ ادعاهای غیرمستدل و غیرمستند به تعبیر قضائی اصولا مسموع نیست.دوم: حسن روحانی رئیس جمهور است. یک رئیس جمهور علاوه بر اینکه به حکم قانون وظایفی برعهده دارد، در عرف این سمت نیز کارهایی را باید انجام دهد. مثلا شرکت و سخنرانی در بعضی مراسم های ملی یا افتتاح پروژه های مهم. اینها تکلیف قانونی یا به تعبیری که رئیسی در نامه به علی عسگری نوشته است، از شئون انحصاری رئیس جمهور نیستند. اما انجام آنها عرفا و به دلیل نمایندگی حاکمیت ملی، با رئیس جمهور است. به عنوان مثال حسن روحانی به عنوان رئیس جمهور در روز ارتش (29 فروردین) سخنرانی می کند. این سنتی دیرپاست یا او پروژه ای را در عسلویه افتتاح می کند که یکی از مهم ترین و استراتژیک ترین عقب ماندگی های کشور در مقابل قطر، به عنوان شریک میدان گازی را جبران می کند و آرزویی چندین و چند ساله برآورده می شود. معنای سخن آقای رئیسی این است که آن سخنرانی روز ارتش و این افتتاح از شئون انحصاری رئیس جمهور نیست، در این زمان او نباید آن را انجام دهد و اگر هم انجام داد، صداوسیما نباید آنها را پخش کند! اینها کارهایی است که حسن روحانی یا هر رئیس جمهور دیگری باید انجام دهد و باید اخبار آن برای اطلاع داخلی و خصوصا خارجی منتشر شود. اگر رئیس جمهور چنین می کند و صداوسیما نیز اخبار آن را منتشر می کند، آن را باید به اقتضای منافع ملی ضروری دانست و نمی توان آن را در شمار تبلیغات محسوب کرد. شان ریاست جمهور، مستقل از نام افراد است.وقتی رئیس جمهور پروژه عظیمی مانند فازهایی از پارس جنوبی را افتتاح می کند، اخبار گزارش های آن ارزش و اهمیت بین المللی برای کل کشور دارد. در جهان پرحادثه ای که هر روز پر از انواع و اقسام وقایع ریزودرشت است، رئیس جمهور به خاطر منافع ملی باید حضور خبری فعال و مستمری داشته باشد. انجام امور کشوری را نمی توان به خاطر ریاست جمهوری تعطیل کرد.سوم: از نظر حقوقی، تبلیغات ریاست جمهوری، رسما هنوز آغاز نشده است. مجموعه مقررات مربوط به تبلیغات ریاست جمهوری صرفا حاکم بر روزهایی است که با اعلام وزارت کشور تبلیغات رسمی نامزدها آغاز و 24 ساعت پیش از شروع رای گیری باید متوقف شود. پیش از این زمان نامزدها و رسانه ها، از حیث نوع مواجهه با کاندیداها تابع مقررات عمومی اند.چهارم: نگرانی آقای رئیسی از رعایت اصل بی طرفی صداوسیما نگرانی درخورتاملی است اما زمانی این نگرانی درست و موثر و مقید خواهد بود که دقت شود صداوسیما سال های طولانی است که اصل بی طرفی را کنار گذاشته و اتفاقا رو به سمت همان گرایش و جناحی دارد که حامیان ابراهیم رئیسی در آن قرار می گیرند.
                