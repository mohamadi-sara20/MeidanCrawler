چهار‌شنبه ۶ اردیبهشت ۱۳۹۶
-----------------------------------------
سرمقاله
-----------------------------------------
از اوباماکر تا برجام
-----------------------------------------

                    اوباماکر (Obamacare) - یا «طرح توسعه پوشش همگانی بیمه سلامت» - یکی از مهم ترین وعده های اوباما به قشر متوسط و محروم جامعه آمریکا بود. به موجب این طرح، همه شهروندان ایالات متحده موظف شدند تحت پوشش بیمه درمانی قرار بگیرند تا با سرشکن کردن هزینه ها، ده ها میلیون انسانی که به خاطر وضعیت بد مالی امکان بهره برداری از خدمات پزشکی را ندارند، بتوانند با دریافت کمک های دولتی از این «حق مسلم» استفاده کنند؛ اما بسیاری از جمهوری خواهان - هم به دلایل ایدئولوژیک و هم به دلیل وابستگی شان به لابی های سودجو و شرکت های بیمه - از روز اول با طرح اوباماکر مخالفت کردند و مدعی بودند «بیمه» نیز مانند دیگر کالاها، باید آزادانه در بازار خرید و فروش شود؛ نه اینکه به مثابه یک «حق اساسی» برای همه مردم به رسمیت شناخته شود! طبیعتا در دوران تبلیغات انتخابات ریاست جمهوری نیز یکی از وعده های اصلی دونالد ترامپ، برچیدن این طرح بیمه همگانی بود. البته شاید به ظاهر شوراندن افکار عمومی علیه طرحی که به میلیون ها انسان فرصت بهره برداری از سیستم درمانی می دهد، کار دشواری باشد؛ اما در عمل، همان طورکه برخی ناظران ستاد انتخاباتی ترامپ بعدها اذعان کردند، برانگیختن افکار عمومی (علیه سیاستی که واقعا به مصلحت ملی است)، الزاما خارج از دسترس نیست! از دیدگاه آنها «ترامپ نباید الزاما از طریق منطق و استدلال مردم را قانع می کرد؛ کافی بود احساسات آنها را علیه این طرح برانگیزد!».به بیان دیگر، ستاد تبلیغاتی ترامپ و لابی های سودجو به خوبی فهمیده بودند در فضای احساسی و هیجانی انتخابات، آنچه نتیجه می دهد فضاسازی منفی، تحرکات و اظهارات «احساسی» است، نه الزاما مباحث منطقی، عدد و رقم و استدلال های با پایه و اساس! آنها می دانستند برای تخطئه کارنامه اوباما، کافی است مهم ترین دستاورد او را با ابزار احساس و تحریک، از چشم مردم بیاندازند. حاصل این شگرد انتخاباتی خودخواهانه هم در نهایت این شد که امروزه میلیون ها شهروند آمریکایی از قشر متوسط و محروم، مجددا در معرض خروج از دایره درمان و بهداشت قرار گرفته اند.حال، مخالفان دولت روحانی هم با همین شیوه به جان «برجام» افتاده اند. آنها نیز خوب می دانند به ازای هر ایراد احساسی و پوپولیستی که با چرخش یک قلم یا با چند دقیقه سخنرانی هیجانی به «برجام» نسبت می دهند، مدافعان آن مجبور می شوند ساعت ها وقت بگذارند تا با منطق، استدلال، عدد و رقم، مجددا به افکار عمومی نشان دهند که توافق هسته ای مصلحت آنها را تامین کرده است.آنها یک عکس دلخراش از یک شهروند کارتن خواب در کشور منتشر می کنند و به طعنه می پرسند «پس برجام برای اقتصاد چه کرد؟» و حامیان آن مجبور می شوند صفحه ها سیاه کنند تا با عدد و رقم و سند و شواهد فنی و کسل کننده، از افزایش چهاربرابری فروش نفت، تک رقمی شدن تورم، لغو قطع نامه های تحریمی شورای امنیت، رفع موانع حقوقی سرمایه گذاری و آزادشدن شریان های مالی و تجاری و انعقاد قراردادهای میان مدت و بلندمدت صنعتی و... صحبت کنند. آنها سپس در پربیننده ترین برنامه طنز «صداوسیما» یا در پرمخاطب ترین ساعات پخش - به زبان طعنه و کنایه تلخ - از «جرئت نداشتن» کارگزاران سیاست خارجه و ضرورت خانه نشینی آنها سخن می گویند! و باز حامیان عقل گرا مجبور می شوند مجددا برای افکار عمومی توضیح دهند خروج از «فصل هفتم منشور سازمان ملل» یعنی چه، لغو قطع نامه 1929 از نظر امنیتی چه دستاورد عظیمی بوده است، رفع ممنوعیت رزمایش های موشکی در قطع نامه 2231 چه خدمتی به توان دفاعی کشور کرده، جلوگیری از طرح هایی مانند «فروش نفت برای غذا» و «صفر رسانی فروش نفت» چه خدمتی به نسل های آینده کرده و تلاش وزارت خارجه برای خنثی سازی پروژه «امنیتی سازی» ایران چگونه لوایح زیان بار لابی های سعودی و صهیونیستی را در واشنگتن خنثی کرده است. سپس مخالفان مغرض و پوپولیست، مجددا عکس ها و پوستر های دستکاری شده را از «سیمان ریزی در قلب رآکتور اراک» منتشر می کنند تا با شگردهای بصری، به افکار عمومی القا کنند که فن آوری هسته ای در ایران به خاک سپرده شده است؛ و باز رئیس سازمان انرژی اتمی و متخصصان امر مجبور می شوند روزها و ساعت ها وقت بگذارند تا با زبانی فنی و استدلال های علمی، توضیح دهند رآکتور اراک «آب سنگین» باقی می ماند، بازطراحی رآکتور ما را به فناوری جدیدتری مجهز می کنند و ایران در فرایند جایگزینی رآکتور هیچ زیان عمده ای متحمل نشده است. حالا که این قرارداد به طور رسمی با طرف چینی در وین امضا شده است، احتمالا دستاویز دیگری برای هجمه به این دستاوردهای ملی، پیدا خواهند کرد! آ نها سپس، به جای تحلیل محتوایی برجام، لبخند های دکتر ظریف را هدف قرار می دهند و این چرخه معیوب همچنان ادامه پیدا می کند. مردم حتما می دانند امروز که فصل انتخاباتی در ایران آغاز شده است، به احتمال زیاد همین شیوه در روزهای آینده با شدت بیشتری به اجرا گذاشته خواهد شد. حال باید دید آیا مخالفان پوپولیست دولت موفق خواهند شد همان سرنوشت اوباماکر را برای برجام رقم زنند یا خیر؟ شواهد حاکی از آن است که مردم ایران از درایت سیاسی و ژرف نگری بیشتری نسبت به مردم آمریکا برخوردارند. دست کم امید این است مردم ایران در قضاوت درباره دولت روحانی و برجام، تجربه فاجعه آمیز پیروی مردم آمریکا از منتقدان پوپولیست را فراموش نکنند.
                