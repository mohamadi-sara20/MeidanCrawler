شنبه ۲۵ آذر ۱۳۹۶
-----------------------------------------
حرف اول
-----------------------------------------
بازی در زمین حریف
-----------------------------------------

                    این روزها به نظر می آید که حمله به روحانی زیاد شده و مخالفان بهبودخواهی حال وروز مردم را ذوق زده کرده است و آنها می کوشند سوار موج نارضایتی شوند و انتقام ناکامی خود از مردم در انتخابات اخیر را بگیرند. در این اندیشه فرورفتم که برخی از ما چه مردمان عجیبی هستیم. هنگامی که رای می دادیم همه چیز را می دانستیم. می دانستیم ژرفا و پهنای مشکلات کشور را، می شناختیم موانع را، تجربه پیشینیان را هم دیده بودیم، سرنوشت همه روسای جمهور را در ایران می دانستیم و...، اما درمجموع به این نتیجه رسیده بودیم که اگر به این شخص رای بدهیم، دست کم این توان را دارد که پدال ترمز را فشار دهد و نگذارد اتوبوسی که ایرانیان سرنشینانش هستند، به کف دره سقوط کند. مردمان عجیبی هستیم. کسی را بالا می آوریم تا با سر به زمین بکوبیمش. به جز آنها که رسانه و هیاهو ندارند و پخته اند و چنین نمی کنند و دیده هم نمی شوند، به رای دادن و کف زدنمان اعتمادی نیست و هر سیاست مداری در این دیار و با این فرهنگ باید بترسد مسئولیتی را قبول کند. انگار ما دوست داریم یا نیاز داریم همیشه کسی را با سلام و صلوات بیاوریم و همه گناهان را به گردنش بیندازیم. خواهند گفت رئیس جمهور باید پاسخ گو باشد، باید انتقاد وجود داشته باشد و...، ولی آنچه ما می کنیم واقعا همین است؟ پاسخ گویی هم مکانیسم مشخصی دارد.در آمریکا نیز شبانه روز به رئیس جمهور حمله می کنند، اما آیا او هرروز می نشیند جواب مطبوعات را می دهد یا در مجلس و نیز در کنفرانس های مطبوعاتی چنین می کند؟ اینجا برخی سوراخ دعا را گم می کنند. راهبرد اصلی را مگر رئیس جمهور تعیین می کند؟ وقتی چند نفر با سازماندهی و حمایت های ویژه، سفارت عربستان را اشغال کردند و دور جدید بحران را در ایران و خاورمیانه رقم زدند و خسارت های جبران ناپذیری وارد کردند، وقتی یک رسانه خاص و یک گروه خاص، وزارت خارجه کشور را بلاموضوع می کنند و سیاست های پرهزینه منطقه ای را رقم می زنند و کسی نمی تواند وارد جزئیات شود، این اقدامات، هزینه ریسک را بالا می برد، مانع جذب سرمایه می شود و سرمایه های موجود را هم یا فراری می دهد یا به جای توسعه در زمینه های دیگری مستهلک می کند و.... اما در شبکه های اجتماعی و مطبوعات، چون بیم دارند گریبان عواملش را بگیرند، کار بی خطرتری انجام می دهند و مردم گریبان «دولت» را می گیرند تا وجدان خود را آسوده کنند که ساکت ننشسته اند و اعتراض کرده اند. باز تاکید می کنم با این حرف ها نمی خواهم ضعف ها و عافیت طلبی های برخی مدیران دولتی را نادیده بگیرم که خودش موضوع دیگری است. اکنون بحث من بر سر جابه جایی هدف است؛ برای مثال مسئله بودجه ده ها شخص و نهاد سیاسی و تبلیغاتی در شرایطی که وزارتخانه ها و نهادهای دولتی که خدمات ضروری آموزشی و درمانی و... به مردم ارائه می دهند دچار کمبود بودجه هستند، موجب رنجش مردم شده است یا مسئله عوارض خروج از کشور، عارضه هایی بزرگ تر از خودش تولید می کند. اعتراض به گران شدن نان که مردم محروم مصرف کننده اصلی آن هستند و اعتراض به گران شدن کاغذ که به ناشر و نویسنده و روزنامه و روزنامه خوان فشار وارد می کند موجه است، اما صرف نظر از نرخ عوارض در دیگر کشورها، سه برابرشدن 75 هزارتومان عوارض خروج (که بار سوم 330 و بار چهارم به بعد440 هزار تومان می شود) برای کسانی که بلیت رفت وبرگشتشان از سه میلیون تومان به بالاست و برای یک سفر یک هفته ای از 10 و 20 میلیون تومان به بالا و گاه تا ده ها میلیون هزینه می کنند، به معضلی بزرگ تبدیل می شود. نگارنده که بیش از 12سال است ممنوع الخروج است و برخلاف میلیون ها نفر از شهروندان امکان سفر ندارد و اگر کل عوارض هم برچیده شود خشنود خواهد شد، اما کسی نمی گوید چرا سیستم به این وضع افتاده که به عوارض خروج که جمع آن در کل بودجه رقم معتنابهی نیست چنگ می زند یا به افزایش قیمت بنزین که دودهه پیش تصویب شده که به چهار هزارتومان برسد و دولت ها مکلف به اجرای آنند و دولت قبلی به صورت انفجاری این افزایش را انجام داد، ولی دولت روحانی با احتیاط و تاخیر؟ یک مثال می زنم، به ویژه این روزها که بخش قابل توجهی از جامعه وضع خوبی ندارند. وقتی سرپرست خانواده در برابر هجوم هزینه ها قرار می گیرد و درآمدش کفایت نمی کند، چه می کند؟ وام و فروش ماشین و حتی خانه و اثاث و آنچه تصورش را نمی کرد، در برنامه اش می گذارد. در این شرایط دولت برای کسری هزینه ها چه کند؟ البته این دو الگو و سبک و باور درباره اداره کشور هست که باید یکی را انتخاب کرد، ازاین رو لازم است مورد بحث دقیق علمی و کارشناسی قرار گیرد. یکی نگاه به بیرون دارد، یکی نگاه به درون. یکی سودای شوکت منطقه ای و جهانی را دارد و دیگری سودای قدرت اقتصادی و فرهنگی شدن را. رویکرد دوم بر آن است که شوکت منطقه ای و جهانی بدون استحکام داخلی و اقتصاد نیرومند، سرنوشتی معلوم خواهد داشت. گرچه ممکن است گفته شود روحانی با این شیوه ارائه بودجه درواقع می خواست نوعی افشاگری و شفاف سازی درباره دریافت کنندگان بودجه ها و مصرف کنندگان پول مردم داشته باشد و او آگاهانه در پی همین اعتراضات بوده است، اما اولا باید درباره این ردیف های بودجه؛ چه در گذشته و چه اکنون، حساب کشی شود و دوم اینکه او باید نشان دهد که موضع گیری ها و رفتارهای بخشی از جریان ها حتی با راهبرد نگاه به بیرون و سودای شوکت منطقه ای و جهانی نیز در تضاد است. دولت موظف است اعلام کند اگر دنبال اقتصاد مقاومتی هستیم باید بودجه های اشخاص و نهادهای خاص و خواص حذف و صرف توسعه شود یا اگر بیم دارد با حذف بودجه آنها اتفاقی رخ دهد، درخواست کند آنها به خاطر شرایط فقر کنونی داوطلبانه از دریافت این بودجه انصراف دهند، اما آیا با افتادن جامعه، به ویژه رای دهندگان او در دام جابه جایی خشم و سوراخ دعا را گم کردن و پشت او را خالی کردن، او می تواند چنین کند؟ اکنون مسئله من این است که همه می دانند منشا ناکامی چیست. اما به روحانی می تازند، نه به سایر عوامل. در جامعه ای که افراد نگرانند که انگشت اتهام را متوجه عوامل اصلی مشکلات کنند، کسانی را که کم خطرتر هستند جایگزین می کنند. ازاین رو نباید اصولگرایان از این روند ذوق زده شوند، زیرا مکانیسم جابه جایی خشم یک فرایند بازگشت به جای خود نیز دارد. روحانی اکنون قربانی دو عامل است؛ یکی ضعف های مربوط به خود و تیم همکارانش و دومی هم جابه جایی یا انتقال. کسانی که می دانند منشا مشکل کجاست، به او می تازند یا اینکه می گویند او باید اعلام کند که موانع چیست. روحانی البته قبلا به صراحت درباره این عوامل سخن گفته است.برخی از احزاب و شخصیت های مهم اصلاح طلب، چندی پیش نمایندگانی را نزد روحانی فرستادند و گفتند اگر با این روش ادامه دهی، کل اصلاح طلبان (و بلکه کشور) باید هزینه بدهند و بالاخره به وی فهماندند که ما نیستیم، ولی حالا عده ای می گویند چرا او منفعل شده است؟
                