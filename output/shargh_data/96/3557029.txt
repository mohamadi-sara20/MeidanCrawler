پنج‌شنبه ۲۱ اردیبهشت ۱۳۹۶
-----------------------------------------
type_unknown
-----------------------------------------
قالیباف بیاید «محضر»
-----------------------------------------

                    «هرچه من و خانواده ام داریم، به اسم آقای قالیباف می زنیم و ایشان هرچه دارند به اسم من بزند»؛ «بیژن زنگنه» وزیر نفت، شهردار تهران را به این چالش دعوت کرده است. در یک ویدئوی70، 80 ثانیه ای از «زنگنه» پرسیده می شود که «اخیرا آقای قالیباف اظهارنظری کرده اند که وزرای آقای روحانی ساده زیست نیستند و کاسب اند؛ شما کاسب هستید؟».وزیر نفت در پاسخ به این سوال گفت: «من نزدیک به 25 سال است که وزیر هستم و از این مدت حدود 12 سال وزیر نفت بوده ام؛ یعنی در وزارتخانه ای کار می کنم که پردرآمدترین وزارتخانه کشور است و بیشترین گردش مالی را دارد و اگر قرار باشدمن کاسب باشم، باید الان بیشترین درآمد و اموال را داشته باشم». او افزود: «پیشنهاد من به آقای قالیباف این است که اموالمان را با هم تاخت بزنیم! یعنی هرچه من و خانواده داریم، به اسم آقای قالیباف بزنیم و هرچه آقای قالیباف و خانواده شان دارند، به اسم من بکنند.این کار بسیار ساده است و اگر ایشان آماده اند فردا صبح می توانیم به محضر برویم و این کار را انجام دهیم و من برای این کار آماده ام». زنگنه تاکید کرد: «30 سال است که اموالم را به قوه قضائیه بارها اعلام کرده ام و وضعیت اموال من خیلی روشن است. البته ایشان نباید فهرست اموال من را ببینند؛ چون ممکن است پشیمان شوند!».این ویدئو تبدیل به چالشی با نام «چالش محضر» شد که چند وزیر دیگر دولت هم به آن پیوستند. «عباس آخوندی»، وزیر راه، دومین وزیری بود که قالیباف را به چالش محضر دعوت کرد. «آخوندی» با قراردادن ویدئوی «زنگنه» در کانال تلگرامی خود نوشت: «من هم ایضا». «محمدباقر قالیباف» شهردار تهران و نامزد ریاست جمهوری در مناظره دوم گفته بود: «باید مشخص باشد خودمان و بستگان درجه اول مان یعنی همسر، فرزندان، خواهران و برادران مان چه داریم، چه کار انجام می دهیم و کجا زندگی می کنیم». روز گذشته هم «اسحاق جهانگیری»، معاون اول رئیس جمهوری، درباره اعلام اموال مسئولان گفت: «دی سال گذشته مجمع تشخیص مصلحت نظام طرحی را تصویب کرد که شهرداران و شهرداران مناطق طبق قانون باید اموال خود را به دستگاه قضائی اعلام کنند. پیگیری کنید که کدام یک از این افراد چنین کاری را کرده اند». پس از اظهارات روز جمعه «قالیباف»، حسام الدین آشنا، مشاور فرهنگی رئیس جمهوری، گفت: «مسئولان قوه مجریه مطابق قانون اموال خودشان را به قوه قضائیه اعلام کردند. امیدوار هستیم این قانون شامل سایر مسئولان از جمله شهرداران نیز شود». او درباره اعلام اموال و دارایی های کاندیداها به مردم و افکارعمومی نیز گفت: «فعلا به قوه قضائیه اعلام کنند تا بعد نوبت به مردم هم برسد». «قاضی زاده هاشمی»، وزیر بهداشت، هم در واکنش به این حرف های «قالیباف» گفت: «برادر محترم! شما در برنامه های تبلیغاتی گفته اید: اینکه بعضی از وزرا فهرست اموال خود را اعلام نمی کنند، احتمالا به این دلیل است که از مردم خجالت می کشند». او ادامه داد: «روز چهارشنبه این هفته در جلسه هیئت وزیران از صحت و سقم این ادعا سوال کردم. گفتند: چند ماه پیش که جناب آقای اژه ای در مصاحبه ای اعلام کردند دو نفر از اعضای دولت هنوز فهرست دارایی های خود را اعلام نکرده اند، با ایشان تماس گرفتم. بعد از دو روز مشخص شد که یک نفر کپی یک سند و دیگری شماره حساب فرزندش را اعلام نکرده است که همان زمان به آنها گفتم اقدام کنند». یکشنبه همین هفته هم «محسنی اژه ای»، سخنگوی قوه قضائیه، در پاسخ به سوال دیگری مبنی بر اینکه دو نفر از اعضای کابینه دولت فهرست اموال خود را اعلام نکرده بودند. آیا فهرست اموال اعلام شده است، گفت: «بله، اعلام کردند. فقط یک نفر که درباره یکی از فرزندانش ابهام بوده و نقص وجود داشته، در حال رفع شدن است». حالا با توجه به دعوت دو وزیر از قالیباف به چالش محضر و همچنین قانون تصویب شده درباره اموال شهرداران، باید دید آیا شهردار تهران به این قانون عمل کرده یا خیر؟
                