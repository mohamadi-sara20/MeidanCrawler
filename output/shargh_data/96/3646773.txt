چهار‌شنبه ۲۶ مهر ۱۳۹۶
-----------------------------------------
حرف اول
-----------------------------------------
پزشکان و اعتصاب
-----------------------------------------

                    به تازگی اختلاف نظر درباره مسائل پزشکی کار را به اعتصاب کشاند که با واکنش تند دولت همراه بود. پزشکان می گویند باید بتوانند بر سر نرخ چیزی که می فروشند، چانه بزنند؛ به ویژه که کالایشان بیش از هرچیز دیگری مصداق «جان کالا شده» است. از نگاه دولت، خدمات پزشکی نوعی خط قرمز است. کار پزشکی کالا نیست، خدمت است و وظیفه ای که باید به هر ترتیب انجام شود. توده مردم و روشنفکران نیز همین نگاه را دارند. با وجود این تضاد به ظاهر آشتی ناپذیر، واقعیت آن است که در بخش های پیشرفته دنیا هم پزشکان اعتصاب می کنند؛ اما قوانین خاصی برای اعتصاب آنها وجود دارد که هم دولت ها و هم پزشکان آن را رعایت می کنند تا به کسی آسیب نرسد. تا زمانی که «سرمایه» جای خود را کاملا به «برنامه» نسپرده، با وجود خواست و اراده دولت، پزشکان و روشنفکران، همه چیز ازجمله خدمات پزشکی یک کالاست؛ حتی زمانی که این خدمات را خود دولت ارائه می دهد. در اقتصاد که درواقع همان اقتصاد سرمایه داری است و گونه دیگری ندارد، کالا نخواندن هرچیزی که ذاتا کالاست، تنها باعث رشد یا تنزل بی رویه آن می شود. هرچند دولت مدرن وظیفه دارد بخش مهمی از خدمات سلامت عمومی را خود انجام دهد؛ اما زمانی این خدمات کیفیت مناسب را پیدا می کنند که به عنوان کالا دیده شوند و هزینه های آنها رویت و نرخ گذاری شود. در بخش مهم دیگری از خدمات سلامت، دولت پابه پای تحولات اجتماعی و پیشرفت های تکنولوژیک چاره ای جز آن ندارد که فقط ناظر و برنامه ریز دریافت و پرداخت های سلامت باشد و نه ارائه دهنده آن و از آنجا که دغدغه اصلی او کیفیت سلامت است، همان طور که نسبت به پرداخت های بالا حساس است، باید به پرداخت های پایین هم حساسیت داشته باشد. ارائه کنندگان سلامت با دخالت در تعیین نرخ خدمات، نه تنها درآمد خود را تامین می کنند بلکه فاکتور مهمی در تعیین نرخ واقعی سلامت هستند. ارزش این نرخ گذاری حتی در خدمات مستقیم خود دولت هم نشان داده خواهد شد. دغدغه جامعه پزشکی، کاهش کیفیت کمتر از درآمد نیست. فرار سیل آسای مغزهای پزشکی و حتی مهندسی هم در درجه اول با دغدغه کیفیت کار است نه درآمد. از این مقدمه باید نتیجه گرفت که صلاح عموم در آن است که صاحبان خدمات پزشکی هم بتوانند مانند هر کالای دیگری چانه زنی کنند و از آنجا که چانه زنی با فروشنده ای که در نهایت مجبور به فروش است، بی معنی است، این نقطه جوش سیستم سلامت است که با دریافتن آن، جامعه می تواند به نرخ سلامت دست یابد. بنابراین دولت به عنوان ناظر اصلی، ابتدا باید در نقاطی که بیشترین ضرر مالی را برای پزشکان و کمترین عواقب اجتماعی را برای مردم دارد، اعتصاب پزشکان را مجاز بشمارد و این نقاط یا به اصطلاح کدها را به دقت با همکاری سازمان های پزشکی تبیین و تعریف کند که اولا تا آنجا که ممکن است رخ ندهد، ثانیا با امکان پذیربودن معامله را واقعی کند و در صورت وقوع در یک شرایط استثنائی هم بیماران اورژانس و حیاتی صدمه نبینند.قطعا در چنین شرایطی، نمایندگان واقعی بیماران و سازمان های پرداخت کننده هم قادر خواهند بود تحت شرایطی مشابه، از خرید خدمت پزشکان سر باز بزنند. به طور مثال، اگر جمعی از پزشکان بخواهند در عین پوشش کامل بیمارستان های آموزشی - چون به هرحال آموزش پزشکی کاملا به معنای ارائه خدمات درمانی نیست- و پوشش تمام آنکالی های خصوصی و دولتی خود برای درمان بیماران اورژانس، تنها فعالیت خصوصی خود در مطب و خدمات سرپایی درآمدزا را برای خودشان تعطیل یا محدود کنند، چه دلیلی برای ممانعت از آن می تواند وجود داشته باشد؟ همین حالا هم پزشکان می توانند کار خصوصی خود را هر زمان تعطیل کنند. در چنین شرایطی، دولت در واقع به پزشکان اجازه ضررزدن به خودشان و نه به بیماران را داده است. در جامعه و شرایطی که تمام کدهای اعتصاب به دقت تعریف شده اند، جایی برای تظاهرات خیابانی، اعتصاب سراسری و به تبع آن برخوردهای امنیتی با جامعه پزشکی نخواهد ماند. باز تنها به عنوان یک نمونه می توان اشاره کرد در حالی که اعتصاب ممنوع است و پزشکان به هیچ عنوان اعتصاب نمی کنند، شاهدیم (ولی نمی بینیم) بسیاری از استادان داخلی به ویژه استادانی که کارشان عمدتا بیمارستانی است، در رشته هایی که هیچ کار عملی درآمدزایی وجود ندارد، به لطایف الحیل از درمان مستقیم بیماران در بخش خصوصی- بدون واسطه دستیاران- سر باز می زنند و به مطب یا درمان سرپایی پناه می برند. در شرایط فعلی که کار بیمارستانی در رشته های داخلی استرس و خطرات قانونی فراوان و درآمد اندکی دارد، رفتارهای اعتراضی ممکن است نظرگاه های منفی نسبت به اعتصاب پزشکان را شدیدتر و تابوی پیرامون این مسئله را سخت تر کند. بدون ساماندهی قانونی این اعتراضات نه نتیجه مثبتی به بار خواهند آورد و نه دولت توان برخورد قانونی خواهد داشت.
                