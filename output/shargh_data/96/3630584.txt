سه‌شنبه ۲۸‌شهریور ۱۳۹۶
-----------------------------------------
یادداشت
-----------------------------------------
اندر حکایت جن و انس و...
-----------------------------------------

                    نشانه شناسی ذهنیت فاشیسم و تباریابی زبان استبداد، الفبای بی پایانی دارد که تو گویی از سپیده دم تاریخ آمده و تا بی انتهای ظلمت و سرشت بشری ادامه داشته باشد. در پگاه توحش نخست، انسان کوه، علیه انسان دشت وارد کارزار شد. نبرد دشنه از کوه با داس از دشت و تولد اولین علائمی که بعدها به نام «مرز» شناخته شد. مرز در ذهن، مرز در زبان، مرز در معنا. بعد از این است که ترس بزرگ تاریخی به دنیا می آید تا وجوه تاریک بشر را توجیه کند. همین ترس بوده که «گروه» را در مقام حامی، قبیله و... به وجود آورد.مرزهای دشمن خویانه چه پیغامی در خود داشت، درک نکردن زبان و در نتیجه مرگ مشترکات ذهنی، سپس نبود دیالوگ. نبود دیالوگ همان ویروس ناپیدای همه جنگ های بین اقوام در طول تاریخ بوده و هست. ذهن و زبان استبدادی این گونه شکل گرفته است. هر آنچه در این مدخل آمده، خود یکان یکان از اشارات اولیه تفاوت جویی هستند که بعدها در جوامع مدرن در گذر از وحشت نخست، به نشانه های احزاب، گروه ها و فرقه های زورگو و قدرت مدار تبدیل شدند، از جمله داس، چکش، علامت موشک، کلاهک و... در بروز بیرونی، در نهضت و درون آن، حس همشهری گری، هم محله ای، هم کوچه ای، هم سایه ای و تولد رفتارهای جدید از جمله سلام ویژه نازی ها، رژه زردها، رفتارهای کلیسایی و... همه این اشارات آلوده به تعصب و جهل انسان مدرن و مدنی امروز، چهره دیگری از عصر بت پرستی و طی فصول قربانی به درگاه قدرت های هزاررنگ است. جهل کهنه به قربانی کودکان فرمان می داد، جهل مدرن فرمان به کشتار جمعی می دهد. اگر پی مستدل ترین فرقه کهن الگو هستیم، می توان راه و رفتار و ذهن و زبان و عمل و آمال دواعش و داعشیسم را نمونه آورد. تعصب کور و عشق شیطانی این گروه به پرچم سیاه خود، ریشه در تبانی محرز استبداد عتیق و فاشیسم مدرن دارد.چهره غربی و شبه مسیحی این دواعش شرقی را می توان در تخیل تاریک سیاه جامگان موسولینی دنبال کرد. «دوچه موسولینی» همان بغدادی الآتنی بوده که با کمک شبه علم و برداشت اهریمنی از علوم جدید، دو عنصر تازه را به نام نشانگان ستمگری غربی یا فاشیسم به دیگر برندهای بی داد بشری اضافه کرد، که البته این رونویسی از تقلب نازی ها به ایتالیایی رسیده بود. یکی یونیفرم و رنگ جامه، دوم مسئله «ژن» و «ژن برتر»!آیا دیکتاتوری نوین خود این علائم را خلق کرده بود؟ خیر، با نظر به راهبرهای ذهنی و جمعی در مشرق زمین، سیاه جامگان به خلفای بنی امیه بازمی گردد که سرانجام همین سیاه جامگان خود بنی امیه را حذف کرد و بنی عباس را بر سر کار آورد، که هر دو سلسله، کشندگان آل بیت بوده اند. با نظری اجمالی به شرق، کافی است بیرق سرخ بلشویک ها را به یاد آوریم و مهندسین پزشکی در خدمت هیتلر که برای وجود مشخص نسل و نژاد برتر، معیارها و سنجش هایی را خلق کرده بودند که به آن کشتار بی باور ختم شد.این تفکر یعنی بشر برگزیده و تفاوت او با بشر پست(!) ریشه در یونان باستان دارد که پسران و نوزادان ضعیف را از کوه به زیر می افکندند تا تنها ژن های برتر تولید نسل کنند. کشتار دختران و نوزادان در عرب جاهلیت هم شباهت های غریبی با نگاه آتنی داشته است. از عصر سقراط و پیشاسقراط تا کین جویی جبهه سفیدپوستان نژادپرست در آمریکای ترامپ، همه صفاصفی بی پایان از اشتباه شیطانی آپارتاید است.با کمال تاسف، اولاد حضرت آدم و حوا، امروز در پناه علم، باز هم می خواهد در زمین فاشیسم فرامدرن، تفاوت طلبی، برده داری ذهنی و خودنمایی ستمگرانه خود را به رخ آنهایی بکشد که بنا بر شرایط ناعادلانه، پشت درگاه تاریخ، نگاه داشته شده اند. طرح «ژن خوب» و «ژن برتر» دقیقا به صورتی هول انگیز در پی این تعبیر است که «ژن بد» و «ژن پست» هم وجود دارد. تفکری رعب آور که دقیقا ضد فرامین و آموزه ها و ایمان قرآنی است. آنجا که بارها در روایات مکی و مدنی هم آمده است، انصار و مهاجرین و در کل انسان ها، هم سان و هم تراز به دنیا می آیند و عزت آنها نزد خداوند باری تعالی، تنها به درجه خلوص و علم و عمل مومن و مومنان بازمی گردد و نه نژاد خوب (چهره بیرونی) و ژن خوب (چهره درونی) و نه ژن بد و ژن باد! چنین باوری اصل عدالت الهی را به چالش می کشد و این وهنی خوفناک علیه انسانیت است. ما امکانات خوب و بد داریم، ما شرایط خوب و بد داریم، ما چرخه اجتماعی خوب و بد داریم اما تقسیم اولاد حضرت آدم و حوا به فروزاده و فرازاده، ظلم عظیمی است که تنها می تواند سهوی مدرن باشد و نه سخنی سنجیده از سر تجربه و پیرانه سری. ما نباید فریب خوار ذهنیت فاشیسم شویم، البته خروش عهد شتاب، آدمی را به این ورطه ها می کشاند و نباید عدم تجربه را به پای ایمان نوشت.جوانان ما در اقلیت، قوت رانت را پای رویاهای خود نمی نویسند.غره شدن صاحبان امکانات، اگر راه به توهین بگشایند، زنهار که اکثریت حسرت زاده بی راه و به بن بست رسیده، چه چاره است؟ فارغ از حکایت ژن و جن و انس، اگر پا به خانه فرودستان بگذارید که چشم به راه یارانه اند تا بدهی نانوایی سر کوچه را بدهند و از شرم سر به زیر نیندازند، خواهید دید که ژن خشم، علم و ایمان را به باد می دهد. بترسید از فخر بر دیگران و درماندگان، این دستور پیامبری است که گفت: من «امی»ام! مغتنم بشمارید، داشتن شرایط مساعد و البته خصوصی خود را، دلیری نیست، دهش و خاکساری، دانایی است. وگرنه ژن برتر، بدون سجایای محیطی، به ضد خود تبدیل می شود. در واقع این تبدیل و تبدل منفی را چگونه می توان علامت گذاری کرد؟ کار ساده ای است، اگر نگاهی بیندازیم به تحولات دهه 80 و 90 خورشیدی چرا فقط در حوزه مال و ثروت و مکنت و سرمایه و ظهور و گروه و باند اقتصادی، پیش آمده است؟ دروغ محض است این برتری، چرا دروغ است؟ اگر حقیقت به این ویژگی برمی گردد، چرا هیچ کدام از این مدعیان در سیطره هنر و ادبیات و دیگر رشته های سرنوشت ساز، برای ارتقای سطح کیفی و معنوی مردم صاحب ژن خوب نشده اند؟ نمی شد یک فردوسی، یک مولانا، یک حافظ، لااقل یک نقاشی، سینماگری، کاشف و مخترع و دانشمندی میان این همه «ژن برتر»(!) پدیدار شود، تولید شود، ظهور کند، صاف و عدل، رفته ژن اقتصادی این نوابغ! را بیدار کرده است. ژن از ما بهتران میانبر زد و مغز اقتصادی شدن آنها را چسبیده است، خوشا ژن نبوغ که همه مردم را به حال خود وانهاده و سراغ یک اقلیت رفته است. مثال می آورم: همه دختران نخبه هرمزگانی که چندی پیش در یک حادثه از دست شدند، احتمالا اگر «ژن ثروت» می داشتند، با اتوبوس کهنه و راننده بی راه سفر نمی کردند تا به قیامت...! قیامت را به یاد آورید، آنجا از رانت اهل قدرت خبری نیست. ذهن و زبان ما پیروان قلب ما هستند.، همه نشانگان فاشیسم محض به شمار می روند. همین مسیر آلوده است که خودباوری ما را در مقام برده دار تکمیل می کند. ژن خوب کدام است؟! مردم بزرگ ما شایسته این نارسیسم سیرخورده نیستند.یا حق!
                