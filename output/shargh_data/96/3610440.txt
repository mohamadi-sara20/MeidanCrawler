سه‌شنبه ۲۴ مرداد ۱۳۹۶
-----------------------------------------
یادداشت
-----------------------------------------
بطحایی در راه احقاق حقوق معلمان
-----------------------------------------

                    معرفی بطحایی به عنوان گزینه پیشنهادی وزارت آموزش وپرورش به مجلس شورای اسلامی به عنوان یکی از مناصب پر از حساسیت در هیئت وزیران بار دیگر توجه افکار عمومی را به بخش آموزش معطوف کرده است. سیدمحمد بطحایی برای بسیاری از اهالی وزارت آموزش وپرورش فردی شناخته شده است و در وهله اول باید گفت اینکه وی از خانواده فرهنگیان محسوب می شود، مزیت اوست.به عنوان یک دبیر آموزش وپرورش و یک فعال سیاسی البته معرفت سیاسی آقای بطحایی هم برایم مهم است. از این منظر به ذکر یک خاطره می پردازم که اندکی پس از اتمام دوره حبس آقای بطحایی که آن زمان در مقام مدیرکل دفتر وزارتی حضور داشت، پیگیری وضعیت حل مشکل اخراج من از آموزش وپرورش آمد. در همان جلسه ایشان پیشنهاد داد که موضوع احقاق حقوق استخدامی این جانب را پیگیری کند. ایشان انصافا مدت ها این مسئله را پیگیری کرد؛ هرچند در نهایت مشکل بازگشت به کار این جانب در سطح دیگری مدت ها بعد به سرانجام رسید؛ اما به هر حال اینکه ایشان دغدغه احقاق حقوق یک فرهنگی فعال سیاسی را از مجاری قانونی و تاکید بر قانون به جای دیگر مسائل داشت، بشخصه برای این جانب درخور توجه و تامل برانگیز بود و ذکر این خاطره و پیگیری این چنینی حق، قابلیت تعمیم عمومی برای فرهنگیان برای صیانت از حقوق و منافع شان را بر مدار امیدواری می تواند بنشاند. بطحایی که در دولت یازدهم به عنوان معاونت پشتیبانی و توسعه مدیریت وزارت آموزش وپرورش فعالیت کرده، پس از کنار رفتن فانی از پست وزارت آموزش وپرورش با حفظ سمت و با حکم دکتر حسن روحانی، رئیس جمهوری، به عنوان سرپرست این وزارتخانه منصوب شد و پس از اخذ رای اعتماد مجلس از سوی فخرالدین دانش آشتیانی برای احراز پست وزارت آموزش وپرورش، از این سمت کنار رفت. او سال ها معاون دبیرکل شورای عالی آموزش وپرورش؛ یعنی مهم ترین نهاد تقنینی وزارتخانه آموزش وپرورش بوده و همچنین معاونت برنامه ریزی و نظارت در دفتر ستادی، مسئولیت مرکز آموزش در سرپرستی مدارس خارج از کشور، مدیریت واحدهای آموزشی، معلمی٬ دبیری و امور تربیتی را نیز در کارنامه خود دارد. عضویت در کمیته های تخصصی در حوزه های برنامه ریزی درسی، برنامه های توسعه، پژوهش های آموزشی و مشارکت در ده ها طرح پژوهشی و مطالعاتی در حوزه آموزش وپرورش از دیگر سوابق وی است. این همه می تواند آشنایی او را با چالش های ساختاری نظام آموزش وپرورش نمایان کند تا بتواند در پس این شناخت اصلاحات لازم را طراحی و اجرا کند و انتظار نیز چنین می رود. از نظر شخصی تحصیلات آقای بطحایی در مقطع دکترای مدیریت آموزشی از نظر تخصصی او را کاملا در موقعیت مناسبی برای احراز پست وزارت در کابینه دوازدهم قرار داده و ذهن برنامه محور نیز مزیت ویژه مدیریت بطحایی محسوب می شود. از دیگر نکات مثبت و خدمات محل توجه سوابق مدیریتی وی این است که دستمزد دریافتی معلمان مطابق با میانگین کشوری افزایش یافته و تعدیل شد که شایسته است این سیاست عدالت محورانه برای سامان دادن زیست فرهنگیان از سوی ایشان ادامه یابد.برخورداری از ذهنیت مدیریت استراتژیک و منطق برنامه ای و نیز تجربه مدیریت برنامه - بودجه ای و تخصص علمی ایشان فرایند سیاست گذاری و تصمیم سازی را نظم پذیر و قانونمند خواهد کرد؛ مانند دوره مدیریت دکتر نجفی بر وزارت آموزش وپرورش که معلمان طعم شیرین شایسته گرایی را لمس کرده و از آن دوره تاکنون نوستالژی معلمان بازگشت به تجربه دوره نجفی و آرزو و امید به تکرار مدیریت نجفی گونه هستند.به واقع مدیریت در آموزش وپرورش از فقر توانمندی در رنج و فاقه است و به جز یک دوره نوستالژی مدیریت دکتر نجفی ما عملا با مدیریت های توفان ذهنی مواجه بوده ایم و سکان این نهاد محوری جامعه ساز در دست افراد باصلاحیت کمتر بوده و افراد با ذائقه های سیاسی یا براساس مکانیسم های جناحی انتخاب شده اند. در شرایط فعلی انتخاب وزیری از جنس آموزش وپرورش که با تمام جایگاه های این نهاد پرحاشیه دست وپنجه نرم کرده، می تواند نویدبخش انتخابی شایسته و احترام به شان و کرامت معلمان در راستای به رسمیت شناختن فرایند کادرسازی این نهاد برای استفاده از نیروهای داخل وزارتخانه باشد و امید می رود شان و منزلت معلمان و فرهنگیان در دوره تصدی وزارت از سوی سیدمحمد بطحایی به جایگاه متناسب خود برگردد.این مسئله با توجه به ذهن برنامه ریز و نگاه استراتژیک او به جایگاه معلمان و نیز ردی که ایشان در سوابق خود بر جای گذاشته اند، به نظر قابل پیگیری است. عملا بزرگ ترین نهاد آموزشی کشور با سطح بالایی از نارضایتی معلمان درباره حقوق پایین شغل معلمی از فقدان دانش مدیریت آکادمیک رنج می برده؛ یعنی سطحی از دانش که بتواند اهمیت جایگاه معلم در توسعه و نوسازی را اولویت دار بینگارد. برخورداری از سوابق مدیریتی نظیر ریاست مرکز ملی نظارت راهبردی سازمان برنامه و بودجه کشور می تواند وزن ایشان را برای چانه زنی برای احقاق حقوق معلمان در کابینه بالا ببرد. طرح رتبه بندی معلمان که در دوره مدیریت بطحایی نظیر قانون خدمات کشوری درآمد و در این ساختار آموزشی با بدنه ای مملو از معلمان پر دغدغه؛ اما رنجور؛ توانست جامه عمل به این خواست بنیادین مبنی بر رتبه بندی معلمان براساس رتبه بندی نظام پرداخت بپوشد و به جامعه معلمی عزت بدهد؛ گرچه نمی تواند مطالبات مورد انتظار فرهنگیان را به طور کامل پوشش دهد؛ اما گامی به جلو بود. رتبه بندی معلمان و پرداخت براساس شایستگی برای برخورداری از آموزش وپرورش بدون دغدغه و شایسته سالار ضرورتی ساختاری است؛ هرچند این طرح صرفا در مسائل معیشتی محدود نمی ماند؛ بلکه هدف اصلی ارتقای مهارت های حرفه ای و تخصصی معلمان است. اگر این طرح اجرای مناسبی را در زمان طی کند به نظر از نتایج آن، افزایش انگیزه معلمان و باکیفیت ترکردن نیروی انسانی و ارتقای تخصصی و حرفه ای معلمان خواهد شد. در آموزش وپرورش مسئله اساسی فقدان مدرسه و امکان فیزیکال برای آموزش نیست که در سالیان گذشته در قالب انجمن های خیریه ای مدرسه سازی به جد صورت گرفته؛ بلکه مشکل اساسی آموزش وپرورش عدم اهتمام جدی به امر آموزش است که زیربنای نگاه توسعه انسان محور و دانایی محور است. چنانکه می بینم به طور مثال فرق مدارس نخبه پرور یا استعدادهای درخشان یا به طور کلی مدارسی که خروجی شان توفیق در روندهای آموزشی در نسبت با دیگر مدارس است، نه تنها صرفا به داشتن ساختمان شیک و تجهیزاتی مانند میز و نیمکت و حتی دستگاه های پیشرفته آموزشی و آزمایشگاهی نیست بلکه به مکانیسم موثر آموزشی برمی گردد.اگر به جای گسیل خیرین مدرسه ساز به ساختن چهاردیواری مدارس، گفتمان نیاز به مفاد آموزشی درست و مهارت های اساسی و آموزش موثر در داخل ساختار تقویت شود و در این خصوص با استفاده از همه ظرفیت ها، خیرین را به سرمایه گذاری درباره اهتمام به آموزش تشویق کنیم، این امر می تواند تسهیلگر و تقویت کننده آموزش، به عنوان اولویت اول و سنگ زیرین توسعه آموزشی در کشور شود؛ امری که مع الاسف در سیاست گذاری ها و تصمیم سازی ها مغفول است. به دیگر سخن اگر در جذب کادر آموزشی قوی، مدیران مدارس اختیار عمل یا بودجه کافی برای دراختیارگذاشتن مایحتاج دبیران سخت کوش داشته باشند و «آموزش موثر» و «تغییر در محتوای درسی» با نگرش کارآمدی و ارتباط با آتیه صنعت و دیگر نهادهای مرتبط با نیازها و ضرورت کارآفرینی در جامعه که باید کادر علمی را از پایه ای ترین نهاد آموزشی کشور به درستی مهارت آموزی کرد تا ساختن آموزش وپرورشی کارکردی اهمیت نخست باشد، در این صورت می توان امید به نتیجه بخشی تحول در ساختار آموزشی کشور داشت. البته ناگفته پیداست که زمانی ساختار آموزشی کشور دستخوش اصلاح می شود که اراده ای جدی و پولادین در دیگر نهادها نظیر دولت و مجلس و تشکل های معلمان و سایر نهادهای موثر در امر آموزش شکل بگیرد و در این صورت اراده معلمان به عنوان موتور محرک توسعه آموزشی، می تواند تکمیل کننده اراده اصلاح باشد که البته مقدمه آن توافق و هماهنگی و اجماع مجموعه مدیران عالی کشور درباره پی بردن به ضرورت اصلاح است و این امر ربطی به اراده یا معرفی هیچ وزیری ندارد به دیگر سخن ضرورت تحول در ساختار آموزش وپرورش و اصلاح آموزشی نیاز به شکل گرفتن اراده ای فراوزارتی دارد که بتوان در آن صورت امیدوار به تحول و اصلاح شد؛ اما برای رسیدن به چنان ضرورتی نیاز به یک مدیر و وزیر قوی که شناخت همه جانبه و چندبعدی از آموزش وپرورش داشته باشد و تمامی مراحل مختلف از مدیریت های جزئی و تدریس گرفته تا مدیریت میانی و مدیریت عالی در همه سطوح را در آموزش وپرورش در تجربه های آموزشی خود داشته باشد، وجود دارد. وزیری که بتواند با مشورت پذیری و تعامل مثبت با بدنه فرهنگیان و نیز تشکل های معلمان، سازوکاری از تعامل با مجموعه آموزشی کشور را تعبیه کند که مجموعه معلمان و نمایندگانشان احساس کنند در تصمیم سازی نقشی موثر و غیرتشریفاتی دارند و طعم پاسخ گویی را بچشند. از این رو با توجه به تجربه های مدیریتی جناب آقای بطحایی می توان انتظار زمینه سازی و تسهیلگری امر اصلاح در ساختار و مناسبات آموزشی کشور را داشت و نیز امید بست که نه به عنوان منجی بلکه حضور و مدیریت ایشان به مثابه آغاز گامی مهم و ساختاری هم در اصلاح ساختاری و ارتقای سیستمی و هم در احقاق حقوق معلمان باشد، چنین باد.
                