شنبه ۱۱ آذر ۱۳۹۶
-----------------------------------------
سرمقاله
-----------------------------------------
احمدی نژاد دیگر خطر ندارد
-----------------------------------------

                    این روزها احمدی نژاد از چهره ای سیاسی به معمایی سیاسی بدل شده است و رسانه های اصولگرا با موضع گیری نه چندان تند و متناسب، و گاه با سکوتی ممتد، به رازوارگی این چهره سیاسی بیش از پیش دامن می زنند. یکی از موارد قابل استناد، گزارش پنج شنبه «کیهان» است که در برابر اتهامات این چهره سیاسی به اشخاص و نهادهای حقوقی، منشی مصلحت جویانه در پیش گرفت و ضمن دلجویی از اشخاص و نهادهایی که مورد اتهام واقع شده اند، به صبوری دعوت شان کرد و از آنان خواست با سکوت دربرابر احمدی نژاد آب به آسیاب دشمن نریزند. در گزارش آمده است که احمدی نژاد فریب حلقه انحرافی، فتنه گران و غرب گرایان را خورده، گرچه در برخی از سطرهای این گزارش از رئیس دولت نهم و دهم ستایش و حمایت هم شده است. این روش بی سابقه «کیهان»، معمای احمدی نژاد را پیچیده تر می کند و این شائبه را در ذهن خوانندگان و مردم به وجود می آورد که این رسانه نیز از ادامه افشاگری هراسان است یا به آغاز و سرانجام این «مهندسی تخریب» اشراف دارد. آنچه این روزها بیش از پیش عیان می شود این است که احمدی نژاد با مهندسی تخریب در پی قدرت است. اگر او تا دیروز با تخریب هاشمی رفسنجانی به قدرت می رسید، امروز با تخریب مدیران نهادهای قضایی در پی بازسازی قدرت و رویای ازدست رفته خویش است و شاید حداقل دستاورد این حملات گریز از محاکمه باشد. تمام گروه های سیاسی و حتی خود احمدی نژاد می دانند با اندک پشتوانه مردمی، او در سیاست کاری از پیش نمی برد.پس در سطحی کلان تر نمی تواند آسیبی به ساختار نظام بزند و نهادهای رسمی را از کار بیندازد. احمدی نژاد چون گوی فولادی است که از آن برای تخریب ساختمان های فرسوده استفاده می کنند. اگر این طرز تلقی درست باشد استراتژی دوقطبی احمدی نژاد معنایی تازه پیدا می کند. استراتژی ای که سازوکاری ساده دارد، اما آنچه ساده نیست انتخاب و گزینش قطب دیگر این دوقطبی است. با بازگشت به تجربه هاشمی - احمدی نژاد می توان عملکرد احمدی نژاد را بازشناخت. دوقطبی های که او می سازد، چندان با نظام مهندسی شده سیاست مغایرت ندارد. او زمانی به هاشمی رفسنجانی حمله کرد که بسیاری از دوستان «آیت الله» سکوت اختیار کرده بودند و ته دل شان از اینکه اسطوره هاشمی فرو بریزد، غنج می زد. در رمان «برادران کارامازوف» داستایفسکی، وقتی اسمردیاکف -پیشکار کارامازوف ها- پدر خانواده را می کشد، پسر بزرگ تر با خشم فریاد می زند، چرا پدرم را کشتی؟ اسمردیاکف با خونسردی پاسخ می دهد، من کاری را کردم که تو می خواستی. ایوان می پرسد، من از تو خواستم پدرم را بکشی! و اسمردیاکف می گوید، به زبان نیاوردی ولی من می دانستم این را می خواهی...احمدی نژاد چون گوی تخریب عقب وجلو می رود و کارش تخریب سازه هاست. این گوی به دیوارهای قدیمی و نقاط حساس می خورد تا آن ها را فرو بریزد. اما اینکه بعد از آن چه رخ خواهد داد، چندان قابل پیش بینی نیست. اگر هاشمی رفسنجانی زیرک نبود و پروژه احمدی نژاد را ناکام نمی گذاشت، اکنون آینده پیش رو شفاف تر بود. اما این پیر سیاست آدمی نبود که با ترفندهای سیاست مداری تازه به دوران رسیده پا عقب بکشد و برعکس به استقبالش رفت و از فرصت پیش آمده بیشترین بهره را برد تا مردمی را که سال ها از دست داده بود، دوباره به دست آورد. احمدی نژاد در پروژه تخریب هاشمی شکست خورد و دلیل این شکست روشن است. از این منظر، تحلیل هایی از این دست که احمدی نژاد در پی دیده شدن است، اگر هم واقعیت داشته باشد، تنها بخشی از ماجراست. همان قدر که رسانه های اصلاح طلب از کنش های احمدی نژاد به نفع خود سود می برند، تا حرف های ناگفته را بگویند، سیاسیون کهنه کار نیز از این گوی تخریب سود خود را می برند. رئیس دولت نهم و دهم هرقدر پیش می رود چهره ای رازگونه و معمایی تر پیدا می کند و مردم بیش از آنکه به خود او باور داشته باشند به شعبده هایش چشم دوخته اند تا شاید بخشی از حقایق پنهان رویت شود. احمدی نژاد، هیچ خطری ندارد و بیش از آنکه در پی خلق سیاست باشد در خدمت سیاست است. مهم تر از همه اینها احمدی نژاد پشتیبانی چهره ای همچون آیت الله مصباح را از دست داده که زمانی در تثبیت جایگاه سیاسی او نقش تعیین کننده ای داشته است. حالا رئیس دولت نهم و دهم بدون مردم و این عقبه سیاسی ابزاری در خدمت سیاست و سیاسیون است. ابزاری که سیاست را نه در بیرون بلکه در درون و به نفع جریان های ذینفع تغییر خواهد داد. ابزاری که روزی به جایگاه خویش بازخواهد گشت. احمدی نژاد هویت تاریخی خود را این گونه رقم زده است و از بخت یاری اوست اگر سرنوشتی تلخ تر در انتظارش نباشد.
                