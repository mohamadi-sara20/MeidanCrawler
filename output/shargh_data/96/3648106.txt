شنبه ۲۹ مهر ۱۳۹۶
-----------------------------------------
سرمقاله
-----------------------------------------
عیان و نهان مخالفان روحانی
-----------------------------------------

                    شاید روحانی انتظار چنین روزهایی را نداشت؛ انتظار روزهایی که تنها دستاوردش، برجام، در آستانه انحلال قرار گیرد. روزهای مذاکرات هسته ای با همه فرازونشیب هایش همچون ماه عسلی طولانی گذشت؛ ماه عسلی که به واسطه آن، تحریم ها لغو و جایگاه دولت روحانی نزد مردم ایران و جهان ارتقا پیدا کرد؛ ارتقایی رشک برانگیز که مخالفان را برانگیخت تا بی محابا به او و دولتش حمله کنند و آنان را به باد انتقادات منصفانه و غیرمنصفانه بگیرند. از این رو، در شرایط جدید برجام که هر لحظه امکان خروج آمریکا از آن وجود دارد، انتظار این است قند در دل مخالفان آب شود؛ اما این گونه نیست. این روزها مخالفان دولت روحانی در نهان بیش از هر زمان دیگری به ارزش قرارداد برجام پی برده اند؛ قراردادی که اگر بسته نمی شد، احتمال وقوع بحران در منطقه جدی بود. مواضع دولت کنونی آمریکا، بسیاری از سناتورها و نمایندگان کنگره شاهدان این مدعا هستند. مخالفان دولت روحانی جنگ دیده، جنگ رفته و جنگیده اند و بیش از هرکسی از نتایج جنگی نابرابر آگاه اند. از این رو، عقل مصلحت اندیش آنان حکم می کند در نهان صلح طلب باشند و در عیان، در شیپور جنگ بدمند تا مخالفان و دولت روحانی را مرعوب کرده و به سکوت وادار کنند. آنان می خواهند از جنگی که وجود ندارد، بهره جنگی تمام عیار را ببرند. به قولی از آب، کره بگیرند.روحانی شرایط دشواری پیش رو دارد؛ او ناگزیر است در کنار اتحاد، وحدت و وفاق ملی، از وعده ایی که به ملت داده، صیانت کند؛ پرهیز از جنگ. مخالفان روحانی تلاش می کنند در وضعیت موجود او را بیش ازپیش به مواضعی قهرآمیز سوق دهند؛ مواضعی که مغایر با منش و روش سیاسی اوست. از همین نقطه، راه دشوار روحانی آغاز می شود. اگر تسلیم مواضع منتقدان شود از مردم فاصله خواهد گرفت و اگر بی اعتنا به خطراتی باشد که کشور را احاطه کرده اند، گزک دست مخالفانش داده تا از او چهره ای دیگر خلق کنند. اگر بگوییم روحانی در آزمون دشواری قرار دارد، اغراق نکرده ایم. دولت روحانی میان خواسته های مردم و ترفندهای سیاسی مخالفانش قرار گرفته است. مردم انتظار دارند او همچون گذشته بر مذاکره و صلح پافشاری کند و در مسائل اقتصادی و سیاسی به وعده هایی که داده، عمل کند؛ اما مخالفان روحانی رویکردی دوگانه با برجام دارند؛ از یک سو درصددند در صیانت از برجام در نهان با روحانی همراه باشند و در عیان آن را از اعتبار ساقط کنند تا اگر زمانی برجام نقطه قوت روحانی بود، اینک نقطه ضعف او محسوب شود. این به نفع همه است که روحانی با صیانت از برجام از جنگی محتمل پیشگیری کند؛ اما مخالفان روحانی درصددند با افزایش سطح مطالبات جهانی، دولت روحانی را با بحران روبه رو کنند؛ بحران عدم توانایی در تامین حداکثری خواسته های ملی. دولت روحانی در این وضعیت چه خواهد کرد؟ آیا برجام از یک قرارداد حقوقی به قراردادی سیاسی برای طرفین، ایران و آمریکا، تبدیل خواهد شد. اگر این گونه شود، کیان دولت روحانی به برجام گره خورده با برجام برجا می ماند و بی برجام از دست می رود.«هر دولتی معاهدات و پیمان ها را بر اساس منافع ملی خود با دیگر دولت ها منعقد می کند. هر دولت تا زمانی به این معاهدات و پیمان ها پایبند می ماند که منافعش را تامین کند». اگر تا دیروز مخالفان دولت روحانی می گفتند برجام قراردادی یک طرفه و به نفع آمریکاست، امروز باید پاسخ بدهند چرا آمریکا درصدد برهم زدن آن است.آنچه دولت روحانی را با خطری جدی روبه رو می کند، برجام نیست؛ خطر دوری از مردم است؛ مردمی که با او برای صلح و دموکراسی هم پیمان شده اند. آنان از روحانی می خواهند به برخی از کسانی که به رای مردم باور و اعتنا ندارند، در هیچ شرایطی هم پیمان نشود. با اینکه برجام قراردادی برای پرهیز از جنگ است؛ اما چه کسی است که نداند در دل هر قراردادی حتی قرارداد صلح، بذر جنگ نهفته است. تاریخ با انقضای برجام به پایان نخواهد رسید؛ آنچه اهمیت دارد درکنارمردم بودن است، حتی در شکست.این شیپور جنگی که مخالفان در آن می دمند، بیش از هرچیز شیپور جنگ با دولت روحانی است؛ دولتی که هرچقدر عاقلانه تر و مردمی تر عمل کند، مرجعیت آن بیشتر خواهد شد.
                