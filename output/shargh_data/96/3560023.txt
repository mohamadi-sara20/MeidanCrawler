سه‌شنبه ۲۶ اردیبهشت ۱۳۹۶
-----------------------------------------
حرف اول
-----------------------------------------
آقای روحانی به شما رای می دهم چون نگرانم
-----------------------------------------

                    بگویم همین اول که من هم گاهی دلم می خواهد فلک را سقف بشکافم و این قضایا... من هم هنوز برای دنیایمان آرزوهای بلندی در سر دارم و این آرزوها را هنوز فراموش نکرده ام. سال هاست اما به این نتیجه رسیده ام که پایم را بر زمین سفت فرو کنم و به قدر بضاعتم بر دوروبر خودم تاثیر بگذارم. ذره ای اینجا و ذره ای آنجا را اگر توانستم مرهم بگذارم، بهتر کنم و می کوشم، هر روز و هر لحظه تا در این زمانه که پاک ماندن روزبه روز انگار دشوارتر می شود و قبح خیلی چیزها روزبه روز بیشتر می ریزد و تباهی روح انگار سبیل شده است، پاک بمانم. اما این پاکی هرگز برایم به معنای تنزه طلبی نیست یا سر در آرمان ها فروبردن که می دانم به قول گلشیری «دست پاک برای توی سرزدن خوب است» و می دانم همان نگاه به اصلاح ذره ذره- بی آنکه سهم خود را البته در آن فراموش کنم- راه نجاتمان است. من هم برگه های «اصلاحیه» را که از وزارت ارشاد می آید دیده ام، فشارخونم با دیدنشان به نحوی خطرناک بالا رفته و متاسفانه ادامه برخی از سیاست های نادرست را که به تجربه زمینه ساز فساد بوده اند در حوزه فرهنگ دیده ام؛ اما کتاب هایی مانده در حبس سالیان و گاه دهه ها را هم دیده ام که از پشت سد بی منطق ممیزی بیرون آمدند و...بر این دشت نیمه خشک فرهنگ و کتاب خوانی بال و پر گشودند، نشاط نسبی در فضای فرهنگی را شاهد بوده ام، و نیک می دانم و با پوست و گوشتم چشیده ام که همیشه می شود بدتر از این بشود؛ که هستند کسانی که فرهنگ را جز در قالب تنگ ذهن خود نمی خواهند؛ که آزموده های شکست خورده را با سوزاندن فرصت های این ملک و این مردم و ما اهل فرهنگ و به هزینه ما هزار بار دیگر هم می خواهند بیازمایند؛ که حق حیات بخشی بزرگ از این مردم را به رسمیت نمی شناسند. آخر ما که فراموش نکرده ایم دوره مشعشع زمامداری یکی از کاندیداهای امسال را که برگ ها اجازه نداشتند رقصان به زمین بیایند؛ یا انگل خوک در کتاب پزشکی بایست انگل گاو می شد، یا سینه خیزرفتن هم ایراد داشت، و ندیده ام که از این بابت پشیمان باشد، از بابت برهوتی که در دوره خود از فرهنگ این مملکت درست کرده بود. و دیده ام دست اندازی آن یکی کاندیدا را بر شهرکی که 25 سال است در آن زندگی می کنم، دیده ام با زمین های مشاعش چه بذل و بخشش ها کرده است و بعد هم دارالقرآنی تا صداها از گلو برنیایند. انگار نه انگار که صد هزار ساکن اینجا حق دارند نظر بدهند که در فضای مشاع زیست شان چه می خواهند بکنند. بخشی را داده است بیمارستان ساخته اند که فاضلاب و زباله هایش محیط زیست شهرک مان را می آلاید، فضاهای خالی اش که باید فضای سبز و ورزشگاه می شد، مگامال شده است و جای پارک ساکنان و میهمانانشان را به یغما برده است.دیده ام که به حکم دیوان عدالت اداری هم وقعی نمی نهد. دیده ام که زباله های خشکم را باید با ماشین به بیرون شهرک ببرم چون تمام سطل های آبی رنگ را از خیابان جلو خانه ام سال هاست جمع کرده و برده است. دیده ام پیمانکاران مبسوط الید را که چه شرایط غیرانسانی ای بر کارگران گاه زیر سن قانونی شان تحمیل می کنند. گروه ضربت یادآور بزن بهادرهای فیلمفارسی دوران قدیم را دیده ام با دست فروش ها که لابد جزء آن 96درصد ایشان نیستند، چه می کنند. دیده ام اتوبان ستاری و مجتمع کورش را که چه بلایی بر سر کوچه ها و خیابان های اطراف آورده و چه ترافیکی در اتوبان درست کرده است و انبوهی مسائل البته فاجعه بار در سطح تمام شهر که گفته اند و نوشته اند. نمی خواهم کسی رئیس جمهور کشورم شود که دست کم به چشم خود دیده ام شهرم را از هرچه درخت و خاطره است دارد به نفع همان به قول خودش چهاردرصدی ها خالی می کند. رفتار و گفتارش در مناصب قبلی اش که دیگر بماند و می ترسم از ته دل که کشورمان را هم مثل نمایشگاه کتابش یا خیابان های شهر سیل ببرد. یا آن کاندیدای دیگر که جز عملکرد سالیانش در ردای قضاوت هیچ سابقه اجرائی از او ندیده ام و همین دو هفته پیش دوست ازمشهدآمده ای می گفت که شهر مشهد از هرچه نشاط فرهنگی است، خالی شده است، از کنسرت و تئاتر و حتی نمایشگاه نقاشی، و تفریح مردم دست به دهان برس اش شده رفتن ظهرهای جمعه به شاندیز و به نیش کشیدن شیشلیک. و من می ترسم، و حق دارم بترسم.خب، معلوم است سرنوشت کشور را می ترسم که بسپارم به چنین کسانی، حال بگذریم از وعده های عجیب وغریب و حتی غیرقانونی شان که صراحتا تطمیع رای دهندگان است و فریب آنان و سخن گفتن به گونه ای که انگار تمامی گذشته شان، حتی گذشته نزدیکشان مثلا در مخالفت شدید با برجام، را فراموش کرده اند. اما به روحانی هم منتقدم. معتقدم بایست همان اول کار، بدون ترس از کاهش محبوبیتش، یارانه میلیون ها نفر دهک های بالا را که مردممان را به صدقه بگیر تبدیل کرد قطع می کرد و به دهک های پایین کمک می کرد، کارآفرینی می کرد، راه اشتغال زایی را ایمن از خط ونشان های سهم خواهانه بازتر می کرد، در حیات نحیف روستاها و شهرهای کوچک جانی می دمید و تغییرات ملموسی در زندگی ها به وجود می آورد یا دست کم پایه هایش را به شکلی محسوس و ملموس می ریخت تا این طور تنمان نلرزد از وعده های عوام فریبانه که نمی توان مردم تهیدست را بابت وسوسه شدن در برابر آنها سرزنش کرد. موانع را بی تمجمج برای مردم می گفت؛ چنان مراقب پاک دستی اعوان و انصارش می بود که مو لای درزش نرود و آن وقت با صدای رسا و محکم می گفت که در مراکز بیرون دولت چه ها می گذرد. راستش من یکی دیگر دارم خسته می شوم از این «آتو»ها که همه از هم دارند و دم انتخابات از جیب شان درمی آورند. وجدان پس کجاست وقتی این میزان فقر و فلاکت را در کشور می بینیم؟ بس نیست؟ کی قرار است حقوق این مردم به رسمیت شناخته شود؟ چرا باید معدنی به مثلا بخش خصوصی - که البته شوخی است!- واگذار شود، بعد نهاد نظارتی دست شان را باز بگذارد تا با کارگران شان هرچه خواستند بکنند و حتی با جان شان بازی کنند؟ ماه ها حقوق کارگران کارخانه ها را ندهند و بعد که کارگران به عدم پرداخت این دستمزد حداقلی اعتراض می کنند، کاری کنند تا حساب کار دست شان بیاید که اعتراض به پایمال شدن حقوق مسلم چه عواقبی دارد؟ کارگاه های کوچک و گاوداری ها و این قبیل هم که دیگر بماند. جا دارد از شرم آب شویم و فرو برویم در این خاک که بر آن این همه پلشتی روا می داریم.همه اینها را می دانم آقای روحانی، اما به شما رای خواهم داد چون نگرانم. به شما رای خواهم داد بابت مقصودم، همان کتاب های مجوز گرفته که بالاتر گفتم از بند رها شدند، بابت دورکردن سایه جنگ از سر کشورمان، بابت طرح سلامت تان که کاش بیشتر در تلویزیون که تنها رسانه موثر است، درباره اش می گفتید، بابت جلوگیری از چاه زدن های بی رویه که آن ابرمردم فریب بی بدیل مثل آب خوردن مجوزشان را داد (هرچند منتقدم بابت عدم جایگزینی راهی برای کشاورزان)، بابت دفاع گهگاهی تان از آزادی بیان و نیز آزادی فضای مجازی که امیدوارم مقتدرانه تر بشود، بابت حضور هرچند ناچیز زنان در مناصب مدیریتی و در راس فرمانداری ها و بخشداری ها، اما منتقدم بابت برخی وعده هایی که دادید و هنوز عمل نکرده اید به آنها، و صریحا هم از موانع نگفتید.بله، رای می دهم، چون از جنگ می ترسم و باور دارم که جز وقتی که بر ما تحمیل شود و واقعا مظلوم باشیم، به ویرانی و تباهی اش نمی ارزد، حتی به نقص عضو یک نفر چه رسد قربانی شدن آن همه انسان، و نمی پذیرم که انزوا مایه رشد می شود، که تحریم باعث شکوفایی صنعت و اقتصاد ما شده (مگر اینکه صنعت را واردکردن ماشین های آن چنانی به جای داروی بیماری های خاص بدانیم و اقتصاد را هم اشباع جیب دلالان). بله رای می دهم، اما امیدوارم با برخوردی که دست کم در حوزه نفوذ دولت از شما می بینیم، ریشه تباه کاری و خاصه خرجی و فساد و رانت خواری را بخشکانید، حتی اگر نزدیک ترین کسان به شما باشند، به سلطه بانک ها بر فضای اقتصاد و زندگی محرومان این ملک پایان دهید، هرجا که در ید اختیارتان است دست غارتگرها را کوتاه کنید، با گام هایی ملموس به برقراری میزانی از عدالت اجتماعی نزدیک شوید، حقایق را، در تمام دوره کارتان و نه فقط در بزنگاه هایی مثل انتخابات، «حتی المقدور» با مردم صراحتا در میان بگذارید. و با ایجاد رفاه و رضایت خاطر برای محرومان و به خصوص مرزنشینانمان امنیتی پایدارتر از هر موشک و ابزار نظامی دیگر برقرار کنید. بله، رای می دهم و امیدوارم طرح های مفید اما نیمه تمام هرچه سریع تر به اتمام برسند، وعده های برزمین مانده محقق شوند و انتظار دارم، به حد واقع بینانه البته، که رویایمان که مایه رشک جهان بشویم اندکی، ذره ای، به واقعیت نزدیک شود.
                