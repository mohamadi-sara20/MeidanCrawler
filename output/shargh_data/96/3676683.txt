یک‌شنبه ۲۶ آذر ۱۳۹۶
-----------------------------------------
سرمقاله
-----------------------------------------
برندینگ و سرگردانی
-----------------------------------------

                    از اوایل سال 1395 موضوع برندینگ جایگاه های عرضه سوخت در دستور کار وزارت نفت قرار گرفت؛ به این معنا که همه جایگاه های عرضه سوخت خودرو کشور، تحت چند برند رقیب قرار گیرند؛ اما با گذشت بیش از 18 ماه، هنوز ابهامات زیادی درباره این طرح وجود دارد. در این طرح نکاتی به شرح زیر مطرح است:1. در بیشتر شرکت های پیشرفته جهان، برندهای متعدد رقیب در شبکه توزیع سوخت و پمپ بنزین ها فعال هستند؛ اما عمدتا این برندها مربوط به شرکت هایی هستند که در تمام زنجیره ارزش صنعت نفت، یعنی از تولید نفت خام تا پالایش و توزیع حضور دارند. شرکت های صاحب این برندها، علاوه بر این، صاحب فناوری، تحقیقات و نوآوری به ویژه در بخش پالایش نیز هستند؛ بنابراین با وجود امکانات خود، از نظر کیفیت سوخت و قیمت تمام شده با یکدیگر رقابت می کنند و درواقع عرصه رقابت فقط در بخش انتقال و توزیع نیست، بلکه عمدتا در عرصه کیفیت سوخت و هزینه تمام شده است تا بتوانند سوخت باکیفیت تر را به قیمت مناسب تر نسبت به رقبای خود عرضه کنند. اینها همان شرکت هایی هستند که پشتیبان مسابقه های گوناگون رانندگی نیز هستند و آن مسابقه ها عرصه دیگری برای رقابت آنهاست تا در آنها برتری کیفیت و کارایی سوخت و احیانا روغن موتورهای تولیدی خود را نشان دهند. در بسیاری از کشور های توسعه یافته، جایگاه های پمپ بنزین شرایطی را برای وفادارکردن مشتریان ایجاد می کنند و به جز سوخت گیری، مجموعه ای از خدمات دیگر را در پمپ بنزین به مشتریان ارائه می دهند. این موضوع نشان از وجود فضای رقابتی بین جایگاه های پمپ بنزین دارد که برای جذب بیشتر مشتری، اقدامات مختلفی را انجام می دهند. با این وصف، به نظر می رسد مهم ترین و اصلی ترین مشکل طرح برندینگ وزارت نفت، اقتباس ناقص از نوع فعالیت این برندهاست؛ چراکه در ایران هیچ محیط رقابتی ای در بخش های اصلی، یعنی استخراج و تولید نفت و پالایش وجود ندارد، عرضه بنزین به پمپ بنزین ها انحصاری و قیمت گذاری کنترل شده و دولتی است.درواقع بسیاری از مشکلات شبکه توزیع به مسئله قیمت کنترل شده و حق العمل یا پورسانت جایگاه داران مربوط می شود که برای جایگاه هایی که زمین گران دارند، اقتصادی و به صرفه نیست؛ ولی در جایگاه های با زمین ارزان، وضعیت بهتر است. شاید اگر به همین نکته به خوبی دقت شود، هر نقد دیگری به این طرح غیرضروری باشد.2. شواهد نشان می دهد اجرای طرح برندینگ بدون اهداف روشن، مطالعات لازم و تهیه اسناد لازم و بدون گذراندن فرایندهای لازم بوده است. وقتی در جزئیات وارد می شویم، به نظر می رسد یکی از اهداف طرح، واگذاری بخشی از وظایف شرکت پخش فراورده های نفتی و به ویژه حمل و انتقال بنزین به پمپ بنزین ها و بخشی از مراحل اعطای مجوز برای احداث جایگاه های جدید بوده است که البته خصوصی سازی این امور می توانست به صورت های دیگری نیز انجام شود.به هرحال، آنچه مسلم است، این است که هر تحول ساختاری برای موفقیت، باید بر اساس مطالعات و بررسی های لازم، به مشارکت طلبیدن و توجیه همه ذی نفعان، مشخص کردن و واضح کردن همه مراحل و تدوین و تبیین همه مقررات و دستورالعمل ها و قراردادهای لازم و سایر اقدامات ضروری باشد؛ اما بررسی دیدگاه ها، ابهامات ذی نفعان و مخالفت های جایگاه داران و انجمن صنفی آنها، نشان می دهد این مراحل انجام نشده است. همچنین بررسی مسیر کار و تحولات مربوط به آن، نشان می دهد این اقدام نیز مانند اکثر اقدامات وزارت نفت، نه بر اساس اقداماتی نرم افزاری که ذکر شد، بلکه بر اساس آزمون و خطا پیش رفته و حتی بعضی اهداف نیز در طول مسیر اضافه شده است؛ درحالی که آزمون و خطا در اموری که درباره آنها تجربه پیشینه بشری وجود دارد، به هیچ وجه جایز نیست. از همین رو، می رود که این طرح به تجربه شکست خورده دیگری تبدیل شود. نگارنده قبلا در نوشته های دیگری توضیح داده ام که چگونه در ایران کارهای خوب یا کارهایی را که می توانند بالقوه خوب باشند، بدون توجه به مسائل نهادی و نرم افزارها، بد انجام می دهیم و هربار یک یاس جدید در توانایی انجام کار خوب ایجاد می کنیم.3. مشکل بعدی، مسئله نحوه اعطای امتیاز برند است که به نظر می رسد این فرایند نیز متاسفانه گرفتار همان مشکلات مالوف و مرسوم فضای کسب وکار ایران شده است؛ یعنی پارتی بازی و رانت جویی و فساد. بر اساس آخرین گزارش های مدیران «شرکت ملی پخش فراورده های نفتی»، تاکنون و در چند مرحله تا اواخر مهر سال جاری، 75 شرکت صاحب نشان تجاری یا برند، مجوز فعالیت در این طرح را گرفته اند و به نظر می رسد از ابتدا قصد اعطای امتیاز در این حد نبوده است. با روشن نبودن و قانونمندنبودن ضوابط اعطای امتیاز و با وجود فشارهای موجود، احتمالا در آینده تعداد برندها بیش از این نیز خواهد شد. هم اکنون اعتراضانی وجود دارد که بین دریافت کنندگان امتیاز برند، نام شرکت هایی وجود دارد که هیچ گونه تجربه کاری در این زمینه ندارند. در این باره، باید توجه داشت که اولا همین تعداد فعلی نیز لوث مفهوم رقابت و برند است. در هیچ کجا شما این تعداد شرکت را در عرصه رقابت پیدا نمی کنید. اگر به امارات متحده عربی یا ترکیه سفر کنید، حداکثر 10 تا 15 برند در این عرصه رقابت می کنند که شامل چند برند خارجی و چند برند داخلی هستند. ثانیا در محیط رقابتی بین المللی، هیچ شرکتی با دریافت امتیاز صاحب برند نشده است، بلکه به دست آوردن نشان معتبر تجاری یا برند، فرایندهای خاص خود را دارد و حاصل دوران طولانی کار و تجربه اندوزی و جلب اعتماد مشتری است. ثالثا اکنون در بسیاری از صنایع و فعالیت های دیگر بخش خصوصی در کشور، شاهد این تجربه مطالعه شده هستیم که اعطای بی ضابطه مجوزها و لوث کردن سطح رقابت، مقیاس اقتصادی بهینه را مخدوش کرده و موجب کاهش بهره وری و کارایی و افزایش قیمت تمام شده و رانت جویی شده است. در این زمینه نیز درحالی که از سویی بسیاری از دریافت کنندگان امتیاز شرایط لازم را ندارند و خدماتی را که باید ارائه کنند، دقیقا مشخص نیست و از سوی دیگر، جایگاه های جدید و درحال ساخت و جایگاه های موجود به نوعی ناچار خواهند بود خود را تحت یک برند قرار دهند، این وضعیت می تواند موجبات رانت جویی و رانت خواری را فراهم کند و موجب نقض غرض شود و هزینه نهایی خدمات را برای مردم افزایش داده و کیفیت خدمات را کاهش دهد. البته بعضی معتقدند در شرایطی که برندهای رقیب به مفهومی که در بند 1 در بالا ذکر شد، موضوعیت ندارد، به هرحال هر جایگاهی نام و برند خود را دارد و چه دلیلی دارد که انحصار ایجاد شود.4. با وجود اینکه مسائل جایگاه های سوخت مایع، یعنی پمپ بنزین ها با مسائل جایگاه های سی ان جی بسیار متفاوت است و درباره سی ان جی مسئله حمل وجود ندارد، دستورالعمل های مشترکی برای آنها صادر شده است. در پایان نباید از نظر دور داشت که در این میان شرکت هایی از بخش خصوصی هستند که آمادگی سرمایه گذاری و کار و فعالیت جدی را داشته و دارند و این شرکت ها در مسیر این چرخه های ناقص که فضای کسب و کار را پیچیده تر می کند، بیشترین آسیب را می بینند و دچار سرخوردگی می شوند. در واقع این نحوه تصمیم گیری و سیاست گذاری دولتی عملا مانعی در مسیر سرمایه گذاری بخش خصوصی است.
                