دو‌شنبه ۳۰ بهمن ۱۳۹۶
-----------------------------------------
سرمقاله
-----------------------------------------
«پیش نویس» خطرناک
-----------------------------------------

                    یکی از دستاوردهای بزرگ و انکارناپذیر توافق هسته ای، خنثی سازی پروژه وسیع و چندوجهی ایران هراسی بود. برای درک بهتر این موضوع نگاهی به وضعیت ایران قبل از برجام در منطقه و جهان کفایت می کند. از یاد نبرده ایم که حتی کشورهای کوچک و دوست ایران نیز به دلیل فضای به شدت ضدایرانی متاثر از برنامه هسته ای و هراس از پیامدهای تاثیر سیاست آمریکا، عربستان و به خصوص قطع نامه های شش گانه شورای امنیت سازمان ملل متحد، جرئت همکاری با ایران را نداشتند. مقامات آن کشورها به ایران سفر نمی کردند، هیئت های اعزامی از ایران را یا به لطایف الحیل نمی پذیرفتند یا صراحتا با آن مخالفت می کردند. همکاری های اقتصادی به طریق اولی تقریبا تعطیل شده بود و.... هنر برجام و دستاورد شگرف آن، شکست این فضا، فروریختن دیوارهای ضخیم اجماع بین المللی علیه ایران و رهاسازی ظرفیت های کشور برای خلاص شدن از انزوای تحمیلی بود. به دلایلی که بر همگان روشن است و مجال پرداختن به آن در این یادداشت موجز نیست، از همان اولین روز اعلام اجرای برجام، پروژه ممانعت از شکست کامل این برنامه کلید خورد. در این مرحله، فعالیت های دو گروه ولو کاملا متفاوت از یکدیگر، همسو بود. گروه اول و در خط مقدم پروژه جدید کشورهایی بودند که برای اجرا و تکمیل ایران هراسی از طریق مسئله هسته ای، از هزینه های سنگین مالی و توان دیپلماتیک خود در جهان استفاده کردند و امیدهای زیادی برای تکمیل آن و بلوکه کردن کامل ایران در سر می پروراندند.این گروه این بار برای ممانعت از حضور توانمند ایران در عرصه جهانی و استفاده از دستاوردهای برجام و ظرفیت های اقتصادی و سرمایه گذاری پروژه شکست خورده ایران هراسی را این بار در قالب فعالیت های موشکی و نفوذ ایران در منطقه در پرتو تحولات چند سال اخیر، کلید زدند. دسته دوم اما در داخل فعال بودند؛ گروه هایی که در طول مذاکرات هسته ای نگران از اینکه مذاکره کنندگان هسته ای، دستاوردهای جوانان غیرتمند ما را در انرژی هسته ای به غربی ها می فروشند، فریاد «وا ایرانا و وا اسلاما» سر دادند. تیترهای بزرگ روزنامه ها و سایت های چندصدتایی این جناح را که بعدها به دلواپسان معروف شدند، از یاد نبرده ایم. عجب اینکه هنوز هم نظریه پردازان این گروه با استفاده از امکانات گسترده رسانه و فضای مجازی و حتی رسانه ملی به این جو دامن می زنند.در دوسالی که از اجرای برجام می گذرد، اقدامات و تحرکات بی وقفه آمریکا به خصوص پس از ورود ترامپ به کاخ سفید، اسرائیل و عربستان علیه ایران از طریق دیپلماسی آشکار و پنهان، تهدید و تطمیع دیگر کشورها برای همراه یا متحد کردن آنها درباره آنچه در نظر آنها «خطر ایران» نامیده می شود، در حال تبدیل شدن به اقداماتی در سطح جهان و از طریق مجامع بین المللی است. گفته می شود نمایندگان آمریکا، بریتانیا و فرانسه در شورای امنیت سازمان ملل متحد، پیش نویس قطع نامه‎ای را تهیه کرده اند که هدف آن در ظاهر «تمدید تحریم تسلیحاتی یمن برای یک سال دیگر» و در واقع محکومیت ایران به خاطر ناکامی در ممانعت از ارسال موشک به حوثی های یمن است. نیکی هیلی، نماینده دائم آمریکا در سازمان ملل متحد، اقدام شورای امنیت علیه ایران به بهانه آنچه وی «نقض تحریم های شورای امنیت علیه یمن» و ممانعت از جلوگیری از ارسال مستقیم یا غیرمستقیم، فروش یا انتقال موشک های بالستیک کوتاه برد و سایر تجهیزات به حوثی ها نامید، خواستار اتخاذ تدابیر لازم از سوی شورای امنیت شده است. روز گذشته نیز نتانیاهو با تکرار نمایشی که در سازمان ملل متحد با هدف تاثیرگذاری بر مذاکرات هسته ای به راه انداخته بود، مدعی شد تکه ای از «پهپاد ایرانی» را در دست دارد تا در حلقه جدید ایران هراسی، فعالیت های ترامپ و نیکی هیلی را تکمیل کند. روند رو به رشد اظهارات مقامات اروپایی را باید جدی گرفت و برای جلوگیری از اتصال حلقه هایی که هنوز به دلیل ظرفیت برجام و پایبندی ایران به آن، از یکدیگر جداست، تدبیری اندیشید. اخیرا ترزا می، نخست وزیر بریتانیا، اعلام کرد که بریتانیا و آلمان خود را در نگرانی های آمریکا از اقدامات ایران در خاورمیانه سهیم می دانند و آماده مقابله با سیاست های ایران در منطقه هستند. قبل از وی نیز امانوئل مکرون، رئیس جمهوری فرانسه هم درباره برنامه موشکی ایران اظهار نگرانی کرده بود که با توجه به موضع اخیر وی در برنامه موشکی و پاسخ تند سخنگوی وزارت خارجه، بیم آن می رود که سفر قریب الوقوع مکرون به تهران را به مخاطره اندازد. مقامات مسئول ایران بارها به درستی گفته اند هدف برجام انحصارا حل وفصل برنامه هسته ای ایران بود. این گزاره به آن معناست که موضوعات موشکی و تحولات منطقه را نمی توان به برجام پیوند زد و از آنها در جهت تضعیف یا توقف برجام سوءاستفاده کرد. از سوی دیگر شاهد آن هستیم که همین موضوعات دستاویز آمریکا برای ورود به برجام، تهدید به خروج از آن و فشار به اروپا شده است. سخن اینجاست در حالی که ایران در مهم ترین چالش دیپلماتیک دو دهه اخیر خود توانست از طریق مذاکره آمریکا را در فعالیت های هسته ای به عقب نشینی وادار کند و موفقیت بزرگ دیپلماتیک به ارمغان آورد، چرا باید از ورود به مذاکره با کشورهای اروپایی درباره موضوعاتی که اتفاقا از دست پر و منطق نیرومند برخوردار است، پرهیز کند؟اجازه دهید شعارهایی که به درستی و واقع بینی از آنها عبور کردیم و فارغ از جو هیجانی مسیر مذاکره را برگزیدیم و در نهایت پیروزی بزرگی را رقم زدیم، یک بار دیگر از نظر بگذرانیم. از یاد نبرده ایم که رئیس جمهور پیشین با تمسخر قطع نامه و گفتن آن سخنان سخیف، کشور را در آستانه ویرانی اقتصادی و تکمیل حلقه اجماع جهانی و تصویب قطع نامه های متعدد و پی درپی قرار داد. تکرار این روند دور از خردورزی و شان ملت بزرگ کشورمان است. دشمنان ایران در حال تکمیل و اتصال حلقه های در حاضر گسسته و منفصل اجماع علیه ایران به بهانه برنامه موشکی و نفوذ و بی ثبات سازی منطقه هستند. این پروژه در حال شدت گرفتن است و در صورت ارائه چنین قطع نامه ای به شورای امنیت، حتی در شرایط وتوی آن توسط روسیه یا چین، اصل اتهام به سوژه ای تقریبا پذیرفته شده تبدیل خواهد شد، هرچند نگارنده بشخصه تردید دارد روسیه و چین در چنین فضایی از «حق وتو» برای شکست چنین قطع نامه ای استفاده کنند. ضروری است ایران تحولات اخیر حول موضوعات مربوط به خود را جدی گرفته و فارغ از فعالیت های روزمره دستگاه دیپلماسی کشور، در سطح ملی به آن توجه ویژه ای شود.
                