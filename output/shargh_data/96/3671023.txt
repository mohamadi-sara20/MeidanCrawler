دو‌شنبه ۱۳ آذر ۱۳۹۶
-----------------------------------------
حرف اول
-----------------------------------------
جایزه مصطفی (ص) و تراژدی سرآمدان علمی ایران
-----------------------------------------

                    اول: امسال دومین دوره برندگان جایزه مصطفی(ص) اعلام شدند. در دوره اول این جایزه در سال 1394 به دو محقق تایوانی و اردنی الاصل ساکن آمریکا جایزه دادند که هر دو در علوم کاربردی تحقیق کرده بودند. امسال هم دو محقق دیگر - که اتفاقا هر دو متخصص تکنولوژی ارتباطات هستند – هر کدام صاحب جایزه نیم میلیون دلاری شدند. یکی از آنها محققی ایرانی ساکن سوئیس و دیگری محقق ترکیه ای ساکن انگلیس است. این دو دوره جایزه، جهت گیری مدیران جایزه مصطفی را نشان می دهد. کسانی تشویق می شوند که بتوانند از علم پول بسازند و البته نه برای جهان اسلام که برای جهانی که ظاهرا سال هاست با ما مسلمان ها در تضاد است. همان کشورهایی که ما سال هاست تمام تلاشمان را می کنیم که خدایی نکرده دانشگاه های ما مثل آنها نشود. برندگان جایزه مصطفی(ص) شاید انشای مدرسه خود را این گونه به پایان رسانده اند که «علمی بهتر است که ثروت را زیاد کند». این دقیقا همانی بود که آقای ستاری در سخنرانی خود بدون پرده با واژه «علم النفع بر آن تاکید کرد.به عنوان یک محقق ایرانی دوست دارم از گردانندگان این جایزه خوش نام بپرسم که هدف و انتظار شما از اعطای این جایزه چیست؟ آیا هدف کمک به توسعه و تشویق دانشمندان مسلمان است که در سرزمین های خود گوشه ای از مشکلات علم و تکنولوژی را حل کرده اند؟ آیا ایجاد بدیلی برای نوبل در کشورهای اسلامی است یعنی چیزی شبیه همان آی اس آی اسلامی (ISC)؟ آیا هدف جهت دادن محققان مسلمان در زمینه های خاصی از علوم است؟ آیا با این جایزه می خواهیم محققان بنام مسلمان به ایران بیایند و تشویق شوند که در ایران بمانند و هدایت دانشگران و دانشجویان ایرانی را به عهده بگیرند؟ شاید هم هیچ کدام از اینها نیست و ما را توهم برداشته و فکر می کنیم از بس که به محققان ایرانی پول مفت دادیم و کاری برای کشور نکردند، حالا می خواهیم بخشی از سرریز بودجه های نجومی پژوهشی کشور را به هر کس دلمان می خواهد بدهیم و با آنها عکس یادگاری بگیریم، پز بدهیم، شادی کنیم، به کسی هم ارتباط ندارد ما چه کاری می کنیم. پاسخ به این ابهامات نه برای این نگارنده «یک لاقبا» مشخص است و نه حتی رئیس فرهنگستان علوم جمهوری اسلامی آقای دکتر داوری اردکانی و از اعضای سابق شورای سیاست گذاری این جایزه که قانع شدند و ترجیح دادند با استعفای خود چنین بنویسند: «دیگر کاری به کار جایزه ای که نام شریفی دارد اما ضوابط گزینش برندگان و ترتیب اعطای آن با این نام شریف تناسب و مناسبت ندارد، ندارم». دوم: از سال 1394 برنامه ای در زیرمجموعه معاونت علمی ریاست جمهوری به نام «فدراسیون سرآمدان علمی» شکل گرفت. بر اساس آیین نامه این فدراسیون – که البته نیاز به اصلاح جدی هم دارد - در راستای دستیابی به هدف بزرگ مرجعیت علمی جهانی برای ایران، محققان طراز اول کشور را که کارهای کیفی کرده و در مجلات درجه اول دنیا مقاله منتشر می کنند، انتخاب و در دو گروه الف و ب امتیازاتی به آنها اختصاص دادند. در سال 94 این افراد انتخاب و ظاهرا گرانت های آنها داده شد. در سال 1395 این نگارنده هم در گروه الف قرار گرفت و خوشحال از اینکه بالاخره در ایران تشکیلاتی برای حمایت از محققانی ایجاد شده است که کار کیفی می کنند. بر اساس آیین نامه سرآمدان علمی باید از مزایای 15 یا 20 میلیون تومان گرانت از خدمات آزمایشگاهی شبکه آزمایشگاه های راهبردی و 35 و 50 میلیون تومان گرانت پژوهشی در دو گروه الف و ب بهره مند می شدند. از تابستان 95 که نتیجه این انتخاب رسما به اطلاع ما رسید هر وقت برای گرفتن گرانت با دفتر سرآمدان تماس گرفتیم، گفتند هنوز بودجه نیامده است. در زمستان گذشته مراسمی هم در حضور آقای دکتر ستاری تشکیل شد و دبیر فدراسیون گفتند به خاطر مسائل امنیتی از ذکر نام سرآمدان در رسانه ها خودداری می کنیم که نکند دشمنان این صد محقق برجسته کشور را شناسایی کنند و امنیتشان به خطر بیفتد. ما دلخوش بودیم سیستمی که این همه به امنیت ما توجه دارد حتما به تعهدات خود هم پایبند است و به همین دلیل هم ما بر اساس آن قول، هزینه ها و برنامه تحقیقاتی خود را تنظیم کردیم. الان یک سال واندی است که با وجود ده ها بار تماس و تلفن و نامه نگاری نه تنها این تعهد عملی نشده است، بلکه حتی گرانت آزمایشگاهی را هم قطع کردند. اعتراض کتبی من به معاونت علمی هم پاسخ بی مفهوم رئیس روابط عمومی را به همراه داشت. کل گرانتی که بنا بود به این صد محقق سرآمد داده شود؛ حدود چهارمیلیاردو 250 میلیون تومان، یعنی حدود یک میلیون دلار بود که برابر جایزه ای است که امروز به دو محققی داده شد که خود به دلیل رشته تحصیلی و محل زندگی خود به میلیون ها دلار بودجه دسترسی دارند. سوال مهمی که ذهن من را مشغول کرده، این است آیا اهدای گرانت ناچیز تعهدشده به صد محقق سرآمد داخلی برای رشد علمی در بلاد اسلامی اهمیت بیشتری دارد یا دادن جایزه گران در مراسمی بسیار پرهزینه به دو محققی که خدمات علمی آنها بیشتر در راستای تکنولوژی و به سود اقتصاد کشورهایی تمام می شود که ما را حتی از داشتن یک حساب بانکی در بانک هایشان محروم کرده اند؟ کسانی که این جوایز به آنها داده شده است به واسطه ماهیت کاری شان فرصت های فراوانی برای دستیابی به منابع مالی برای خود و تحقیقاتشان دارند. فقط یک مورد از گرانت های یکی از محققان جایزه داده شده را در اینترنت چک کردم که به تازگی نزدیک دو میلیون یورو گرانت پژوهشی از اتحادیه اروپا گرفته بود. محققان ایرانی – به ویژه محققان علوم پایه – محصوران و تحریم شدگانی هستند که نه تنها به دلیل قوانین ظالمانه بین المللی حتی از دسترسی به امکانات پژوهشی برای تحقیقات خود محروم اند، که حتی در داخل کشور متهم هستند که تحقیقاتشان ثروت آور نیست و بهتر است به جای تحقیق بروند شرکت و کار و کاسبی راه بیندازند و در آن صورت است که می توانند از امکان استفاده از وام شرکت های دانش بنیان معاونت علمی بهره مند شوند، چراکه سیاست معاونت علمی حمایت از تجاری سازی علم است. پایان: سال 2012 که میهمان مراسم اعطای جوایز هومبولت در برلین بودم، غبطه خوردم به سیاست گذاران آن دیار که پنج جایزه پنج میلیون یورویی را به بهترین محققان آلمانی دادند که در دیگر کشورهای دنیا کار می کردند. آن پول را ندادند که آنها در جیب خود بگذارند، بلکه با این بودجه، آنها را تشویق کردند که در یکی از دانشگاه های آلمان یک کرسی و گروه پژوهشی به مدت پنج سال ایجاد کنند. ولی ما در ایران به آنهایی را هم که دارای گروه و کرسی هستند و طبق ارزیابی معاونت علمی جزء صد سرآمد برتر کشور هستند، به دلیل نبود بودجه از دادن فقط 10، 15 هزار یورو هم محروم می کنیم. برعکس نیم میلیون دلار پول می دهیم به محققان خارج نشین مسلمانی که آن قدر باهوش بوده اند که در کشورهایشان نماندند تا جسم و روحشان در لابه لای چرخ دنده های سیستم های فشل و ناکارآمد خرد نشود. البته دلمان هم خوش است که هر از چند ماهی از ما آمار می گیرند تا با شمارش تعداد مقاله ها و تعداد فارغ التحصیلان، در نمایش های جشنواره ای رنگارنگ آنهایی را که رقمشان بیشتر بود، به مراسم سکه و لوح دهی دعوت کنند؛ نه از باب آنکه آن سکه دردی از دردهای ما و دانشجویانمان درمان کند، بلکه برای آنکه بتوانیم در کنار مدیران عکس های یادگاری بگیریم و شبی هم با خانواده خوش باشیم.
                