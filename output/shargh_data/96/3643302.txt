پنج‌شنبه ۲۰ مهر ۱۳۹۶
-----------------------------------------
سرمقاله
-----------------------------------------
مدارا با کردستان جدید
-----------------------------------------

                    مسعود بارزانی با وجود همه فشارها و مخالفت ها، سرانجام همه پرسی را برگزار کرد و جوابی که انتظار داشت را گرفت. اینکه بارزانی مدت ریاستش تمام شده بود و تلاش کرده با این اقدام خود را در سپهر سیاسی کردستان حفظ کند و اولین گام استقلال کردستان عراق را به نام خود ثبت کند، بحث داخلی کردهای عراق است؛ هرچند این اقدام غیرمنتظره نبوده و همه کشورهای منطقه باید خود را برای آن آماده می کردند. موارد متعددی داشته ایم که در همسایگی ما کشوری مستقل شده و اقوام مشابه آن کشور ساکن در ایران، زندگی در کشور ما را ترجیح داده اند و رابطه ای عادی با آن کشور دارند.ارمنستان: ارامنه زیادی از زمان های دور در ایران زندگی می کنند و شاهد آن هستیم که ارامنه ساکن ایران، ضمن خوشحالی از استقلال ارمنستان و رفت وآمد آزادانه به آن، زندگی در ایران را ترجیح داده اند. ترکمنستان: ترکمن های ساکن ایران نیز با وجود تشکیل کشور ترکمنستان، زندگی و سکونت در ایران را برگزیده اند. جمهوری آذربایجان و ترکیه: با وجود دو کشور ترک زبان و وسوسه های آنها، آذری های ایران از اصلی ترین و وفادارترین اقوام تشکیل دهنده ایران هستند.عرب های خوزستان: با وجود حمله عراق به ایران و امیدواری عراقی ها به همراهی عرب های خوزستان، همچنان شاهد آن بودیم که این قوم به ایران وفادار بودند و صدام نتوانست از حربه قومیت استفاده کند.اینک کردستان عراق: کردهای ایران علاوه بر استان کردستان در همه کشور پراکنده اند و در بیشتر شهرهای ایران کار و زندگی دارند و همه ما چندین دوست و همکار کرد داریم. من با برخی از آنها صحبت کرده ام و همگی از استقلال کردستان عراق حمایت می کنند؛ اما وقتی از آنها سوال کردم شما به آنجا می روید؟ می گفتند به عنوان توریست بلی؛ ولی ما ایرانی هستیم و از استقلال کردستان عراق خوشحالیم. حقیقت آن است که ایران با وجود همه محدودیت ها، کارهای اقتصادی متعددی در استان کردستان به انجام رساند و کردها در سپهر سیاسی ایران محدودیتی نداشتند و به وزارت، وکالت و سمت های بالای سیاسی هم رسیدند.کردستان ایران نسبت به مناطق کردنشین در سه کشور دیگر، تا قبل از پیشرفت های اخیر کردستان عراق، استان آبادتری بود. ایرانیان همیشه ترکیبی از اقوام مختلف بوده اند و رسم و آیین باهم زیستن را در طول تاریخ به خوبی آموخته اند. همین منش و روش، با وجود استقلال همسایه هایی مانند ارمنستان، ترکمنستان، جمهوری آذربایجان و ترکیه، اقوام ایرانی را در مجموعه ایران حفظ کرده است. در بین چهار کشور سوریه، عراق، ترکیه و ایران، کردها بیشترین قرابت را با اقوام ایرانی دارند و تقریبا از خالص ترین اقوام ایرانی اند و می دانیم که کردها بازماندگان قوم ماد هستند که از اصلی ترین و اولین اقوام تشکیل دهنده ایران اند. دلیلی ندارد تصور کنیم کردهای ایران روش دیگری غیر از ارامنه، آذری ها، ترکمن ها و... در پیش خواهند گرفت و آنها نیز با وجود برخی نامهربانی ها، زندگی در ایران را ترجیح خواهند داد.اما در کشورهای همسایه اقلیم، با توجه به وضعیت و روابط آنها با یکدیگر و منافع ملی و ترس از تجزیه بخش هایی از خاکشان، درحال حاضر اجماعی برای مقابله با این خواست کردها به وجود آمده و اقداماتی نیز برای مقابله با آن انجام شده است. مواضع این کشورها در راستای حفظ منافع ملی هر کشور، کاستن از ضررهای احتمالی، بده بستان های بین المللی و اجبار و همسویی برخی از آنها با قدرت های جهانی، حتما دستخوش تغییر خواهد شد و نمی توان روی تداوم مواضع فعلی آنان در بلندمدت حساب کرد. عربستان و امارات از نظر تضعیف دولت های عراق، سوریه و ایران، با این موضوع موافق اند. سوریه در موقعیتی نیست که بتواند در این روند تاثیرگذار باشد. عراق موضع سختی دارد و تا آخر مجبور است بایستد؛ اما دست عراق نیز برای هر اقدامی باز نیست و روی حمایت ایران بسیار حساب می کند. مواضع ترکیه به شدت پیچیده است و در بده بستان با قدرت های بین المللی، دست بالا را دارد و از سوی دیگر، گلوگاه اصلی کردستان عراق از نظر اقتصادی محسوب می شود.ترکیه می تواند بیشترین صید را از این دریای توفانی نصیب خود کند و تجربه نیز نشان از کارایی آنان در این راستا دارد (امتیازات ترکیه از بحران بین قطر و عربستان سعودی را ببینید!). نباید زیاد به مواضع ترکیه مطمئن بود؛ چون این کشور معامله گر، با گرفتن تضمین ها و امتیازات لازم از کردستان عراق، احتمالا دوباره مرزهایش را با آنها باز و روابطش را عادی خواهد کرد. آنها از قبل دیوارکشی هایشان را شروع کرده اند و یادمان باشد در ترکیه برخلاف ایران، اقتصاد اصل اول سیاست خارجی است. فشار بیشتر کشورهای همسایه اقلیم، آنها را در خواستشان مصمم تر خواهد کرد و این زمینه را برای ورود قدرت های منطقه ای و بنزین ریختن بر این آتش و وقوع جنگ در منطقه خواهد افزود. ایران می تواند نگاهی دیگر به این موضوع داشته باشد و از آن به عنوان یک فرصت برای ایجاد روابط صمیمانه تر و نزدیک تر سیاسی و اقتصادی با کردستان عراق بهره گیرد و نقش برادر بزرگ تر کردها را در این میان عهده دار شود و از شدت فشار به آنان بکاهد. یکسانی مواضع ایران با کشورهایی مانند عراق، ترکیه و سوریه درباره کردستان که با وجود همه حسن نیت ها، تلا ش ها و جانفشانی های ایرانیان برای آنان، پاسخی درخور به همراهی ها و محبت های کشور ما نداده اند، شاید به صلاح نباشد. نکته آخر اینکه استقلال کردستان عراق نیز مسیر بسیار دشواری را در پیش دارد که به چهار نمونه اشاره می شود:1- برخی سیاست های جهانی و منطقه ای در تلاش اند تا دعوای کردستان را جایگزین موضوع اسرائیل کرده و کشورهای منطقه را برای سال های طولانی به آن مشغول کنند. کردستان عراق نامزد این جنگ طولانی و فرساینده است. 2- گروه های مختلف سیاسی کرد در کردستان عراق، آن قدر با یکدیگر فاصله دارند که ایجاد وحدتی در بین آنان دشوار به نظر می رسد. 3- کردستان محصور بین چهار کشور است که همه آنها با استقلال کردستان عراق مخالف اند. بقای این کشور بدون داشتن روابط حسنه با همسایگان ممکن نیست. 4- در این روند نکته ای که نباید از نظر دور بماند، دخالت های آشکار و پشت پرده رژیم اسرائیل در راستای حفظ منافع ژئوپلیتیکی آن با وسعت بخشیدن و شعله ور کردن آتش منازعات در منطقه خاورمیانه است که معمولا از حمایت آمریکا و برحسب شرایط ادواری، عربستان سعودی و امارات هم برخوردار می شود. باید صبر کرد و سیاست های کردستان عراق را در مواجهه با این چهار مولفه سرنوشت ساز دید.
                