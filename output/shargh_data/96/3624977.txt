یک‌شنبه ۱۹‌شهریور ۱۳۹۶
-----------------------------------------
یادداشت
-----------------------------------------
آن پیر پاک ما
-----------------------------------------

                    در پیچ شمیران، میانه خیابان انقلاب، خانه او بود. خانه دل ما و نسل ما. یک خانه نقلی مانند مناره ای در کویر، مثل فانوسی بلند در دریا، در شبی تاریک و بیم موج و گردابی چنان هایل.خانه او پناه ما بود و اندیشه او راهنمای ما. دلی به گستردگی دریا داشت و همتی به بلندای کوه. گویی از آن خانه نقلی، رنگین کمانی زمین را به آسمان پیوند می داد و من از میان همه آن رنگ ها، رنگ آبی آسمانی آزادی و امید را در او می دیدم و رنگ سبز مهربانی جنگل را. به سال 46 دیداری را به یاد دارم. تازه از محبس رها شده بود. با جلال آل احمد به دیدنش رفتیم، نشسته بود و خاطرات زندان را به شیرینی روایت می کرد، گویی از سفری خوش بازگشته بود. در آن روز با خط خویش در کتاب «تنبیه الامه» علامه نائینی یادگاری برایم نوشت و خواست آن کتاب و «طبیعت استبداد» کواکبی را نشر دهم. توصیه او را به جان پذیرفتم و «طبیعت استبداد» با دو دیباچه از او و زنده یاد رادمرد دانش و داد دکتر حمید عنایت پس از پروازش نشر یافت. او بیماری ملت ما و شرق را «استبداد» می دانست و دارو و درمان را «آزادی». و راه رهایی و رسیدن به آزادی را «شورا»؛ و کار پیامبران را برداشتن غل ها و زنجیرها می دانست که بر اندیشه ها بسته شده بود و این اندیشه را از آیه ای از سوره اعراف برگرفته بود.در همه زندگی به آزادی می اندیشید، حتی با آنان که بر وی بد کردند، به مهر نگریست. به یاد دارم، پس از رهایی از حبس، حصری بر وی نهاده شد. پاسبانی در سر کوچه تنکابن گمارده شد که کسی به دیدار او نرود و طالقانی در خانه بود. زمستان بود و سوز سردی در هوا. طالقانی به خادم مسجد هدایت تلفن زد که هیزم هایی تهیه کند و به در خانه اش بفرستند. هیزم ها فراهم شد و در وانتی به سر کوچه تنکابن آورده شد؛ اما پاسبان اجازه نمی داد که هیزم ها به خانه برود. میان راننده و مامور بحثی تند در گرفت. صداها بلند شد و مامور ذکر مذموم معذور را می خواند و رخصت نمی داد. اجازه کتبی می خواست... طالقانی که سروصدا را شنید، پنجره را گشود، رو به مامور کرد و گفت: سرکار، زمستان است. خانه من گرم است و بخاری نفتی دارم؛ اما این هیزم ها را گفتم برای تو بیاورند که در این شب های سرد سرما نخوری و نلرزی. پاسبان از شرم سر به زمین افکند و اشک از دیده روان کرد. به یاد دارم که در کوران انقلاب، زندانبان او در قزل قلعه «استوار ساقی» بر کنار شده بود و بی کار. طالقانی پیر پاک ما در کار شد که حقوقی برای او مقرر شود که گرسنه نماند. طالقانی مظهر مهر و مدارا بود، روا داری و تسامح، آگاهی و آزادی. فارغ از همه رنگ ها و نقش ها و اندیشه ها، انسان را باور داشت و زندگی شاد و زیبایی برای همه می خواست. از او بیاموزیم، بسیار بیاموزیم.خانه او در میانه خیابان انقلاب بود، دست راست میدان امام حسین بود و دست چپ ادامه خیابان انقلاب به میدان انقلاب و پس از آن به میدان آزادی می رسید. آزادی ای خجسته آزادی.... 
                