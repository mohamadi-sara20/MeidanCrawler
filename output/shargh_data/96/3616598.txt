شنبه ۴‌شهریور ۱۳۹۶
-----------------------------------------
یادداشت
-----------------------------------------
تهدید حریم خصوصی مردم
-----------------------------------------

                    یکی از مولفه های مهم امنیتی در دوران جدید در روابط بین المللی، تهدیدات سایبری و سوءاستفاده از شبکه های ارتباط مجازی است؛ به نحوی که تقریبا همه کشورهای جهان آن را در چارچوب استراتژی های تدوین شده خود جزء تهدیدات ملی و چالش های جدی شان قلمداد می کنند و چگونگی مقابله با این پدیده را در دستور کار خود قرار داده اند. خبرهای مختلفی که در سال های اخیر درباره هک شدن سیستم های عملیاتی و اطلاعاتی منتشر می شود، گوشه ای از این واقعیات است. حال اگر شبکه ارتباطاتی و سرقت های عملی و فنی تا قاچاق انسانی و... را هم به آنها اضافه کنیم، سیل مخرب و بی ثبات کننده در وضعیت امنیتی کشورها مشخص می شود. به این منظور کشورهای مختلف با توجه به ظرفیت خود درصدد ایجاد تفاهم و رژیم های حقوقی مختلف تازه ای برای کنترل بیشتر این روند آشفته هستند که اشاره به این اقدامات فهرست بلندبالایی خواهد بود. همین امر حاکی از شتاب گرفتن این جریان و نگرانی دولت هاست. اکنون این سوال مطرح است که مرزهای تشخیص این نظارت و کنترل کجا و چگونه خواهد بود؟ اگر تا گذشته نه چندان دور مرزهای ملی و جغرافیایی با تعاریف حقوقی و کارشناسی مشخص می شد و قوانین مربوط به نظارت و کنترل چارچوبی را مشخص می کرد، امروز با فضای تازه در دنیای مجازی نوعی اختلاط در مضامین حقوقی، اجتماعی و قانونی را برای کاربران و عموم جامعه به وجود آورده و دولت ها به سرعت درصدد چاره جویی برآمده اند. در این بین بحثی که به عنوان جهانی شدن در سه دهه گذشته مطرح بوده و همه نظریه پردازان جهان آینده را به عنوان یک پدیده کاملا درهم تنیده تلقی می کردند، با وقایع تروریستی و امنیتی اتفاق افتاده دچار بازتعریفی در برخی حوزه ها شده است...به شکلی که دولت های بزرگ از روند آغاز شده بعد از سقوط اتحاد جماهیر شوروی برای ازبین رفتن مرزها و تشکیل حوزه های فراملی بدون مرز جغرافیایی سر برگردانده اند. امروز می توان رفتار و رویکرد درون گرایانه حاکم بر دولت آمریکا و انگلیس و حتی روسیه (در مقایسه با شوروی سابق) را نمونه ای از این چرخش دانست. روابط جهانی با توجه به امنیت کشورها از روند کنونی در شبکه های مجازی دچار تهدیدات عدیده ای شده که این امر برای کشورهای مختلف هم فرصت و هم تهدید تلقی می شود. هر حکومتی به شکلی از این فرصت - تهدید تعبیر و بهره ای می برد. برخی کشورها از این رهگذر و به بهانه حفظ امنیت و حریم ها و چارچوب ها دست به اقدامات محدودکننده شدید و سیستم نظارتی فوق العاده کنترل شده می زنند؛ به نحوی که هرگونه ارتباطات اجتماعی، سیاسی، اقتصادی و... در چنبره نظارت و کنترل ماورایی، حفظ امنیت ملی قلمداد می شود و فضایی ایجاد می شود که حفظ امنیت ملی تبدیل به تهدیدات امنیتی در داخل و مردم می شود. باید تعاریف و حدود تهدیدات در سطح ملی و منافع آن مشخص شود. چنانچه این کار صورت نگیرد، مولفه تهدیدات امنیتی فراملی تبدیل به معضل بسته شدن فضای ارتباطی و حریم خصوصی در جامعه خواهد شد.
                