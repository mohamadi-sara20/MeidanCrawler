پنج‌شنبه ۳۱ فروردین ۱۳۹۶
-----------------------------------------
یادداشت
-----------------------------------------
از ماست که بر ماست
-----------------------------------------

                    تعداد و تنوع شهروندانی که برای ثبت نام در انتخابات ریاست جمهوری به وزارت کشور رفتند و ویدئوهایی که از آنها منتشر شد، هنوز محل بحث و اظهار نظر است. برخی دست به مقایسه ایران با سایر کشورها زدند و از رفتار ایرانیان در لوث کردن جایگاه ریاست جمهوری انتقاد کردند. آنها البته با خود نگفتند در سایر جوامع، با مردم با شیوه های غیرسیاسی و بدگمانی برخورد نمی شود؛ احتمالا ندیده اند در این کشورها، کارهای روزمره جوامع به خود شهروندان واگذار می شود و دولت ها کفیل مردم نیستند. دولت ها در آنجا راهنمای مردم هستند و کشور را مدیریت می کنند. پلیس راهنمایی و رانندگی در ایران را در نظر بگیرید؛ این مجموعه تا حد زیادی از بخش «راهنمایی» فاصله گرفته و تخلف گیری، فرهنگ شده نه پیشگیری. در موضوع ترافیک، مردم مقصر جلوه داده می شوند؛ اما از یک سو خودرو به میزان نامحدود فروخته می شود و خودروهای فرسوده نیز همچنان در شهرها جولان می دهند. حمل ونقل عمومی هم که نیازی به صحبت بیشتر ندارد. بعد همه انتظار کاهش تخلفات و هوای پاک را دارند. در سطح کلان شهرها به ویژه تهران، جای پارک به یک کیمیا تبدیل شده و همه جا تابلوی «حمل با جرثقیل» نصب شده است. پلیس که نمی تواند همه خودروهای شهر را با جرثقیل به پارکینگ ها هدایت کند؛ بنابراین فقط جریمه می کند و این نوعی رفتار غیرواقع است، چراکه گفته شده پارک در این محل، مصادف حمل با جرثقیل است! همه اینها را کنار هم قرار دهیم؛ حالا انتظار داریم ناگهان مردم از فرصت ایجادشده برای بیان دیدگاه های خود یا حتی نگاه طنز به یک سمت رسمی، صرف نظر کنند؟ هرکدام از این نامزدهای عجیب وغریب روزهای گذشته، نماینده یک تفکر هستند و نشان می دهند مردم از نگاه دولتمردان و کسانی که در قوای مختلف فعالیت می کنند، رضایت ندارند. ای کاش از مردم خواسته نمی شد به وزارت کشور نروند، زیرا وقتی با وجود تذکرات، همچنان در این ستاد ازدحام مردمی وجود داشت، این یعنی گوش مردم به تذکرات بدهکار نیست و صداوسیما و سازمان های عریض و طویل فرهنگی نتوانسته اند کار خود را درست انجام دهند، آن هم وقتی از یک سو نظرات کارشناسان در نقد حضور افراد غیرسیاسی برای ثبت نام را پخش می کردند؛ اما از سوی دیگر با علاقه وافری، مواضع افراد عجیبی را که برای رئیس جمهور شدن آمده بودند، پوشش می دادند! خلاصه اینکه اگر امور شهروندان به خود شهروندان در سازمان های مردم نهاد و بخش خصوصی واگذار شده بود و آنها، فرصت های دیگری برای ابراز وجود داشتند، آیا ثبت نام ریاست جمهوری به این شکل مضحک می شد؟ اگر احزاب فراگیر و سیستم پارلمانی در امور اجرائی موثر وجود داشت، وضعیت دیگری را شاهد نبودیم؟ بهتر است اصلاح جدی و کارآمد قانون، احترام به مردم و تغییر اساسی در تفکر مسئولان نسبت به جامعه، در دستور کار قرار بگیرد. از ماست که بر ماست.
                