یک‌شنبه ۱۹ آذر ۱۳۹۶
-----------------------------------------
نگاه هفته
-----------------------------------------
در عربستان چه می گذرد؟
-----------------------------------------

                    گرچه اطلاع نزدیکی از داخل سعودی منتشر نمی شود، اما به لحاظ تحلیلی به احتمال زیاد اوضاع داخلی این روزهای عربستان نمی تواند اوضاع خوبی باشد، چراکه ملک سلمان و در واقع فرزند یا ولیعهد جوان او هم زمان خود را در چند جبهه داخلی و خارجی درگیر کرده اند. در داخل عربستان دو جناح اصلی قدرت روحانیت وهابی و خاندان آل سعود هستند، بن سلمان با اصلاحات اجتماعی و به ویژه حقوقی ای که برای زنان در نظر گرفته، خود را با روحانیت وهابی و با قلع و قمع شاهزادگان، خودش را با خاندان آل سعود درگیر کرده است. در خارج نیز درگیری های زیادی دارد. اقدام غیرقابل توجیه ربودن سعد حریری و وادارکردن او به استعفا نیز عربستان را درگیر یک بی آبرویی سیاسی کرده است. ناکامی ها در یمن و تنش شدید در روابط با قطر و تلاش برای ایجاد تنش در روابط با ایران را هم باید به آن اضافه کرد. روابط حال حاضر عربستان با دولت های عراق و سوریه و حتی ترکیه هم چندان مناسب نیست. البته نباید از نظر دور داشت که نزدیک به 60 درصد جمعیت زیر 30 سال عربستان نیز که احتمالا از حکام فرتوت و تفکرات سنتی خسته شده اند، یکی از عوامل بالقوه قدرت هستند که ممکن است محمد بن سلمان روی آنها حساب باز کرده باشد. نزدیکی بیش از حد و آشکار سلمان به ایالات متحده و به ویژه اسرائیل نیز به تنش های داخلی عربستان دامن می زند ضمنا نباید فراموش کرد که وضعیت اقتصادی عربستان نیز مساعد نیست این کشور در دو، سه سال اخیر با کسری بودجه فزاینده، نرخ بی کاری بالا و نرخ رشد اقتصادی پایین روبه رو بوده است. اما برای ترسیم اهداف بن سلمان از بازداشت های اخیر، نمی توان این بازداشت ها را مجرد از سایر مسائل مورد توجه قرار داد. به نظر من باید تحولات عربستان را در سپهر وسیع تری ملاحظه کرد. در سال های اخیر از یک سو حکومت عربستان سعودی به عنوان یک حکومت سلطنتی منسوخ، چهره بدی نزد جامعه روشنفکر ایالات متحده و غرب پیدا کرده بود و از سوی دیگر برای همه آشکار شده بود که ریشه های فکری سلفی گری از عربستان بیرون آمده و تامین مالی اولیه گروه های سلفی و افراطی نیز از سوی حکومت عربستان بوده است. در اواخر ریاست جمهوری اوباما در آمریکا نیز گوشه هایی از دخالت آل سعود در حادثه 11 سپتامبر علنی شد. هم زمان با این تحولات با اقتصادی شدن نفت و گاز غیرمتعارف در ایالات متحده و قرارگرفتن تولید نفت و گاز این کشور در روند افزایشی، وابستگی ایالات متحد به نفت خاورمیانه و عربستان به حداقل رسید ضمن اینکه قطع وابستگی به انرژی خارج از قاره آمریکا به عنوان سیاست راهبردی مورد توجه دولت آمریکا قرار گرفت. حکومت عربستان که امنیتش به وابستگی ایالات متحده به نفت این کشور گره خورده است، از همه این مسائل احساس خطر کرد. در این شرایط روی کارآمدن دونالد ترامپ برای سعودی ها یک موهبت بود. انتخاب ترامپ کمتر از یک سال بعد از روی کارآمدن ملک سلمان اتفاق افتاد، سلمان فرتوت، اداره کشور را به ولیعهد سی وچندساله خود واگذار کرده است و به نظر می رسد که «بن سلمان» با طرح چشم انداز 2030 و سایر اقدامات شتاب زده ای که درگیر آن است، می کوشد از یک سو روابط جدیدی را با ایالات متحده و اسرائیل برای حفظ امنیت سعودی برقرار کند و از سوی دیگر، با اصلاحات سیاسی-اجتماعی موردنظر غرب، چهره حکومت عربستان را نزد جامعه روشنفکر غربی بهبود بخشد، همچنین از نظر اقتصادی به دنبال متنوع سازی اقتصاد کشور و کاهش وابستگی به درآمد نفت است.همه این اقدامات با تحکیم قدرت بن سلمان برای شرایط بعد از فقدان ملک سلمان نیز هم زمان شده است. باید دقت کرد که با توجه به ساختار قدرت روحانیت سنتی و خاندان آل سعود در عربستان، اگر سلطان و ولیعهدش می خواستند فرایند همه این اصلاحات را با مشارکت اصحاب قدرت و همسو کردن همه آنها و مردم پیش ببرند، فرایند اصلاحات بسیار طولانی و شاید تعلیق به محال می شد. بنابراین درواقع بن سلمان دست به یک اصلاحات، تحول یا توسعه آمرانه و شتاب زده با حمایت آمریکا زده و سعی کرده است حمایت اسرائیل را نیز جلب کند، اما ادبیات امروز توسعه و تحول همه جانبه که مبتنی بر تجربیات تاریخ معاصر است، به ما می گوید که شانس موفقیت این گونه تحولات بسیار پایین است و اصولا اگر به مفهوم عمیق توسعه در ادبیات نوین آن توجه کنیم، «توسعه آمرانه» دچار یک پارادوکس درونی است.رفتار بیرونی عربستان به ویژه در برخورد با یمن، بحرین، قطر و به تازگی لبنان نیز با اصلاحات لیبرال داخلی مورد نظر بن سلمان، در تعارض جدی است. محمد بن سلمان در مسیر تحول آمرانه مورد نظر خود که پیشبرد آن را مستلزم تداوم سلطه مطلقه خود برای به ثمررساندن آن می داند، مجبور به اعمال زور و سرکوب در داخل است و برای اینکه این اعمال زور را توجیه کند، نیازمند دشمن خارجی و قراردادن کشور در شرایط فوق العاده است. درعین حال کسب حمایت بی پرده از رژیم اشغالگر قدس و دونالد ترامپ، بن سلمان را در شرایطی قرار می دهد که باید در داخل سرکوب کند و در خارج به دنبال تشنج باشد و ممکن است در این مسیر متحدان منطقه ای خود را نیز به تدریج از دست دهد. با این وصف، مانورهای اخیر خارجی عربستان بیشتر معطوف به اقدامات داخلی یا به قول معروف برای مصرف داخلی است که نباید خیلی جدی گرفته شود و عربستان قادر نیست با یک دست هندوانه های بیشتری را بلند کند. درعین حال تصمیم گیران جمهوری اسلامی ایران نیز هوشمندتر از آن هستند که وارد بازی عربستان شوند. اما به هیچ وجه نباید از این مسئله غافل شد که بسیاری از کشورهای منطقه و خارج از منطقه ممکن است در جست وجوی منافع مختلف و متفاوت، از درگیری نظامی میان ایران و عربستان استقبال کنند و جو را مساعد تحریکاتی در این زمینه بدانند، باید بسیار هوشمند بود. گرچه به دنبال جنایات سبعانه عربستان در یمن و تجاوز آشکار عربستان به این کشور، حق هرگونه مقابله ای برای یمنی ها مفروض است، اما نگارنده خشنودتر می شدم که یمنی ها زمان دیگری را برای شلیک موشک به سمت ریاض انتخاب می کردند. شلیک موشک دقیقا در شبی که یک شبه کودتا در عربستان در حال رخ دادن بود و بعضی از فرودگاه ها را برای جلوگیری از فرار شاهزادگای مغضوب بسته بودند و در شبی که سعد حریری در ریاض تحت فشار «بن سلمان» استعفای خود را از نخست وزیری لبنان اعلام کرد، شاید تصادفی بوده باشد، اما نوعی نخودانداختن در آش در حال پخت «بن سلمان» بود. گفته می شود بعضی از شاهزدگان سعودی در تلاش برای فرار از طریق یمن بوده اند. متاسفانه منطقه خاورمیانه سال هاست که عملا عرصه جنگ نیابتی قدرت های خارج از منطقه است و اینک تلاش بر این است که جبهه جدیدی در لبنان گشوده شود. گرچه ممکن است گسترش درگیری در یمن ابعاد وسیع منطقه ای پیدا نکند، اما بدون شک وضعیت لبنان بسیار متفاوت است و درگیری در لبنان امنیت کل منطقه را تحت تاثیر قرار خواهد داد و می تواند فرصت های جدیدی را نیز برای خروج داعش و گروه های سلفی از حالت احتضار فراهم کند. جبهه یمن جبهه ای است که چند سال است گشوده شده و ابعاد خود را کم وبیش آشکار کرده است اما عربستان ناشیانه تلاش می کند جبهه جدیدی را در لبنان باز کند. لبنان هم از نظر غنا و تحمل فرهنگی و سیاسی در داخل و هم از نظر موقعیت ژئوپلیتیکی با یمن متفاوت است. بسیار بعید است که سیاست مداران و مردم لبنان و بازیگران مهم و تاثیرگذار منطقه خاورمیانه در شرایط حاضر از چنین چیزی استقبال کنند و قدری هوشمندی ایشان تلاش های عربستان را ناکام خواهد گذاشت.
                