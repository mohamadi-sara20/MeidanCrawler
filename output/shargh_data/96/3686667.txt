پنج‌شنبه ۱۴ دی ۱۳۹۶
-----------------------------------------
یادداشت
-----------------------------------------
اقتصاد ایران در اتاق جراحی
-----------------------------------------

                    از نظر پاتولوژیک سال هاست که اقتصاد ایران با همه موجودیت و مواهب طبیعی زبانزد خود، به علل آشکار و پنهان، فرتوت و زمین گیر شده است و این کما و فروبستگی مزمن، خود حدیثی است بر سر هر بازاری. با هیچ محمل و منطقی نمی توان انکار و کتمان کرد که با چنین اقتصاد پریشانی نمی توان امید چندانی به آینده بهتر بست. دولتمردان اعتدال درصدد به سامان کردن اقتصاد میهن بوده و می دانند چنین شرایطی را نمی توان همچنان در پرانتز گذاشت و نادیده انگاشت. پس لاجرم باید هرچه سریع تر و فوری تر برای برون رفت از شرایط شکننده فعلی، اقتصاد مریض و رنجور حاضر را به اتاق جراحی – آن هم با همه امکانات و تسهیلات لازم - برد و به دست جراحان ماهر، دلسوز و امین سپرد تا شاید از پس این عجله، عجالتا علاجی حاصل آید. ظاهرا حاجت به تقریر و بیان همه اینها نیست که کوچک ترین اشتباه و مسامحه در عملیات جراحی و التیام جراحت ها، بیمار را با تهدیدات و مخاطرات مهلک تری مواجه و آن چنان را آن چنان تر خواهد کرد؛ بنابراین باید در پرتو سنجش، ارزیابی دقیق و با به کارگیری همه محاسبات بایسته و ترازمند وارد این پروسه و پروژه حساس ملی شد. برای اینکه مقاومتی شکل بگیرد و اقتصاد ملی ایران از مشکلات و بحران های کمرشکن کنونی رها شود و وجهه و وضع آبرومندانه و قابل دفاعی را در داخل و خارج از مرز ها رقم و قلم زند، قبل از هرچیز به جد، جهد و هم گرایی ملی حاجت است. نمی توان و نباید افق همه وظایف و توقعات را تنها منوط و معطوف به دولت کرد و سایر قوا و نهادها را از این حزم و عزم ملی مستثنا و معاف کرده یا با گشودن فرصت و رخصت های مبهم و غیرشفاف، آنها را سایه نشین و متعاقبا اپوزیسیون سیاست ها و استراتژی های دولت در بهبود وضعیت آشفته بازار اقتصاد کرد. بی تردید با سیاست یک بام و دو هوا نمی توان امورات و شئونات اقتصادی و معیشتی کشور را تدبیر و تمشیت کرد. باید تفطن داشت قضیه شوخی بردار نیست! هر اقدام و تحرک اساسی در ارتباط با نجات اقتصاد ملی، نیازمند تمهیدات و مقدمات بنیادین همه نیروهای دلسوز و کنشگر جامعه است.با وضع قوانین پیشرفته و راهگشا، نباید هیچ منبعی در پرده اسرار و خفا بماند! نباید و نمی توان از توجه کردن به انباشت ها، دستاوردها و تجربه های سودمند کشورهای پیشرفته و توسعه یافته غفلت کرد و مجدد همه چیز را به ورطه سعی و خطا کشاند! کشور دیگر تحمل کارشکنی ها و مسئولیت گریزی های این یا آن را ندارد! باید از رانت نفت دست برداشت و به اخذ مالیات و سایر کالاها و منابع معلوم و مجهول درآمدزا اندیشید. باید مفرهای فرار از بهره برداری های بی حساب و کتاب و غیرمسئولانه از مزایای کشور را مسدود و مواضع و موازین عدالت اجتماعی را تاسیس و تحکیم کرد.در همه جای دنیا توسعه اقتصادی از فنون، فرمول و فحواهای خاص و پیچیده پذیرفته شده خود پیروی می کند که ازجمله آن به رسمیت شناختن توسعه حقوق شهروندی و مراعات پرنسیب های دموکراسی است که خوشبختانه دولت روحانی در حال برداشتن گام های نخست در این زمینه است. دموکراسی سیاسی در تعامل و ترابط همه جانبه با دموکراسی اقتصادی است که می تواند منجر به افزایش نرخ رشد و تامین معیشت برای همه آحاد و صنوف شود. ما نیازمند بازنگری در قواعد و قوانین بازی در حوزه سیاست و در حوزه فرهنگ و سیاست هستیم. باید کلاف های سردرگم را گشود. پرواضح است که سرمایه گذار باید وثوق و امنیت لازم را برای بازگشت سود مکفی خود داشته باشد تا برای تولید و اشتغال در این سرزمین انگیزه داشته باشد. به تعبیر مولانا،زانکه هر کاسبی اندر دکانبهر خود کوشد نه اصلاح جهان!دولت باید به تاسی از راهبردهای کلاسیک اقتصاد و به کارگیری به اصطلاح دست های نامرئی خود، شرایط بهنجار جلب اعتماد سرمایه گذار را فراهم کرده و این مهم نیز البته در ایران زمین از مولفه های ریز و درشت تعریف شده خود متابعت می کند.متاسفانه چنین نگاه و دیدگاه رفیع و لطیفی در کشور ما نه تنها هنوز مراعات نمی شود، بلکه بارها با شدت و حدت هرچه تمام تر، با کارشکنی های مختلف نیز مواجه می شود که ذکر جوانب آن یکی داستان است پر از آب چشم!در این جراحی پرمخاطره که لزوما با نوعی تغییر خوانش و گفتمان همراه است، بیش از پیش باید با اتخاذ سیاست و تدابیر مناسب و متوازن اقتصادی متوجه کثیری از مردم آسیب پذیر این جامعه بود که همیشه فاقد حداقل های درآمد بوده و هستند؛ اما همواره در معرض خطر و ریسک های مختلف اجتماعی اند؛ درحالی که به تعبیر امام علی(ع) «لنگرگاه و یاور بی منت حیات جامعه همین متوسطان جامعه هستند».شیوه های متداول اقتصادی در سرشت خود پدیده ای ابدی و ازلی نیستند که هرگز تغییر نپذیرند؛ به ویژه آن گاه که به دلایلی این شیوه ها ناکارآمد می شوند. برای عقلانی کردن مبانی اقتصاد و علاج آسیب های جاری، دولت روحانی باید با شناخت و آگاهی دقیق تر و عمیق، همه خلل و فرج کشور و استخراج چشم اندازی علمی و تعریف عملیاتی، بازه های مناسب برای دستیابی به اهداف کوتاه مدت، میان مدت و بلندمدت به تدریج از فربهی خود بکاهد و با تقویت خرد اقتصادی و تحکیم نهاد بخش خصوصی سرنوشت مالی کشور را در مدار و معیار خردمندانه خود قرار دهد. در این برهه از زمان، شرایط اقتصادی کشور به گونه ای است که برای خروج از احتضار و اضمحلال اقتصاد ملی، به تصمیمات جدید و بزرگ دولت اعتدال نیاز است. دولت اکنون در میان انتظارات و مطالبات انباشته شده مردم است که قسمت مهم آن برآمده از دولت مهرورز! گذشته بوده؛ مانند ناتمام بودن بالغ بر شش هزار پروژه نیمه تمام، وضعیت ناخوشایند بوروکراسی و بعضا فساد جاری در ادارات، مسئله بی کاری روزافزون، اشتغال، مشکل حقوق بازنشستگان، سیطره رکود تورم، دست اندازی سیستماتیک بر منابع بیت المال و مزید بر علت، تحرکات ایذایی دونالد ترامپ در جلوگیری از تحقق تعهدات بین المللی برجام و این پدیده ها در نوع خود چیزی نیست که بتوان آن را در محاق گذاشت. تحقیقا حل چنین روند معیوبی نیازمند فهم مشترک برای پیوند مشترک است. دیگر از کارهای کوچک و پوپولیستی فریبنده، گشایشی شکل نمی گیرد. باید به اتخاذ تصمیم ها و راهبردهای کلانی روی آورد که لاجرم بدون پرداخت هزینه های سخت نیست؛ به هرحال فضل و اقبال رایگان نیست.هرچند دولت تدبیر تفطن دارد؛ اما این انتظار نیز متوجه اوست که نحوه تصمیم گیری ها نباید اقشار ضعیف جامعه را دچار مشکل کرده و آنان را مضطرب و مستاصل کند. دولت مردمی روحانی موظف است خردمندانه و مشفقانه در خدمت مردم باشد؛ همان هایی که دولت مستقر مانند دیگر دولت ها، مشروعیت خود را از آرای آنها گرفته است. دولت باید جلوی گسترش نازکی کار و کلفتی پول را بگیرد و یک بار برای همیشه به پدیده نامیمون حضور آقازاده ها در تصرف اقتصاد سیاسی خاتمه دهد. خوشبختانه دولت روحانی در تدوین و ابلاغ بودجه سال 97 با تعریف سازوکارهای اجرائی تضمین شده سلسله شفاف سازی هایی را در راستای ممانعت از دست اندازی های فراگیر و تحقق انضباط مالی انجام داده است؛ چیزی که در سال های پیش به هیچ وجه رول و منوال مسلط بودجه نویس نبوده است و شیشه ای کردن پشت دیوار سیاست، اقدامی درخور تحسین است. هرچند این بودجه در نهایت به جرح و تعدیل هایی احتیاج دارد؛ اما در حد خود، گامی استوار و بهینه برای جراحی اقتصاد بیمار ایران است تا از این رهگذر، فرجی بعد از شدت حاصل آید. *استاد دانشگاه
                