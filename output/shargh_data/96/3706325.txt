سه‌شنبه ۲۴ بهمن ۱۳۹۶
-----------------------------------------
سرمقاله
-----------------------------------------
اعتمادسازی موشکی برای اروپا
-----------------------------------------

                    ترامپ از زمان مبارزات انتخاباتی اش برای کوچک کردن دستاوردهای اوباما و حتی کم فهم نشان دادن و خائن جلوه دادن او، به طرفداران خود قول داد که توافق هسته ای را پاره کرده و به توافقی مستحکم و به نفع آمریکا با ایران خواهد رسید. اگرچه این مرد کج فکر نتوانست کوچک ترین حرکتی در این زمینه انجام دهد ولی هر روز آتش انتقام در دل او نسبت به توافق هسته ای و ایران شعله ورتر شد.دونالد ترامپ، هرچه مجبور شد بر گوشه ها و زوایای توافق هسته ای در قالب تمدید تعلیق تحریم ها مهر تایید بزند، بیشتر مصمم شد خشم خود را به ایران نشان دهد. متاسفانه لابی قدرتمند نتانیاهو با ابزار داماد ترامپ، مرتب در گوش این مرد بی عقل نجوا می کند و عربستان محمد بن سلمان هم آن طور که منابع آمریکایی اظهار می کنند، از همان ابتدا قرارداد محرمانه پرداخت هزینه جنگ آمریکا با ایران را تضمین کرده است.بنابراین ملاحظه می شود برای فرد نافهم و نامعقولی مانند دونالد ترامپ، همه چیز برای روشن کردن آتش جنگ با ایران فراهم شده است. در این میان اتحادیه اروپا، بازیگری است که هنوز بر ترامپ تاثیر خارجی دارد. به همین دلیل دونالد ترامپ دو هفته پیش که تعلیق تحریم های ایران را برای 120 روز دیگر تمدید کرد، توپ را در زمین اروپایی ها انداخت و تهدید کرد که دفعه بعد چنین تمدیدی انجام نخواهد داد.مشکل روانی ترامپ این است که در هیچ کدام از عرصه های خارجی موفق نبوده و به عنوان یک رئیس جمهور ناکام شناخته شده است. ترامپ به شکلی احمقانه قول داده بود بهترین روابط را با روسیه ایجاد خواهد کرد که پس از مشخص شدن خیانت او در کمک گرفتن از روسیه برای پیروزی در انتخابات، همه سیستم آمریکا واکنش نشان داده و روابط روسیه و آمریکا را به بدترین سطح ممکن رسانده اند.موضوع کره شمالی هم جز ناکامی نتیجه ای برای ترامپ نداشته، بنابراین به شکل لجوجانه ای تلاش می کند از نزدیک شدن کره شمالی به کره جنوبی جلوگیری کند. محیط زیست و بقیه موارد هم که فرصت بحث بر سر آنها اکنون نیست، ناکامی های مشابهی نصیب این فرد نژادپرست کرده است. همه اینها از دونالد ترامپ فردی عقده ای ساخته که دنبال فرصتی است تا خشم و زهر خود را در جایی بپاشد؛ حالا کره شمالی یا ایران؟ و متاسفانه ایران در مقایسه با کره شمالی، از نظر حمایت بین المللی، حلقه ای ضعیف تر محسوب می شود؛ اگرچه امکانات دو کشور متفاوت است. در یادداشت های قبلی گفته شد که تنها بازیگری که ایران می تواند برای مهار ترامپ روی آن حساب کند، اتحادیه اروپاست و نه روسیه و چین. اروپایی ها هم تلاش می کنند برای مهار ترامپ و منصرف کردن او از اقدامی نامعقول درباره ایران یا کره شمالی، راهی برای راضی نگه داشتن ترامپ پیدا کنند.اروپایی ها از مجموعه سخنان و عملکرد ترامپ دریافته اند که باید در زمینه های غیرهسته ای به نوعی شکلاتی به ترامپ بدهند تا از یک سو زمان بخرند و از سوی دیگر ترامپ آن را برای خود کسب وجهه ای محسوب کند و به شرایط حاضر رضایت دهد. ترامپ با ناکامی در زمینه برهم زدن توافق هسته ای به سه موضوع شناخته شده دیگر توجه دارد...حقوق بشر، تروریسم و توسعه صنعت موشکی ایران. او حقوق بشر را در قالب اعتراضات مردمی ایران دنبال کرد ولی با اعلام رسمی مقامات عالی ایران مبنی بر شناخته شدن حق تظاهرات و اعتراضات مردمی براساس ماده 27 قانون اساسی، دولت آمریکا و همه مخالفان خارج نشین خلع سلاح شدند. مقصود ترامپ از تروریسم، چگونگی نقش و نفوذ ایران در منطقه خاورمیانه است که اروپایی ها تلاش دارند راهی به این بحث باز کنند و شاید اگر ایران مدبرانه بنگرد، یک فرصت برای ایران است که در کنار آمریکا و روسیه، از نقش اروپا، موقعیتی برای خود به وجود آورد. اما مسئله ای که اروپا را در کنار آمریکا قرار می دهد، توسعه صنعت موشکی ایران است. اروپا از توسعه موشکی پاکستان، هند، اسرائیل، عربستان، ترکیه، امارات و مصر احساس نگرانی نمی کند. چرا در مورد ایران که برد موشکی اش از همه کشورهای فوق کمتر است، اعلام احساس خطر می شود؟ راز این امر در دو دلیل نهفته است: اول، هیچ کدام از کشورهای منطقه درباره برد موشکی خود تبلیغ نمی کنند، درحالی که بی سرو صدا به توسعه آن مشغول اند. دوم، هیچ کدام از این کشورها اقدام به تهدید هیچ کشوری با موشک های خود نمی کنند.این به آن معناست که احساس ناامنی اروپا در خدمت مطامع سیاسی آمریکا قرار می گیرد. بنابراین موضوعی که اروپا انگیزه ورود به آن را دارد و تلاش خواهد کرد محدودیت هایی به وجود آورد، همین حوزه توسعه موشکی است. بدون هرگونه مجامله ای باید گفت اگر ایران دنبال راه حلی است که اروپا را به خود نزدیک کند، باید ابتدا در صدد رفع دو عامل فوق برآید تا درجه احساس ناامنی اروپا از توسعه موشکی ایران را به مقدار زیادی کاهش دهد. سپس ایران با اروپا گفت وگویی شروع کند که در آن علت منطقی توسعه موشکی ایران مطرح شود. این گفت وگو از «در اختیارداشتن امکانات پیشرفته نیروی هوایی» باید شروع شده تا آلترناتیو آن توسعه موشکی معرفی شود. چنین استدلالی در میان صاحب نظران، تحلیلگران و مراکز فکری اروپا و آمریکا گوش شنوا دارد و حاصلش این خواهد بود که اگر اروپا تقاضای محدودیت در توسعه صنعت موشکی ایران دارد، باید آستین بالا زده و نیروی هوایی ایران را به مجهز ترین امکانات آراسته کند. سه کشور فرانسه، آلمان و بریتانیا حاضرند با احتیاط وارد این بحث با ایران شوند؛ به شرط آنکه اطمینان و اعتماد آنها جلب شود. تصور می شود این فرصتی گران قیمت برای ایران خواهد بود که هم نیروی هوایی خود را بعد از 40 سال بازسازی کند و هم از نظر سیاسی، برای مهار ترامپ، اروپا را در کنار خود داشته باشد و هم غیر از روسیه و آمریکا، بازیگرانی جدید ولی قوی در کنار خود در منطقه خاورمیانه داشته باشد که علاوه بر آمریکا، دو بازیگر منطقه ای یعنی اسرائیل و عربستان هم روی آن حساب کنند؛ چنان که آقای امانوئل مکرون برای دوری از ایران دست رد بر سینه عربستان زد.
                