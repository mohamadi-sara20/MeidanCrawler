یک‌شنبه ۱۲ آذر ۱۳۹۶
-----------------------------------------
سرمقاله
-----------------------------------------
محفل ها جای نهادهای رسمی
-----------------------------------------

                    به دو تجربه متفاوت و شاید بی ارتباط توجه کنید؛ هنگام رای اعتماد به کابینه دوازدهم، به همراه وزیر پیشنهادی رفاه به چند فراکسیون مجلس رفتیم. فراکسیون ها یا مانند فراکسیون امید سیاسی بودند یا مانند فراکسیون آذری زبان ها و زاگرس نشینان، قومی بودند. در فراکسیون های سیاسی حداکثر40 تا 50 نماینده حضور داشتند اما وقتی به یکی از فراکسیون های قومی رفتیم، یک مرتبه بهت زده شدم. بیش از صد نماینده در یک فراکسیون قومی شرکت کرده بودند و وزرا برای ملاقات با آنها در نوبت بودند. در مجلس ششم که نماینده بودم، دو فراکسیون حزبی داشتیم؛ یکی 180 عضو و دیگری 90 عضو داشت و خبری از فراکسیون های قومی نبود. چه تحولی در این 15 سال رخ داده است که فراکسیون های سیاسی بی اعتبار شده اند و جای آنها را فراکسیون های قومی گرفته است؟ این مشاهده بیانگر تحولی عمیق در نظام و ساخت سیاسی کشور است. اما مشاهده دوم؛ پس از زلزله کرمانشاه تعدادی از موسسات خیریه و مردمی را به معاونت رفاه اجتماعی دعوت کرده بودم تا درباره کمک رسانی بحث شود. اول جلسه یکی از موسسات خیریه گفت این بار دیگر مردم به موسسات خیریه هم اعتماد نمی کنند و کمک هایشان را به شخصیت های مشهور می دهند. او می گفت در بم کمک های مردمی به موسسات خیریه سرازیر شده بود و به دولت اعتماد نداشتند و امروز به ما هم بی اعتماد شده اند. این فعال اجتماعی نیز مانند نگارنده از این تحول بهت زده شده بود و هرچند علتش را می دانست اما تحملش برای او سخت بود. این تجربه نیز حکایت از یک تغییر مهم در نظام اجتماعی دارد؛ اشخاص جایگزین نهادها شده اند و بدبینی و بی اعتمادی دامن موسسات خیریه را هم گرفته است. این دو تجربه کاملا متفاوت از یک روند (ویرانگر) خبر می دهند: اشخاص و محفل ها جای نهادهای رسمی را در نظام سیاسی و اجتماعی گرفته اند. شخصیت ها، نهادهای مردمی و دولت ها در کشورهای دیگر مکمل هم هستند و در ایران نیز نمی توان یکی را جایگزین دیگری کرد. هریک بدون دیگری از کارکرد می افتد. صادق زیبا کلام و علی دایی در صورتی می توانند کمک های مردمی را به زلزله زدگان برسانند که در کنار خود نهادهای مردمی و دولت را داشته باشد. به زودی شخصیت ها نیز بی اعتبار می شوند زیرا اعتماد به اشخاص زمانی ادامه می یابد که آنها بتوانند به طور صحیح هدایای مردمی را توزیع کنند و به دست زلزله زدگان برسانند. شخصیت ها برای کمک رسانی نیازمند ارتباط با سازمان های اجتماعی کارآمد و دولت موثر هستند. ناکارآیی و بی اعتمادی به دولت و نهادهای مردمی که متاسفانه فراگیر شده است، کارآمدی شخصیت ها را از بین خواهد برد و در دوره بعد به علت ناکارآمدی اشخاص که در فقدان نهادهای مردمی و دولت اجتناب ناپذیر است، بی اعتمادی دامن آنها را هم خواهد گرفت. به نظر من این سوال از سوالات مهم پیش روی مسئولان کشور است که چرا فراکسیون های سیاسی وزن خود را به نفع فراکسیون های قومی از دست داده اند و چرا نقش شخصیت ها پررنگ شده است و موسسات خیریه و دستگاه های دولتی، مورد اعتماد نیستند؟کاهش نقش سازمان چه سیاسی و چه اقتصادی و اجتماعی، یکی از شاخص های پس رفتگی است. داگلاس نورث و همکارانش در کتاب اخیرشان (خشونت و نظم های اجتماعی، مترجمان جعفر خیرخواهان و رضا مجیدزاده، ناشر روزنه 1396) این را به خوبی نشان داده اند. معمولا کشورهایی که در آنها موسسات اقتصادی بزرگ فعالیت می کنند، حزب های قوی و موسسات مردمی فراگیر دارند. سازمان یافتگی و بی سازمانی در همه عرصه ها (اقتصادی، فرهنگی، سیاسی و اجتماعی) بستر و ریشه مشترک دارد. درباره علل و پیشنهادها می توان به تفصیل صحبت کرد اما این بی سازمانی در شبکه های اجتماعی و افول فراکسیون های سیاسی زنگ خطری برای همه محسوب می شود. اعتراف به این مشکل مقدمه شناخت علل و پیشنهاد برای رفع آن است.
                