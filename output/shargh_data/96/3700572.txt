چهار‌شنبه ۱۱ بهمن ۱۳۹۶
-----------------------------------------
یادداشت
-----------------------------------------
آتش افروزی «ترامپ» در سرمای «داووس»
-----------------------------------------

                    داووس، شهری در کشور سوئیس، محلی است که هر سال به منظور ارزیابی اقتصاد امروز و آینده جهان، کنفرانسی از اقتصاددانان در آن تشکیل می شود. هدف این نوشته دلایل، نتایج، سود و زیان کشورها و مردم جهان از این گونه جلسات نیست اما از حواشی امسال کنفرانس داووس نمی توان گذشت که جالب ترین آنها حضور دونالد ترامپ، رئیس جمهور آمریکا و بنیامین نتانیاهو، نخست وزیر اسرائیل، در این کنفرانس بود. ابتدا رئیس جمهور آمریکا که از خودبی خود شده و به قول خودش در همین کنفرانس «جهان و مردم آن را در جیب خود می بیند» و به راستی خیال می کند قدرت سرمایه سالاری آمریکا بی محاسبه و زوال ناپذیر است و از سوی دیگر، نخست وزیر اسرائیل -که اگر حمل بر بی ادبی...! نشود- ارتباط او با ترامپ حکایت به یادماندنی در ادبیات خودمان از رابطه ای است که بین لوطی و عنترش گفته می شد، با این تفاوت که در آن حکایت «عنتری که لوطیش مرده بود» اینجا لوطی و عنتر هر دو زنده اند و هر چه لوطی بگوید، عنتر همان می کند و عجب اینکه گاهی لوطی هم از عنتر حرف شنوی دارد و هر اشارتی می کند، لوطی همان می کند. نقل این حکایت برای آن است که در جمع بزرگ داووس، ترامپ حرفی جنجالی و فتنه گرانه را تکرار کرد و گفت: «می گویم که اورشلیم پایتخت کشور اسرائیل است» و نتانیاهو شادمانه برایش کف زد و سر و دست تکان داد...! آیا ترامپ نمی داند و نمی خواهد بداند که اورشلیم شهری مانند بقیه شهرهای جهان نیست که بتوان آن را روی میز مذاکره گذاشت یا برداشت... و با تهدید به جنگ و لشکرکشی در هر مذاکره ای آن را روی میز گذاشت و هرگز برنداشت...؟ اورشلیم به روایت مسلمانان شهر قدس و قبله نخست آنهاست و به اعتقاد یهودیان توراتی، شهری آرمانی، شهر صلح و شهر خداوند است و مسیحیان جهان آن را با حضور و ارزش های دینی تقدیس می کنند و با این تفاصیل، اورشلیم شهری مقدس و آرمانی است و نمی توان آن را سیاسی و عرفی کرد و بودن یا نبودن سفارتخانه آمریکا در این شهر هیچ تاثیری در ماهیت قدسی آن ندارد. مصداق دیگر حکایتی که گفته شد، اقدام اخیر نتانیاهو برای اخراج مهاجران آفریقایی از کشور اسرائیل است؛ اقدام به خروج مهاجران آفریقایی و سیاهان و مسلمانان از زبان ترامپ و نتانیاهو کاملا یکسان است و در هر دو مورد نژادپرستانه و قلدرمآبانه به نظر می رسد. همه می دانیم ترامپ در تبلیغات انتخابی و پس از آن، مقابله با مهاجران و مسلمانان را صراحتا اعلام کرد و نتانیاهو نیز از طرف دولت خود اعلام کرد که مهاجران آفریقایی باید کشور را ترک کنند وگرنه دستگیر شده و به زور اخراج خواهند شد. در هر دو مورد، ترامپ و نتانیاهو دلایل اقتصادی و اجتماعی را بهانه کرده اند درحالی که اظهارات آنها در ظاهر و نیت آنها، نژادپرستی در بدترین شکل ارزش های انسانی و حقوق بشر است.در هفته های اخیر ترامپ درباره مردم آفریقا چنان توهین آمیز سخن گفته که تمام آفریقایی ها یکصدا آن را محکوم کرده اند و رئیس جمهور آمریکا در داووس اعتراض نمایندگان آفریقا را با پوزخند جواب داد و در همین روزها نتانیاهو در محله های فقیر نشین تل آویو اعتراض مهاجران سیاه پوست را با جمله ای که مخصوص افراطی ترین صهیونیست هاست، جواب می دهد که «ما نگران درهم آمیزی نژادی شما با یهودیان هستیم...!» و این در حالی است که یهودیان سیاه پوست (فلاشه های حبشه) که سال هاست در اسرائیل زندگی می کنند و قدرت باستانی در اعتقادات خود دارند، هنوز به شهروندی اسرائیل پذیرفته نشده اند، یادآوری این نکته شاید تکراری نباشد که این دو کشور را مهاجران به وجود آورده و ساخته اند؛ بسیاری گفته و نوشته اند که آمریکا با نیروی کار سیاهان و مکزیکی ها ساخته شده و هم اکنون بیش از 90 درصد اسرائیلی ها مهاجر هستند و حالا ترامپ سیاه پوستان را تحقیر می کنند و مرز آمریکا و مکزیک را دیوار می کشد و ضمن لفاظی با یهودیان برای سناتوری در یکی از ایالت های آمریکا کسی را شایسته می داند و در جریان انتخابات او حضور می یابد که خودش را با علامت صلیب شکسته نازی های هیتلری یا تمایلات شدید ضدیهودی و ضداسلامی معرفی می کند که خوشبختانه شکست می خورد، همه نشانه ها گواهی می دهد که تظاهرات ایران هراسی و اسلام ستیزی ترامپ از اعتقادات نژادپرستانه او تاثیر گرفته و توافق نتانیاهو و ترامپ درباره انتقال پایتخت اسرائیل از تل آویو به اورشلیم برای رنجاندن مسلمانان و توهین او به عقاید اسلام و موحدین است و دادوستد او برای فروش اسلحه به عربستان و امارات فقط مربوط به جیب های خودش می شود که آن را خزانه آمریکا می داند و نتانیاهو عوام فریبانه اسرئیلی ها را به زنجیر امپریالیست های آمریکایی بسته است و تلاش می کند به این وسیله فلسطین و مردم دلیر آن را در افکار جهانیان به فراموشی بسپارد و بی توجه به قداست اورشلیم می کوشد با حمایت لابی سرمایه داران یهودی آمریکا و شخص ترامپ پازل نادیده گرفتن حقوق مردم فلسطین را با هیاهو کامل کند. اما حقیقت این است که با همه این بده بستان ها بیداری و اقدام مردم فلسطین و حمایت جهانیان و یهودیان شرافتمند اجازه نخواهند داد قداست اورشلیم و حقوق مسلمانان و مردم فلسطین از پیشانی تاریخ محو یا کمرنگ شود.
                