دو‌شنبه ۹ بهمن ۱۳۹۶
-----------------------------------------
یادداشت
-----------------------------------------
واکنش دولت به تفریغ بودجه
-----------------------------------------

                    در گزارش تفریغ بودجه سال 95 که چند روز پیش از سوی دیوان محاسبات کشور منتشر شد، نکاتی آمده بود که سخنگوی محترم دولت و وزیر محترم نفت در صدد پاسخ گویی به آن برآمدند. اگر به دقت در این پاسخ ها نگریسته شود، نه تنها ابهامات تفریغ بودجه برطرف نمی شود بلکه ابهامات جدیدی به وجود می آید که در اینجا به ذکر دو مورد می پردازم.1- در گزارش دیوان محاسبات آمده بود که 11هزارو 479 میلیارد تومان از منابع حاصل از فروش داخلی گاز طبیعی به حساب خزانه واریز نشده است. در پاسخ به این اشکال، وزیر محترم نفت در نشست مطبوعاتی در هشتم بهمن (به همراه سخنگوی دولت) بیان کرد که چنین عددی اصلا وجود خارجی ندارد. زنگنه گفت: «کل فروش شرکت گاز در سال 95، مبلغ 17هزارو 800 میلیارد تومان بوده است که از این محل هشت هزار میلیارد تومان، طبق قانون به سازمان هدفمندی یارانه ها پرداخت شده و 9 هزار میلیارد تومان هزینه جاری شرکت ملی گاز ایران بوده است» اما این اعداد شبهه های جدیدی را به وجود می آورد.میزان روزانه مصرف گاز کشور در سال 95 یا به عبارتی میزان فروش روزانه شرکت ملی گاز 550 میلیون مترمکعب در روز بوده است که اگر این عدد را در تعداد روزهای سال ضرب و نتیجه را رند کنیم، عدد200 میلیارد مترمکعب حاصل می شود. در سال 95 نرخ نامه شفاف و روشنی درباره قیمت گاز طبیعی در بخش های مختلف منتشر نشده است؛ نرخ ها برای بخش های مختلف متفاوت بوده و قیمت مصرف کنندگان خانگی نیز پلکانی است و مثلا قیمت برای خوراک پتروشیمی ها بیش از 300 تومان در هر مترمکعب بوده است. اما آنچه مسلم است متوسط قیمت گاز در سال 95 براساس آیین نامه اجرائی تبصره 14 قانون بودجه سال 95 مصوب هیئت وزیران (در مهر 95)، از 150 تومان در مترمکعب کمتر نبوده است که اگر این عدد را در 200 میلیارد متر مکعب ضرب کنیم، 30 هزار میلیارد تومان می شود.بگذریم از اینکه عددهای بزرگ دیگری تحت عناوین آبونمان و هزینه گازرسانی هرماهه در قبوض مشترکین منعکس است که ضابطه و منطق محاسبه آنها نیز اصلا روشن نیست. البته به دلیل اعتراض دیوان عدالت اداری نسبت به غیرقانونی بودن دریافت آبونمان در جدیدترین قبوض گاز صادره، واژه آبونمان ستاره خورده و به جای آن هزینه خدمات مستمر درج شده است. ضمنا وزیر محترم در برنامه نگاه یک در شبکه یک سیما در هفتم بهمن ماه، اشاره ای تلویحی داشتند که مالیات بر ارزش افزوده نیز از همان محل درآمدهای شرکت گاز پرداخت شده است؛ در صورتی که مالیات بر ارزش افزوده جداگانه در قبوض گاز محاسبه می شود. در هر حال باتوجه به آنچه ذکر شد، درآمد شرکت گاز از فروش گاز باید حدود دو برابر رقمی باشد که وزیر محترم ذکر کرده اند و با این وصف ادعای گزارش تفریغ بودجه می تواند کاملا درست باشد؛ مگر اینکه مقامات وزارت نفت جدول درآمدهای شرکت گاز برای فروش 200 میلیارد مترمکعب گاز به بخش های مختلف را با جزئیات منتشر کنند.2- یکی دیگر از اشکالات منعکس شده در گزارش تفریغ بودجه این است که چرا وزارت نفت از ظرفیت فروش پنج هزار میلیارد اوراق مشارکت برای توسعه میادین مشترک نفت و گاز استفاده نکرده است. وزیر نفت در برنامه نگاه یک (7بهمن 96) توضیح داد که وزارت نفت موظف به فروش اوراق مشارکت نبوده بلکه اجازه این کار را داشته است و از آن استفاده نکرده، بنابراین خلافی صورت نگرفته است. در این باره دو نکته قابل توجه است: اول اینکه وزیر محترم نفت در همین برنامه نگاه یک در 12 شهریور 96 گفته بود که وزارت نفت در سال گذشته (95) نسبت به فروش اوراق مشارکت اقدام کرده است و در برنامه اخیر نگاه یک اذعان کرد که در این باره اقدام نشده است. دوم اینکه در گزارش تفریغ بودجه این مطلب به عنوان یک تخلف مالی ذکر نشده بلکه به عنوان مصداقی از کم توجهی به توسعه میادین مشترک و صیانت از حقوق کشور در این زمینه یاد شده است و این مسئله مهمی است که نباید از آن طفره رفت؛ کما اینکه وزیر محترم در بخش دیگری از صحبتش در برنامه اخیر نگاه یک اشاره کرد که بهره برداری از لایه نفتی پارس جنوبی از اواخر سال گذشته با 20 هزار بشکه در روز انجام می شود اما گفته نشد که قطری ها بیش از 20 سال است که از این لایه مشترک برداشت می کنند و هم اکنون نیز میزان تولیدشان از این لایه بیش از 300 هزار بشکه در روز است.ناگفته نماند که نگارنده شخصا از اینکه درباره فروش اوراق مشارکت اقدام نشده خشنودم؛ چراکه تا وقتی چنین بی برنامگی، نابسامانی و فقدان شفافیت مالی در صنعت نفت وجود دارد، تزریق هر مبلغ جدیدی فقط پیچیدگی و معضلات را بیشتر می کند و امیدوارم دولت محترم تدبیری اساسی در این زمینه بیندیشد.
                