یک‌شنبه ۲۴ اردیبهشت ۱۳۹۶
-----------------------------------------
یادداشت
-----------------------------------------
دلایل روشن برای رای به روحانی
-----------------------------------------

                    برای شرکت در انتخابات ریاست جمهوری و رای دادن به آقای روحانی دلایلی دارم. می بینم چرخ های اقتصاد کشور به گردش درآمده و به ویژه در یک سال گذشته در حال خروج از وضعیت رکود هستیم. آغاز راه است، اما به راه افتاده ایم. می بینم برای روحانی و دولت او روشن است که باید موانع را از سر راه سرمایه گذاری خارجی برداشت و با حضور فعال در عرصه اقتصاد بین المللی و بازار جهانی، توسعه مداوم اقتصادی را تضمین کرد که به معنای بهبود زندگی کارگران و زحمت کشان است. می بینم با تدبیر، خطر جنگ و مصیبت از سر مردم دور شده، بسیاری از تحریم ها حذف شده و حتی مسئول سیاست خارجی اتحادیه اروپا به ترامپ می فهماند که ایران به تعهدهای خود پایبند مانده است. می بینم برابری جنسیتی برای دولت روحانی فقط یک شعار نیست، بل یک باور است.می بینم دست کم در حوزه انتشار کتاب از شدت نظارت سلیقه ای و تنگ نظری ها کاسته شده، هرچند هنوز راه درازی تا برقراری آزادی بیان در گستره های دیگر (دانشگاه ها و هنرهای تئاتر، سینما، موسیقی و...) باقی مانده است. این همه دلایلی بسنده برای خواست تداوم کار دولت فعلی است، خاصه که رقیبان روحانی در این انتخابات با گفته هایشان تصوری هراس آور از آینده ما ترسیم می کنند و ما هم خاطراتی هراس آور از گذشته داریم. جز اینها دلیل اصلی من برای رای دادن به روحانی، تدوین و انتشار منشور حقوق شهروندی از سوی دولت اوست. ممکن است که مواد این منشور در آینده نزدیک، مبنای تدوین قوانین نشوند یا ممکن است چنان که یک مخالف سرسخت روحانی به نگارنده گفته، با پایان کار دولت او، این منشور به دست فراموشی سپرده شود. اینها همه ممکن است، اما انتشار منشور از یک نظر رویدادی تاریخی است، زیرا نشان می دهد که در فاصله سال های 1392 تا 1396 دولتی در ایران بر سر کار بوده که چنین درک روشن و دموکراتیکی از رابطه دولت با جامعه مدنی داشته است. به احترام این منشور و با سربلندی، جمعه آینده، بیست ونهم اردیبهشت 96 به آقای روحانی رای می دهم.
                