یک‌شنبه ۶ اسفند ۱۳۹۶
-----------------------------------------
یادداشت
-----------------------------------------
دستاوردهای بدون سند در رسانه ها؟
-----------------------------------------

                    مدت زمان زیادی است که سر تیتر رسانه ها اعم از رادیو و تلویزیون و مطبوعات مملو از دستاوردهای مسئولان است که هر مخاطبی را به آینده امیدوار می کند و مخاطبان در حسرت هستند که چرا از این مدیران در بقیه بخش های جامعه که دچار تعلل است، استفاده نمی شود! و حتی خواهان دادن بهای بیشتر به این مدیران در راستای پیشرفت کشور هستند؛ اما به استثنای رادیو و تلویزیون که همیشه در حال امیددادن های خیالی به شهروندان هستند، چرا مطبوعات، خبرگزاری ها و سایت های خبری، از مدعیان دستاوردها نمی خواهند اسناد و مدارک رسیدن به این دستاوردها را نیز منتشر کنند؟ و آیا این دستاوردها مربوط به آن مدیر یا سازمان است یا مربوط به روند کنونی جامعه بوده که آنها به نام خود مصادره به مطلوب کرده اند؟ آیا رسانه ها تا به حال به این فکر کرده اند که با انتشار ادعاهای افراد ممکن است تبدیل به پله ای برای صعود مدعیان به مدارج بالاتر سیاست شوند؟ این اتفاق باعث شده مدیران به جای ارتقای درایت مدیریتی خود در صدد افزایش دانش تبلیغاتی خود باشند تا بتوانند بدون هیچ زحمتی کاستی های خود را پنهان و با نداشته ها و نکرده های خود ارتقا یابند؟ دستاوردهایی مانند افزایش ضریب بیمه در کشور، کاهش ضریب خسارات بیمه، کاهش سوانح رانندگی [بخوانید افزایش مصدومان]، افزایش رتبه علمی ایران، کاهش بیماری های مسری، امید به زندگی، کاهش بی کاری و... که تعدادشان به حدی زیاد است که از شمار خارج شده اند؛ اما سوال اینجاست که براساس کدام برنامه و اقدامی این دستاوردها محقق شده است؟ کمی تامل و بررسی اخبار و اسناد موجود نشان می دهد که در بیشتر موارد، سند و مدرکی دال بر برنامه یا اقدامی برای این دستاوردها وجود ندارد و این روند جامعه [جهانی یا شهروندی] بوده که منجر به این نتایج و دستاوردها شده است. صرفا بازنشر اخبار روابط عمومی ها یا خبرگزاری ها، بدون تعامل با منبع خبر، منجر به این سوءاستفاده از رسانه ها در سطح کشور شده است، به ترتیبی که تیتر اول و نیم صفحه برخی از مطبوعات یا خبر ثابت سایت های خبری به این دستاوردها اختصاص می یابند؛ درصورتی که درباره صحت آن گزارش دقیقی وجود ندارد. مثال اول که افزایش استفاده از بیمه از سوی شهروندان است، اگر بررسی شود، متوجه می شویم که هیچ تبلیغات و اطلاع رسانی از بیمه ها در سطح کشور به صورت فراگیر انجام نشده است و شهروندان به علت بحران های پی درپی متوجه این امر شده اند که کسانی که بیمه داشته اند، زیان کمتری دیده اند و چون بیمه در دستور کار یا همان گفت وگوی شهروندان قرار گرفته است، با موارد دیگر بیمه نیز آشنا شده و از آن استفاده کرده اند و حال آیا این افزایش استفاده از بیمه ها مربوط به عملکرد بیمه مرکزی است یا مربوط به حساب وکتاب سرانگشتی شهروندان درباره زندگی شخصی شان؟ دومین مثال را می توان به کاهش سوانح رانندگی اختصاص داد که در آن بیشتر دستگاه ها مدعی تاثیر در کاهش سوانح رانندگی هستند! آمار نشان از افزایش تصادفات و مصدومان دارد و فقط در خبرها کاهش آمار فوت در رسانه ها تبلیغ می شود که اگر سری به رسانه ها [در بعد آموزشی] و تبلیغات زده شود، هیچ نشانی از اطلاع رسانی و فرهنگ سازی در کاهش سوانح رانندگی دیده نمی شود و مشخص نیست که چگونه دستگاه های مرتبط، این کاهش مرگ ومیر را از دستاوردهای خود می دانند. درصورتی که کاهش فوتی های سوانح به چند دلیل است. الف- با عنایت به اینکه در زمان های تعطیلات امکان حرکت خودروها به علت ازدحامشان با سرعت زیاد وجود ندارد؛ در نتیجه تصادف با سرعت پایین مرگ ومیر را نیز به همراه ندارد. ب- خودروها در مقایسه با گذشته از امکانات ایمنی بیشتری بهره مند شده اند که امکان فوت افراد را کاهش داده. ج- شهروندان به علت دسترسی به ارتباطات فراگیر و جهانی با رفتارهای صحیح و مطمئن حدودا آشنا شده اند که باعث ایجاد رفتار صحیح در رانندگی شده است؛ بنابراین هیچ مسئولی نمی تواند نتایج را به خود نسبت دهد. سومین مثال درباره رتبه علمی ایران است که عده ای آن را از دستاوردهای خود می دانند؛ درصورتی که با بررسی بودجه پژوهشی کشور ملاحظه می شود این بودجه از سال 1384 به این سو روزبه روز کاهش یافته است و دیگر بودجه ای مناسب برای پژوهش که منجر به علم شود، وجود ندارد؛ ولی با اجباری شدن نوشتن مقاله برای دانشجویان کارشناسی ارشد و دکترا و ارتقای استادان، به صورت کاذب آمار تولید علم در ایران را بالا برده اند؛ درصورتی که هر دانش آموخته دانشگاهی می داند با بودجه شخصی آن هم در کشوری با سرانه درآمد پایین، پژوهش مناسب و کاربردی منجر به علم تولید نخواهد شد و وضعیت کنونی نیم بند علمی نیز نتیجه دستاوردهای شخصی استادان، اندیشمندان و پژوهشگران کشور است که فاقد پشتوانه سازمانی است.
                