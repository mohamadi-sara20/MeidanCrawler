سه‌شنبه ۹ آبان ۱۳۹۶
-----------------------------------------
سرمقاله
-----------------------------------------
نفی استقلال روزنامه نگاری و تحدید آزادی رسانه
-----------------------------------------

                    مجال اندک است و سخن بسیار. متنی به نام «لایحه سازمان نظام رسانه جمهوری اسلامی ایران» به هیئت دولت رفته است. این متن، زمانی منتشر شده است که موادی از آن در هیئت دولت تصویب شده است. مفاد این لایحه به قدری با آزادی رسانه ها و استقلال حرفه روزنامه نگاری در تضاد و تباین است که بسیار بعید می دانم مقام هایی مانند آقای رئیس جمهور و آقای وزیر فرهنگ و ارشاد اسلامی از زبان و قلم کارشناسان و روزنامه نگاران حرفه ای و مستقل موارد متعدد انحراف ها و اشکالات بنیادی و اساسی این لایحه را شنیده و خوانده باشند و باز هم به تصویب آن رضا داده باشند؛ اشکالاتی ساختاری که امکان ترمیم و اصلاح آنها وجود ندارد. پیش از این، در سال 1393، نسخه ای از لایحه سازمان نظام صنفی منتشر شد و در همان زمان ده ها نفر از روزنامه نگاران، حقوق دانان و متخصصان علوم ارتباط، از طیف ها و مشرب های مختلف سیاسی و رسانه ای، نقدهای متعددی بر آن داشتند. تقریبا محور مشترک نقد منتقدان این بود که لایحه سازمان نظام رسانه، موجب دولتی شدن روزنامه نگاری و نفی استقلال حرفه روزنامه نگاری و تحدید آزادی رسانه در ایران شده است. لایحه ای که اینک منتشر شده است، اگرچه در ظاهر تغییرات مختصری داشته و کمی هم خلاصه تر است، اما مواد و مفاد اصلی و مهم آن همان است که در سال 93 منتشر و با واکنش منفی متخصصان و روزنامه نگاران روبه رو شد. در واقع این لایحه به ایراد بنیادینی که قبلا در جامعه مدنی و اهل حرفه گرفته شده، اصلا بی توجه بوده است. این لایحه حداقل 47 ایراد اساسی حقوقی و رسانه ای دارد که طرح همه آنها در این یادداشت کوتاه ممکن و مقدور نیست. این ایرادات نشان دهنده آن است که اولا این لایحه به اصول پایه روزنامه نگاری، یعنی آزادی رسانه، امنیت رسانه و استقلال حرفه روزنامه نگاری به شکل گسترده ای بی اعتناست و آنها را نقض می کند. ثانیا به قوانین اساسی و عادی کشور در زمینه آزادی مطبوعات، آزادی بیان، حدود وظایف قوه قضائیه و نظام حقوقی موجود توجهی ندارد. ثالثا شرایط و ویژگی های کار رسانه و مطبوعات را نمی داند و رعایت نکرده است. شرح بعضی از این ایرادات از این قرار است:الف) سازمان نظام رسانه، تحت کنترل کامل دولت است و صنف روزنامه نگار در آن هیچ استقلالی ندارد بلکه سررشته تمام امور اصلی و تعیین کننده سازمان در اختیار دولت است؛ زیرا1- طبق ماده 19، صلاحیت نامزدهای عضویت در هیئت مدیره سازمان نظام رسانه، باید به تایید هیئتی برسد که کاملا دولتی و غیرصنفی است. اعضای این هیئت عبارت اند از: مدیرکل فرهنگ و ارشاد اسلامی استان، رئیس دادگستری استان، مدیرکل سازمان صداوسیمای استان، بازرس سازمان و نماینده مدیران مسئول استان. این هیئت باید تعیین کند چه کسانی صلاحیت نامزدی و عضویت در هیئت مدیره یک سازمان مثلا حرفه ای رسانه ای را دارند.2- طبق ماده 22 نیز هیئت مرکزی انتخابات که باز هم اکثریت آن حکومتی و غیرصنفی اند، می تواند نتیجه انتخابات هیئت مدیره را ابطال کند. اعضای این هیئت عبارت اند از: نمایندگان دادستان کل و وزیر فرهنگ و ارشاد اسلامی، یک قاضی بازنشسته، یک نماینده از هیئت نظارت بر مطبوعات و یک نماینده از شورای عالی سازمان.3- هیئت رسیدگی به تخلفات حرفه ای، مجموعه ای از افراد است که اکثریت آنها حکومتی و غیرحرفه ای و غیرصنفی اند. طبق ماده 27 این افراد عبارت اند از: مدیرکل فرهنگ و ارشاد اسلامی استان، یک قاضی بازنشسته، یک وکیل، یک عضو هیئت منصفه، یک مدیرمسئول و یک روزنامه نگار. این افراد اساسا نمی توانند فهم و درک حرفه ای از روزنامه نگاری داشته باشند؛ چون کارشان این نیست.به طورکلی تمامی ورودی و خروجی این سازمان در کنترل کامل دولت است و روزنامه نگاران در آن نقش موثری ندارند.4- در این قانون فقط کسی از حقوق طبیعی و ذاتی روزنامه نگاری برخوردار است که چیزی به نام «پروانه خبرنگاری» گرفته باشد. یعنی درحالی که بسیاری عقیده دارند که نظام صدور پروانه که در قانون مطبوعات است، نظامی عقب مانده و ناکارآمد است و با اصول حقوق و آزادی مطبوعات مغایر است، این لایحه روزنامه نگاری را هم موکول به اخذ پروانه روزنامه نگاری کرده است. درواقع کسانی که چنین پروانه ای نداشته باشند، از حقوق روزنامه نگاری محروم اند.برای مثال روزنامه نگاری که این پروانه را نداشته باشد، نمی تواند در سازمان ها و مراجع رسمی و عرصه عمومی کار کند. در صورت وقوع جرم مطبوعاتی، اگر آن مطلب متعلق به کسی باشد که پروانه روزنامه نگاری ندارد، در دادگاه عمومی و بدون حضور هیئت منصفه محاکمه می شود.5- هیئت رسیدگی به تخلفات این سازمان، می تواند یک روزنامه نگار را برای مدت چندسال یا دائم از داشتن پروانه روزنامه نگاری و در واقع از کار روزنامه نگاری محروم کند. این یک مداخله تمام عیار در کار قضائی است.6- بخش بزرگی از آنچه این لایحه به عنوان تخلف محسوب کرده است، در واقع از عناوین کیفری است که رسیدگی به آنها فقط در صلاحیت دادگاه ها با رعایت تشریفات قانونی آئین دادرسی کیفری و حضور هیئت منصفه است. اما این لایحه شرایطی ایجاد کرده که بدون صلاحیت قضائی و بدون تشریفات قانونی کسانی بتوانند روزنامه نگار را از حقوق اساسی اش محروم کنند.7- طبق ماده 52، فقط کسانی می توانند روزنامه نگاری کنند که عضو سازمان باشند. همچنین طبق ماده 65 همه مدیران مسئول و سردبیران باید عضو سازمان باشند. درواقع سازمانی که به شدت تحت کنترل قدرت و دولت است، همه چیز رسانه ها را نیز در انقیاد خود می گیرد. ب) این لایحه نشان می دهد که نویسندگان آشنایی چندانی با دانش حقوق و قوانین جاری کشور نداشته اند و نکاتی بدیهی و ساده را نتوانسته اند رعایت کنند. از جمله: 1- در بند 4 از ماده 38، آمده است که هیئت رسیدگی به تخلفات می تواند رای به جبران خسارت علیه یک روزنامه نگار بدهد. دانشجویان حقوق هم می دانند تعیین خسارت و الزام کسی به پرداخت خسارت، یک عمل قضائی و فقط در صلاحیت دادگاه هاست. هیئت رسیدگی به تخلفات در جایی مانند یک سازمان صنفی، نمی تواند صلاحیت چنین کاری داشته باشد و این مداخله در امور قضائی است.2- ماده 33، 11 مورد تخلف حرفه ای را مشخص کرده است که اگر اتفاق بیفتد، هیئت رسیدگی به تخلفات می تواند رسانه یا روزنامه نگار را تنبیه کرده و حتی از کار محروم کند. قطع نظر از اینکه این فهرست غیرمعقول و غیرحقوقی است، نکته مهم این است که 10 مورد از این 11 مورد، اموری اند که جرم هستند. این موارد باید در دادگاه ها و با تشریفات دقیق دادرسی رسیدگی شوند. هیئت رسیدگی به تخلفات اساسا صالح به رسیدگی به چنین مواردی نیست و این نقض آشکار حق دفاع و اصول 36 و 37 قانون اساسی است.3- ماده 3 لایحه مدعی است که سازمان نظام رسانه، دارای شخصیت مستقل بوده و غیردولتی است. سپس در ماده 41 تصمیمات هیئت رسیدگی به تخلفات را قابل شکایت در دیوان عدالت اداری می داند. وقتی این سازمان اساسا دولتی است، دیوان عدالت اداری صلاحیت رسیدگی به شکایت علیه آن را ندارد. چون دیوان فقط برای رسیدگی به شکایت علیه تصمیمات دولت و سازمان های عمومی و شوراها و هیئت های دولتی صلاحیت دارد. ج) لایحه نظام جامع رسانه، رسانه ها و شرایط کاری و حرفه ای آنها را نمی شناسد زیرا: 1- هرکس که مدرک کارشناسی داشته باشد، با دادن آزمون و مدتی کارآموزی، می تواند عضو این سازمان بشود (مفاد ماده 51) این چه سازمان صنفی و حرفه ای است که این قدر فراخ و غیرحرفه ای می توان وارد آن شد؟ آیا این روزنامه نگاری است؟2- کارکنان سازمان صداوسیما هم می توانند عضو این سازمان بشوند. از نظر اصول رسانه ای و نیز رژیم مالکیت انحصاری صداوسیما، نمی توان خبرنگاران این سازمان را با روزنامه نگاران کاغذی یا سایت ها مقایسه کرد و در یک تشکل حرفه ای دید. از نظر صنفی نیز شرایط این دو گروه مطلقا متمایز و نامتجانس است. همچنین مقررات خاص حاکم بر هریک تفاوت های برجسته ای دارند.3- لایحه توجهی به این نکته نکرده است که در امور رسانه ای، میان مدیران مسئول و روزنامه نگاران، از نظر صنفی و حقوق و نیازهای صنفی تفاوت های برجسته ای وجود دارد و به همین دلیل نمی شود هر دو گروه را در یک تشکل واحد دید. درحال حاضر انجمن های صنفی نیز به کارگری و کارفرمایی تقسیم می شوند. همان طور که گفته شد، ایرادات فراوان است و بحث درباره همه آنها فرصتی بیشتر می طلبد.گمان من آن است که شاید آقای رئیس جمهور و آقای وزیر فرهنگ و ارشاد اسلامی، مجالی برای استفاده از نظرات کارشناسان و روزنامه نگاران مجرب و مستقل نیافته اند تا ایرادات این متن را بر آنها مکشوف و از ادامه کار لایحه جلوگیری کنند. امید است اینک پیش از گذشتن وقت، از ادامه بررسی این لایحه جلوگیری کرده و مانع از تصویب لایحه ای شوند که آثار منفی و زیانباری برای همه، از حقوق ملت تا رسانه های مختلف و روزنامه نگاران تا دولت خواهد داشت. لایحه نظام جامع رسانه، یکجا تحدیدهای گسترده ای برای آزادی رسانه و روزنامه نگاری کشور ایجاد کرده است و استقلال حرفه ای روزنامه نگاری را از بین می برد. امنیت روزنامه نگاری را شدیدا مخدوش کرده و نهایتا روابط کاری میان روزنامه نگاران و مدیران مسئول را مختل می کند. قبول و تصویب چنین متنی، نه فقط موجب مباهات نیست، بلکه.... 
                