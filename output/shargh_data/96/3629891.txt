دو‌شنبه ۲۷‌شهریور ۱۳۹۶
-----------------------------------------
یادداشت
-----------------------------------------
مشهد و مسئولیت شهردار
-----------------------------------------

                    مشهد به عنوان یک کلان شهر تاریخی و زیارتی و دومین شهر بزرگ ایران تبیین کننده هویت ملی و دینی مردم ایران زمین است و سیاست گذاری، برنامه ریزی و مدیریت آن مستلزم رویکردهای تخصصی و کارشناسی است. وجود حرم ملکوتی علی ابن موسی الرضا(ع) و آثار و نمادهای فاخر فرهنگی و تاریخی مانند توس و آرامگاه فردوسی، امام محمد غزالی و آرامگاه ابراهیم عمرخیام، عطار کدکنی، بکتاش ولی و دیگر مفاخر ایران زمین در مجاورت آن و اهمیت ژئوپلیتیکی این شهر در کانون شمال شرقی تا جنوب شرقی کشور و نقش ژئواستراتژیک آن در خراسان بزرگ و هم جواری اقلیمی و سرزمینی با مظاهر تمدن ایرانی همچون نیشابور، هرات، مرو و قهستان در فرایند روزافزون جهانی شدن، توجه بیشتر به این شهر را روزافزون می کند. اکنون ساختار تولید و اشتغال جوامع با گسترش فناوری اطلاعات و ارتباطات در دوره فراپست مدرن و بهره گیری از فضای مجازی به سرعت در حال تحول است. گردشگری با پیشی گرفتن از صنایع خودرو و نفت به مهم ترین صنعت جهان تبدیل شده و مسافرت و زیارت بیش از 25 میلیون نفر به شهر مشهد فرصت مناسبی است که با هماهنگی شورای شهر، شهردار، دولت و آستان قدس رضوی ساختار عمرانی و اقتصاد شهری این شهر با تعیین راهبردهای اساسی و کلان نگر به گونه ای هدایت شود تا بستر خدمت و رفاه مجاوران و زائران را به نحو مطلوب و با رویکرد توسعه پایدار اقتصادی بر محور گردشگری و زیارت، ترسیم و محقق کند. در رژیم پهلوی طرح توسعه اطراف حرم و خیابان های مجاور آن با رویکرد معماری ایرانی و اسلامی با توجه کانونی به محوریت و جذابیت حرم و مسجد فاخر گوهرشاد طراحی و تا مراحل نهایی انجام شد به گونه ای که حداقل از میدان (فلکه) برق، میدان شهدا، میدان طبرسی و چهارراه پایین خیابان ساختمانی با ارتفاع بیش از دو یا سه طبقه مشاهده نمی شد و دیوارها با نقوش و اسلیمی های معماری ایرانی مانند بناهای تاریخی- مذهبی ایران مزین شده و حس زیبایی های معنوی و فضای قدسی حرم از اول ورود به این خیابان ها با دیدن گنبد طلایی امام رضا و مسجد فیروزه ای گوهرشاد برانگیخته می شد. متاسفانه بعد از انقلاب اسلامی و به ویژه در سه دهه اخیر، ساخت وساز ساختمان های بی قواره و پرحجم در حریم و اطراف حرم به وسیله آستان قدس رضوی به ویژه زیرگذر وحشتناک و ناهماهنگ با آن مکان زیارتی از یک سو و برآمدن قارچ گونه برج ها و ساختمان های آسمان خراش، نامنظم و بدشکل از سوی دیگر در حریم و مجاورت حرم موجب دفن و کاهش شعاع این جاذبه قدسی شده و آلودگی های تصویری حجیم موجب خدشه بر فضای زیارتی این جاذبه معنوی شده است. تاسیس و احداث بازار رضا به سبک سنتی در رژیم گذشته، مغازه ها، تیمچه ها و بساط دست فروش ها را تا حدودی سامان بخشید.....اما 40 سال است برای جمع کردن فضای آلوده مغازه ها و دکان های کوچک و مزاحم اطراف حرم طرح و برنامه ای اجرا نشده است.بدیهی است مسائل مربوط به حریم حرم امام رضا(ع) با تعیین یک راهبرد کلان و هم جهتی در سطح مقامات عالیه دینی، کشوری و هماهنگی با آستان قدس رضوی و دولت جمهوری اسلامی میسر است. طراحی و ارائه رویکرد تخصصی و کارشناسی این منطقه از شهر بر عهده شهردار و شورای شهر مشهد و وابسته به تلاش آنها برای هم سطح سازی اطلاعات و همراهی و مشارکت مردم، دولت، استانداری و آستان قدس رضوی است. شهر مشهد مشکلات دیگری هم دارد که تامین آب شرب و بهداشتی، مسائل مربوط به طرح های عمرانی ناتمام و معضلات حمل ونقل و ترافیک، بحران های ناشی از حاشیه نشینی و ساخت وسازهای غیرمجاز، آلودگی های هوا و محیط زیست، ازجمله مهم ترین آنهاست. شهردار مشهد مسئولیت تعیین راهبرد و برنامه ریزی، هدایت و مدیریت این شهر را برعهده دارد و شورای اسلامی پنجم با انتخاب مهندس قاسم تقی زاده خامسی عزم خود را برای تحول در رویکردهای سنتی در اداره این شهر بزرگ نشان داد. امید است مهندس تقی زاده که خود اهل مشهد و پرورش یافته در این شهر است، با تجربه ای که از تحصیل در آمریکا و سال های خدمت خود در استانداری خراسان رضوی، معاونت شهر داری تهران و سازمان آب دارد، با استفاده از نیروهای متخصص و فارغ التحصیلان دانشگاهی داخل و خارج کشور بتواند مشارکت مردم و بخش خصوصی و آستان قدس رضوی را برای هماهنگی و همکاری با شهرداری محقق کند و با تعیین راهبردهای معین و اعلام برنامه ای کارشناسی شده در مدیریت منابع انسانی و مادی این شهر و با اولویت خدمت به مردم و آینده نگری در توسعه پایدار شهر گام های موثری بردارد. حفظ تعالی میراث فرهنگی و فضای قدسی و زیارتی، ترویج معماری ایرانی- اسلامی در محیط اصلی شهر و حفظ امتیاز و تفاوت هویت ملی و دینی شهر مشهد و ایجاد زیرساخت های حمل ونقل مبتنی بر اولویت زیارت و گردشگری و ساماندهی به ساخت اقامتگاه ها و ارتقای سطوح کمی و کیفی آنها برای استفاده زائران و گردشگران و ارائه طرح های کلان مثل «ابرطرح گردشگری شرق ایران در دامنه ای بین مشهد و نیشابور» که قبلا ازسوی نگارنده این سطور به استانداری خراسان پیشنهاد شده و تفکیک آب شرب و بهداشتی که معضل اصلی و تهدیدکننده آینده مشهد است می تواند محور اصلی این راهبردها به حساب آیند.
                