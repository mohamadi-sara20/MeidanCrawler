چهار‌شنبه ۱‌شهریور ۱۳۹۶
-----------------------------------------
یادداشت
-----------------------------------------
بالندگی دیروز و درماندگی امروز
-----------------------------------------

                    اول شهریور مصادف با زادروز ابن سینای بزرگ، روز پزشک و پنجم شهریور زادروز زکریای رازی، داروساز و شیمیدان بزرگ ایرانی روز داروساز نام گذاری شده است. این روزها و مناسبت های فرخنده را به همکاران پزشک و داروساز تبریک می گویم و آرزوی سرآمدی و سربلندی این دو قشر فرهیخته را دارم. تلاش های ارزشمند و موثر جامعه داروسازی در سال های پس از انقلاب به ویژه رفع وابستگی نیازهای دارویی جامعه و درخشش این قشر دانشمند و فرهیخته در دوران جنگ تحمیلی و دفاع مقدس برگ زرین و درخشانی در کارنامه ایشان است. رشد و بالندگی نظام دارویی کشور در سال های پس از پیروزی انقلاب اسلامی مرهون مدیریت هدفمند و توسعه گرایانه این بخش از نظام سلامت بوده است. مدیران مهم ترین وظیفه ای که به عهده دارند، تصمیم گیری درست است. در سال های اولیه پس از پیروزی انقلاب و آغاز جنگ تحمیلی آنچه رخ داد، تصمیم گیری درست، جسورانه و خودباورانه در مسیر خودکفایی دارویی و تامین نیازهای دارویی جامعه و به ویژه تامین نیازهای دارویی در دوران جنگ در مقابله با تحریم های ظالمانه بود. در شرایطی که غربی های ظالم عراق را به سلاح های شیمیایی مجهز کرده بودند و اجازه استفاده گسترده از آن را نیز به صدام ملعون داده بودند و او نیز در به کاربردن این سلاح ها علیه نظامیان و غیر نظامیان واهمه ای نداشت، از فروش داروهای درمان مصدومان با این سلاح ها به ایران نیز خودداری می کردند. داروسازان ایرانی با وجود تجربه ناکافی؛ اما مصمم و با اتکا به علم خویش، داروهای درمان مصدومان را در داخل تولید کردند، تولید دارو در ایران را که قبل از پیروزی انقلاب اسلامی کمتر از 30 درصد از نیاز جامعه را تامین می کرد، در سال های پس از انقلاب به بیش از 80 درصد رساندند و امروز این توانمندی و نبود وابستگی را به تامین 97 درصد نیاز دارویی جامعه با اتکا به دانش و مهارت خود رسانده اند. امروز شاهدیم که زنجیره دانشی و مهارتی تامین دارو در ایران زنجیره ای کامل است. از تولید مواد اولیه دارویی در حوزه داروهای شیمیایی و بیولوژیک تا زنجیره توزیع مویرگی دارو و قابل دسترس کردن دارو در اقصا نقاط کشور با قیمت مناسب و یکسان یکی از نظام های مقبول و مرجع را در سازمان جهانی بهداشت به عنوان بزرگ ترین مجمع جهانی حوزه سلامت رقم زده است. این صنعت در شبکه بورس و اوراق بهادار کشور نیز سرآمدی و بالندگی درخوری داشته و یکی از سودآورترین، پایدارترین و مطمئن ترین سهام های مورد اقبال سرمایه گذاران در سازمان بورس و اوراق بهادار بوده است. در سال های اخیر این صنعت رو به افول نهاده، این صنعت، صنعتی است که تقریبا 70 درصد محصولات آن از سوی دولت از طریق سازمان های بیمه گر و بیمارستان ها و درمانگاه های دولتی و غیردولتی خریداری می شود.دولت در سا ل های اخیر نه تنها به انجام تعهدات خود در مقابل پرداخت مطالبات حال شده این صنایع متعهد نبوده؛ بلکه سیاست های حمایتی که در سال های گذشته برای تقویت زیرساخت ها و تشویق نوآوری در این صنعت صورت می گرفت، نیز متوقف شده است. صنعت دارو در ایران صنعتی است که قیمت گذار محصولات آن دولت است، خریدار محصولات آن دولت است و سیاست گذاری توزیع محصولات آن از سوی دولت صورت می گیرد. به عبارت دیگر اگرچه یک صنعت است و سرمایه گذاران خصوصی و عمومی دارد؛ اما همه امورات آن وابسته به سیاست های دولت است. دولت های گذشته به ویژه دولت های دوران جنگ و دهه 70 و سال های اولیه دهه 80 نگاه حمایتی و توسعه ای را در کنار سیاست های خود داشته اند. در سال های اخیر این نگاه توسعه ای و حمایتی رنگ باخته هم زمان دولت در انجام تعهدات خود در قیمت گذاری منصفانه، پرداخت به موقع مطالبات، برقراری توازن تجاری به نفع تولید در مقابل واردات و... نه تنها توفیقی نداشته؛ بلکه همتی هم نداشته است. امید می رود درماندگی امروز که همراه شده است با ورشکستگی برخی شرکت های تولیدی و توزیعی، کاهش اعتماد سرمایه گذاران در بورس به این صنعت، هزینه های مالی کمرشکن تحمیلی به صنعت، دوره وصول مطالبات بیش از 400 روز و... به بالندگی سال های نه چندان دور بازگردد. دولت دوازدهم آزمونی تاریخی را در پیش رو دارد. آیندگان قضاوت خواهند کرد که دولت دوازدهم صنعت رو به سقوط را که عامل افتخار و بالندگی دیروز بود، از سقوط نجات داد یا اینکه سقوط و نابودی آن را تسریع کرد. 
                