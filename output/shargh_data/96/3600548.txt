یک‌شنبه ۸ مرداد ۱۳۹۶
-----------------------------------------
حرف اول. ادبیات
-----------------------------------------
در مرگ ناگهانی مدیا کاشیگر تسلیت مرا بپذیرید
-----------------------------------------

                    از مرگ ناگهانی مدیا کاشیگر به شدت متاثر شدم و بسیار متاسفم که در این مدت اصلا متوجه بیماری و بستری شدن ایشان نشدم تا سری بزنم و احوالی بپرسم. مدیا کاشیگر آدم خوش مشربی بود، صریح اللهجه بود، بسیار رک بود و کمتر پرده پوشی می کرد. در عین حال کارهای بسیار مهمی در حوزه ادبیات انجام دادند. یادم هست دو کتاب از ایشان خوانده ام که هنوز در حافظه ام مانده است. یکی، ترجمه «ریخت شناسی قصه» از ولادیمیر پراپ و یکی هم اثری که به انقلاب روسیه می پرداخت و مربوط است به چند روزی که انقلاب در روسیه انجام گرفت و نقش نویسندگان و روشنفکران در این انقلاب. این دو کتاب را از او، خوب به خاطر دارم. مدیا کاشیگر از لحاظ دانش زبان فرانسه هم کم نظیر بود. اندک اند افرادی که چنان مسلط زبان دوم را بدانند که بتوانند هم زمان ترجمه کنند، و من این شانس را داشتم که مدیا کاشیگر در موقعیت های مختلف و در آن مراسمی که بنا بود مدال شوالیه ادب و فرهنگ فرانسه را به من بدهند، به عنوان مترجم همراهم باشد و او در این موقعیت ها چنان فی البداهه و با حضور ذهن ترجمه می کرد که بی نظیر بود. خاطره ای جالب از او به یاد آوردم. این اواخر به او گفتم می خواهم جایی درباره نمایشنامه نویس معروف فرانسوی اوژن یونسکو صحبت کنم و متن هایی از او بخوانم که گفت این یکی را دیگر انجام نمی دهم، برای اینکه اوژن یونسکو بسیار مشکل است و من هم بسیار خسته هستم! مدیا کاشیگر در خانه اش محافل ادبی داشت و من هم تا جایی که می توانستم می رفتم به این جلسات. جز خود او، من به پدر ایشان بسیار ارادت داشتم و دارم که شخصیت بسیار محترم و دوست داشتنی هستند. ایشان از قدیم در فضای فرهنگی بودند و من هم از همان ایام کم وبیش با ایشان آشنا هستم و امیدوارم تسلیت من را بپذیرند. به هرحال این اتفاق تلخ ناگهانی را به پدرش، به خانواده محترم او، همسر و دخترش که شاید اکنون در غربت هم باشد، تسلیت می گویم و به اهالی فرهنگ نیز تسلیت می گویم. ضمن اینکه اگر ما زودتر خبردار می شدیم که کاشیگر در چنین وضعیتی است و بیمار، اعلام نمی کردیم که قرار است روز سه شنبه تولد هفتادوهفت سالگی ام را برگزار کنیم.سال گذشته به خاطر مرگ عباس کیارستمی منصرف شدم اما این بار متاسفانه در برابر عمل انجام شده قرار گرفتم و این تلخی اما در من هست. و باز هم می گویم بسیار بسیار متاسفم.
                