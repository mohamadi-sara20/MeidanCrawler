چهار‌شنبه ۱۰ خرداد ۱۳۹۶
-----------------------------------------
type_unknown
-----------------------------------------
اتهام ولایتی پاسخ میرزاده
-----------------------------------------

                    شرق: حواشی و مشکلات درباره دانشگاه آزاد اسلامی که مدتی است توفان تغییرات در آن وزیدن گرفته، همچنان ادامه دارد. روز گذشته و در جدیدترین رویداد مرتبط با مسائل این دانشگاه، علی اکبر ولایتی، رئیس هیئت موسس دانشگاه آزاد، در مصاحبه ای با روزنامه کیهان اقدام به افشاگری و بیان برخی موضوعات در رابطه با مسائل مالی دانشگاه و رئیس معزول آن کرد. در مقابل نیز حمید میرزاده با صدور بیانیه ای به این ادعاها واکنش نشان داد. آنچه در ادامه آمده است جزئیات بخشی از مسائل مطرح شده از سوی ولایتی و پاسخ میرزاده است. رئیس هیئت موسس دانشگاه آزاد در مصاحبه خود با کیهان گفت: بخشی از مشکل اصلی در این میان دخالت فرزندان آقای میرزاده در امور دانشگاه آزاد و دخالت آنها در انعقاد قراردادهای مالی کلان است که اسناد همه اینها موجود است. وی همچنین در بخشی دیگر گفته است: «پس از انتصاب این جانب از سوی مقام معظم رهبری به عنوان رئیس هیئت موسس و انتخاب من به عنوان رئیس هیئت امنا، در مسائل متعدد و پیچیده وارد شدم که این مسائل شامل فسادهای مالی نیز می شد.ابتدا تلاش من بر آن بود که به صورت مسالمت آمیز این معضلات حل شود. بنابراین به آقای میرزاده، رئیس دانشگاه آزاد اسلامی، بابت فسادهای مالی موجود در دانشگاه آزاد تذکراتی داده شد».ولایتی ادعا کرد: «این فسادهای مالی از زمان حیات مرحوم آیت الله هاشمی رفسنجانی مطرح شده بود. آقای علی محمد نوریان که دبیرکل هیئت موسس هستند و از سوی مرحوم هاشمی رفسنجانی به سمت بازرسی منصوب شده بودند، این موارد را مطرح کرده بودند و بنا به شهادت برخی از اعضای هیئت موسس و امنا (که در صورت لزوم اسامی آنها را خواهم گفت) قرار بود آقای میرزاده عزل شود. اگر لازم شد نام بعضی از مدعیان امروز که خبر تصمیم مرحوم آیت الله هاشمی رفسنجانی مبنی بر عزل میرزاده را حضورا به این جانب گفتند خواهم گفت. وقتی آیت الله هاشمی گزارش این مفسده ها را شنید، گفته بود که برخورد با فرد موردنظر پس از انتخابات صورت گیرد. بخشی از مشکل اصلی در این میان دخالت فرزندان آقای میرزاده در امور دانشگاه آزاد و دخالت آنها در انعقاد قراردادهای مالی کلان است که اسناد همه اینها موجود است. حتی اظهارات بعضی از روسای واحدهای دانشگاه آزاد موجود است که با امضای خط خود دراین باره نوشته اند».او در پاسخ به این سوال کیهان «می توانید برای ما نمونه ای از این موارد را بگویید؟» این گونه توضیح داد: «مثلا فرزند آقای میرزاده از برخی روسای واحدها خواسته است که با شرکت خاصی قرارداد منعقد کنند و آن فرد زیر بار نرفته و مغضوب آقای میرزاده قرار گرفته است. گزارش های متعدد و مستدل مبنی بر این فسادها موجود است. از تاریخ نصب این جانب به سمت رئیس هیئت موسس، بنده به طور مکرر با آقای میرزاده مکاتبه کرده و به صورت حضوری به او تذکر دادم که معاملات و قراردادهای کلان بدون اطلاع این جانب و مشورت با افراد صاحب نظر و مصلح منعقد نشود. از جمله این قراردادها شراکت در یک کارخانه داروسازی به مبلغ بیش از 200 میلیارد تومان بود که به محض اطلاع گفتم که باید متوقف شود».ولایتی در بخش دیگری از مصاحبه گفته است: «قرار بر این شد که بنده نماینده ای معرفی کنم. بنده آقای دکتر رهایی، رئیس سابق دانشگاه امیرکبیر، را معرفی کردم که در جلسات تصمیم گیری برای انعقاد قراردادها حضور داشته باشد و هر معامله ای که ایشان به صلاح ندیدند متوقف شود تا رسیدگی در مورد آن صورت گیرد. پس از این بود که آقای میرزاده نامه ای برای من نوشتند و در آن نامه این رسیدگی ها را که برای جلوگیری از بروز مفاسد بود دخالت های غیرقانونی نامیدند. ایشان در آن نامه گفته بودند که هیئت موسس و هیئت امنا اجازه ورود در کارهای اجرائی دانشگاه را ندارند. در این میان شواهد متعدد مبنی بر فسادهای موجود در معاملات به این جانب می رسید. رئیس دانشگاه اسلامشهر شرحی نوشت و همچنین حضورا برای این جانب بیان کرد. او گفت که هیئت تصمیم گیر در دانشگاه آزاد به وی ابلاغ کرده اند که زمینی را به مبلغ بیش از 50 میلیارد تومان برای پارکینگ دانشگاه از یک خانواده خاص و مقیم خارج کشور خریداری کند. او با آنها وارد معامله می شود و پس از چانه زنی بسیار، این مبلغ را به 36 میلیارد تومان کاهش می دهد. در این میان از سوی وکیل آن خانواده به او پیشنهاد می شود که 10 درصد معامله را به عنوان رشوه بگیرد و به همان مبلغ بیش از 50 میلیارد رضایت بدهد که وی زیر بار نمی رود و معامله را لغو می کند».در ادامه ولایتی می گوید: «این جانب چاره ای ندیدم جز اینکه به مسئولیت خود عمل کنم. بنابراین طبق ماده 11 اساسنامه براساس درخواست چهار نفر از هیئت امنا (درحالی که سه نفر کافی بود) جلسه فوق العاده تشکیل دادیم. در این جلسه تمام 9 نفر اعضای هیئت امنا حاضر بودند. دستور جلسه رسیدگی به همین مفاسد مالی بود. در این جلسه آقای علی محمد نوریان، دبیرکل هیئت موسس که منصوب آیت الله هاشمی بود، چند نمونه از فسادهای مالی ثابت شده مدیریت دانشگاه آزاد را با اسلاید مدارک (که شامل شش زونکن بود) نشان داد. دو وزیر بهداشت و علوم مطالب خودشان را بیان و برای شرکت در جلسه هیئت دولت جلسه را ترک کردند. تعداد هیئت امنا به هفت نفر رسید. برپایه اساسنامه، اکثریت برای تشکیل جلسه کافی است. بنابراین جلسه ادامه یافت. با توجه به گزارش دبیرکل هیئت موسس، این جانب به عنوان رئیس هیئت امنا تصمیم گرفتم که درباره عزل یا ادامه کار آقای میرزاده رای گیری انجام شود. پنج نفر از هفت نفر اعضای حاضر در جلسه ابتدا به استعفای ایشان در مدت یک هفته و سپس عزل وی در صورتی که استعفا ندهد رای دادند».طبق گفته او: «آقای میرزاده اعلام کرد از فردا به دانشگاه نخواهد رفت. پس از آن آقای میرزاده و یک نفر دیگر از اعضا، جلسه را ترک کردند. با وجود رفتن آنها هنوز اکثر افراد حاضر بودند و اساسنامه هم می گوید که اگر اکثریت حاضر رای دهند، رای آنها قانونی است. بنابراین اگر از پنج نفر باقی مانده حتی سه نفر هم به سرپرستی آقای نوریان رای می دادند کافی بود، درحالی که هر پنج نفر به ایشان رای دادند و امضا کردند که برای نخستین بار در تاریخ دانشگاه آزاد رای و امضای حاضران ثبت شد و اگر لازم شد در همین روزنامه منتشر می کنیم».در واکنش به این گفته های علی اکبر ولایتی، حمید میرزاده رئیس سابق دانشگاه آزاد اسلامی درباره اتهامات فساد مالی مطرح شده به او پاسخ داد.میرزاده در نامه خود در این رابطه این طور توضیح داده است: «علی رغم اینکه در پاسخ به اتهامات مشابه که در جلسه موسوم به هیئت امنا مورخ 2/3/1396 دانشگاه مطرح شد، پیش تر طی دو فقره نامه جداگانه در تاریخ های 2/3/1396 و 6/3/1396 عنوان آقای دکتر ولایتی و برای اجتناب از رسانه ای شدن موضوعات مطروحه، با ارسال توضیحات و مستندات اقدام کرده ام. معهذا چون ایشان بدون توجه به توضیحات و مستندات ارسالی نسبت به تکرار اتهامات مذکور، اما اینبار از طریق رسانه ها اقدام کرده اند، لاجرم مجبور شدم مراتب زیر را برای تنویر افکار عمومی اعلام دارم: در مورد گزارش رئیس واحد اسلامشهر که از قول ایشان اعلام شده از نامبرده به اجبار خواسته شده زمینی را به مبلغ 53 میلیارد تومان برای حل مشکل پارکینگ آن واحد خریداری کند، این موضوع کاملا دروغ و کذب و قلب حقیقت است. سابقه اولیه خرید زمین مذکور به پیشنهاد و نامه شماره 104545 مورخ 27/8/91 خود رئیس واحد اسلامشهر یعنی قبل از تصدی این جانب در دانشگاه بازمی گردد که مسئله مذکور پس از چندین نوبت طرح در کمیسیون معاملات و در نهایت به دلایل مختلف منجر به صدور مجوز برای خرید ملک فوق الذکر نشده است. در این فرایند و در سال 94 این جانب طی یک نوبت و در هامش مکاتبات مرتبط اعلام نموده ام «ضرورت خرید این زمین با این مبلغ بسیار بالا که به قرار اطلاع بالغ بر 36 میلیارد تومان است چیست؟» و در نوبت دیگر در همین سال و پس از بررسی مسئله علی رغم تایید معاونت عمرانی و کمیسیون معاملات دانشگاه، اجازه خرید زمین مورد تقاضا را ندادم و کتبا مخالفت نموده و خطاب به معاون اداری و مالی دانشگاه نوشتم: «خرید زمین واحد اسلامشهر پیشنهادی رئیس واحد به مبلغ بسیار زیادی است که صلاح نمی دانم این مبلغ بار مالی به دانشگاه تحمیل شود. از دستور کمیسیون معاملات خارج کنید». در ادامه و علی رغم اعلام عدم موافقت این جانب با مصوبه کمیسیون معاملات، رئیس واحد اسلامشهر مجددا و طی نامه شماره 9797/95/اس مورخ 13/3/1395 راسا به عنوان معاون عمرانی دانشگاه تقاضای خرید زمین را داده و طی چندین فقره مکاتبه اصرار و تاکید به خرید آن داشت. حتی در این روند اعلام نمود که فروشنده را راضی نموده است که قیمت ثمن معامله را به نحو قابل ملاحظه ای کاهش دهد، که این جانب عدم موافقت خود را مجددا و کتبا اعلام و به شرح زیر به معاون عمرانی دانشگاه ابلاغ کردم: «تاریخچه دانشگاه آزاد اسلامی تامین زمین توسط مردم و اغلب به صورت هبه بوده یا نهادها به قیمت ارزان واگذار کرده اند. پرداخت مبلغ 53 میلیارد تومان یا حتی کمتر برای این کار را قبول ندارم. رئیس واحد راه حل مناسب تری پیدا کند».جالب توجه اینکه برخی ایادی ذی نفع با تحریک بعضی ساکنین و مردم اسلامشهر و جمع آوری امضا به عنوان رئیس فقید هیئت امنا و هیئت موسس دانشگاه، مبنی بر اینکه خودروهای دانشجویان و کارکنان واحد اسلامشهر باعث اذیت و آزار مردم محل شده است، سعی در ایجاد فشار روی این جانب برای خرید زمین مذکور به بهانه کسب رضایت مردم برای تامین پارکینگ خودروها داشتند که بنده از طریق مرکز بازرسی دانشگاه در جریان این امر قرار گرفتم که به من گفتند پیگیری مستمر خرید این زمین توسط رئیس واحد اسلامشهر بوده است، که خوشبختانه از ایراد خسارت به دانشگاه جلوگیری کردم و اصولا برای خرید زمین مذکور مجوزی از طرف این جانب نه تنها صادر نشد، بلکه با مخالفت بنده از دستور جلسه کمیسیون معاملات دانشگاه خارج و مراتب کتبا توسط دبیر کمیسیون مذکور به رئیس واحد ابلاغ شد. حالا باید معلوم شود که پشت پرده پنهان اصرار به خرید این زمین چه منافعی برای چه کسانی بوده که از تصمیم این جانب ناراحت و ناراضی و خشمگین هستند.؟! مستندات مراتب مذکور را طی نامه مورخ 2/3/1396 برای آقای دکتر ولایتی و بعضی از اعضای هیئت امنا دانشگاه فرستادم و رسانه های محترم می توانند آن مدارک را مطالبه کنند.آقای دکتر ولایتی در مورد دخالت فرزندان این جانب در امور دانشگاه و اعلام دخالت آنها در قراردادهای کلان دانشگاه اعلام کرده اند که اسناد آن موجود است و فسادهای مدیریت دانشگاه ثابت شده است. اولا از آقای دکتر ولایتی می خواهم اسناد این فسادهای ادعایی را به اطلاع عموم برسانند ثانیا بنده پیشنهاد می دهم ایشان و این جانب در حضور مدیران دانشگاه و مدعیان و ارباب جراید و اصحاب رسانه های جمعی مناظره ای در سالن فرهیختگان دانشگاه در سازمان مرکزی داشته باشیم تا معلوم شود آیا این مواردی که مطرح کرده اند واقعیت دارد یا ساخته و پرداخته آن دسته از روسا و مدیران واحدهایی است که یا به خاطر فساد مالی و تخلفات اداری و آموزشی برکنار شده اند و همان ها با تحریک و تمشیت بعضی اشخاص که تحمل موفقیت های دانشگاه در 43 ماه مدیریت این جانب را نداشتند، مرجع دادن اطلاعات دروغ و قلب واقعیت ها به ایشان بوده اند؟ثالثا فرزندان بنده هیچ گونه دخالتی در امور دانشگاه و قراردادهای کلان آن نداشتند و اصولا کلیه امور مالی و اداری و خدماتی و اقتصادی و معاملاتی دانشگاه در چارچوب آیین نامه های مالی و معاملاتی و مصوبات هیئت امنا و کاملا شفاف بوده و هیچ کس نمی تواند خلاف آن عمل کند.این کلی گویی و توهین و تهمت و نقل قول از افرادی است که به خواسته های ناحق خود در دانشگاه نرسیدند و از سوی همان اشخاص ساخته وپرداخته شده است و متاسفانه آقای دکتر ولایتی مرتبا آنها را تکرار می کنند. متاسفانه ایشان با معزولان ما بیشتر از خود بنده که مسئول دانشگاه بودم جلسه و وقت می گذاشتند. البته بنده و فرزندانم حق دفاع درخصوص این تهمت ها را برای خود محفوظ می داریم و گفتنی هایی در این باره و چرایی طرح این گونه موارد دارم که در اطلاع رسانی بعدی اعلان خواهم کرد که چه اشخاصی حتی در حیات مرحوم آیت الله هاشمی در تحولات اخیر دانشگاه و قبل از آن هیزم کشی و فتنه انگیزی و جعل واقعیت و ذهن آقای دکتر ولایتی را نسبت به این جانب بدبین کردند.در جلسه موسوم به هیئت امنا در تاریخ 2/3/1396 گفتم و برای آقای دکتر ولایتی نوشتم اگر بنده خدای ناکرده اهل سوءاستفاده و فساد بودم، باید رفتارم با شما کاملا متفاوت می بود. برخلاف وظیفه ام عمل می کردم و به شما دروغ می گفتم و با تملق و چاپلوسی که متاسفانه سکه رایج این روزها شده، پست خودم را حفظ می کردم تا فارغ از منافع دانشگاه به سوءاستفاده ادامه دهم زیرا آدم سوءاستفاده گر به هر قیمتی سعی در ماندن دارد!کمااینکه درخصوص نصب آقای کلانتری به جای آقای طاها هاشمی در جلسه با حضور آقای محمدیان مطرح شد که اگر نصب ایشان را بپذیرم در شورای عالی انقلاب فرهنگی برای چهار سال دیگر و برای تداوم مدیریت بنده نظر اعضای شورا را جلب خواهند کرد.، اما به خاطر اینکه این موضوع خلاف اساسنامه دانشگاه بود این پیشنهاد شیرین را نپذیرفتم! حالا سوال اینجاست چطور اگر بنده فاسد بودم شما می خواستید برای مدیریت چهار سال دیگر این جانب از شورای عالی انقلاب فرهنگی رای بگیرید؟!وقتی شما در جلسات مکرر و مخصوصا در جلسه 2/3/1396 پاسخ های مستند و مقاومت مرا دیدید گفتید این اتهامات هنوز ثابت نشده، همه آنها به کنار، اصلا من با تو نمی توانم کار کنم! و افزودید در صورتی می توانید رئیس دانشگاه بمانید که من هرچه گفتم بپذیرید، هر که را گفتم عزل کنید و هر که را گفتم نصب کنید و هر کاری گفتم انجام دهید و اختیاری نداشته باشید.بنده هم عرض کردم پس تکلیف اختیارات و وظایف رئیس دانشگاه که در مواد 13 و 14 اساسنامه به آن تصریح شده و اداره امور دانشگاه و عزل ونصب مدیران به رئیس دانشگاه محول شده چه می شود؟ که آقای دکتر ولایتی گفتند من کاری به اساسنامه ندارم. درحالی که در حکم مقام معظم رهبری عنوان هیئت موسس دانشگاه برای انتصاب ایشان به سمت رئیس هیئت موسس، معظم له بر تکمیل هیئت امنا و هیئت موسس دانشگاه از طریق هیئت های مذکور و شورای عالی انقلاب فرهنگی تصریح شده که خود نشانگر پذیرش اساسنامه دانشگاه است که خود مصوب شورای عالی انقلاب فرهنگی است. قبل از رسانه ای کردن این موضوعات از سوی آقای دکتر ولایتی، بنده برای اجتناب از رسانه ای شدن آنها و درخصوص تحولات اخیر در دانشگاه گزارشی و اقدامات خلاف اساسنامه و مصوبات هیئت امنای مرکزی، از سوی ایشان و صدور احکام برای اشخاص مختلف و دخالت در امور اجرائی دانشگاه در تاریخ 6/3/1396 خدمت دفتر مقام معظم رهبری و دو گزارش در تاریخ های 19/2/1396 و 2/3/1396 خدمت دفتر مقام محترم ریاست جمهوری و رئیس شورای عالی انقلاب فرهنگی تقدیم کرده ام که امید است مطمح نظر و رسیدگی قرار گیرد».
                