چهار‌شنبه ۳ آبان ۱۳۹۶
-----------------------------------------
حرف اول
-----------------------------------------
توسعه علمی و گزینه وزارت علوم
-----------------------------------------

                    دانشگاه ها و نظام آموزش عالی هر کشور نقشی اساسی و کلیدی در فرایند توسعه آن ایفا می کنند. بدون شک، تا زمانی که نظام آموزش عالی و زیرنظام های مرتبط در دو سطح کمی و کیفی و به شکلی مطلوب توسعه نیابند، نمی توان از دستاوردهای برنامه های توسعه ای و حرکت در مسیر صحیح تعالی و پیشرفت کشور و جامعه سخن به میان آورد. از این رو، می توان گفت توجه و تمرکز بر برنامه های متناسب توسعه علمی به مثابه یک پیشران و موتور محرکه در دستیابی به یک مدل توسعه ای جامع، متوازن و همه جانبه، ضرورتی انکارناپذیر به شمار می رود. در این راستا و برای پیشبرد برنامه های توسعه ای در ساحت علم و فناوری، وزارت علوم به عنوان متولی اصلی حوزه علوم، تحقیقات و فناوری کشور از نقش و مسئولیتی محوری و اصیل برخوردار است و فردی که در راس این وزارتخانه قرار می گیرد، می تواند مبتنی بر ظرفیت ها و توانمندی های متنوع و متکثر موجود در این بخش و به ویژه با استفاده از توان نخبگان دانشگاهی کشور در بستر رویکردی هم گرا و هم افزا، سیاست ها و برنامه های علمی و فناورانه را در مسیر درست خود به حرکت درآورد و جهشی پرشتاب به آن ببخشد. آنچه از پیشینه علمی و اجرائی و نیز برنامه پیشنهادی دکتر منصور غلامی، گزینه پیشنهادی ریاست محترم جمهوری به مجلس برای تصدی مسئولیت وزارت علوم برمی آید، این نگرش را ایجاد می کند......که دکتر غلامی به عنوان یکی از سرمایه های جامعه علمی و دانشگاهی کشور و انسانی اخلاق مدار، متدین و وارسته، می تواند با تاکید و تمرکز بر تجربه های گران سنگ پیشین در حوزه آموزش عالی، گزینه ای مناسب و شایسته برای احراز این مسئولیت خطیر در شرایط حساس کنونی به حساب آید. او می تواند با تاکید بر برنامه ای که بر اساس محورهایی مانند «نظام تدبیر آموزش، پژوهش و فناوری»، «نظام آموزش عالی شایسته محور، توانمندساز و کارآمد»، «نظام فرهنگی انسان ساز و اخلاق مدار»، «نظام علم، فناوری و نوآوری بومی و اثر بخش در پیشرفت و عدالت»، «توسعه سرمایه های انسانی آموزشی، پژوهشی و فناورانه»، «توسعه مشارکت و همکاری های ملی و بین المللی» و «توسعه زیرساخت های کلیدی و شتاب بخش» تنظیم، تدوین و ارائه شده است، به خوبی از ایفای نقش سکانداری و هدایتگری عرصه علم و فناوری در راستای پیشبرد برنامه های توسعه علمی نظام جمهوری اسلامی ایران برآید. در این میان، به باور نگارنده دکتر غلامی که خود از نزدیک با مشکلات روز جامعه دانشجویی و دانشگاهی کشور آشناست، می تواند بر مسائل و موضوعات مهمی چون ارتقای کیفیت آموزش عالی به جای توسعه کمی گرایانه صرف دوره ها و رشته های آموزشی، ایجاد راهکارهایی برای ارتباط وسیع تر، دقیق تر با صنعت و فراهم کردن شرایط فعالیت نخبگان دانشگاهی برای جلوگیری از گسترش پدیده مهاجرت نخبگان تمرکز و توجه بیشتری مبذول دارد. همچنین توجه به مقوله رفاه اعضای هیئت علمی به ویژه استادان تازه استخدام شده و نیز کارکنان وزارت علوم، دانشگاه ها و نهادهای وابسته و تمرکز بر حل مشکلات معیشتی دانشجویان دکترا در کنار ضابطه مندکردن جذب دانشجویان در مقطع دکترا، می تواند از دیگر اولویت های مهم در این زمینه باشد. امید است نمایندگان مجلس با مطالعه دقیق برنامه پیشنهادی و دقیق دکتر غلامی، با رای بالا به ایشان، دولت محترم را در پیشبرد برنامه های توسعه علمی یاری کنند. بلاتکلیفی بیشتر در وزارت علوم، لطمه به نهاد مهم دانشگاه در کشور است. همه استادان و دلسوزان حتی منتقدان گزینه پیشنهادی رئیس جمهور نیز با اطلاع از شرایط دشوار معرفی وزیر پیشنهادی و اعتماد به رئیس جمهور، می توانند نظرات خود را بیان کرده و خواستار اجرای آنها از سوی یکی از اعضای باتجربه خانواده آموزش عالی کشور شوند.
                