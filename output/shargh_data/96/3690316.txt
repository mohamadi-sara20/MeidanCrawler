پنج‌شنبه ۲۱ دی ۱۳۹۶
-----------------------------------------
type_unknown
-----------------------------------------
رئیس فراکسیون امید خبر داد: درخواست بازدید از اوین
-----------------------------------------

                    گروه سیاست: در ناآرامی های اخیر در مجموع 130 دانشجو بازداشت شده اند که حالا به گفته وزیر علوم حدود 15 تا 20 نفرشان در بازداشت به سر می برند.در همین حال معاون فرهنگی دانشگاه تهران هم خبر داده که 18 دانشجوی بازداشتی دانشگاه تهران آزاد شده اند. هرچند هنوز 23 نفرشان در حبس اند. رئیس فراکسیون امید هم خبر داده که به جز یکی، دو دانش آموز سایر دانش آموزان آزاد شده اند. با این حال زندان اوین کماکان پذیرای افراد مختلفی است و خانواده های نگران همچنان در مقابل اوین در انتظار به سر می برند. آن هم در این روزهای سرد. رئیس فراکسیون امید با نمایندگان مجمع تهران جلسه داشته و ماحصل آن درخواست بازدید از اوین بوده و ارائه چند گزارش کار.محمدرضا عارف همچنین درباره پیگیری وضعیت افرادی که گفته می شود در زندان فوت شده اند نیز گفته: «مجمع نمایندگان تهران برای بازدید از بازداشتگاه اوین درخواست داده و اگر این کمیته بتواند از زندان اوین بازدید کند، به طور طبیعی مسائلی مانند فوت شدن برخی از بازداشت شدگان نیز پیگیری می شود».دیروز هم «فاطمه سعیدی» نماینده تهران به «ایسنا» گفت: «خبرهای خوبی به کمیته پیگیری وضعیت دانشجویان بازداشت شده رسیده؛ از جمله اینکه 10 تا 15 نفر از دانشجویان که عمدتا از دانشگاه تهران بوده اند، آزاد شده اند. البته هنوز دانشجویانی در بازداشت هستند و آمار مختلفی درباره آنها وجود دارد اما امیدواریم با عطوفت دستگاه امنیتی و نگاه پدرانه به دانشجویان، باقی آنها نیز آزاد شوند». وزیر کشور دیروز هم خبرنگاران را بی پاسخ گذاشت و اعلام نظر درباره وضعیت بازداشت شدگان حوادث اخیر را به آینده موکول کرد: «درباره این موضوع به موقع حرف می زنم». در نامه حجت الاسلام و المسلمین محمدجعفر منتظری به دادستان های عمومی، انقلاب و نظامی سراسر کشور آمده: «همان گونه که اعلام شد نسبت به دستگیرشدگان و متهمان فاقد سابقه کیفری بر اساس قانون همراه با رافت اسلامی و نسبت به عوامل اصلی از قبیل مرتبطان با بیگانگان و مرتکبین قتل و تخریب و تحریق بر اساس قانون و توام با قاطعیت و سرعت رسیدگی و همچنان مراقب حرکات و توطئه های دشمنان و بدخواهان اسلام و انقلاب باشید». 15 تا 20 دانشجو در زندان اندمنصور غلامی، وزیر علوم هم در حاشیه جلسه هیئت دولت گفته: «جمع دانشجویان بازداشتی که تاکنون به ما اطلاع داده اند، در کل کشور 130 نفر بوده است. بیشتر این افراد آزاد شده اند اما حدود 15 تا 20 نفر همچنان در بازداشت هستند». به گفته وزیر علوم «با صحبتی که با وزیر اطلاعات و وزیر کشور داشتیم قرار شد بر اساس دستور رئیس جمهور دانشجویانی که هنوز در بازداشت به سر می برند، طی امروز و فردا آزاد شوند». در همین حال مجید سرسنگی، معاون فرهنگی دانشگاه تهران از آزادی 18 دانشجوی بازداشت شده خبر داده و دربندماندن 23 نفر دیگر. با این حال اخبار رسیده از بهارستان نشان از پیگیری مداوم برای آزادی دانشجویان دارد. نشست خبری محمدرضا عارف فرصتی است تا خبرنگاران رودرروی رئیس فراکسیون امید از پیگیری اصلاح طلبان برای رسیدگی به وضعیت بازداشت ها بپرسند. نهادهای امنیتی و اطلاعاتی گزارش خوبی دادندمحمدرضا عارف در حاشیه نشست مجمع 35 نفره تهران با سازمان اطلاعات استان تهران به میان خبرنگاران آمده و گفته: «مجمع تهران که از 35 نفر از نمایندگان استان تهران در مجلس شورای اسلامی تشکیل شده جلسه های متعددی را با دستگاه های اجرائی برگزار می کند که چهارشنبه،20 دی نیز جلسه ای را با سازمان اطلاعات تهران برگزار کرد و بیشتر در مورد حوادث اخیر بحث شد». رئیس فراکسیون امید مجلس شورای اسلامی بیان کرد: مسئولان سازمان اطلاعات استان تهران در مورد اقداماتی که این سازمان در کنار سایر نهادهای امنیتی و اطلاعاتی مانند نیروی انتظامی انجام داده، گزارش خوبی را مطرح کردند و بحث های خوبی با نمایندگان انجام شد و مقرار شد تا این موضوعات پیگیری شود. به جز یکی، 2 نفر همه دانش آموزان آزاد شده انداو با بیان اینکه مقرر شد با برگزاری جلسه های متعدد علل این مسائل ریشه یابی شود تا بتوان مشکلات و مسائل مردم به خصوص بخش های اقتصادی و معیشتی را حل کرد، افزوده: «از آنجایی که اعتراض ها در قانون اساسی مشروعیت دارد و باید به آن احترام بگذاریم و اجازه دهیم تا مردم اعتراضات و نقدهای خود را مطرح کنند، از ابتدا نیز این بحث مطرح بود که حساب مردم معترض را باید از حساب افرادی که به دنبال تخریب و اغتشاش هستند، جدا کنیم که روند خوبی در مسیر طی می شود». عارف همچنین با بیان اینکه کارگروهی را تشکیل داده بودیم تا در فاز اول پیگیر وضعیت دانش آموزان و دانشجویان بازداشت شده باشد، تاکید کرده «گزارش هایی که در رابطه با دانش آموزان داریم جز یکی، دو مورد که در بازداشت هستند، تقریبا مسئله ای باقی نمانده و بقیه آزاد شده اند». آزادی بدون وثیقهمنصور غلامی در حاشیه جلسه روز گذشته هیئت دولت در جمع خبرنگاران و در پاسخ به ایلنا در مورد آخرین وضعیت دانشجویان بازداشت شده در حوادث اخیر و تعداد این افراد گفته: «با توجه به اینکه برخی از این دانشجویان آزاد شدند، آمار دقیقی از تعداد دانشجویانی که هنوز در بازداشت هستند، در دست نیست اما تعداد آنها کم است. با صحبتی که با وزیر اطلاعات و وزیر کشور داشتیم قرار شد بر اساس دستور رئیس جمهور این تعداد هم به زودی و طی امروز و فردا آزاد شوند». غلامی در پاسخ به اینکه علیرضا رحیمی، عضو کمیسیون امنیت ملی اعلام کرده که وزیر اطلاعات قول داده تا در زمان امتحانات دانشجویان بدون وثیقه آزاد شوند، افزوده است: «بله؛ همین طور است. آقای علوی روز گذشته (سه شنبه) و امروز (چهارشنبه) در هیئت دولت به من هم قول دادند و امیدواریم این مسئله اتقاق افتد». هیچ دانشجوی بازداشتی ای ستاره دار نمی شوداو همچنین درباره اینکه آیا دانشجویان بازداشتی ستاره دار خواهند شد یا خیر نیز تاکید کرده است: «کلا بحث ستاره دارشدن دانشجویان را برداشته ایم. مفهوم ستاره برای زمانی بود که دانشجویان را به شکلی زیر نظر می گرفتند». غلامی در پاسخ به این پرسش که آیا برای دانشجویان بازداشتی پرونده کیفری تشکیل خواهد شد نیز گفته: «اگر فردی مرتکب جرمی نشده و شواهد و مدارکی علیه او نباشد، قطعا پرونده ای تشکیل نخواهد شد. تاکید رئیس جمهور نیز بر این است که صرف بازداشت، برای هیچ کس پرونده سازی نشود. در مورد وثیقه هم مقرر شد اگر فردی وثیقه نداشت، با کفالت یا ضمانت یک نفر آزاد شود. با دادستان صحبت کردیم که قول دادند نهایت کمک را در این زمینه داشته باشند». نعمتی: هر 3فراکسیون مجلس می خواهند کمیته حقیقت یاب تشکیل شودبهروز نعمتی، عضو هیئت رئیسه مجلس، درباره پیگیری های انجام شده برای وضعیت بازداشت شده های وقایع اخیر، به جلساتش با مسئولان امنیتی اشاره کرد و گفت: «در جلساتی که با مسئولان امنیتی داشتم آنها جمع بندی شان این بود که کارها انجام شده و فکر می کنم که دیگر در حال خاتمه است». سخنگوی هیئت رئیسه مجلس در گفت وگو با «شرق» بازداشت شده ها را به سه گروه تقسیم کرد و گفت: «گروه اول آنهایی بودند که از عوامل بودند و در تخریب و آتش زدن اماکن عمومی و تحریک مردم نقش داشتند؛ گروه دوم افرادی بودند که تحت تاثیر جو قرار گرفتند و گروه سوم افرادی بودند که برای موضوعات اقتصادی و مطالبات عمومی بازداشت شده اند». او درباره تعداد هر گروه هم توضیح داد که گروه اول تعدادشان کم است؛ گروه دوم، تعدادشان بیشتر و حدود چهار، پنج برابر گروه اول هستند که هماهنگی هایی با قوه قضائیه صورت گرفته تا آخر هفته تعیین تکلیف شوند. او درباره بازداشتی های گروه سوم تقسیم بندی اش هم گفت که این افراد همان روزهای اول با تعهد آزاد شدند یا دو، سه روز اول آزاد شدند. او بار دیگر تاکید کرد که «در جلساتی که با دو مجموعه امنیتی داشتم، نظرشان بر این بود که گروه دوم هرچه سریع تر تعیین تکلیف شوند». او درباره اینکه منظور از تعیین تکلیف آزادی با وثیقه است یا چیز دیگری نیز گفت: «ممکن است یکی با وثیقه یا یکی هم با تعهد آزاد شود؛ تعیین تکلیف با توجه به تحقیقاتی که انجام شده صورت می گیرد». نعمتی درباره کشته شدگان از جمله «سینا قنبری» هم به مقامات قضائی ارجاع داد و گفت: «قوه قضائیه و مسئولان سازمان زندان ها باید توضیح بدهند چون اطلاعاتشان دقیق تر است». او به ماموریتی که علی لاریجانی به کمیسیون های امنیت ملی و آموزش مجلس محول کرده بود، اشاره کرد و گفت که رئیس مجلس این دو کمیسیون را مامور پیگیری کرده است و در همین راستا کمیسیون امنیت ملی سه شنبه، جلسه مفصلی با نهادهای امنیتی و قضائی داشتند. نماینده تهران در مجلس درباره تشکیل کمیته حقیقت یاب در مجلس برای پیگیری این مسائل هم گفت: «الان همه خواستار تشکیل و عضویت در این کمیته هستند اما به نظرم باید با آرامش بیشتری پیگیری شود؛ البته باید به خواست مجلس هم باشد». او افزود: «نماینده ها از همه گروه های سیاسی مجلس این خواسته را دارند و البته قوه قضائیه و نهادهای امنیتی هم باید نظرشان را درباره نوع ارتباط این کمیته بگویند». نعمتی درباره ترکیب کمیته احتمالی هم گفت: «با توجه به اینکه هر سه فراکسیون مجلس می خواهند این اتفاق بیفتد، معتقدم که باید هر سه فراکسیون با یکدیگر بنشینند و از هر فراکسیون نفراتی که تجربیاتی در این زمینه دارند، انتخاب شوند؛ البته مشروط به اینکه قوه قضائیه و نهادهای امنیتی هم تایید کنند». او در مورد علت لزوم تایید قوه قضائیه و نهادهای امنیتی نیز گفت: «نوع ارتباط مهم است؛ چون مثلا ممکن است قوه قضائیه بگوید این ارتباط را این گونه قبول ندارم؛ برای همین باید راهکار مشخص شود».
                