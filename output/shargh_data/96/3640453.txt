یک‌شنبه ۱۶ مهر ۱۳۹۶
-----------------------------------------
سرمقاله
-----------------------------------------
تهدید علیه روستا
-----------------------------------------

                    توسعه روستایی، راهبردی است که برای بهبود زندگی اقتصادی و اجتماعی روستاییان فقیر تدوین شده و هدف از مدیریت توسعه و عمران روستایی، تنظیم و اجرای برنامه هایی است که شرایط زندگی ساکنان مناطق روستایی را بهبود بخشد. در این چارچوب اما باید مسائل تهدیدکننده روستا را شناخت و بر این اساس درباره نیازمندی های روستا سخن گفت. باور نگارنده این است که تاکید بیش از حد ظرفیت منابع آب و خاک بر کشاورزی و موفق نشدن در توسعه دادن سایر شیوه های معیشت در روستا، توسعه نیافتن صنایع کوچک و متوسط در مناطق روستایی و فشار جمعیت و اشتغال بر بخش کشاورزی، توسعه نیافتن مهارت های لازم برای اشتغال های نوین در مناطق روستایی، افزایش بی کاری و پیامد آن؛ انواع آسیب های اجتماعی در مناطق روستایی از جمله مواردی هستند که می توانند جامعه روستایی را تهدید کنند. یک تهدید جدی دیگر نیز برای روستای ایرانی وجود دارد که در ادامه تهدیدهای قبلی است. اضافه جمعیت روستایی در حال مهاجرت به سمت شهر بوده، حال آنکه مهارت آموزی مناسبی نداشته و به صورت کارگر غیرماهر راهی شهر شده است. روستای ایرانی سرمایه هایی نظیر قالی بافی، قنات، صنایع دستی و طیفی از تولیدات کشاورزی و دامی نیز دارد که می تواند در یک زنجیره ارزش، معیشت و ارزش افزوده لازم برای روستایی را تامین کند.کنار همه تهدیدهای گفته شده، یک تهدید را هم سیاست های دولتی ایجاد کرده است؛ دادن وام هایی برای ایجاد اشتغال روستایی، بدون فراهم کردن زیرساخت مناسب برای رونق چنین اشتغال هایی که سبب شده است برخی روستاییان به بانک ها نیز بدهکار شوند. نمونه ای از وام های زودبازده به روستاییان نیز داده شده؛ این هم نوعی تهدید مالی برای روستاست. اما چه باید کرد؟ باید روستاها به کانون های رشد صنایع خرد و کوچک تبدیل شوند تا زندگی مردم روستاها با این صنایع تغییرات اساسی داشته باشد. باید روستا با صنعت خرد و متوسط هم شناخته شود و ما به دنبال تحقق چنین اهدافی هستیم.توسعه کشاورزی سازگار با اقلیم هر منطقه باید مدنظر قرار گیرد و در روستاها به سمت کشاورزی و آبیاری مدرن حرکت کنیم. در این مسیر سازمان فنی حرفه ای و وزارت تعاون، کار و رفاه اجتماعی برای توسعه فناوری نوین و آموزش های فنی و حرفه ای آماده همکاری و ارائه خدمات به روستاییان هستند. تجربه ما برای به کارگیری تعاونی های روستایی تجربه ای موفق بود. اما باید شکل ایجاد تعاونی ها را تغییر دهیم. باید برنامه تعاونی ها مبتنی بر توانایی های هر روستا پیگیری شود.یک نکته بسیار مهم نیز این است که باید از سیاست های یکسان برای کل روستاهای کشور دست کشید. روستاهای ایران نیز مانند کلیت ایران، متکثر، پیچیده و با خصایص متفاوت هستند. روستاها در استان های مختلف ظرفیت های متفاوتی دارند و نمی توان برای حل معضلات آنها نسخه های یکسان پیچید. مواجهه درست با مسئله روستا در ایران نیازمند کار میدانی دقیق، استفاده از ظرفیت های علوم مختلف از جمله جامعه شناسی، اقتصاد، جغرافیا، توسعه روستایی و سایر دانش ها برای شناخت روستاهای هر منطقه و پیشبرد سیاست های متناسب با وضعیت است. نکته آخر اینکه اگرچه کشور فاقد برنامه آمایش سرزمین است اما می توان متناسب با شرایط هر منطقه و بر مبنای شناخت های دقیق، برنامه های منطقه ای برای توسعه روستایی داشت. مهم این است که شناخت ما از روستا محدود نباشد و با رویکردی مبتنی بر تکثر و درک پیچیدگی روستا نسبت به آن برنامه ریزی صورت گیرد. باید روستاها را به بازارهای جهانی متصل کنیم. اگر ما تغییراتی در اقتصادی کردن روستاها انجام دادیم و بر این مبنا حرکت کردیم، می توانیم موفق باشیم. باید مزیت تولیدی، اشتغالی و اجتماعی را برای آینده بازنشسته روستایی ایجاد کنیم تا باعث ماندن جمعیت و افزایش جاذبه روستاها شویم.
                