چهار‌شنبه ۱۱ مرداد ۱۳۹۶
-----------------------------------------
حرف اول
-----------------------------------------
سلیقه شخصی و حقوق شهروندی
-----------------------------------------

                    در دهه کرامت قرار داریم. جایگاه کرامت در حوزه اخلاق، حقوق، فلسفه و سیاست جایگاهی مقبول همگان است که فارغ از نوع نگاه و تفکر سیاسی یا حزبی دارای ارزشی بالا و متعالی است. رفتار کریمانه و بزرگوارانه با خود، خانواده، خداوند و جامعه......به دور از بیهودگی و ناکرامتی، زیبا و قابل ستایش است که اگر خلاف آن رفتار شود، گناهی نابخشودنی و جرمی آشکار خواهد بود. در عرصه حکمرانی، انصاف، عدالت و مصلحت در رابطه با شهروندان حول محور کرامت است. بنابراین وقتی ذات باری تعالی می فرماید که ما انسان را کرامت دادیم و او را بزرگ داشتیم و در آفرینش او را محترم شمردیم، در حوزه های تقنینی، اجرائی و قضائی نمی توان اقدامی، قانونی یا حکمی را صادر کرد که انسان را تحقیر کند و به کرامت شهروندان آسیب برساند. خداوند همواره انسان را همراه با تکریم یاد کرده است؛ «و لقد کرمنا بنی آدم» و فرموده او را در بهترین شرایط خلق کرده ایم «لقد خلقنا الانسان فی احسن تقویم» بنابراین با چنین تاکیداتی، حق الناس که بر محور کرامت انسان هاست تعطیل بردار نیست. در تجارت، مجازات، قضاوت، حکومت، صناعت، طبابت و هرجا که رضایت انسانی نادیده گرفته شود، به لحاظ ضرورت احترام مال، جان، آبرو و امنیت شهروندان تمامی اقدامات فوق فاقد اثر خواهد بود. با وجود اینکه هیچ مسلمانی و هیچ بنی بشری منکر کرامت نیست، اما در عمل ضروری است رفتار کریمانه فردی و اجتماعی در بین همه مردم و مسئولان نهادینه شود. حتی اگر حقوقی از حقوق شهروندان به لحاظ مصالح جامعه با محدودیتی روبه رو می شود، مصالح و کرامت جمعی شهروندان باید مدنظر باشد و اعمال سلیقه های شخصی باید با پشتوانه قانونی ممنوع باشد و در صورت بروز هر تخلفی از این نوع، پاسخ گویی و اصلاح رفتار مبنای کار قرار گیرد. پس حقوق شهروندان اگر نادیده گرفته شود، به معنای نادیده گرفتن کرامت و ارزش انسانی اوست و درواقع انسانیت شهروندان است که نادیده گرفته شده است، بنابراین در تمام ابعاد سیاسی، اجتماعی، اقتصادی و حتی صنعتی و فناوری باید به گونه ای مدیریت کرد که کرامت انسان ها فدای موضوعات فوق نشود، البته اجرای طرح ها و پروژه های صنعتی و زیربنایی را هم نباید به بهانه کرامت و شرافت انسان متوقف کرد. با مدیریت و تدبیر شایسته می توان پیشرفت کشور را همراه با احترام به کرامت و شرافت شهروندان محقق کرد.
                