دو‌شنبه ۳۰ بهمن ۱۳۹۶
-----------------------------------------
type_unknown
-----------------------------------------
جدال ظریف و نتانیاهو
-----------------------------------------

                    عقربه های ساعت 9:30 صبح به وقت مونیخ را نشان می دهد؛ تمام خیابان های منتهی به هتل «بایریشر هوف»، در قرق نیروهای امنیتی و پلیس آلمان است و پرسنل سالن اجلاس کنفرانس در تلاش و تکاپو برای راهنمایی بهتر میهمان های این کنفرانس، اما هنوز جایگاه خبرنگاران شاید تنها چند صندلی پر را به رخ می کشد. همه خبرنگاران همراه مقام های سیاسی پشت درهای بسته اتاق های دیدارهای دوجانبه منتظر ایستاده اند و 9 خبرنگار ایرانی هم همین طور.«بایریشر هوف» (Bayerischer Hof) میزبان وزرای دفاع و وزرای خارجه و سران کشورهای جهان است در مونیخ شهری در جنوب آلمان. دیروز، سومین روز متوالی از پنجاه وچهارمین کنفرانس امنیتی مونیخ در این شهر ادامه داشت با حضور 20 نفر از سران دولتی، 40 وزیر خارجه و 40 وزیر دفاع و برخی از صاحبان صنایع تسلیحاتی از کشورهای مختلف جهان. هزینه های این کنفرانس توسط وزارت دفاع آلمان و کمک های مالی صنایع تسلیحاتی تامین می شود. شروع یک روز پرکاراولین دیدار محمدجواد ظریف، وزیر خارجه ایران ساعت 8:30 صبح به وقت مونیخ برگزار می شود. او با ادوارد نعلبندیان، وزیر خارجه ارمنستان دیدار می کند.ساعت 2:30 نیمه شب به وقت تهران بود که بعد از چهار ساعت انتظار در پاویون دولت در فرودگاه مهرآباد، هواپیمای وزیر خارجه ایران به سمت مونیخ حرکت کرد و بعد از پنج ساعت پرواز، در فرودگاه مونیخ بر زمین نشست. علی ماجدی، سفیر ایران در آلمان به همراه چند نفر دیگر وزیر را به هتل محل اقامت خود در بایریشر هوف همراهی کرد و خبرنگاران به هتل پالادیوم منتقل شدند. در کنار عبور از میان چندین هواپیمای نشسته بر زمین، هواپیمای اسرائیلی حامل بنیامین نتانیاهو دیده می شود؛ به نظر می رسد امروز روز جنجالی در سیاست خارجی باشد. هتلی نسبتا دور از محل اجلاس که باید بعد از دو ساعت اقامت آنجا را ترک کرد. برف دانه های خود را تند و تند بر زمین می پاشد، برفی سبک و خیس و دمای هوای زیر دو درجه سانتی گراد. شاید همین یک ساعت قدم زدن در خیابان مونیخ در هوای گرگ ومیش فرصت مناسبی برای داوری درباره این شهر نباشد، ولی در همین یک ساعت چند سکانس از شهر به تصویر در می آید: ساختمان هایی هم قد و کوتاه، شاید دو و سه طبقه یا دیواری از رنگ های روشن در کنار هم، پیاده رو برفی و برف روب هایی کوچک و زردرنگ که به صدا درمی آید؛ دو طرف خیابان، محل پارک ماشین های بنز، بام و چند برند دیگر است و چند ماشین کوچک که پشت سر خود پارو، جارو و بیلی کوچک برای برف روبی خیابان حمل می کنند، اما شاید هر گوشه خیابان چندده دوچرخه است که رها شده و منتظر مسافری است که روی زین آن بنشیند و پدال بزند.در مسیر رسیدن به خیابان که هتل بایریشر هوف در آن قرار گرفته، ماشین ها سیاه و سبز رنگ به ردیف ایستاده اند و جوانانی با یونیفرم سیاه و تفنگ هایی در دست و کلت و باتوم بر کمر ایستاده اند. برخی از آنها به دستان خود، ها می کنند و صورت خود را در شال گردنی پشمی پنهان کرده اند و برخی با لبخندی رهگذران را همراهی می کنند. در مقابل در ورودی چند نفر از کارکنان سفارت ایران منتظر ایستاده اند و یکی به فارسی و با لبخند می گوید شما ایرانی هستید؟ یکی دیگر به لهجه افغانستانی و با لبخندی آشنا خوشامد می گوید و سرمای مونیخ را با هوای تهران مقایسه می کند. میهمان ها رسیده اند. در میان صندلی هایی رنگی، این جان کری است که سر پا ایستاده است و هر بار با کسی دست می دهد و سرگرم گفت وگو و خنده است و دوربین ها روی او تمرکز کرده اند. در مسیر حرکت به طبقه سوم، محل انتظار، وندی شرمن و ارنست مونیز وارد سالن اجلاس می شوند. انتظار برای دیدارهای دوجانبهساعت 10:30 صبح است و خروج از سالن انتظار اتاق 32 ممکن نیست؛ نیروهای امنیتی آلمانی، پلیسی جوان و خانم راهنما معتقدند خروج از اینجا جز با حضور و همراهی آنها و همراهی همه تیم ممکن نیست و ناچار باید روی مبلمان کرمی رنگ و فرش ماشینی سبزرنگ نشست به انتظار و چاره ای جز این نیست. چند دقیقه بعد میخائیل جانلیدزه، وزیر خارجه گرجستان است که با محمدجواد ظریف دیدار می کند. اجازه می دهند در حد یک دقیقه برای چند شات تصویر، خبرنگارها وارد اتاق شوند و باز هم باید پشت در اتاق 32 در طبقه سوم منتظر ماند. وزیر ایرانی بعد از چند دقیقه، با چند نفر از روسای پژوهشکده ها، اندیشکده های مطالعاتی و روشنفکران و فعالان رسانه ای آلمان جلسه «آف درکورد» برگزار می کند و باز هم چند شات عکس و دیگر هیچ. نگاهی به تاریخ 56سالهکنفرانس مونیخ درباره سیاست امنیتی، در ابتدا کنفرانس امنیتی بین المللی و کنگره دفاع شناسی (Wehrkundetagung) خوانده می شد. این بحث در آغاز دهه 1960 پاگرفت و از ابتدا محلی بود برای آنکه سیاست مداران متخصص در امور امنیت ملی، منطقه ای و جهانی، نظامیان کارشناس امور بین المللی و عده ای از صاحبان صنایع تسلیحاتی در آن گرد آیند و امور بین المللی را از زاویه امنیت و دفاع بررسی کنند. مبتکر این کنفرانس «ادوارد-هاینریش فن کلایست-اشمنتسین» (Ewald-Heinrich von Kleist-Schmenzin 1922-1998)، نظامی صاحب نام آلمانی است. شهرت او به این برمی گردد که با یک گروه مخالف آدولف هیتلر در ارتش آلمان- مشهور به چهره مرکزی «اشتاوفن برگ»- همکاری داشته است. گروه «اشتاوفن برگ» در سال 1944 کوشید هیتلر را بکشد. فن کلایست-اشمنتسین این کنفرانس را در سال 1962 بنیان گذاشت. او تا سال 1997 ریاست کنفرانس را بر عهده داشت و پس از او «هورست تلتشیک» تا سال 2008 این مقام بر عهده گرفت و از آن سال تاکنون هم ایشینگر مسئول برگزاری کنفرانس مونیخ است. از آن زمان تا امروز، 56 سال می گذرد و به جز دو سال، هرساله کنفرانس امنیتی مونیخ برگزار شده است؛ یک بار سال 1991 به دلیل جنگ خلیج فارس این کنفرانس برگزار نشد و بار دوم سال 1997 بود که ریاست کنفرانس تعویض شد؛ بعد از آن همه ساله کنفرانس مونیخ برگزار شده است. برخی معتقدند کنفرانس امسال نسبت به سال های گذشته متفاوت برگزار شد. تکه ای از بقایای پهپاد و پاسخ ظریفساعت 12 محمدجواد ظریف سخنرانی می کند؛ قبل از او بنیامین نتانیاهو سخنرانی کرده و با نمایش یک قطعه فلزی که مدعی است بقایای پهپاد ساقط شده ایرانی است، گفت: «اگر لازم باشد اسرائیل نه تنها علیه نیروهای نیابتی ایران، بلکه علیه خود این کشور دست به اقدام خواهد زد. اسرائیل اجازه نخواهد داد ایران طناب ترور را دور گردن اسرائیل بیندازد». حالا همه در انتظار پاسخ ظریف هستند. او به دعوت رئیس کنفرانس پشت تریبون قرار می گیرد. قبل از او پنلی با حضور جان کری، مولود چاووش اوغلو، وزیر دفاع لبنان و استفان دی میستورا برگزار شده بود. سالن برای لحظه ای با پایان پنل و آغاز سخنرانی ظریف شلوغ می شود و بارها رئیس کنفرانس میهمان ها را دعوت به آرامش می کند. ظریف گفته خود را با انتقاد از نتانیاهو آغاز می کند: «امروز شاهد یک سیرک کارتونی بودیم! اجازه دهید به موضوعات جدی بپردازیم». کری و چاووش اوغلو در سالن حضور ندارند، ولی دی میستورا و کاترین اشتون به دقت به سخنرانی او گوش می دهند. عده ای از گفته های او یادداشت برداری می کنند و عده ای دیگر سر در گوشی های خود دارند و دیگران هم به تامل و تفکر رو به سوی سخنران دارند.ظریف می گوید: «امروز شکست داعش سبب شده است تا حدودی مفهوم ثبات به مناطقی که روزی آنها را اشغال کرده بود، بازگردد؛ اما شکست یکی از شرورانه ترین سازمان های تروریستی در جهان به معنی حذف خطر افراط گرایی در منطقه و فراتر از آن نیست و دلایل ریشه ای آن به ویژه ایدئولوژی تنفر و کشتار ادامه دارد و ممکن است در جایی دیگر سربرآورد. قدرت های نظامی مدت مدیدی است که استراتژی های چندگانه ای برای پیروزی در جنگ داشته اند. آنها مدتی طولانی است که نسبت به هرگونه استراتژی برای به دست آوردن صلح بی تفاوت بوده اند. زمان زیادی است که قدرت های جهانی و متحدان منطقه ای آنها تصمیمات اشتباهی در منطقه ما گرفته و دیگران به ویژه ایران را برای پیامدهای اشتباهات استراتژیک کوته فکرانه و خارج از کنترل خود مقصر دانسته اند».سخنرانی 20دقیقه ای وزیر خارجه ایران که به پایان می رسد، نوبت آخرین سخنران پنل است و او کسی نیست جز عادل الجبیر، وزیر خارجه عربستان و بار دیگر صحنه پردازی ای دیگر علیه ایران. او آرام از عربستان و اصلاحات آن می گوید؛ از اینکه آنها تصمیم گرفته اند به حقوق زنان احترام بگذارند و بار دیگر اتهامی تکراری علیه ایران؛ اینکه ایران 40 سال است در جهت اهداف تروریستی و آشوب منطقه گام برمی دارد. حالا جان کری هم به سالن اصلی برگشته و در ردیف سوم نشسته است. در گوشه ای دیگر از سالن، نیروهای حفاظتی هتل، منتظر وزیر دفاع آلمان هستند تا با هدیه چند دسته گل به او، عکس یادگاری بیندازند. صحنه آخردر این نشست تنها یک قانون حکمفرماست و آن اینکه خبرنگاران باید فقط با تیم خود در سالن اصلی حاضر شوند و غیر از آن ممکن نیست. باید خبرنگاران ایرانی هم سالن را با ظریف ترک کنند و 20 دقیقه بعد، زنگ پایان اجلاس به صدا درمی آید؛ پنجاه و چهارمین نشست کنفرانس امنیتی مونیخ.اما هنوز دیدارهای سیاست مداران به پایان نرسیده است. ظریف بعد از بازگشت از سالن اصلی کنفرانس بار دیگر در اتاق 32 به پذیرایی از میهمان ها می پردازد. یکی از میهمان های او نیچروان بارزانی، نخست وزیر اقلیم کردستان عراق است. نیچروان ماه گذشته در ایران بود اما نتوانسته بود با محمدجواد ظریف دیدار کند و حالا این حضور فرصتی است برای آنها تا درباره اقلیم کردستان عراق بعد از همه پرسی سوم مهر و مسائل آن گفت و گو کنند. شاید این بار او با رضایت بیشتری از اتاق ظریف بیرون برود؛ موقع خداحافظی، این دی میستورا است که نیچروان را همراهی می کند. بعد از مدتی نیچروان به پرسش خبرنگار «شرق» و ایسنا به زبان کردی پاسخ می دهد: «دیدار خوبی با آقای ظریف داشتیم. در این دیدار خواستیم که ایران به حل مشکلات کردستان عراق و مشکلات موجود در روابط اربیل و بغداد کمک کند».دیدار خارجی ظریف که به پایان می رسد، میان خبرنگاران می آید و از سیاست بادوام ایران در منطقه، صلح و امنیت جهانی دفاع می کند و از تحولات سوریه می گوید. او در پاسخ به این پرسش «شرق» که گفته می شود ایران و روسیه درباره حمله ترکیه به عفرین اقدام عملیاتی و بازدارنده انجام نداده اند، گفت: «آنچه ما انجام دادیم، این است که جلوی عملیاتی را که استقلال سوریه را به خطر بیندازد، بگیریم و با آن موافق نیستیم و آن را به نفع کسی نمی دانیم. ما با همسایگان ترک خود در این زمینه مشورت کردیم. نگرانی های آنها را از سیاست بسیار مخرب ایالات متحده در سوریه و خطرات این سیاست ها گفتیم. اعتقاد داریم راه مناسب برخورد با این خطر اقدام نظامی نیست. باید از راه های دیگری برای برخورد با خطر سیاست مخرب و کوتاه نظرانه ایالات متحده در سوریه استفاده کرد». باز هم ادامه داردباید سالن را به سمت بیرون ترک گفت و بعد از یک ساعت بار دیگر به سالن برگشت. روز پرکاری است و هنوز هم دیدارهای ظریف ادامه دارد. استفان دی میستورا بدون اعلان قبلی به دیدار محمدجواد ظریف می آید و محور گفت وگوی آنها تحولات منطقه ای است. بعد از چند دقیقه، گفت وگو به پایان می رسد و عباس عراقچی در مقابل دوربین و دستگاه ضبط خبرنگاران می ایستد. او از دیدارهای دوجانبه معاون وزرای خارجه انگلیس، آلمان، فرانسه و ایتالیا درباره منطقه و یمن می گوید. عفرین هم موضوع دیگر گفت وگوی آنها بود که در گفت وگو با «شرق» به اهمیت این مذاکرات و راهبردی بودن آن تاکید می کند. همین موقع محمدجواد ظریف از اتاق خود بیرون آمده و با خنده به عراقچی می گوید: «بازار ما را کساد نکن». خنده خبرنگاران و آرامش عراقچی، بعد از لحظه ای پایان دهنده این گفت وگوی کوتاه عراقچی با خبرنگاران است و شاید تا به این لحظه این تنها دیدار خبرنگاران با مقامات ایرانی باشد. هنوز عصر پرکار ظریف ادامه دارد. او با «بئاتریس فین»، رئیس اجرائی ICAN (کمپین نابودی سلاح های هسته ای) دیدار کرده و بعد از آن میزبان «یان الیاسون» معاون دبیرکل پیشین سازمان ملل (بان کی مون) و وزیر خارجه سابق سوئد و نماینده آن کشور در سازمان ملل است.ساعت 16:45 است. آرام آرام خدمه هتل سعی می کند ابزار و اساس کنفرانس را جمع کرده و در کامیون های حمل بار قرار می دهند. دیگر فضای امنیتی هتل هم به پایان رسیده است. خیابان مقابل هتل ترافیک آرامی دارد. چهار مجسمه سنگی جلوی هتل نشان از تلفیق قدمت تاریخی و فرهنگ امروزی آلمان دارد. چند توریست ایرانی در مقابل این مجسمه ها عکس می گیرند. موقع خروج خبرنگاران ایرانی از سالن انتظار است، آنها بعد از خوردن ناهاری سرپایی به خیابان آمده اند، باد سردی می وزد. همه منتظرند تا بتوانند با کسی گفت وگو کنند و بعد هم فرودگاه مونیخ را به سمت روسیه، برای شرکت در کنفرانس «روسیه در خاورمیانه؛ نقش آفرینی در تمام صحنه ها» ترک کنند. ساعت چهار به وقت مونیخ است. ماشین های بنز و بی ام دبلیوی مشکی رنگ به انتظار دیپلمات ها نشسته اند؛ در شهری که کارخانه همه ماشین های لوکس آلمانی در آنجا قرار دارد. جان کری از راهروی اصلی با یک همراه جوان به سمت خیابان سرازیر می شود و در برابر درخواست گفت وگو می گوید: «گفت وگو نمی کنم!» اما او در کنفرانس مونیخ بار دیگر عقیده قبلی خود را تکرار می کند: «من بر این باورم که اروپا و جهان باید اطمینان یابند که این توافق(برجام) باید حفظ شود؛ چراکه برگشت به عقب غیرقابل دفاع است. این دیپلماسی خوبی نیست. ما می دانیم که جهان بدون توافق هسته ای با ایران چگونه خواهد بود و به طور قطع جای بهتری نیست». فرصت رایزنی ها درباره مسائل مهم امنیتی جهان در این کنفرانس به پایان رسیده است و بار دیگر خاورمیانه در تیتر اظهارنظرها و رایزنی ها بود؛ تنش در خاورمیانه تا مونیخ هم رسیده است.
                