چهار‌شنبه ۱۹ مهر ۱۳۹۶
-----------------------------------------
type_unknown
-----------------------------------------
همه مخالفش بودند
-----------------------------------------

                    طرح «جذب و ساماندهی کودکان کار و خیابان» که از آغاز اجرا در مرداد با موجی از انتقادات همراه بود، بالاخره متوقف شد. اعضای شورای شهر و ان جی اوهای فعال در حوزه کودک بارها از اجرای این طرح اظهار نگرانی کرده و نسبت به آن انتقاداتی جدی طرح کردند. شری نجفی فعال اجتماعی و مدیرعامل شبکه یاری کوکان در معرض خطر به «شرق» می گوید: «واقعیت این است که طرح هایی مثل طرح جمع آوری دستاویزی برای پنهان کردن کار کودک است و این همه سازمان های مردم نهاد تلاش کردند، باز هم بهزیستی گفت این جمع آوری کار ما نبود، شهرداری هم از خود رفع تکلیف کرد و وزارت رفاه و مرجع ملی هم استدلال های خود را داشتند. حالا باید پیدا کنیم اصلا این طرح متعلق به کدام سازمان است. ما ان جی او ها هم وظیفه اطلاع رسانی و حساس سازی اجتماعی را بر عهده گرفتیم و به سراغ مراکز مسئول رفتیم تا آسیب های این کار را برایشان روشن کنیم و بگوییم چرا دوباره دست به چنین کاری زدید و اصلا چطور می شود مسئله کودک را که با روح و روان و جسم و شرایط اجتماعی او طرف است، در نظر نگرفته اید و دوباره قرار است طرحی این چنینی را اجرائی کنید. بعد از این همه سال که می گویید باید به کودکان توجه ویژه کنیم، سیر توجهتان هم دچار اشتباه است. به نظر می رسد که نهادهای اجتماعی مسئول نسبت به موضوع کاملا بی اطلاع هستند و هیچ مطالعه ای در این زمینه نداشته اند».طبق مصوبات فرمانداری درباره طرح جمع آوری متکدیان، دعوت کننده این طرح از سایر نهادها برای اجرا فرمانداری تهران بوده است و موضوع طرح نیز معتادان و متکدیان است، اما طی اجرای این طرح کودکان کار و خیابان نیز دستگیر شده و به مراکز نگهداری منتقل شدند. پس از این اقدامات، وزیر کار اجرای این طرح را مشکل دار توصیف کرد.همچنین مدیرکل دفتر امور آسیب های اجتماعی این وزارتخانه نیز در هفته گذشته به صراحت اعلام کرد که کودکان کار و خیابان باید از شمول مصوبه جمع آوری فوریت های خدمات اجتماعی تهران خارج شوند.حال روزبه کردونی؛ مدیر کل دفتر امور آسیب های اجتماعی وزارت رفاه از برگزاری جلسه ای به ریاست فرماندار تهران و با حضور معاون مرکز اجتماعی و فرهنگی وزارت کشور، نمایندگان وزارت کار، نمایندگان دستگاه های مرتبط با این موضوع مثل شهرداری، بهزیستی و نیروی انتظامی خبر می دهد که نتیجه این جلسه مصوبه ای است که بیانگر به ثمر رسیدن پیگیری مخالفان نحوه اجرای این طرح، اعم از فعالان حقوق کودک دولتی و غیردولتی است.روزبه کردونی، مدیرکل دفتر امور آسیب های اجتماعی وزارت رفاه در گفت وگو با «شرق» درباره آیین نامه ساماندهی متکدیان می گوید: «در سال 84 هیئت وزیران آیین نامه ساماندهی کودکان خیابانی را تصویب می کند که در آنجا تعریف می کند که ساماندهی یعنی شناسایی و جذب کودکان خیابانی و چندین دستگاه را مسئول می کند و وظیفه تعیین می کند و هماهنگی اجرائی آیین نامه را بر عهده وزارت رفاه وقت قرار می دهد که بعد از ادغام، این وظیفه به وزارت کار، تعاون و رفاه اجتماعی منتقل می شود. شورای آیین نامه ساماندهی کودکان خیابانی در هشت ساله دوره احمدی نژاد کاملا تعطیل بود و یک جلسه هم برگزار نکرد. در دولت یازدهم با تاکید وزیر رفاه و اهمیت مسئله کودکان این شورا فعال شد و ما چندین جلسه در سطح ملی به ریاست آقای ربیعی داشتیم و در 21 استان کشور این شورا را فعال کردیم. البته ما چون قائل نیستیم که برای کودکان واژه ساماندهی به کار برده شود، مصوب کردیم که اسم این شورا را به شورای حمایت اجتماعی از کودکان خیابانی تغییر دهیم؛ پس ما دو آیین نامه مختلف داریم». کردونی در ادامه با اشاره به جمع آوری کودکان افزود: «اما آنچه در تهران اتفاق افتاد، چه بود؟ در سال 93 شورای اجتماعی کشور مصوبه ای برای ساماندهی متکدیان و آسیب دیدگان اجتماعی ثبت کرد. وزیر کشور در اسفند 93 نامه ای به استاندار تهران می فرستد و با استناد به آیین نامه ساماندهی متکدیان دستورالعمل راه اندازی مجتمع خدمات اجتماعی شهر تهران را ابلاغ می کند. عطف به این نامه فرمانداری تهران در مرداد امسال مصوب می کند که متکدیان و معتادان متجاهر را جمع آوری کنند و برای دستگاه های مختلف نیز وظیفه تعیین می شود.در اجرای طرح ما متوجه شدیم که کودکان کار و خیابان هم شامل این طرح شدند. از سه هفته پیش هم آقای ربیعی اعلام کردند که این موضوع اشکال دارد و هم ما اعلام کردیم موضوع کودکان کار و خیابان باید از شمول این مصوبه خارج شود. خوشبختانه اجماعی هم در این مورد بود و دوستان ما در مرجع ملی حقوق کودک نیز این نظر داشتند، اکثر فعالان مدنی این نظر را داشتند، در کمیسیون اجتماعی نمایندگان مجلس هم همراه بودند و منجر به این شد که جلسه ای در یازدهم مهر در فرمانداری تهران با حضور نمایندگان دستگاه ها برگزار شود و مصوباتی داشت. یکی از این مصوبات این بود که مصوبه خدمات اجتماعی شهر تهران تداوم پیدا کند، اما ساماندهی کودکان کار و خیابان کلا بر عهده بهزیستی و وزارت تعاون باشد. ما از وقتی که متوجه شدیم مداخله کردیم. موضوع مورد بحث معتادان متجاهر همچنان تداوم خواهد داشت، موضوع کودکان کار و خیابان را از شمول طرح خارج کردیم».کردونی با اشاره به اینکه وزارت رفاه از ابتدا جمع آوری کودکان را به این شکل و ذیل متکدیان اشتباه و دارای اشکال معرفی کرده بود، افزود: «من رسما با مراجع ذی صلاح مکاتبه و گفت وگو داشتم، چندین جلسه در مرجع ملی کودک برگزار کردیم، در شورای شهر و کمیسیون اجتماعی و سازمان مردم نهاد جلسه داشتیم.در این طرح حدودا 10 درصد افراد جمع آوری شده کودکان بودند. حرف ما این بود که روی 90 درصد طرح نظری نمی دهیم؛ اما در 10 درصد کودکان نقد داریم و معتقدیم کودکان کار و خیابان از شمول طرح خارج شوند. ما در بحث کودکان سه رویکرد در دنیا داریم. یک رویکرد تهدیدمحور است که کودکان را تهدید جامعه می داند، یک رویکرد قربانی محور است که می گوید کودکان قربانی هستند و یک رویکرد هم رویکرد شهروندمحور است که می گوید کودکان شهروند هستند و باید حق شهروندی آنها را بدهید. مقام معظم رهبری در موضوع آسیب دیدگان اجتماعی می فرمایند آسیب دیدگان عائله ما هستند، ما معتقدیم در مواجهه با کودکان رویکرد تهدیدمحور باید کنار گذاشته شود، رویکرد عائله محور مبنای کار باشد؛ یعنی توانمندکردن آنها ملاک شود». او در پایان خاطرنشان کرد: «اتفاق خوبی که در سال های اخیر افتاد با ورود مقام معظم رهبری به این مسئله، موضوع آسیب های اجتماعی در صدر موضوعات سیاستی قرار گرفته و حساسیت عمومی نسبت به این مقوله وجود دارد. این یک فرصت است که دولت آقای روحانی موضوعات آسیب اجتماعی را به عنوان اولویت در دستور کار دارد. نکته ای که باید به آن پایبند باشیم، این است که سیاست های مرتبط با آسیب های اجتماعی باید از یک هدفمندی پیروی کند. دوم اینکه می گویند سیاست گذاری چندین وجه دارد، تعیین مسئله، ارائه راهکار، تصویب راهکار، اجرای راهکار و ارزیابی. ارزیابی سیاست ها و ارزیابی اثرات اجتماعی هر سیاست جزء لاینفک هر سیاست گذاری است. این نکته ای است که باید برای طرح ها و پروژه های اجتماعی مدنظر قرار بگیرد و هر مصوبه ای که اجرائی می شود، حتما اثرات اجتماعی اش ارزیابی و مستند و مکتوب و مبنای سیاست گذاری های بعدی قرار بگیرد. نقش کلیدی که شما به عنوان رسانه ایفا می کنید، مهم است. من معتقدم درباره طرح های مهم ارزیابی آنها به ویژه در حوزه ارزیابی اجتماعی ملاک عمل باشد».
                