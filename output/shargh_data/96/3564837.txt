چهار‌شنبه ۳ خرداد ۱۳۹۶
-----------------------------------------
یادداشت
-----------------------------------------
نظام رفاهی ایران در نیمه راه
-----------------------------------------

                    عدالت اجتماعی یکی از مطالبات و آرمان های انقلاب اسلامی بوده و در غالب کارزارهای انتخاباتی مجلس و ریاست جمهوری گذشته مطرح شده است؛ اما هیچ گاه با این شدت و حدت که در انتخابات دور دوازدهم ریاست جمهوری شاهد آن بودیم، مقولات مرتبط با حوزه رفاه و تامین اجتماعی مورد بحث قرار نگرفت. کاندیداها هر کدام به زبان خویش (هیجانی و تبلیغاتی یا براساس احکام قانونی و امکان پذیری عقلی و عملی)، با رویکردهای خود (توده ستایانه یا مبتنی بر عقلانیت و تدبیر) و... به مقولات رفاه و تامین اجتماعی پرداختند و به هر تقدیر مردم رویکرد «اعتدال و اعتلا» را انتخاب کردند و نپذیرفتند که عده ای کرامت مردم را در گرو انجام وظیفه ذاتی حاکمیت از آنان بستانند. به عبارت دیگر تامین حداقل کیفیت زندگی در زمینه معیشت و سلامت و تضمین سطح پایه خدمات در حوزه های امدادی، حمایتی و بیمه ای، جزء ماموریت ها و تکالیف ذاتی دولت است و «ملاک مشروعیت» متولیان آن است نه اینکه آن را «ابزار کسب مقبولیت» کنند.نکته درخور توجه دیگر این است که فعالیت های وزارت تعاون، کار و رفاه اجتماعی در جریان سازی علمی و کارشناسی و گفتمان سازی فرهنگی و اجتماعی در چهار سال گذشته باعث شد مردم بتوانند قدرت انتخاب بیابند که آیا می خواهند یک خدمت را با حفظ احترام و عزت دریافت کنند یا اینکه آن را با به مسلخ رفتن کرامت انسانی خود دریافت کنند؟ آیا می خواهند «توانا» (توانمندسازی)، «ماهر» (مهارت آموزی و ارتقای مهارت شغلی و زندگی) و «خوداتکا» (کارگستری و اشتغال عمومی) باشند یا مددجو؟ آیا می خواهند به صورت هدفمند و مبتنی بر عدالت و انصاف (مشارکت در تامین مالی براساس توان و برخورداری از خدمات براساس نیاز واقعی) انواع فقر و محرومیت معیشتی، آموزشی، بیمه ای، شغلی، مسکن و... موجود در جامعه کاهش یابد یا اینکه می خواهند به صورت غیر هدفمند و غیرهوشمند و به طور یکسان مزایای نقدی بگیرند که منجر به ایجاد تورم و... می ‎‎شود؟ فعالیت های وزارت تعاون، کار و رفاه اجتماعی به عنوان «سخنگوی وجه اجتماعی» تصمیمات و اقدامات دولت، «منادی سیاست اجتماعی» و «متولی توسعه اجتماعی» کشور از یک طرف باعث تولید و نشر محتوای نظام رفاهی در سطوح نخبگان و کارشناسان و... شد و به همین سبب مقوله نظام چندلایه تامین اجتماعی در سیاست های کلی ابلاغی، قانون احکام دائمی برنامه‎های توسعه کشور و قانون برنامه ششم توسعه مد نظر قرار گرفت و از سوی دیگر رویکرد عزتمندانه در حوزه خدمات اجتماعی را به رسانه ها و مردم منتقل کرد؛ به نحوی که دیگر رویکردهای پوپولیستی و توده ستایانه ای که کرامت انسانی را برای ارائه خدمات اجتماعی به حراج می برد، کارساز واقع نشد و عرصه را به «نظام و تدبیر» و «رویکرد اعتدال و اعتلا» واگذار کرد.در حال حاضر و براساس تلاش های وزارت تعاون، کار و رفاه اجتماعی مقدمات زیر فراهم شده است:1- گفتمان های «سیاست اجتماعی»، «توسعه اجتماعی»، «خیر جمعی» و رویکردهای عزتمندانه در ارائه خدمات اجتماعی علاوه بر اینکه در سطوح «تصمیم سازی» (نخبگان، کارشناسان، رسانه ها و...)، «تصمیم گیری» (قوای مقننه و هیئت وزیران) و اجرائی (هیئت دولت) جا افتاده است، در سطح جامعه و قاطبه مردم نیز این جریان سازی و گفتمان سازی تا حدود زیادی بسط و ترویج داده شده و نهادینه شده است.2- گفتمان رفاه و تامین اجتماعی در منشور حقوق شهروندی و نیز در برنامه دولت دوازدهم از جایگاه ویژه ای برخوردار شده است.3- زیرساخت های قانونی بر شکل گیری نظام نوین رفاه و تامین اجتماعی ایران در قانون احکام دائمی توسعه و قانون برنامه ششم توسعه به وجود آمده است.4- زیرساخت های اجرائی لازم برای شکل گیری سپهر و منظومه ای همراستا در حوزه رفاه و تامین اجتماعی که به صورت یک پیوستار در نظام تامین اجتماعی چندلایه (امدادی، حمایتی و بیمه ای) و چندسطحی (پایه، مازاد و مکمل) فعالیت کند، فراهم شده است. به عبارت دیگر پایگاه اطلاعات نظام جامع رفاه و تامین اجتماعی و سامانه و پنجره واحد خدمات رفاه و تامین ‎اجتماعی شکل گرفته، اطلس تفصیلی آسیب های اجتماعی استخراج شده و ایجاد وحدت رویه و استانداردسازی فعالیت های سازمان ها و صندوق های حمایتی و بیمه ای انجام شده است.5- از منظری دیگر حوزه های اشتغال و کارآفرینی وزارت تعاون، کار و رفاه اجتماعی و نیز حوزه های مهارت آموزی و حرفه آموزی برای توانمندسازی و کارگستری و اشتغال عمومی تجهیز و تنظیم شده اند. به این معنا که حوزه اشتغال و کارآفرینی در خدمت رویکرد توسعه اجتماعی قرار گرفته و تلاش می کند تا با کمک حوزه حمایتی، افراد و گروه های نیازمند و آسیب پذیر را به حوزه خوداتکایی سوق دهد.6- در حوزه آسیب های اجتماعی نیز همین رویکرد هدفمندسازی و هوشمندسازی خدمات اجتماعی که از سوی وزارت تعاون، کار و امور اجتماعی دنبال شد، باعث شد تا به جای برخورد صرفا امنیتی و انتظامی که در حیطه عمل وزارت کشور است، مقدمات اجرای طرح ها و برنامه هایی فراهم شود که به «اجتماعی شدن مجدد» و بازگشت افراد آسیب دیده یا در معرض آسیب به خانواده منجر شود و خدمات اجتماعی «اجتماع محور» و «مبتنی بر خانواده» شکل بگیرد.7- شکل گیری سامانه و پنجره واحد خدمات رفاه و تامین اجتماعی و پایگاه اطلاعات جامع نظام رفاهی، اطلس آسیب های اجتماعی و... زمینه را برای انجام آزمون وسع فراهم کرده و نیز با اجرای طرح های غربالگری اجتماعی (مشاوره ژنتیکی و ازدواج و شناسایی کودکان محروم از تحصیل و...) مقدمات شکل گیری و اعمال رویکرد «نیازمندیابی فعال» فراهم شده است و دولت می تواند به جای رویکرد انفعالی به صورت فعال وارد حوزه خدمات اجتماعی شود.به نظر می رسد مقدمات و زیرساخت های شکل گیری نظام یکپارچه رفاهی ایران با اقداماتی که در چهار سال گذشته در وزارت تعاون، کار و رفاه اجتماعی انجام شده، فراهم شده و نیمی از راه پیموده شده است و اکنون زمان خوشه چینی آن است. به ویژه آنکه در حال حاضر علاوه بر جریان سازی، گفتمان سازی و فرهنگ سازی در این زمینه (اعمال رویکرد اقتصاد سیاسی) دو مضیقه اصلی در این زمینه مرتفع شده است؛ «مضایق قانونی» و «مضایق مالی». به این ترتیب که در حال حاضر احکام قانونی مبتنی بر نظام تامین اجتماعی چندلایه در قالب مواد 3، 5 و 57 قانون احکام دائمی برنامه‎های توسعه و نیز احکام برنامه ششم توسعه به ویژه در حوزه هدف گذاری و رصد شاخص های اجتماعی فراهم شده و هم منابع مالی مربوطه ملحوظ نظر واقع است؛ بنابراین پیش بینی می شود در صورت ادامه همین رویکرد در دولت دوازدهم و نیز در وزارت تعاون، کار و رفاه اجتماعی و توابع آن، بتوان امیدوار بود که در چهار سال آتی نظام یکپارچه و چندلایه رفاه و تامین اجتماعی مبتنی بر اصول فراگیری، جامعیت و کفایت عملیاتی شود و مردم عزیز ایران شهد شیرین نظام رفاهی عزتمندانه و ثمره انتخاب دوازدهم خویش را بچشند. 
                