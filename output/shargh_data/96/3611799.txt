پنج‌شنبه ۲۶ مرداد ۱۳۹۶
-----------------------------------------
سرمقاله
-----------------------------------------
آنان فراموش کرده اند...
-----------------------------------------

                    روز گذشته هم محور سخنان تند برخی نمایندگان مجلس، موضوع برجام و عملکرد محمدجواد ظریف، وزیر پیشنهادی امور خارجه برای دولت دوازدهم بود. بعید است آنان فراموش کرده باشند پرونده هسته ای ایران در سال های گذشته در بن بست و نقطه کوری قرار گرفته بود که امیدی برای خروج از آن وجود نداشت. انتخابات سال 92 و حضور تعیین کننده مردم و درایت اعضای تیم مذاکره کننده هسته ای و مدیریت دکتر ظریف، وزیر امور خارجه و تدبیر مقامات طراز اول نظام، خوشبختانه این پرونده را از ذیل فصل هفتم منشور شورای امنیت سازمان ملل خارج کرد و بدین سان تحریم های غیرمنصفانه مرتبط با موضوع هسته ای که سال ها نفس اقتصاد ایران را در سینه حبس کرده بود، متوقف شد. امروز گفت وگو در رابطه با برجام و نحوه کارکرد آن امری عادی و رویه ای معمول است. مخالفان این توافق فراموش کرده اند پیش از آن چه شرایطی وجود داشت.برای مذاکره با طرف های اروپایی و اعضای دائم و غیردائم شورای امنیت سازمان ملل هم با درهای بسته مواجه شده بودیم، برای وضعیت فعلی کشور و نتایج حاصل از برجام، بسیار شادمان خواهند شد. مذاکراتی که با انتقال مسئولیت به وزارت خارجه، تابوی مذاکره با طرف آمریکایی را نیز شکست و ما توانستیم در مذاکراتی رودررو و شفاف اهداف خود از دستیابی به دانش صلح آمیز هسته ای را مطرح کرده و همگام با آن زمینه لغو تحریم های چندجانبه و جهانی حاکم بر پرونده هسته ای کشورمان را نیز فراهم کنیم. قرارگرفتن در این مسیر و رسیدن به نتایج موردنظر در عادی سازی پرونده هسته ای ایران تماما با کاربست تکنیک های بسیار دقیق مذاکراتی صورت گرفت که اعضای تیم هسته ای از آن بهره گرفتند. به باور بسیاری از استادان حوزه حقوق و روابط بین الملل، گذر از این تنگنا و شیوه های به کار گرفته شده از سوی طرف های مذاکره کننده پرونده هسته ای ایران، می تواند زمینه ساز حل وفصل بسیاری از پرونده های بین المللی شده و حتی در دانشگاه ها و مراکز علمی معتبر جهان نیز تدریس شود. در دولت دکتر روحانی برخی از اولین ها اتفاق افتاد. اولین مذاکرات ایران و آمریکا که این بار نه برای حل وفصل موضوعات یک کشور ثالث چون عراق یا افغانستان، بلکه به منظور خاتمه بخشیدن به مناقشات پرونده ای انجام شد که یک پای آن ایران و طرف اصلی درگیر در آن هم آمریکا بود. اولین بعدی، تماس تلفنی آقای اوباما با آقای روحانی بود که به نوبه خود تسهیل کننده سلسله اقدامات بعدی دو کشور برای برگزاری چند دور مذاکرات چندجانبه یا حتی دوجانبه شد و حالا با حضور ترامپ در کاخ سفید، قدر فرصت های ازدست رفته دوران اوباما بهتر آشکار خواهد شد. همان طور که وزیر خارجه دیروز در مجلس تاکید کرد، خوشبختانه مذاکره کنندگان ما با هوشمندی بسیار زیاد، ضمانت اجرای برجام را حتی از دولت دموکرات آمریکا هم فراتر برده و با تصویب قطع نامه 2231 در سازمان ملل، ضمانت اجرای آن را تضمین کردند. البته در آن مقطع زمانی احتمال اینکه فردی چون ترامپ در آمریکا روی کار بیاید و با اعمال مواضع غیرمنصفانه بخواهد برجام را زیر سوال ببرد ضعیف بود اما پیش بینی می شد با تغییر چینش سیاسی آمریکا، این توافق نیز با مشکلاتی در روند اجرا مواجه شود که درایت صورت گرفته، این فرصت را از آمریکایی ها گرفت. حتی به گونه ای عمل شد که تعدادی از قطع نامه های شورای امنیت نیز در قالب قطع نامه خروجی برجام یعنی 2231 بی اثر و متوقف شود. البته دستاوردهای حوزه دیپلماسی دولت دکتر روحانی تنها محدود به برجام نمی شود. سفرهای مقامات اروپایی یا همسایگان ما به ایران یا دیدارها و رایزنی های صورت گرفته با ایران در رابطه با تحولات منطقه خود از نتایج ملموس موفقیت های کابینه یازدهم است. سفرهای شخص رئیس جمهور به کشورهای فرانسه و ایتالیا که در عالی ترین سطح مورد استقبال طرف های اروپایی خود قرار گرفت نیز از جمله نکات ارزنده این دولت است.... کدام یک از این سفرها در طول عمر هشت ساله دولت گذشته محقق شد یا کدام یک از مقامات کشورهای صاحب نفوذ جهان برای یک بار هم شده به منظور آمدن به ایران شال و کلاه کرده و سر اسب سفرهای منطقه ای خود را به سمت ایران هم کج کردند؟ در آن سال ها هیچ کشور و شرکتی خارجی تمایلی به همکاری های اقتصادی با ما نداشت. این در حالی است که در سال های اخیر به ویژه ماه های نخست انعقاد برجام، کمپانی های قدرتمند خارجی برای ورود به ایران در صفی طولانی قرار گرفتند و چندین قرارداد بزرگ در نفت و سایر صنایع ما بسته شده که همه از موفقیت ها و نقاط عطف دیپلماسی دولتی است که دیپلماسی غرورآفرین را برای ایرانیان، به ارمغان آورد.
                