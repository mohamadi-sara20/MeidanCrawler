شنبه ۹ اردیبهشت ۱۳۹۶
-----------------------------------------
سرمقاله
-----------------------------------------
قالیباف در دوزخ مناظره
-----------------------------------------

                    حیات و مرگ سیاسی قالیباف در گرو پیروزی در انتخابات دوازدهمین دوره ریاست جمهوری است. آنچه او را به این کارزار کشانده است، جدا از جاه طلبی سیاسی اش، ترس از درجا زدن در سیاست است. قالیباف فکر می کند وقت آن رسیده است که میوه قدرت را از شاخه بچیند و اگر این کار را امروز نکند شاید دیگر فرصت چنین کاری پیش نیاید، رویایی که در اولین مناظره انتخاباتی اش به کابوس تبدیل شد. چرخش رویکرد اصلاح طلبان و صراحت آنان، خاصه اسحاق جهانگیری که در مناظره اخیر خود را نماینده طیف اصلاح طلب خواند، قالیباف و تیم انتخاباتی او را شوکه کرد. اصلاح طلبان سالیانی روحیه مدارا و تساهل را در پیش گرفته بودند و در مقابل، این اصولگرایان بودند که با حضور رادیکال و حرف های نامتعارف نگاه ها را به خود جلب می کردند، اما انتخابات 84 و 88 این معادله را برای همیشه بر هم زده است. اینک اصلاح طلبان با دست پر و بدون مصلحت اندیشی از دستفروشانی سخن می گویند که صورت شان با سیلی سرخ می شود، یا از مجوز برج های چندین و چند طبقه ای که به تعبیر جهانگیری با مدیریت سازه ای به کسانی واگذار شد که ثروت مردم را غارت کرده اند. اشتباه محاسباتی قالیباف تاکید او بر رانت خواری طیف برخوردار جامعه بود که به زعم او از نگاه دولت روحانی جا مانده بودند حال آن که او هنوز پاسخ درخوری برای رانت های برملاشده شهرداری به مدیران شهری نداده است. به تعبیر دیگر، قالیباف درست از جایی حمله کرد که نقطه ضعف خودش بود.حیات و مرگ سیاسی قالیباف در گرو پیروزی در این انتخابات است و او تنها در صورتی به جانبداری از رئیسی کنار خواهد رفت که شانس رئیسی دوچندان او باشد و در این صورت نیز جایگاه معاونت اولی او در دولت تضمین شود. وگرنه قالیباف در کارزار انتخابات می ماند و می جنگد. قالیباف در وضعیتی است که راه برگشتی ندارد، یا باید پیروز شود یا در معامله با رئیسی به خواسته اش برسد، معامله ای که چندان هم قطعی نیست. چه آن که نخستین حضور نامزدهای انتخاباتی در مناظره جمعی نشان داد دست کم هم صدایی آشکاری میان رئیسی و قالیباف وجود ندارد. اما از راه رفته نمی توان بازگشت و آدم هایی که تنها یک راه پیش رو دارند، آدم های خطرناکی هستند، خاصه اگر محمدباقر قالیباف باشد که تمایل او به بالارفتن، حد یقفی ندارد و از هر دستاویزی برای رسیدن به هدفش استفاده خواهد کرد. شاید همین خصیصه او است که بزرگان اصولگرا را می ترساند و نمی گذارد با او یکدل شوند.با مقایسه سردستی قالیباف با علی لاریجانی می توان تا حدی به کنه وضعیت قالیباف پی برد. علی لاریجانی در سیاست گام به گام قدم برمی دارد و جاه طلبی سیاسی اش را با طمانینه مهار می کند، برعکس قالیباف که بدون پرده پوشی سودای ریاست دارد. خاستگاه سیاسی علی لاریجانی چنین فرصتی برایش فراهم می کند تا آهسته و مطمئن به سمت رده های بالای سیاست قدم بردارد، اما قالیباف چنین خاستگاهی ندارد و ناگزیر باید موفقیتش را در کنش پذیری و خطرپذیری سیاسی جست وجو کند. تاریخ سیاسی ایران خاطره خوشی از چهره های سیاسی همچون قالیباف ندارد. او روی دیگر احمدی نژاد است و درست برعکس ابراهیم رئیسی، تلاش می کند این «این همانی» را پنهان کند؛ اما در همین مناظره اخیر رفتار و گفتارش بیش از هر زمان دیگر احمدی نژاد را تداعی کرد.داده های تاریخی خود سخن نمی گویند و باید تعبیر و تفسیر شوند، اما برخی رویدادها نقطه تلاقی تئوری و تاریخ اند و نیازی به تفسیر ندارند، همچون انتخاباتی که دولت نهم و دهم را روی کار آورد، دورانی که مردم مصائب آن را با پوست و گوشت خود احساس کردند. از این منظر است که می توان گفت انتخابات سال 84 و 88 تجربه مهمی برای مردم ایران بوده است. حتی می توان پا را فراتر گذاشت و ادعا کرد که تجربه سیاسی جامعه ما در انتخابات 84 و 88، تاریخ انتخابات را به دو دوره قبل و بعد از خودش تقسیم کرده است. قالیباف و رئیسی می توانستند رئیس جمهور این دو دوره باشند، دوره ای که احمدی نژاد، درست یا نادرست جایگاه آنان را در دست گرفت. قالیباف می خواهد دوران به سرآمده سیاسی اش را در پس کردارها و گفتارهای به ظاهر متفاوت پنهان کند، در حالی که به نظر می رسد رئیسی بیشتر بر آن است تا بدون تداعی احمدی نژاد از توان جریان او استفاده کند و روحانی و قالیباف را بدون برانگیختن مردم کوچه و بازار شکست بدهد. همین رویکرد موجب شده تا سعید مرتضوی با دعوت یا بدون دعوت رهسپار مسجد حظیره یزد شود و در شهری که تحت تاثیر آموزه های آیت الله خاتمی است، از تفکرات رئیسی -که فاصله آشکاری با این آموزه ها دارد- خواسته یا ناخواسته رونمایی کند. عملکرد مرتضوی یادآور این حکایت است که «شترسواری دولا دولا نمی شود!» بی شک حضور بهنگام یا ناهنگام مرتضوی در ریزش آرای رئیسی در شهرهای بزرگ تاثیر بسیار خواهد داشت. خود رئیسی نیز این مسئله را به خوبی دریافته است که ستاد انتخاباتی اش به سرعت بیانیه ای را منتشر می کند تا حضور مرتضوی را بی بها و بی بهانه قلمداد کند. این کار از سوی نامزدی که هیچ ابایی در همکاری با مردان احمدی نژاد ندارد بسیار معنادار است. حضور مرتضوی را چه جدی بگیریم و چه نگیریم، معلوم می شود که رئیسی و قالیباف بیش از آنکه نامزدهای انتخاباتی بعد از 88 باشند به دوره های قبل از آن تعلق دارند و هنوز در آن فضا تنفس می کنند. سال هایی که برای اصولگرایان این امکان به وجود آمد تا خود را در رده های بالای سیاست تثبیت کنند، فرصتی که با پیروزی احمدی نژاد و حمایت همه جانبه اصولگرایان از او از دست رفت. چندان منطقی به نظر نمی رسد که مردم به حامیان دولت نهم و دهم اقبالی نشان دهند، مگر اینکه اتفاق تازه ای در سیاست بیفتد. قاعدتا اصولگرایان باید چهار سال دیگر صبوری کنند تا اگر قرار است به عرصه سیاست بازگردند، خاطره مردم از تبعات مدیریت آنان در سال های گذشته پاک شود. اگر مردم حافظه بلندمدت هم نداشته باشند، به اتکای حافظه کوتاه مدت خود درمی یابند که با روی کار آمدن نامزدهای اصولگرا، رئیسی و قالیباف، در بر همان پاشنه می چرخد. اینک مردم بیش از هر زمان دیگر باور دارند که مشکلات اجتماعی و مصائب اقتصادی خود را می توانند از طریق فرمول های سیاسی حل کنند و از این روست که این چنین با سیاست رودررو شده اند.حیات و مرگ سیاسی قالیباف در گرو پیروزی در انتخابات دوازدهمین دوره ریاست جمهوری است. آنچه او را به این کارزار کشانده است، جدا از جاه طلبی سیاسی اش، ترس از درجا زدن در سیاست است. قالیباف فکر می کند وقت آن رسیده است که میوه قدرت را از شاخه بچیند و اگر این کار را امروز نکند شاید دیگر فرصت چنین کاری پیش نیاید، رویایی که در اولین مناظره انتخاباتی اش به کابوس تبدیل شد. چرخش رویکرد اصلاح طلبان و صراحت آنان، خاصه اسحاق جهانگیری که در مناظره اخیر خود را نماینده طیف اصلاح طلب خواند، قالیباف و تیم انتخاباتی او را شوکه کرد. اصلاح طلبان سالیانی روحیه مدارا و تساهل را در پیش گرفته بودند و در مقابل، این اصولگرایان بودند که با حضور رادیکال و حرف های نامتعارف نگاه ها را به خود جلب می کردند، اما انتخابات 84 و 88 این معادله را برای همیشه بر هم زده است. اینک اصلاح طلبان با دست پر و بدون مصلحت اندیشی از دستفروشانی سخن می گویند که صورت شان با سیلی سرخ می شود، یا از مجوز برج های چندین و چند طبقه ای که به تعبیر جهانگیری با مدیریت سازه ای به کسانی واگذار شد که ثروت مردم را غارت کرده اند. اشتباه محاسباتی قالیباف تاکید او بر رانت خواری طیف برخوردار جامعه بود که به زعم او از نگاه دولت روحانی جا مانده بودند...
                