دو‌شنبه ۴ دی ۱۳۹۶
-----------------------------------------
سرمقاله
-----------------------------------------
زمین بازی را عوض کنیم
-----------------------------------------

                    دلایل و انگیزه های ترامپ در تصمیم تاریخی انتقال سفارت آمریکا به بیت المقدس هرچه باشد، سمت و سوی پیامدهای آن ایالات متحده آمریکا را در بحران دیرپای خاورمیانه با چالش های جدی روبه رو و برای دیگر بازیگران این بحران زمینه فرصت های جدیدی را فراهم کرده است. این تصمیم دولت آمریکا با مخالفت اکثر قریب به اتفاق کشورهای جهان روبه رو شد. مجمع عمومی سازمان ملل متحد با 128 رای موافق در برابر تنها 9 رای مخالف قطع نامه ای را تصویب کرد که به موجب آن «هر تصمیمی که به تغییر در هویت، وضعیت یا ترکیب جمعیتی بیت المقدس منجر شود، ملغی محسوب می شود و کشورهای عضو سازمان ملل باید مطابق قطع نامه های شورای امنیت رفتار و از گشایش نمایندگی های دیپلماتیک در این شهر خودداری کنند». تمام کشورهای مسلمان، قدرت های مطرح اروپایی و همچنین پنچ کشور هند، روسیه، چین، برزیل و آفریقای جنوبی، اعضای اتحادیه نیرومند اقتصادی بریکس (BRICS) به این قطع نامه رای مثبت دادند. پیش از تصویب این قطع نامه در مجمع عمومی سازمان ملل، آمریکا مجبور شد برای جلوگیری از صدور قطع نامه ای مشابه در شورای امنیت این سازمان، از حق وتو استفاده کند. مهم تر اینکه بانیان دو قطع نامه مذکور کشورهای مورد حمایت یا متحد آمریکا بودند. مهم تر اینکه ارائه کننده قطع نامه شورای امنیت، دولت مصر تحت حاکمیت ژنرال السیسی بود که با حمایت آمریکا دولت قانونی و برخاسته از رای ملت محمد مرسی را با کودتای نظامی برکنار کرد. پیش نویس قطع نامه را ترکیه به همراه یمن به مجمع عمومی ارائه کردند که فارغ از شرایط کنونی منطقه در زمره کشورهای متحد آمریکا محسوب می شوند. تفاوت آمریکای تحت زعامت باراک اوباما و دونالد ترامپ تصویری است که از بزرگ ترین و قدرتمندترین کشور جهان در دوران این دو رئیس جمهور به جهان عرضه می شود. رفتار اوباما در سیاست خارجی و پیشبرد اهداف آمریکا متکی بر قدرت نرم و دیپلماسی بود. این روش ارتقای جایگاه آمریکا در عرصه بین المللی را در پی داشت. اوباما بدون توسل به زور و با قدرت دیپلماسی هوشمندانه و چندجانبه مهم ترین چالش بین المللی کشورش درباره سیاست هسته ای ایران را پشت سر گذاشت و تحسین جهانیان را برانگیخت. در مقابل، دونالد ترامپ از زمان برعهده گرفتن تصدی قدرت در ژانویه گذشته، پیوسته با زبان تهدید در برابر مخالفان و تحقیر درباره متحدان سخن می گوید که در هر دو مورد با واکنش کشورهای هدف، چهره ای منفی از آمریکا را به جهان عرضه کرده است و چنانچه ملاحظه کردیم، تصمیم شتابزده ترامپ در مورد بیت المقدس ضربه سنگینی بر اعتبار آمریکا وارد کرد تا جایی که امانوئل مکرون، رئیس جمهور فرانسه نیز آمریکای تحت زعامت ترامپ را منزوی اعلام کرد و محمود عباس مدعی شد که هیچ طرح صلح پیشنهادی آمریکا در منازعه اسرائیلی- فلسطینی را قبول نخواهد کرد.تهدیدات مضحک ترامپ و نماینده آمریکا در سازمان ملل نیز نتوانست مانع از تصویب قطع نامه مجمع عمومی و بالطبع محکومیت اقدام آمریکا شود. ترامپ قبل از رای گیری در سازمان ملل تهدید کرد که اگر کشورها به این قطع نامه رای مثبت دهند، آمریکا کمک های مالی خود به آنها را قطع می کند و نیکی هیلی، نماینده آمریکا در سازمان ملل نیز در سخنانی قبل از رای گیری هشدار داده بود که تصمیم مجمع عمومی در نگرش آمریکایی ها به سازمان ملل و همین طور روی نگاه این کشور به دولت هایی که به زعم او به آمریکا بی احترامی می کنند، تاثیر خواهد گذاشت. وی در اظهاراتی دور از شئونات دیپلماتیک گفته بود ترامپ از او خواسته تا نام کشورهایی را که علیه آمریکا رای دهند، به او گزارش کند. مجمع عمومی سازمان ملل متحد منعکس کننده نظرات اعضای این نهاد بین المللی و نمایانگر افکار عمومی جامعه جهانی است و با وجود اینکه مصوبات و قطع نامه های مجمع عمومی الزامات اجرائی ندارد، ولی جنبه نمادین آن بر جایگاه کشورهای متخلف نزد افکار عمومی تاثیرگذار است. آمریکا و اسرائیل امروز بیش از هر زمان دیگری تحت فشارهای بین المللی قرار دارند. تهدیدات کودکانه ترامپ و نیکی هیلی که واکنش تند کشوری مانند بوتسوانا را نیز در پی داشت و همچنین اظهارات عصب آلود نماینده اسرائیل در سازمان ملل که برگزاری جلسه مجمع عمومی برای رای گیری درباره قطع نامه پیشنهادی ترکیه و یمن را «شرم آور» خواند و در واکنشی منفعلانه پایتختی اورشلیم برای اسرائیل را غیر قابل بحث دانست، گواه این مدعاست. اما باید توجه داشت در صورتی که اقدامی عملی از سوی جهان اسلام و عرب در مواجهه با تغییر هویت بیت المقدس صورت نگیرد، بیم آن می رود که این مسئله نیز مانند تاریخ 70ساله اشغالگری سرزمین های اسلامی توسط رژیم صهیونیستی مشمول مرور زمان شود و جهان را در برابر امر واقع قرار دهد.اینکه بخش اعظمی از کشورهای جهان به مخالفت با تصمیم یک جانبه ترامپ برخاسته اند فرصت مغتنمی را فراراه کشورهایی قرار داده که مخالف اقدامات اشغالگرانه اسرائیل و حمایت آمریکا هستند و از آرمان فلسطین حمایت می کنند به خصوص اینکه مسئله قدس و هویت آن فراتر از مسئله فلسطین بوده و بیت المقدس شهری مورد احترام همه ادیان الهی و ازجمله مسیحیان جهان است.از این منظر، فارغ از اختلافات کشورهای منطقه، چهار کشور ایران، عربستان، مصر و ترکیه با وجود اختلاف دیدگاهشان درباره مسائل منطقه ای، بیشترین نقش و تاثیر را در مسئله فلسطین دارند. عربستان با وجود مشی متفاوتش مهم ترین حامی مالی فلسطینی هاست. حمایت ایران از محور مقاومت، اسرائیل را به ستوه آورده و مصر با وجود امضای معاهده پیمان کمپ دیوید در زمان انور سادات، با اقدامات تجاوزگرانه اسرائیل مخالفت می کند. ارائه قطع نامه اخیر در شورای امنیت که با وتوی آمریکا مواجه شد، نشان می دهد که این کشور با وجود قرار داشتن در اردوگاه غرب و دریافت کمک های قابل توجه مالی از آمریکا، حاضر به تبعیت محض از واشنگتن نیست و نهایتا اینکه رجب طیب اردوغان با هر انگیزه ای که تصور شود، ساعتی پیش از رای گیری، از کشورهای عضو سازمان ملل خواست برای مشتی دلار رای خود را به آمریکا نفروشند. با توجه به این موارد ضروری است این کشورها در وهله اول اختلافات خود را در صورتی که پایان آن غیرممکن باشد، به حداقل رسانده یا برای مدتی کنار بگذارند. دیگر اینکه موضع متحد و یکسان این کشورها در مجامع بین المللی برای مخالفت با اقدام آمریکا در تغییر هویت بیت المقدس، اقدامی در جهت تقویت روحیه فلسطینی های تحت اشغال خواهد بود. تردیدی نیست آشفتگی منطقه که در چند دهه گذشته بی سابقه است، اختلافات کشورهای اسلامی و جنگ های نیابتی آنها در بحران های عراق، سوریه و یمن، مشوق اقدام گستاخانه ترامپ در تصمیم انتقال سفارت آمریکا به بیت المقدس، مشروعیت دادن به اشغال و تغییر هویت تاریخی و مذهبی بیت المقدس است. چهار کشور فوق الذکر با همراهی متحدان خود می توانند و باید زمین بازی را عوض کنند.* دیپلمات 
                