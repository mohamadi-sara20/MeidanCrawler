پنج‌شنبه ۳۰ آذر ۱۳۹۶
-----------------------------------------
یادداشت
-----------------------------------------
تهران انار ندارد
-----------------------------------------

                    داستان فرهاد و عاشقانه های او در بیستون کرمانشاه به کمال می رسد و نظامی با معجزه انار و شوشه یا شاخه نورسته آن، آخرین بیت های این داستان را به آغازی دیگر پیوند می زند:چو بشنید این سخن های جگرتابفراز کوه کرد آن تیشه پرتابسنان در سنگ رفت و دسته در خاکچنین گویند خاکی بود نمناکاز آن دسته برآمد شوشه ناردرختی گشت و بار آورد بسیاراز آن شوشه کنون گر نار یابیدوای درد هر بیمار یابیتهران در کهن ترین متون به داشتن انارهای شیرین و آبدار معروف بوده است: ابن بلخی و سمعانی که هر دو در اوایل قرن پنجم قمری آثار خود را نوشته اند، به انار تهران و مرغوبیت آن اشاره کرده اند و پیش از آن نیز از این قبیل اشاره ها در آثار جغرافیایی و تاریخی باز هم دیده می شود. مثلا گفته اند که از انارهای ری برای هارون الرشید، خلیفه مقتدر عباسی، خراج یا تحفه می بردند. در سفرنامه های ناصرالدین شاه نیز مقایسه ای میان انار کن و سمنان و مرغوبیت انار تهران شده است. یکی از میوه های معمول در باغچه های خانه های تهران در کنار توت، خرمالو و انگور، درخت انار بود. به باور برخی از اهالی نارمک، نام این محدوده به دلیل باغ های انار آن، انارمک بوده است که نمونه ای از آن، سال ها پیش در بوستان پلیس فعلی و اطراف کوشک باغ ارباب هرمز وجود داشته اما این کوشک با بازسازی درست و بجا، تبدیل به خانه گرافیک شده است. باغ انار دیگری در محدوده قلهک دره کن وجود داشت که دیگر اثری از آن نیست. باغ انار دیگری نیز در محدوده شهرک گلستان امروزی وجود داشت که سنگ و سیمان و آسفالت و ماشین جای آن را گرفت. در حریم منطقه چهار در زمین های ارباب کیخسرو شاهرخ، در نزدیکی قبرستان زرتشتی ها، هنوز باغ انار بزرگی هست که همچنان آباد و برقرار است و انارهای درشت، یادآور آن چیزی است که به عنوان میراث طبیعی تهران در متون کهن از آن یاد شده است. در منطقه 14 نیز بقایای باغ وثوق الدوله به چشم می آید که پیش ترها با قناتی که مصب آن در اوین بود، آبیاری می شد و نزد اهالی به باغ اناری مشهور بود.بعدها آب قنات را منحرف کردند و اکنون از آن همه سرسبزی و خرمی باغ جز چند درخت توت و ساختمان اربابی چیزی باقی نمانده است. در بخش نخست سریال شهرزاد که با بازی یگانه استاد علی نصیریان همراه بود، این عمارت لوکیشن خانه بزرگ آقا بود. در محله ونک در بوستان مختاری، امروز بیش از صد اصله درخت انار مثمر در کنار توت، شاتوت، خرمالو، انگور و انجیر وجود دارد. در باغ مستوفی، در کنار همان بوستان نیز ده ها اصله درخت انار بارور در کنار یکدیگر هنوز پابرجاست که در تهران گردی منطقه سه از آن بازدید شد. در تهران، در خیابان نواب، چهارراه اناری هم هست که این روزها فقط نامی از آن باقی مانده است. با این همه سوابق، دیگر از انار تهران خبری نیست و دوستی می گفت از تهران چه مانده که شما توقع انار از آن دارید؟ یاد اثری از مسعود بخشی می افتم که همین سخن دوستم را در قالب گزارشی تصویری در فیلمی پرجاذبه درباره مشکلات ناشی از توسعه سریع و بی قاعده پایتخت بیان کرده است؛ «تهران انار ندارد». به هرحال، هنوز هم می توان بعضی خاطرات این شهر را زنده نگاه داشت. چندان دشوار نیست که بوستانی را در یکی از مناطق تهران با سابقه باغ اناری به این کار اختصاص دهیم، بر نهال های آن بیفزاییم و این باغ اناری را با محصولات وابسته به انار و حتی محصولات فرهنگی، هنری و ادبی زینت دهیم و به زیبایی و طراوت شهر کمک کنیم. در میان هنرمندان معاصر، علی حاتمی با انار نسبتی نزدیک داشت و بیش از بقیه به سنت های ایرانی پایبند بود. در فیلم ها و سریال های ماندگار و زلال او ازجمله هزاردستان به شکل های مختلف انار حضور دارد. سهراب سپهری، انار را بارها در نقاشی های خود به تصویر کشیده است؛ همچنین در عکسی که از خودش گرفته در دستش انار است. سهراب علاوه بر آنکه زاده کاشان بود و با درختان انار انس داشت، زمانی در اداره مبارزه با آفات کشاورزی هم کار می کرد و جالب است که وقتی برای دفع ملخ به یکی از مزرعه های زادگاه خود رفته بود، کوشش می کرد ملخ ها را زیر پا له نکند. زنده نام جلال خسروشاهی، که خود شاعر و نویسنده و مترجمی زبردست بود و با سهراب دوستی صمیمی ای داشت، خاطره مشابهی از اندوه سهراب برای ازبین رفتن سوسک تعریف می کرد و این ماجرا در بین اهالی ادب و هنر به خاطره «شب سوسکی» مشهور است. هرچند در جزئیات با تعریف او تفاوت هایی پیدا شده و کار به آزردگی او از شکسته شدن دست وپای بلورین سوسک ها و نبودن بیمارستانی برای مداوا و شکسته بندی دست و پای آنها کشیده است. حالا که سخن از سهراب به میان آمد، مناسب است که یاد انار تهران را با شعر زیبایی از انارانه های او تجدید کنیم: من اناری را می کنم دانهبه دل می گویم: خوب بود این مردمدانه های دلشان پیدا بود! امروز جای جشنواره انار را خالی تر از همیشه می بینیم. یلدا خجسته باد.
                