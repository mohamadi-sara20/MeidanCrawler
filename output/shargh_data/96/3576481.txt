پنج‌شنبه ۲۵ خرداد ۱۳۹۶
-----------------------------------------
گزارش. جامعه
-----------------------------------------
برج بازی روی گسل
-----------------------------------------

                    تهران قدش بلند شده، جاهایی از شهر آن قدر بلند شده که جلوی عبور نور، باد، هوای تازه و مناظر طبیعی تهران زیبا را در مقابل دیگر قسمت های اطرافشان گرفته است. برج ها، مال ها و غول های تجاری جای تهرانی ها را تنگ کرده و نفسشان را بند آورده اند، اینها خودشان بالاترین ضریب عدم ایمنی و مخاطرات شهری را دارند و حتی به گفته مسئولان شهری، برخی از آنها روی گسل های حساسی قرار گرفته اند. بعد از آنکه پلاسکو، قدیمی ترین برج پرخاطره تهرانی ها، جلوی چشمشان آتش گرفت و ریخت، مردم و مسئولانی که مستقیما مسئول مجوزها و ایمنی ساختمان ها و برج های شهری هستند، یک سوال مهم مقابل خود داشتند و آن اینکه خانه آنها چقدر امن است؟ دبیر شورای عالی شهرسازی و معماری ایران، پس از این حادثه، در اظهاراتی اعلام کرد: درباره برج های تهران آمار و اطلاعات دقیقی وجود ندارد و اگر در یکی از آنها بنا به هر دلیلی، اتفاقی مانند حادثه پلاسکو رخ دهد، به فاجعه ای در شهر تهران مبدل خواهد شد. او تاکید کرد که یکی از دلایل حادثه ساختمانی پلاسکو، اجرانکردن کامل قوانین و مقررات ملی و کنترل ساختمان در فرایند ساخت وسازها بود و متاسفانه در بسیاری از ساختمان های بلند و پرتراکم پایتخت نیز این مقررات ملی و کنترل ساختمان رعایت نشده و نمی شود.پس از اتفاقی که در پلاسکو رخ داد، جمع زیادی از مسئولان مرتبط و غیرمرتبط در شورا، شهرداری و وزارت راه و شهرسازی، درباره ایمن سازی ساختمان هایی با همان شرایط پلاسکو، مانند آلومینیوم و برج های مسکونی قدیمی و جدید در تهران صحبت کردند. حالا نزدیک به شش ماه از آن حادثه گذشته است و نه تنها همه پلاسکو را فراموش کرده اند، بلکه موضوع ایمن سازی برج ها، مال ها و مجتمع های چندمنظوره پرخطر در تهران هم فراموش شده است. حناچی که پیش تر اعلام کرده بود 256 برج (ساختمان های 11طبقه به بالا) در تهران وجود دارند که هیچ گونه اطلاعات و سابقه ای از آنها در شهرداری تهران موجود نیست و آبستن خطر هستند، به «شرق» اعلام کرد در فاصله سال های 86 که طرح جامع تهران تصویب شد تا سال 93 که شورای عالی شهرسازی جلوی مجوز بلندمرتبه سازی را گرفت، شهرداری تهران در اقدامی بی سابقه برای بیش از 400 برج پروانه صادر کرده است. او می گوید: برای ما گزارش های اولیه تکان دهنده بوده است؛ وجود 101 برج در حریم گسل های تهران و حدود 250 برج در معابر کمتر از شش تا 20 متر عرض که ماشین های آتش نشانی نمی توانند در زمان حادثه احتمالی در آنها خدمات بدهند.محمد سالاری در پاسخ به «شرق» درباره رفع و اصلاح این نگرانی ها و اینکه اقدامی در راستای شناسایی این موارد صورت گرفته است، گفت: تا جایی که می دانم، اقدامی صورت نگرفته است.این موضوع یکی از مهم ترین نکات فرایند تصمیم گیری در سال های گذشته به ویژه در چند سال اخیر درباره بلندمرتبه سازی و مجتمع های بزرگ مقیاس بوده است. طبق طرح جامع و تفصیلی چه درباره بلندمرتبه سازی و چه در زمینه مجتمع های بزرگ مقیاس، تکلیف شده است که شهرداری تهران ابتدا مطالعات همه جانبه مربوطه را انجام دهد و همه پیوست های لازم را تهیه کند و بعد در کمیسیون ماده پنج یا هر بخش دیگری تصویب شود. او می گوید اشکال اساسی این بوده که طرح تفصیلی را ابلاغ کرده اند و در آن، مجوزهای بلندمرتبه سازی و پهنه بندی هایی را برای اجرای پروژه های چندمنظوره قرار داده اند که تکالیف آنها انجام نشده است. سالاری تاکید دارد در این سال ها طرح تفصیلی نه تنها در هدایت و راهبری و ساماندهی و ارتقای کیفیت شهر تهران که هدفش بوده، تاثیری نداشت بلکه منجر به کاهش کیفیت زندگی هم شده است.رئیس کمیسیون شهرسازی و معماری شهر تهران با اشاره به تعریف پهنه های جدید در طرح جامع و تفصیلی، مطابق با آنچه نظر شهرداری تهران بوده است، گفت: به ویژه در پهنه S که شامل بلندمرتبه سازی ها و مجتمع های بزرگ مقیاس مثل مال ها می شود، به هیچ عنوان تکالیفشان انجام نشده که این تعداد پروانه را صادر کرده اند و در این سال ها به صورت موردی اقدام کردند و در شورای عالی منطقه و یا در نهایت در کمیسیون ماده پنج با رویکرد درآمدزایی تصمیم گرفتند. حرف ما این است اگر پیوست های مطالعاتی انجام می شد، بسیاری از این برج ها، مال ها و مگامال ها مجوز نمی گرفتند یا حداقل با این میزان کاربری به آنها مجوز نمی دادند.سالاری می گوید همین که فعلا شورای عالی شهرسازی جلوی بلندمرتبه سازی ها و صدور مجوز جدید را گرفته، اتفاق خوبی است؛ هرچند این بلندمرتبه سازی درباره ساختمان های 12طبقه به بالاست و هنوز برای کمتر از این توقفی نداریم. مسئله مهم و نگران کننده، درباره مال ها و مگامال ها است که صدور پروانه و مجوز برای آنها متوقف نشده است. او می گوید این قدر برای این مجموعه های بزرگ مقیاس در شمال تهران مجوز داده اند که دیگر جاذبه ای در شمال تهران ندارند و به همین دلیل در مناطق دیگر تهران دوباره در حال شکل گیری هستند. این عضو شورای شهر تهران در دوره چهارم که در دوره پنجم نیز جزء منتخبان شهر تهران است، با اشاره به اینکه بسیاری از مجوزهای مربوط به برج ها و مجتمع های بزرگ مقیاس هنوز اجرائی نشده اند، گفت: می توانیم در دوره جدید مدیریت شهری کمیته ای متشکل از شورا و شورای عالی شهرسازی و معماری تشکیل دهیم تا درباره این مجوزها و شرایطی که دارند، بررسی کرده و در صورت لزوم، تجدید نظر شود. این را که چه تعدادی هستند و چه شرایطی دارند، نمی دانیم و این اتفاق خوبی نیست که باید هر چه زودتر اصلاح شود.پیروز حناچی، دبیر شورای عالی ترافیک کشور، بارها درباره نگرانی های بسیاری که در منطقه 22 تهران وجود دارد، صحبت کرده است. او معتقد است کل منطقه 22 اشکالات اساسی دارد و برج هایی که امروز به شکل عارضه هایی ناهماهنگ بیرون زده، شکل آشکار اشکالات این منطقه است و باید درباره بسیاری از اشکالات ساختاری این منطقه بررسی های جدید صورت گیرد. او به عنوان نمونه به پروژه های بزرگ مقیاس جدید و در حال ساخت در این منطقه اشاره کرد و به «شرق» گفت: علاوه بر پروژه نیمه کاره هزار و یک شب در انتهای اتوبان همت، پروژه تجاری ایران مال با مشخصاتی عظیم در این محدوده در حال ساخت است که نگرانی های زیادی دارد. او می گوید این پروژه کلان نه تنها مردم تهران بلکه مردم ایران را به محدوده غرب تهران جذب می کند؛ در حالی که اتوبان کرج و اتوبان های اطراف این مجموعه بزرگ در بیشتر ساعات به ویژه ساعات پیک ترافیک همین حالا قفل هستند و مشخص نیست با بهره برداری از این مجموعه چه بار ترافیکی به این منطقه و غرب تهران که خروجی مهمی است، تحمیل شود.پروژه ای که حناچی از آن صحبت می کند و به ایران مال معروف شده است، بیش از یک میلیون و 700 هزار مترمربع مساحت دارد و روی دست همه مراکز تجاری و مال ها و مگامال های داخل شهر تهران خواهد زد؛ در حالی که مشخص نیست مجوزهای چنین پروژه عظیمی چه زمان و از کجا صادر شده است. پیش تر درباره ناامنی و مشکلات محله ای و منطقه ای و فرامنطقه ای که مجتمع های تجاری بزرگ مقیاس در مناطق حساس و مهم تهران داشته اند بارها تذکر داده شده و گزارش های زیادی نوشته شده است؛ اما این روند به شکلی کور و منفعت جویانه از سوی شهرداری تهران و سرمایه گذاران ادامه دارد و گویا قرار نیست پایانی برای آنها وجود داشته باشد. استاندار تهران در گفت وگویی که پیش از این با «شرق» داشت، درباره محدودیت هایی که مجموعه تجاری پالادیوم در شمال تهران ایجاد کرده است، تذکر داده و اعلام نگرانی کرده بود.به گزارش «شرق»، موضوع پیگیری و توقف مجوزهایی که کمیسیون ماده پنج در سال های گذشته تاکنون صادر کرده است، بارها صحبت و نقد شده است. بسیاری از پروژه هایی که حادثه و تبعات منفی برای شهر قبل و بعد از اجرا داشته اند، نتیجه تصمیمات اشتباه کمیسیون ماده پنج بوده است؛ تصمیماتی که گاه به واسطه ورود یکی از مسئولان یا رسانه ای شدن موضوع جلوی آنها گرفته شده؛ مانند مصوبه پروژه ای تجاری که در پروژه مترو ونک- تجریش پیش بینی شده بود و در بسیاری از موارد هم توقفی نداشته اند و تا انتها کارشان را پیش بردند.مسئله اینجاست که روند بلندمرتبه سازی ها و مجتمع های بزرگ مقیاس در تهران البته با تخلفاتی بالادستی از زوایا و مراجع مختلفی صورت می گیرد یا در هر دوره ای شکلی جدید پیدا می کند و نمی توان این روند پنهانی را رصد کرد و جلوی آن را گرفت. این گونه است که یکباره گوشه ای از تهران یک گود بزرگ ایجاد می شود و خیلی زود ستون هایی بلند به آسمان می رود و برجی سبز می شود. شهردار تهران که در 12 سال گذشته به تهیه و اجرای طرح جامع و تفصیلی در شهر تهران افتخار کرده است؛ تا نیمه مرداد دیگر مسئولیتی در مدیریت شهری نخواهد داشت و تهران با مجوزهای داده شده و حقوق مکتسبه ای که یک طرف آن سرمایه داران شهر تهران هستند و البته برج ها و مجتمع هایی که هر کدام می توانند آبستن حادثه ای باشند، تنها می ماند.شاید این گزارش بهانه ای برای یادآوری از حادثه فروریزش ساختمان پلاسکو و آنچه در آن مغفول و مبهم ماند، هم باشد. شاید برای آینده خود و خانواده هایمان و شهرمان لازم است به یاد بیاوریم که پس از اعلام گزارش نهایی هیئت ویژه گزارش ملی بررسی حادثه پلاسکو که رئیس جمهور تعیین کرده بود، این گزارش برای دولت ارسال شد؛ اما از آن زمان تاکنون دولت هیچ پاسخ یا پیگیری و اعلام نظری نداشته است. از آن زمان به بعد درباره آمادگی برج ها و ساختمان های بلند و مجتمع های تجاری بزرگ مقیاس تهران در مقابل حوادثی نظیر آتش سوزی دیگر صحبت و پیگیری نشد. دوره کوتاه قبل و بعد از انتخابات و حواشی آن در شهرداری تهران و دولت گذشته است و خوب است که هرکدام از این دو یعنی مدیریت شهری فعلی و دولت یازدهم تا نیمه مرداد که وقت رفتن و تغییر و شروع مجددشان است، درباره این موضوع پاسخ و پیگیری مناسبی داشته باشند.
                