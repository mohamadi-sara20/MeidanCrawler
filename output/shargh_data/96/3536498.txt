چهار‌شنبه ۱۶ فروردین ۱۳۹۶
-----------------------------------------
type_unknown
-----------------------------------------
پاسخ سخنگوی دولت به احمدی نژاد
-----------------------------------------

                    شرق: سخنگوی دولت روز گذشته اولین نشست خبری خود در سال جدید را برگزار کرد. محمدباقر نوبخت در پاسخ به پرسش خبرنگار «شرق» درباره سخنرانی احمدی نژاد در نوروز که با انتقاد از دولت و شخص حسن روحانی، او را متهم به دیکتاتوری کرده و گفته بود چرا دولت برخلاف 97 درصد مردم مخالف دادن یارانه است، گفت: «اتفاقا بحث این است که سه دهک از یارانه بگیران حذف شود. دولت معتقد است برخی از افراد، نیازمند دریافت یارانه هستند و حداقل دولت در این باره انتقاد دارد که چرا به همه یارانه می دهد. یکی از انتقادهای مجلس و دیوان محاسبات هم این است که چرا یارانه های 30 میلیون نفر را حذف نمی کنند و این یعنی آفتاب آمد دلیل آفتاب». او افزود: «سال گذشته 77 میلیون نفر در راس 26 هر ماه، یارانه گرفتند. به جای اینکه این حرف ها را در جامعه یک دفعه بپرانیم، بهتر است آن را اول در جایی مطرح کنیم و بد نیست نگاهی به اطلاعات و آمار کنیم. کارشناسان سازمان برنامه وبودجه آماده ارائه آمار و اطلاعات هستند».نوبخت با اشاره به برخی حرف وحدیث ها که پس از سخنرانی رئیس جمهوری سابق در خوزستان بیان شد، گفت: «البته حرف هایی که ایشان زدند، چندپهلو بود و خیلی ها برداشت های دیگری کردند».سخنگوی دولت همچنین درباره پیشنهاد حمیدرضا بقایی از نزدیکان احمدی نژاد، برای مناظره با رئیس جمهوری، عنوان کرد: «حتما اگر لازم شد، می گویم کارشناسان پاسخ ایشان را بدهند. هرکسی سوالی دارد کارشناسان قطعا پاسخ خواهند داد. رئیس جمهوری وقت زیادی ندارند و مشغله های فراوانی دارند که هرکسی حرفی بگوید، پاسخ دهد».او درباره اظهارات اخیر بقایی مبنی بر افزایش یارانه ها و واگذاری معادن و جنگل ها به مردم، گفت: «کسانی که ادعا می کنند یارانه ها را چند برابر می کنند، باید بگویند از کجا می خواهند این پول ها را بیاورند».نوبخت همچنین درباره اینکه ادعا شده احمدی نژاد چندین نامه به آقای روحانی نوشته است؛ اما رئیس جمهور پاسخی به آنها نداده اند، گفت: «بنده از نامه احمدی نژاد به رئیس جمهور بی خبرم. من خبر دارم که احمدی نژاد نامه هایی به روسای جمهور برخی کشورها و از جمله رئیس جمهور کشورمان نوشته است؛ اما از محتوای نامه او به رئیس جمهور بی خبرم». همه به دنبال رئیس خود هستیماو در پاسخ به این پرسش که آیا از دولت قرار است کسی در انتخابات ریاست جمهوری شرکت کند، عنوان کرد: «ما یک رئیس داریم و همه دنبال رئیس خود هستیم که ان شاء الله در انتخابات ثبت نام می کند».سخنگوی دولت درباره فعالیت های انتخاباتی محمد شریعتمداری و اینکه آیا او برای ریاست ستاد انتخابات روحانی استعفا داده است، گفت: «ابتدا باید رئیس جمهور ثبت نام کند، سپس ستادی تشکیل شود و رئیس آن مشخص شود که تاکنون ستادی تشکیل نشده؛ اما هر رئیس ستاد انتخابات باید حتما در چارچوب قانون عمل کند».سخنگوی دولت همچنین در پاسخ به این پرسش که آیا آقای جهانگیری برای حضور در انتخابات ریاست جمهوری استعفا خواهد داد، عنوان کرد: «اگر هم قرار باشد ایشان بیایند، نیازی به استعفا ندارد».او در پاسخ به اینکه نتایج مذاکرات ایران و عربستان درباره حج تمتع چه بود؟ گفت: «عربستان خواسته های کشورمان را پذیرفت، مبنی بر اینکه سلامت زائران را در سفر حج محفوظ داشته باشد. از سازمان حج و زیارت می خواهم در نشستی مبسوط، گزارش آن را ارائه دهند».نوبخت همچنین درباره گزارش حادثه پلاسکو عنوان کرد: «گزارش ملی حادثه پلاسکو هنوز آماده نشده و به محض نهایی شدن به اطلاع مردم خواهد رسید».برهمین اساس روز گذشته، حسام الدین آشنا، مشاور رئیس جمهور، در توییتر خود از ارائه گزارش حادثه پلاسکو در روز 19 فروردین خبر داد.سخنگوی دولت در پاسخ به اینکه گفته می شود دولت قصد جایگزینی برنامه پیام رسان به جای تلگرام دارد، افزود: «قرار نیست به جای اپلیکیشن تلگرام برنامه دیگری جایگزین شود و دولت چنین برنامه ای ندارد».دلواپسی؛ یونیفرم رسمی یک گروه شده استاو در پاسخ به این سوال که چرا قراردادهای نفتی تاکنون به امضا نرسیده است و آیا دولت درباره این مسئله تحت فشار است، گفت: «مدل تنظیم قراردادهای نفتی نهایتا با فرازوفرودهایی به تایید رسیده است. وزارت نفت و شرکت های تابع آن هم این مدل را در اختیار دارند تا این قراردادها را اجرائی کنند. من به وزارت نفت اعلام می کنم تا آنها تعداد قراردادهای منعقدشده را بیان کنند. در این باره برخی نگرانی ها مطرح شد که منطقی بود و ما هم مدل قراردادها را اصلاح کردیم و این نگرانی ها رفع شد؛ اما نگرانی و دلواپسی یونیفرم رسمی یک گروه شده است و نمی توان آن را انکار کرد».سخنگوی دولت درباره اشتغال زایی در سال 96 افزود: «از صندوق توسعه ملی برای طرح های اشتغال در روستاها 1،5 میلیارد دلار در نظر گرفته شده است. به همین دلیل انتظار می رود رئیس محترم مجلس، به درخواست 180 نماینده مجلس برای در دستور کار قرار دادن برنامه دولت برای اشتغال، توجه کند. ما وظیفه داریم تا آخرین روز دولت یازدهم خدمت رسانی کنیم و نمی توان کارها را زمین گذاشت که شائبه تبلیغات پیش نیاید».نوبخت در پاسخ به اینکه در پایان دولت یازدهم، چه انتظاراتی از تریبون های رسمی برای تشریح دستاوردهای دولت وجود دارد؟ گفت: «البته قصد انتقاد در نخستین جلسه را ندارم؛ ولی رسانه هایی که از اعتبارات دولتی استفاده می کنند، این فرصت را قائل شوند که گزارش های دستاوردهای دولت را منتشر کنند تا همه بدانند چه اقداماتی صورت گرفته است. اگر بخواهیم راجع به رشد واقعی اقتصادی اطلاعات داشته باشیم، باید از مرکز رسمی آمار و سازمان برنامه وبودجه دعوت کنیم، نه اینکه یک طرفه اقدام به ارائه گزارش کنیم».او افزود: «انتظار ما عدالت است، همان طور که منتقدان فرصت دارند و به نیمه خالی لیوان توجه می کنند. البته تردید ندارم که رسانه های عمومی ما با عدالت و انصاف خدمات دولت را منعکس می کنند. ادعا نداریم که وضع موجود عالی و بدون نقص است، به مشکلات مردم واقف هستیم و تلاش داریم مشکلات را کم کنیم».سخنگوی دولت عنوان کرد: «استخری که می گویند آب در آن پر نشده، باید دید چقدر گودال را عمیق کرده بودند. رشد منفی 6،7 درصد بود. الان به مثبت هفت رسیده. اگر بخواهیم از کنار این اقدام بگذریم و هفت درصد رشد مثبت را هم تخریب کرده و توهم ایجاد کنیم که نمی شود. اگر برویم از چند نفر در خیابان بپرسیم نتیجه رشد هفت درصدی اقتصادی چه بوده، چه جوابی می دهند؟ چرا از کارگران واحدهای تولیدی که با سیاست های دولت فعال شدند، سوال نمی پرسند؟ چرا از گندمکارانی که مطالبات خود را از دولت گرفتند، سوال نمی شود رشد اقتصادی را حس می کنند یا نه؟ انتظار داریم عدالت و انصاف در تهیه گزارش ها رعایت شود. ما به مشکلات مردم واقفیم و تمام تلاش ما این است که بار را از روی دوش مردم برداریم». خبرهای اقتصادی سخنگوی دولتاولین انتظار از دولت این است که براساس مطالبه رهبر معظم انقلاب درخصوص تولید و اشتغال چه اقدامی می خواهد انجام دهد. رئیس جمهوری در این زمینه به همه دستگاه های اجرائی ابلاغ کردند تا برنامه خود را برای تولید و اشتغال اعلام کنند.در سه سال ستاد فرماندهی اقتصاد مقاومتی برای اینکه تکلیف همه دستگاه ها را مشخص کنیم؛ بسته های رونق تولید و اشتغال را طراحی کردیم که در این بسته ها برای ارتقای توان تولید ملی، تامین مالی و سرمایه گذاری، جذب، توسعه و تعمیق تکنولوژی، تجارت خارجی، اشتغال و توانمندسازی نیروی کار برنامه ریزی شده است.برای اجرای بسته های رونق تولید و اشتغال، تقسیم کار ملی انجام شده است و مشخص کرده ایم هر یک از دستگاه های اجرائی چه وظایفی برعهده دارند. اجرای مطالبات رهبر معظم انقلاب در حوزه تولید و اشتغال تنها به دولت محدود نمی شود و قوای مقننه و قضائیه نیز برای تامین نظر رهبری وظایفی دارند که باید انجام دهند.در بودجه سال 1395، بالغ بر 294 هزار میلیارد تومان منابع مصوب داشتیم که براساس گزارش مقدماتی، 282 هزار میلیارد تومان؛ یعنی 96 درصد تحقق پیدا کرد.منابع عمومی دولت از سه محل درآمدهای نفتی، مالیاتی، گمرکی و سایر درآمدها و دوم واگذاری دارایی سرمایه ای و سوم واگذاری دارایی مالی به دست می آید. از این رقم 148 هزار میلیارد تومان منابع از منابع اول کسب شد که 94 درصد تحقق یافته است.در قانون پیش بینی شده بود از محل واگذاری دارایی سرمایه ای می بایست 79 هزار میلیارد تومان در سال گذشته درآمد کسب شود که 74 هزار میلیارد تومان؛ یعنی 94 درصد تحقق یافت.در قانون بودجه پیش بینی شده بود که از محل واگذاری دارایی مالی، 58 هزار میلیارد تومان درآمد کسب شود که 60 هزار میلیارد تومان؛ یعنی 104 درصد منابع مالی به دست آمد.در سال گذشته 282 هزار میلیارد تومان مصرف شده است که می توان گفت سال 95 بدون کسری به پایان رسید.در سال گذشته می بایست 214 هزار میلیارد تومان برای اعتبارات هزینه ای یا جاری مصرف می شد که 208 هزار میلیارد تومان مصرف شد.در سال گذشته می بایست 57 هزار میلیارد تومان برای اعتبارات تملک دارایی سرمایه ای یا طرح های عمرانی پرداخت می شد که 42 هزار میلیارد تومان پرداخت شد؛ یعنی عملا74 درصد تحقق یافته که این میزان در دو دهه گذشته بی سابقه بوده است.در سال گذشته می بایست برای اعتبارات دارایی مالی 23 هزار میلیارد تومان اوراق خریداری می شد که عملا42 هزار میلیارد تومان اوراق مربوط به سال های قبل را تملک کردیم.در سال 94، منابع عمومی 202 هزار میلیارد تومان بود که در سال 95 به 282 هزار میلیارد تومان افزایش یافت. بودجه سال 95 در بخش منابع مالی نسبت به سال 94، 40 درصد رشد را نشان می دهد.بودجه جاری در سال 94، 172 هزار میلیارد تومان بود که این رقم در سال 95 به 208 هزار میلیارد تومان افزایش یافت که نشانگر رشد 21 درصدی است.بودجه عمرانی در سال 94، 25 هزار میلیارد تومان بود؛ در سال 95 به 42 هزار میلیارد تومان افزایش یافت که نشانگر رشد 68 درصدی است که این نشان می دهد دولت نسبت به اعتبارات عمرانی توجه ویژه ای داشته است.در آذرماه سال گذشته سازمان برنامه وبودجه گزارشی را به دولت ارائه کرد که در آن پیش بینی عملکرد 12ماهه را اعلام کرده بود و آمارهای رسمی خزانه امروز نشان می دهد که آن پیش بینی به عملکرد بسیار نزدیک بوده است.در سال 95، 13 هزارو 200 میلیارد تومان از بدهی دولت به نظام بانکی را تقلیل دادیم و هم زمان 24 هزارو 250 میلیارد تومان به سرمایه دولت نزد بانک های دولتی اضافه کردیم.هشت هزار و 500 میلیارد تومان از مطالبات پیمانکاران را پرداخت کردیم و هزار میلیارد تومان به مسکن مهر، هزار میلیارد تومان به بنیاد شهید و بنیاد مسکن، دو هزارو 500 میلیارد تومان بدهی به شهرداری ها، 400 میلیارد تومان به آموزش عالی، دو هزار میلیارد تومان به آموزش وپرورش و جمعا 15 هزارو 400 میلیارد تومان از بدهی دولت به اشخاص حقیقی و حقوقی را پرداخت کردیم.اقدام دیگر دولت در سال جاری این است که تا هفته معلم پاداش بازنشستگی فرهنگیان پرداخت شود که بیش از سه هزار میلیارد تومان در این زمینه پیش بینی شده است. در اسفندماه سال گذشته پاداش بازنشستگی سایر دستگاه های دولتی را پرداخت کردیم که بالغ بر 800 میلیارد تومان بود.به گفته سخنگوی دولت، اقدام دیگر دولت یازدهم در سال 96 این است که مستمری خانوارهای تحت پوشش کمیته امداد و بهزیستی 180 تا 200 هزار تومان افزایش می یابد و محاسبه این مستمری از یکم فروردین 1396 خواهد بود.
                