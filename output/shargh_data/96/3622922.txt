سه‌شنبه ۱۴‌شهریور ۱۳۹۶
-----------------------------------------
سرمقاله
-----------------------------------------
راه سوم علیه ایران
-----------------------------------------

                    پایبندی ایران به برجام، رئیس جمهور آمریکا و جمهوری خواهان را در موقعیت دشواری قرار داده است. از یک سو، شعارهای تند انتخاباتی ترامپ علیه برجام و مخالفت چندساله جمهوری خواهان کنگره علیه این توافق، آنها را به سمت «اقدام» علیه این سند بین المللی سوق داده است؛ از سوی دیگر، تحلیلگران امور بین الملل، کارشناسان دستگاه های امنیتی و همچنین عقلای دولت و حزب جمهوری خواه نیک می دانند خروج یک جانبه و بی اساس آمریکا از برجام، لطمات راهبردی و آسیب های سیاسی بسیار سنگینی برای این کشور در پی خواهد داشت. درنتیجه، استراتژیست های آمریکایی و اتاق فکرهای پیرامونی به طراحی یک «راه میانی» یا یک «راه سوم» مشغول شده اند. اما این راه سوم چیست؟ همان طور که قانون کنگره (INARA 2015) مقرر کرده، رئیس جمهور موظف است هر 90 روز یک بار پایبندی ایران به توافق هسته ای را تایید کند (که موعد بعدی آن ماه اکتبر میلادی است). اما تایید نشدن پایبندی ایران از سوی او یک روند قانونی را کلید می زند که مطابق آن کنگره می تواند در مدت 60 روز بخشی از تحریم های گذشته هسته ای آمریکا علیه ایران یا همه آنها را احیا کند، بازگرداند و دوباره بر ایران تحمیل کند. ولی از آنجا که تحمیل مجدد تحریم های هسته ای - آن هم بدون دلیل و توجیه قانع کننده - نقض یک جانبه برجام از جانب آمریکا تلقی خواهد شد.- و به تبع آن، همان طور که گفته شد، عواقب راهبردی و سیاسی فراوانی برای واشنگتن به دنبال خواهد داشت - منادیان «راه سوم» راهکاری با عنوان «Decertify، waive and slap» (اعلام عدم پایبندی، تعلیق و ضربه) پیشنهاد داده اند. مطابق این راهکار، رئیس جمهور آمریکا در ماه اکتبر، برخلاف دو بار گذشته، «عدم پایبندی ایران» به تعهدات برجامی خود را اعلام خواهد کرد. اما - با هماهنگی کنگره و رهبریت حزب جمهوری خواه - از بازگرداندن تحریم های هسته ای و تحمیل مجدد آن بر ایران در مدت 60 روز خودداری خواهند کرد. به عبارت دیگر، ایران را ناقض برجام خواهند خواند، اما تحریم های هسته ای یک جانبه کنگره را احیا نخواهند کرد و وضعیت «تعلیق» را کماکان نگه خواهند داشت. سپس، به بهانه های مختلف - ازجمله برنامه موشک های بالستیک و عملکرد ایران در منطقه - فشارها و ضربات متنوع و متعددی را طی زمان به ایران وارد خواهند آورد تا درنهایت مقامات تهران را به رفتارهای رادیکال، واکنشی و نهایتا خروج از توافق به دست خود وادار کنند. این راه سوم برای آمریکا دست کم دو فایده در بر دارد؛ اول اینکه اعلام عدم پایبندی ایران (حتی بدون احیای مجدد تحریم ها) فضای «بلاتکلیفی» را برای سرمایه گذاران خارجی تداوم خواهد بخشید و ممکن است این امر درنهایت موجب دلسردی ایران و خروج داوطلبانه آن از برجام شود. دوم اینکه اعلام عدم پایبندی ایران این فرصت را به جریان متخاصم آمریکا و رسانه های همسو خواهد داد تا به منظور اثبات «عدم پایبندی» تدریجا سیاهه ای از کوچک ترین تخلفات فنی ایران، اظهارات تند مقامات، فعالیت های موشکی و عملکرد «نامطلوب» ایران تهیه کرده و به واسطه آن رفته رفته اجماع بین المللی موردنظر خود را به منظور بازگرداندن فضای پیش از برجام ایجاد کنند. به عبارت دیگر، به جای جمع آوری مدرک و سند برای اثبات عدم پایبندی ایران به برجام، ابتدا «حکم عدم پایبندی» را پیشاپیش صادر می کنند و سپس برای تنفیذ و تصدیق آن، به دنبال گردآوری قرائن و شواهد خواهند رفت تا با سهولت بیشتری سایر کشورها و افکار عمومی را با خود همگام کنند! البته لازم به ذکر است که اجرای این «راه سوم» - با توجه به دینامیسم حاکم میان دولت و کنگره و همچنین غیرقابل پیش بینی بودن رفتار بازیگران سیاسی - چندان هم آسان نیست چراکه اجرای این سناریو مستلزم ایجاد و تداوم هماهنگی کامل میان قوه مجریه و کنگره است و هر عامل بیرونی می تواند این همسویی را در کوتاه ترین زمان مختل کند. به عبارت دیگر، محتمل است به محض اعلام «عدم پایبندی ایران» از سوی رئیس جمهور، برخلاف انتظار استراتژیست های نام برده، روند قانونی مورد اشاره بلافاصله در کنگره کلید خورده و منجر به احیای تحریم های هسته ای در مدت 60 روز شود؛ امری که در عمل ایالات متحده را ناخواسته در موقعیت نقض فاحش برجام و انزوای بین المللی قرار خواهد داد. ضمن اینکه صرف اعلام عدم پایبندی ایران (حتی بدون احیای تحریم ها) - به دلیل تاثیر منفی آن بر روند عادی سازی روابط تجاری ایران - خود می تواند به نقض برجام تعبیر شده و کشورهای اروپایی را به اتخاذ اقدامات پیشگیرانه قانونی علیه تحریم ها ثانویه آمریکا سوق دهد و اجرای سناریوی «راه سوم» را با موانع متعددی روبه رو کند. در هر صورت، آنچه دراین میان اهمیت ویژه ای پیدا می کند، کیفیت واکنش ایران، قابلیت یارگیری ایران در جامعه بین المللی و میزان هوشیاری دستگاه سیاسی کشور در قبال هریک از این سناریوهاست.
                