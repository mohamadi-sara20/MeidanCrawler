شنبه ۶ آبان ۱۳۹۶
-----------------------------------------
یادداشت
-----------------------------------------
ضرورت تفسیر قانون در پرتو مصلحت نظام
-----------------------------------------

                    پیدایش فکر تدوین قانون اساسی با بروز انقلابات اجتماعی و تغییر جایگاه فرمانروایان و مردم صورت گرفت و وقتی مردم به جای فرمانروایان قرار گرفتند، با انتشار اعلامیه های حقوق و تدوین قانون اساسی قدرت سیاسی را قانونمند کرده و حدود وظایف و اختیارات کارگزاران خود را تعیین کردند.حکمرانی خوب جز در پرتو حکومت قانون مبتنی بر منافع ملی محقق نخواهد شد. در جمهوری اسلامی ایران ثمره خون شهیدان در قانون اساسی میزان بودن رای ملت و حق تعیین سرنوشت به صرف شهروندبودن است. قانون اساسی به عنوان میثاق مردم و حکمرانان، حقوق و تکالیف حکومت و شهروند در مقابل یکدیگر را معین و مشخص کرده است. اصول سیزدهم و شصت وچهارم قانون اساسی با به رسمیت شناختن ادیان الهی ازجمله دین زرتشتی، اجازه داده در بالاترین مرجع تصمیم گیری نظام یعنی مجلس شورای اسلامی نمایندگانی از ادیان الهی حضور داشته باشند و این نمایندگان به نیابت و وکالت از طرف همه مردم در اتخاذ تصمیمات اساسی نظام دخالت دارند و این حضور به دلیل نیابت و وکالت است نه ولایت و امارت که با مبانی فقهی در تعارض باشد. شورای نگهبان از نهادهای قانونی است و صلاحیت و اقتدار و پایگاه خود را در پرتو قانون اساسی به دست آورده است و اگر چنین نبود، هزاران فقیه و مجتهد می توانستند هر روز نظریه خود را اعلام کنند و عمل به آن را از دستگاه های اجرائی و اداری بخواهند.حکومت قانون چارچوبی است که استفاده دلبخواهانه از قدرت را محدود و اراده و خواست مردم را بر اداره امور حاکم می کند.بر اساس قانون اساسی، هیچ شخص یا نهادی بالاتر از قانون نیست و حدود وظایف و اختیارات شورای نگهبان در اصول نودوچهارم تا نودونهم قانون اساسی آمده است و خارج از قیود این اصول نمی توان «اصل عدم صلاحیت مقام عمومی» را نقض و اختیاراتی ویژه برای یک نهاد قانونی قائل شد. قاعده «نفی سبیل» و سایر اصول فقهی در نظم حقوقی کنونی جمهوری اسلامی در پرتو حقوق انسانی و حق تعیین سرنوشت و اصل طلایی حاکمیت الهی که طبق اصل 56 قانون اساسی به انسان تفویض شده، استوار است و تفسیر محدودکننده یا ناقض این حق اساسی مردود است. اصل نودوچهارم قانون اساسی بررسی شورای نگهبان از نظر انطباق مصوبات مجلس شورای اسلامی بر موازین اسلامی و قانون اساسی را محدود به مدت زمان 10روزه کرده و مفهوم مخالف «تعیین زمان 10 روزه»، عدم وجاهت قانونی اعلام مغایرت مصوبات مجلس پس از 10 روز است و به همین دلیل هم در قسمت اخیر اصل نودوچهارم، به صراحت ذکر شده چنانچه در 10 روز شورای نگهبان درباره مصوبات مجلس اظهارنظر نکرد، این مصوبه معتبر و لازم الاجرا است.تصمیم فقهای شورای نگهبان در نقض تبصره ماده 26 قانون تشکیلات وظایف و انتخابات شوراها، مغایر قانون مصوب سال 1375 است که به تایید شورای نگهبان رسیده و مطابقت آن با موازین اسلامی احراز شده است.هرگونه تغییر یا اصلاح قانون مصوب مجلس شورای اسلامی به استناد اصل پنجاه وهشتم قانون اساسی در انحصار مجلس شورای اسلامی است و هیچ نهاد دیگری پس از تصویب قانون، حق تغییر آن را ندارد.شورای نگهبان در 21 سال گذشته تبصره ماده 26 قانون شوراها را مغایر موازین اسلامی ندانسته و در چهار سال گذشته نیز که آقای سپنتا عضو شورای شهر یزد بوده اند، عضویت او را نقض قاعده «نفی سبیل» ندانسته اند. این تصمیم نقض صریح بند 14 اصل سوم و نوزدهم قانون اساسی در ارتباط با تساوی عموم در برابر قانون است و این تصمیم صرفا لغو تبصره ماده 26 نیست و عملا ورود شورای نگهبان به حیطه قانون گذاری است. شورای نگهبان نهاد استفتا است، نه نهاد قانون گذاری و این نظر شورای نگهبان، فراتر از حدود قانون است و ریاست محترم جمهور به عنوان مسئول اجرای قانون اساسی و نمایندگان مجلس باید مفاد سوگند خود در حفظ حقوق ملت و دفاع از قانون اساسی را مدنظر قرار دهند و از حقوقی که قانون اساسی برای ملت شناخته است، دفاع کنند و مانع از نقض اصل برابری همه مردم در مقابل قانون شوند. حدود اختیارات دیوان عدالت اداری تطبیق مصوبات دولت با قوانین و مقررات و رسیدگی به تظلمات و اعتراضات مردم نسبت به ماموران با واحدها یا آیین نامه های دولتی است و بر اساس اصل صدوهفتادم قانون اساسی، قضات دادگاه ها مکلف اند از اجرای تصمیمات قوه مجریه که خارج از حدود اختیارات مقامات اجرائی است، ممانعت به عمل آورند و دیوان عدالت اداری نیز صلاحیت ابطال این گونه مقررات را دارد و به هیچ وجه دیوان عدالت اداری نمی تواند درباره قوانین مصوب مجلس تصمیم بگیرد و بر اساس اصل صدوشصت وششم قانون اساسی احکام دادگاه ها باید مستدل و مستند به مواد قانون و اصولی باشد که بر اساس آن حکم صادر شده و تصمیم شعبه دیوان عدالت اداری برخلاف اصل صدوشصت وششم فاقد مستند قانونی بوده و استدلالی هم در آن مشاهده نمی شود و حکم صادره استحکام قانونی ندارد و مقامات اداری نمی توانند این حکم را اجرا کنند و سکوت ریاست محترم جمهور که به استناد اصل صدوسیزدهم قانون اساسی مسئولیت اجرای قانونی قانون اساسی را عهده دار است، درباره این موضوع مهم غیر قابل انتظار است.
                