سه‌شنبه ۱۸ مهر ۱۳۹۶
-----------------------------------------
حرف اول
-----------------------------------------
اصلاح طلبان و سرمایه اجتماعی ​
-----------------------------------------

                    اصلاح طلبان سرمایه اجتماعی مناسبی در جامعه ایرانی دارند که با توجه به فشار رویه تزاید افکار عمومی، باید به ارائه یک بازپس دهی حساب اجتماعی بیندیشند. سوالی که در خرد جمعی اصلاح طلبان شکل گرفته، این است که آیا سخاوت در هزینه کرد این سرمایه عظیم برای پرکشیدن چند بازیگر حرفه ای، بدون درنظرگرفتن فایده و سود آن، اقدامی عقلایی و مآل اندیشانه است؟ آیا نباید بحث هزینه - فایده را در حوزه این سرمایه حیاتی جدی گرفت! این موضوع حداقل ما را مجبور می کند در موضوعات اساسی، مهم و مبتلا به سیاسی، اجتماعی، فرهنگی و اقتصادی، به ارائه نقطه نظرات، رویکردها، استراتژی ها، باورها و دیدگاه هایمان بپردازیم و نسل نوجوان و جوان کشور را در این حوزه آگاه کنیم. به نظر می رسد تجزیه گفتمان اصلاح طلبی به اهداف جزئی (تاکتیک) و کلی (استراتژی) و کوتاه مدت و بلندمدت و موضوعاتی اساسی و حاشیه ای، سیاست گذاری ها و تصمیم گیری ها و مبانی و اصول اجرائی، مقطعی اجتناب ناپذیر خواهد بود. نباید شک داشت که عملکرد ما در همه زمینه ها، به شدت از طرف مردم و به ویژه این طبقه خاص اجتماعی، رصد و واکاوی شده و تحلیل می شود و آنچه دراین باره مهم می نماید، این است که صداقت و شفافیت با مردم حتی اگر بعضی از دیدگاه های ما را قبول نداشته باشند، می تواند سهم ما را از سرمایه اجتماعی ملی گسترش و افزایش دهد؛ اینکه روشن شود چرا در انتخابات شرکت می کنیم؟ چرا لیست انتخاباتی می دهیم؟ بر اساس چه ویژگی ها و مکانیسم هایی لیست ها بسته می شود؟ آیا در چینش لیست ها و شرکت در انتخابات، برنامه ای مشخص و خروجی روشنی وجود دارد؟ نظرمان درباره آزادی های مدنی و اجتماعی چیست؟ ما با کدام برنامه مشخص شرکای سیاسی انتخاباتی خود را انتخاب می کنیم؟ درباره آزادی های سیاسی و دینی چگونه می اندیشیم؟ چه راهبردی برای حوزه اقتصادی داریم؟ در حوزه هویت ملی و ظرفیت های فرهنگی چگونه فکر می کنیم؟ نگاهمان به حوزه زنان و جوانان چیست؟ درباره حجاب چگونه می اندیشیم؟ موسیقی را تا کجا باور داریم؟ شایسته سالاری را تا کجا به رسمیت می شناسیم؟ در حوزه اقلیت های مذهبی و دینی چه باورهایی داریم؟ به سیاست های جاری در حوزه قدرت معتقد هستیم و سیاست های خارجی مان بر چه جهاتی استوار است؟ تا چه اندازه به شورایی شدن امور ایمان داریم؟ و ده ها پرسش دیگر که در زبان جمعی اصلاح طلبان جاری است. اما آنچه به نظر نگارنده امروز بیش از همیشه اصلاح طلبی به آن نیاز دارد، آگاه کردن ملت به ویژه زنان و جوانان از برنامه ها، روش ها و دیدگاه های روشن، شفاف و صادقانه ای است که اصلاح طلبان در همه حوزه های سیاسی، اجتماعی، اقتصادی و فرهنگی دارند. شاید تعلل، تغافل، کوتاهی و محافظه کاری دراین باره، در درازمدت وکوتاه مدت ضربات جبران ناپذیری به سرمایه اجتماعی اصلاح طلبان وارد کند. تصمیم سخت، تاریخی، روشن و شجاعانه امروز در بیان اهداف، استراتژی ها، تاکتیک ها، باورها و دیدگاه ها، اصلاح طلبان آینده سیاسی ما را خواهد ساخت. نقطه عزیمت جریان اصلاح طلبی به طرف آینده روشن سیاسی و انتخاباتی از دروازه شفاف سازی و اعتماد مردم شکل می گیرد.
                