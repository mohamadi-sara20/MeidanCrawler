یک‌شنبه ۱ بهمن ۱۳۹۶
-----------------------------------------
بازتاب
-----------------------------------------
روشنفکران پاسخ دهند
-----------------------------------------

                    یک سوال بدیهی و واضح؛ آیا روشنفکرانی که در خارج از دستگاه دولت هستند، در سیاست گذاری هایی که داخل دولت صورت می گیرد، نقش دارند؟ پاسخ واضح و بدیهی این است که هر کس که در بیرون مجموعه ای است، طبیعتا در اموری که درون آن مجموعه رخ می دهد، به طور مستقیم نقش ندارد؛ وگرنه مفهوم درون و بیرون خلط می شد. قواعد منطق صوری به سادگی نشان می دهد روشنفکران در سیاست گذاری های اقتصادی که درون دولت یا حاکمیت صورت می گیرد، نقش مستقیم ندارند و به طور طبیعی می توان نتیجه گرفت که «روشنفکران قیمت بنزین را تعیین نمی کنند» زیرا روشنفکران اصولا در خارج از مجلس یا دولت هستند. حال یک سوال غیربدیهی را در نظر بگیرید: آیا روشنفکران بر تصمیماتی که درون مجموعه حکومت یا دولت گرفته می شود، هیچ تاثیر غیرمستقیمی ندارند؟ پاسخ این سوال دیگر به سادگی منفی نخواهد بود. آیا سیاست مدارانی که سیاست ها و تصمیمات اقتصادی را اتخاذ می کنند، کارشناسانی اقتصادی هستند که بر اساس تجزیه و تحلیل اقتصادی خود به یک تصمیم برسند؟ معمولا این گونه نیست. معمولا آنها سیاست مدارانی هستند که در حوزه های مختلف تحصیل کرده اند و گاه حتی اگر در رشته اقتصاد تحصیل کرده باشند، لزوما کارشناسان ممتازی نیستند. آیا سیاست مداران تصمیمات خود را بر اساس مطالعه جزوه ها و گزارش های کارشناسی ای که از سوی دستگاه ها و مراکز پژوهشی تهیه می شود، اتخاذ می کنند و کاری به مطالب روزنامه ها و نوشته های تلگرامی ندارند؟ واقعیت این است که در بیشتر موارد وضعیت معکوس است؛ یعنی سیاست مداران معمولا حوصله یا وقت خواندن گزارش های کارشناسی ای را که از سوی دستگاه ها و مراکز پژوهشی تهیه می شود، ندارند و بیشتر نوشته های روزنامه ای و تحلیل های تلگرامی را می خوانند. حال اگر قبول کنیم روشنفکران بیشتر در روزنامه ها، مجلات، فضاهای مجازی مانند تلگرام و رسانه های عمومی حضور دارند، آن گاه می توان ادعا کرد آنان به شکل غیرمستقیم بر سیاست مداران تاثیر دارند و به شکل غیرمستقیم بر سیاست ها و تصمیماتی که می گیرند، تاثیرگذارند و اگر این تصمیمات خطا باشد و موجب توسعه نیافتگی کشور شده باشد، آنها نیز در این تصمیمات اشتباه سهیم هستند. آیا سیاست مداران وقتی سیاست یا تصمیمی را ارزیابی می کنند، صرفا به منافع و مضار اقتصادی آن برای کشور فکر می کنند و تنها دغدغه آنها کارایی اقتصادی است؟ واقعیت آن است که سیاست مداران بیش از هر چیز در تصمیمات اقتصادی به ملاحظات اقتصاد سیاسی فکر می کنند و در کنار این ملاحظات کارایی اقتصادی را نیز مدنظر قرار می دهند. به عبارت دیگر آنها به این فکر می کنند که هر تصمیم اقتصادی موازنه قدرت را در جامعه چگونه تغییر خواهد داد و این تغییر آیا به نفع خود آنها خواهد بود یا به زیان آنها.روشن است در این معادلات حتما واکنش جامعه سهم بالایی را به خود اختصاص خواهد داد. اگر سیاست مدار حدس بزند سیاستی با واکنش مثبت جامعه روبه رو خواهد شد، در انجام آن ترغیب خواهد شد زیرا برای آن سیاست مدار محبوبیت به همراه خواهد آورد اما اگر حدس بزند این سیاست با واکنش منفی جامعه روبه رو خواهد شد، در انجام آن مردد می شود زیرا اگر آن تصمیم مثل داروی تلخ صحیح باشد، منافعش در آینده به جامعه خواهد رسید ولی بدنامی ناشی از اتخاذ آن متوجه سیاست مداری که آن تصمیم را گرفته، خواهد شد.حال اگر روشنفکران تمام تلاش خود را به کار گیرند که به جامعه القا کنند یک سیاست به زیان آنهاست یا میل طبیعی جامعه را به حفظ وضع موجود به نحوی توجیه تئوریک کنند، آن گاه سیاست مدار حدس خواهد زد با توجه به اقدامات روشنفکران و تمایل طبیعی جامعه به عدم تغییر، اتخاذ آن تصمیم درست برایش هزینه شخصی و برای جامعه در بلندمدت منافع آتی خواهد داشت. به سادگی می توان حدس زد اکثر سیاست مداران حاضر به چنین ازخودگذشتگی ای نمی شوند. همان طور که در جنگ فرض بر این است که رزمندگان حفظ جان خود را در اولویت قرار خواهند داد و عملیات انتحاری یک قاعده مبارزه نیست بلکه یک استثناست؛ در عرصه سیاست نیز حفظ منافع شخص سیاست مدار یک قاعده خواهد بود و فداکاری برای منافع آتی جامعه تنها یک استثنا بر این قاعده می شود که به ندرت رخ خواهد داد. بگذارید موضوع را با مثالی از عرصه قدرت روشن تر کنم. در ابتدای پیروزی انقلاب که رقابت های سیاسی به خشونت گرایید، برخی تحلیلگران تنها به دنبال آن نرفتند که بگویند کدام حزب سیاسی اول بار به ترور و بمب گذاری دست زد بلکه ریشه این اقدامات را در تئوریسین های قبل از انقلاب جست وجو کردند. تحلیل اندیشه های دکتر شریعتی، بازرگان، فردید و امثال آنها با این انگیزه انجام شد که مشخص شود کدام روشنفکران اندیشه هایی را رواج دادند که در عرصه عمل پیامدهایی خشونت بار به دنبال داشت. تردیدی نیست که بخشی از رساله های کارشناسی ارشد و دکترا در دانشکده های علوم سیاسی در داخل و خارج به تجزیه و تحلیل اندیشه های روشنفکران قبل از انقلاب اختصاص یافته تا اثرات آن تفکرات را بر اقدامات پس از انقلاب شناسایی کنند. دقیقا به همین قیاس می توان ادعا کرد که روشنفکران اقتصادی نیز اندیشه هایی را ترویج می کنند که نهایتا در عرصه عمل پیامدهای اجرائی به دنبال دارد. چه خوشمان بیاید و چه خوشمان نیاید، انسان های اجرائی، برده های متفکران هستند زیرا اقدامات انسان ها تابعی از منافع و تفکراتشان است و کسانی که تفکرات را شکل می دهند، به شکل غیرمستقیم نقشه های تحولات عالم عمل را پایه ریزی می کنند. شاید یک دانشگاهی در اتاق کوچک خود و در محاصره کتاب های خود به نوشتن و مطالعه مشغول باشد اما پیامدهای اندیشه های او درون ساختمان های دولتی بروز می کند. به این لحاظ آنان در تصمیمات درست و غلطی که در عرصه اقتصاد گرفته می شود، سهیم هستند اما این سهم به تناسب زمان و به تناسب موضوع می تواند کم یا زیاد باشد. نوشته پیشین نگارنده با عنوان «تثبیت قیمت بنزین از جیب فقرا» که واکنش دکتر امیدی در «شرق» را به دنبال داشت و آن را به حساسیت بیش از حد به روشنفکران تعبیر کرد، در واقع انگشت گذاشتن بر یک واقعیت بدیهی بود؛ اینکه شرایط اقتصادی امروز مطلوب و در حد انتظار نیست امری واضح و بدیهی است و اینکه دولت به طور عام نقش اصلی را در این وضع دارد نیز امر قابل انکاری نیست اما چیزی که کمتر کسی به آن اشاره می کند این است که علاوه بر دولت چه کسانی در شکل گیری وضع موجود نقش داشته اند؟ به باور نگارنده علاوه بر عوامل خارجی حداقل دو عامل دیگر در این امر سهم داشته اند که یکی از آنها روشنفکران هستند. آنان دوست دارند گناه توسعه نیافتگی تماما بر دوش حکومت بیفتد و نقش خود را در تصمیمات غلطی که گرفته شده پنهان کنند. وظیفه پژوهشگران و محققان است که نوری بر این بخش هایی که پنهان نگه داشته شده بیفکنند و نشان دهند علاوه بر عامل اصلی، عوامل فرعی نیز در این امر شریک هستند و باید به تناسب سهمشان پاسخ گو باشند. حسن این اقدام این است که می آموزیم همان طور که سیاست مداران باید در قبال پیامدهای عملی تصمیماتشان پاسخ گو باشند روشنفکران نیز باید در قبال پیامدهای عملی اندیشه هایشان به جامعه پاسخ گو باشند. دقیقا به همین دلیل مقاله مذکور برای روزنامه وزین «شرق» که مخاطبانی اهل فکر دارد ارسال شد. وقتی مخاطبان رسانه، سیاست مداران و دولتی ها و مسئولان همه بخش ها هستند باید بر نقش و سهم حکومت در توسعه نیافتگی تاکید کرد. نگارنده انتظار مخالفت از هر فرد و گروهی را داشتم جز دانش آموختگان علوم اجتماعی زیرا جامعه شناسان به خوبی می دانند حتی علم و ادبیات نیز حیات اجتماعی دارد و رشته ای به نام جامعه شناسی معرفت و جامعه شناسی علم و جامعه شناسی ادبیات وجود دارد و اینها اموری نیستند که منتزع از جامعه باشند. صدمرتبه واضح تر است که سیاست های اقتصادی نیز در بافت جامعه شکل می گیرند و جامعه شناسی روشنفکران به خوبی بر نقش روشنفکران در شکل گیری بافت فکری جامعه تاکید کرده است. امید است که این قبیل گفت وگوها زمینه حساب کشی از روشنفکران در عرصه اقتصاد را فراهم کند.
                