چهار‌شنبه ۱ آذر ۱۳۹۶
-----------------------------------------
یادداشت
-----------------------------------------
فلسفه در دنیای امروز
-----------------------------------------

                    فلسفه، همیشه در سرشت و سرنوشت خود جامع ترین و دشواریاب ترین حوزه دانش به شمار آمده است. کار فلسفه و وظیفه راستین آن نقد و پیشبرد نظریه عقلانیت انتقادی است. فلسفه با پرسش های سهمگین خود همه تصورات و تصدیقات بشری را به سپهر نقد و نظر و تمام مدلولات ناآزموده ما را به محک تجربه می کشاند.با حضور فلسفه و وجود بصیرت اندیشانه فیلسوفان است که جهان ما تفسیر و تغییر مطلوب خود را می یابد. به تعبیر اقبال لاهوری؛ گفتند جهان ما، آیا به تو می سازد! ؟گفتم که نمی سازد! گفتند که برهم زن!در تاریخ بلند و پرفرازونشیب فلسفه، فیلسوفان بزرگی چون افلاطون، ارسطو، هگل، مارکس و... بوده اند که هریک در جای خود بنیادهای جهان تجدد را بنا نهاده اند. کوژیتوی دکارتی و مقولات فاهمه کانتی را نمی توان در معماری جهان مدرن نادیده گرفت. کشور های پیشرفته در تاریخ و دنیای معاصر، اساسا کشورهایی بوده اند که از رهگذر بینش و فونکسیون های فلسفی به رشد و توسعه پایدار دست یافته اند. بدون فلسفه زندگی آسوده و امن، خیال و سراب و بطلانی بیش نیست!با این دید و داوری، تا امکان تفکر و ضرورت تکوین اندیشه تجدد و پیشرفت هست، نمی توان چون «آدورنو» و پاره ای از معاریف تفکر و متاطیعان مکتب فرانکفورتی ها، مایوسانه از ناکامی، انقضا و پایان فلسفه سخن گفت. در فرایند پدیده ها پایان، فلسفه است و فلسفه پایانی ندارد! فلسفه هرگز در عالم و آدم از نفس نمی افتد! در روند کاهش مصائب و متاعب روزگار باید همچنان از چاره اندیشی ها و درمانگری های فلسفه استعانت کرد، همچنان می رود ز پایانش مپرس!با فلسفه چشم انداز و افق امید گشوده می شود.امروز وقتی از تفلسف و تکاپوهای مستمر و رهگشای فیلسوفان در بین خود سخن می گوییم، مرادمان آن نوع از تلاش های ذهنی، مجرد و abstract نیست که مناسبات ما را در سیطره و مسیطر خود گرفته است! بلکه مقصودمان همان فلسفه های مضاف اند که در جهان معاصر پشتوانه و نقطه اتکای فکری و استدلالی همه دانش های آکادمیک محسوب می شوند.متاسفانه ما در سنت ایرانی و اسلامی خود تاکنون غالبا به شکل مدرسی، منقطع و انتزاعی drawh away به فلسفه و آموزه های آن پرداخته ایم و هیچ گاه ورای تفرج و تفنن های اسکولاستیک به معرفت های درجه دوم و فلسفه های مضاف و رهیافت و نظریات انتقادی دست نیافته ایم و در واقع جهش و جنبش های فلسفی سودمندی در بین ما موضوعیت و طریقت نیافته است و گاه به علت عدم نوزایی به حاشیه تاریخ فلسفه انتقال یافته ایم...ما به دلیل تقلید بر آرا و افکار پیشینیان از فلسفه های سینوی، اشراقی، یمانی و صدرایی، چندان طرفی نبسته و در پرتو ایستارها و آموزه های ستبر آن برای پیشرفت وضعیت عمومی و ارتقای خود بهره درخوری نجسته ایم!در دنیای امروز، فلسفه ای رونق و مقبولیت می یابد که فقط به نحو معدود و محدود در دپارتمان ها و کلوپ های فلسفه تدریس نشود! بلکه با حضور سترگ در متن و بطن جامعه امروزین گره از کار فروبسته ما بگشاید. چند سال پیش که بنده مدعو سمیناری تحت عنوان «فلسفه و زندگی روزمره» در آمستردام هلند بودم، به وضوح و وفور می دیدم که چگونه مردمان پرنشاط سرزمین اسپینوزای حکیم، به فلسفه زنده، عنایت و اهتمام زایدالوصف نشان می دهند و فلسفه را صرفا برای اشرافیت ذهنی و جلب نظر الیت و نخبگان دانشگاه دنبال نمی کنند!زمانی نه چندان دور ویتگنشتاین می گفت، فلسفه نظریه نیست! بلکه، نوعی فعالیت است؛ فلسفه نحوه زندگی کردن است.این فیلسوف عالی قدر تحلیل زبانی، با طرح بازی های زبانی خود، نوع و سبک خاصی از زیستن را پیشنهاد می کرد.هزاران موضوع اعم از دین، فرهنگ، رسانه ها، سیاست، روابط بین الملل، اقتصاد و... در جوامع انسانی وجود دارد که باید تنها از رهگذر دانش و بینش فلسفی حل وفصل شود.فلسفه با مسائل و استنتاجات نظری خود در بستر یک پرسمان از ما می پرسد که چرا چیزی هست به جای آنکه آن نباشد!؟ با دریافت شان و منزلت واقعی فلسفه به این شناخت می رسیم که در صعوبت و امتناع پیشرفت! کجای کار می لنگد و چرا می لنگد و چگونه باید از مخمصه ها و مضیقه ها، رهایی یافت؟ برخلاف نظر ریچارد رورتی، فیلسوف پراگماتیسم آمریکایی، ما از منظر و پرسپکتیو فلسفه است که ارجحیت و اولویت دموکراسی را بر پاره ای از فنومن ها و پدیده ها درمی یابیم. هرچند به ظاهر مردم راه فلسفه را نمی روند اما فلسفه آموزگار و ره آموز تاریخ و تمدن است. هگل فلسفه را تحقق روان مطلق می پنداشت. فلسفه در این مقطع از زمان چنان بر مناسبات بشری سلطه و هژمونیک دارد که در تقابل و ضدیت با آن نیز باید لاجرم فیلسوفی کنیم. ما ایرانیان باید گاه شالوده شکنانه در مبادی و مبانی فلسفه خود به بازاندیشی بپردازیم و با پیرایش و پالایش آن شرایط توسعه خود را هموار کنیم. آموزش درست فلسفه را با استمداد از تعامل و عقل تفاهمی با جهان پیرامونی فلسفه و آموزش کلاسیک فلسفه را از همان ابتدا و از هنگام کودکستان ها آغاز کنیم و با ارج و اجرنهادن به پروسه اندیشه، چالش های نظری و پرسش های جدی و critique و با استخدام مدرسان متامل، متعمق و کاربلد و با به کاربستن مهارت ها و تکنیک های مناسب، مسیر و آفاق مطلوب فلسفه را به روی آیندگان بگشاییم.
                