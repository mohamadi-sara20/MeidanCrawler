سه‌شنبه ۱۴ آذر ۱۳۹۶
-----------------------------------------
یادداشت
-----------------------------------------
حساسیت معکوس!
-----------------------------------------

                    تحصن فارغ التحصیلان دانشگاه صنعت نفت در اعتراض به آنچه سرباززدن وزارت نفت از استخدام آنان «عنوان» می شود، سوژه داغ این روزهاست. اصولا ذهن ناخودآگاه در هر رویدادی که «اعتراض قشر دانشگاهی» را در ضمن داشته باشد، اعتراض را «بحق» قلمداد می کند، بی آنکه از زوایای پنهان –یا به عبارت بهتر، پنهان شده در هیاهوها- آگاه باشد. در اتفاق اخیر هم داستان به آنجا رسیده است که برخی رسانه ها و بعضی نمایندگان محترم مجلس، – شوربختانه- بر آتش این اعتراضات می دمند و خود را با آن همدل و همراه می کنند. البته، می توان درک کرد! همراهی با اعتراض های دانشجویی – بی تحقیق درباره صحت مدعاها- همواره «لایک خور» خوبی دارد؛ اما شاید بد نباشد قبل از هرچیز درباره این ماجرا از خود چند سوال ساده بپرسیم و در پی پاسخ آن باشیم.1- آنچه در ظاهر دستاویز اصلی این اعتراض ها است، استخدام نشدن برخی فارغ التحصیلان این دانشگاه در وزارت نفت و شرکت های تابعه است. سوال اینجاست: آیا دانشجویان و فارغ التحصیلان این دانشگاه، زمان کنکور و انتخاب رشته و دانشگاه، در دفترچه کنکور و اسناد مرتبط با آن، جایی خوانده اند که فارغ التحصیلی از این دانشگاه به معنای استخدام در وزارت نفت است؟ کجای دفترچه کنکور گفته شده وزارت نفت چنین تعهدی دارد که اینک از انجام نشدن این تعهد از سوی وزارت نفت سخن گفته می شود؟2- بر اساس هیچ قانون و مقرراتی، وزارت نفت «ملزم و متعهد» به استخدام بی قیدوشرط همه فارغ التحصیلان این دانشگاه نیست و مقررات مصوب شده در سال های دور، به صراحت تاکید دارند صرفا دانشجویانی که از این دانشگاه با نمره «الف» فارغ التحصیل شوند، تنها از «آزمون کتبی» استخدامی معاف هستند و گذراندن سایر مراحل استخدام در وزارت نفت از قبیل مصاحبه عمومی، طب صنعتی و گزینش، کماکان درباره ایشان به قوت خود باقی است. مثلا فارغ التحصیلی که در مصاحبه علمی از صد امتیاز، نمره ای زیر 30 امتیاز کسب می کند، چگونه می تواند نیروی کارشناسی مفیدی برای صنعت نفت، به عنوان حیاتی ترین رگ اقتصادی کشور باشد؟3- فرض محال که محال نیست؛ فرض کنیم – تاکید می کنم فرض کنیم- مقرراتی وجود دارد که وزارت نفت را ملزم به استخدام همه فارغ التحصیلان دانشگاه صنعت می کند؛ آیا این قانون خیالی، به معنای محروم کردن حیاتی ترین و بزرگ ترین صنعت کشور از فارغ التحصیلان نخبه، فقط به این دلیل واهی که در دانشگاهی دیگر درس خوانده اند، نخواهد بود؟ در چنین شرایطی، شعار شایسته سالاری به کدام محاق خواهد رفت؟ آیا از مسئولان، نمایندگان مجلس و حتی دانشجویان و دانشگاهیان نباید انتظار داشت در صورت وجود چنین قانونی، به آن به عنوان مانع جدی تحقق شایسته سالاری در صنعت نفت اعتراض کنند؟ اعتراضات فعلی با این تفاسیر چه نامی پیدا می کند؟ دفاع از تبعیض؟!4- فارغ التحصیلان دانشگاه صنعت نفت در شرایطی حق مسلم استخدام در صنعت حیاتی نفت به عنوان رگ اقتصاد کشور را برای خود متصور هستند که این صنعت به عنوان بزرگ ترین و البته مهم ترین صنعت کشور، بخش عمده ای از بازار کار دانش آموختگان را به خود اختصاص می دهد. محروم کردن فارغ التحصیلان رشته های مرتبط در سایر دانشگاه ها که بسیاری از آنان رتبه علمی بالاتری هم دارند، به معنای تبعیض در اختصاص دادن این بخش عمده از بازار کار به قسمی از جویندگان کار که ازقضا بعضا صلاحیت کمتری برای آن دارند، نیست؟ چه چیزی مشروعیت چنین تبعیض آشکاری را برای فارغ التحصیلان این دانشگاه ایجاد می کند؟ صرفا اینکه به هزینه وزارت نفت تحصیل کرده اند، مجوز این است که رانت ویژه ای برای ایشان و هزینه مضاعفی برای صنعت نفت کشور ایجاد شود؟5- صنعت نفت، صنعتی ملی است. همان گونه که انتظار داریم عواید این صنعت، متضمن منافع اقتصادی کشور باشد، باید نسبت به صبغه علمی و صلاحیت های دانشگاهی بدنه کارشناسی این صنعت نیز حساس باشیم. انتظار می رود اگر اعتراضی به فرایندهای جذب نیروی انسانی در صنعت حساس و حیاتی نفت داریم، این اعتراض ها در راستای رفع تبعیض هایی این چنینی و تحقق شایسته سالاری باشد و نه خدای ناکرده تهی کردن این صنعت از بدنه کارشناسی و علمی مورد نیاز آن.
                