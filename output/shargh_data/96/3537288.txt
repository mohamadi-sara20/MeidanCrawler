پنج‌شنبه ۱۷ فروردین ۱۳۹۶
-----------------------------------------
سرمقاله
-----------------------------------------
آمدن یا نیامدن رئیسی
-----------------------------------------

                    اغراق نیست اگر گفته شود تا اینجا مهم ترین و حساس ترین مسئله درباره انتخابات ریاست جمهوری پیش رو، موضوع آمدن یا نیامدن تولیت آستان قدس رضوی در عرصه این رقابت است. این فقط اصولگرایان نیستند که همه هوش و حواس شان متوجه اعلام کاندیداتوری آقای رئیسی است، اصلاح طلبان نیز به دقت و درعین حال وسواس، منتظر تصمیم گیری او هستند؛ اما چرا این موضوع این میزان حساسیت برانگیز شده است؟ درحالی که چنین وضعیتی درباره هیچ یک از نامزدهای دیگر اصولگرا مطرح نبوده؛ آنچه باعث اهمیت یافتن این موضوع شده، تبعات ورود او به این رقابت است. برخی از این تبعات را با وضوح بیشتری می توان ملاحظه کرد؛ برای مثال، نخستین و مهم ترین نتیجه آمدن ایشان، خارج کردن اصولگرایان از بحران - اگر نگفته باشیم بن بستی که درباره اتفاقات پیش رو به آن دچار هستند- است. با اینکه کمتر از 40 روز به انتخابات نمانده، هنوز مشخص نیست نامزد اصلی اصولگرایان کدام چهره خواهد بود؟ آخرین گردهمایی شماری از آنها پیش از عید، با 15 نامزد پایان یافت. بن بست اصولگرایان در رسیدن به یک نامزد واحد، از بحران عمیق تری حکایت دارد که این جریان مدت هاست گرفتار آن شده و ناتوانی در انتخاب نامزدی برای شرکت در انتخابات اردیبهشت، صرفا یکی از آثار این بحران است. آمدن حجت الاسلام رئیسی دست کم بن بست اصولگرایان در انتخاب نامزد برای رقابت های پیش رو را حل می کند. به استثنای محمود احمدی نژاد و جریان منتسب به او، سایر اصولگرایان دست بیعت به سمت نامزد اصلی خود دراز می کنند. البته جدای از احمدی نژاد، برخی اصولگرایان تندرو هم ممکن است نامزدی رئیسی را برنتابند؛ اما آنان هم ظاهرا تمکین خواهند کرد. آمدن تولیت آستان قدس بحران چنددستگی اصولگرایان در انتخابات را حل می کند؛ اما از سوی دیگر ملاحظات مهم تری چه برای خود ایشان و چه حامیان اصولگرایشان به وجود خواهد آورد. یکی از این دغدغه ها، مشخص نبودن توان و تجربه اجرائی آقای رئیسی است. به استثنای مدتی که ایشان یکی از مسئولان ارشد دستگاه قضائی بوده، تجربه اجرائی و مدیریت دیگری نداشته اند، هیچ ملاک و معیاری هم در دست نیست که به عنوان یکی از مسئولان اصلی آن قوه، در بیش از دو دهه، کارنامه اجرائی مشارالیه چگونه بوده است؟ اما این مسئله بزرگی نیست. می توان با تعیین مدیری اجرائی به عنوان معاون اول و سایر اعضای کابینه، این موضوع را تا حدی حل کرد. مسئله اساسی تر، نتیجه انتخابات است. در این تردیدی نیست که اگر این نامزد اصولگرایان وارد عرصه انتخابات شود، نامزدی اجماعی باشد که در مقابل نامزد مجموعه اصلاح طلبان و میانه روها یعنی دکتر روحانی قرار خواهد گرفت. به عبارت دیگر آمدن آقای رئیسی به سرعت انتخابات را دو قطبی آن هم از نوع دوم خرداد 76 خواهد کرد. اگر نتیجه باب میل اصولگرایان نشود، آن گاه از جنس ناکامی اصولگرایان، محمدباقر قالیباف یا جلیلی نیست، بلکه تبعات آن متفاوت خواهد بود. سوال این است: آیا حامیان رئیسی حاضر هستند تن به این مسئله بدهند؟ تبعات بعدی ناکامی احتمالی، تاثیر آن بر برنامه های بلندمدت آینده او خواهد بود. اگرچه قانونی وجود ندارد که براساس آن، فردی که در انتخابات ریاست جمهوری رای نیاورده نمی تواند در سایر مسئولیت ها وارد شود؛ اما از منظر شان اجتماعی وضعیت مطلوبی نخواهد بود که چنین فردی وارد مسئولیت های دیگر شود. این ملاحظات در صورتی است که نامزد اصولگرایان موفق نشود.سوال اینجاست که اساسا در صورت آمدن ایشان، وضعیت انتخابات به کدامین سو خواهد رفت؟به عبارت دیگر شانس آقای رئیسی برای موفقیت در برابر دکتر روحانی چقدر است؟ بگذارید این گونه پاسخ دهیم که اگر تولیت آستان قدس، نامزد انتخابات نشود، تکلیف انتخابات تا حدی روشن است. دکتر روحانی ظرفیتی درخور برای پیروزی در انتخابات دارد؛ ممکن است افراد درباره کاهش یا افزایش آرای او نسبت به سال 92 نظر یکسانی نداشته باشند؛ اما واقعیت آن است که هر فردی که از اصولگرایان در مقابل ایشان قرار بگیرد، عملاشانسی برای موفقیت نخواهد داشت؛ اما اگر آقای رئیسی وارد میدان انتخابات شوند، کار به این سادگی ها نخواهد بود؛ جدای از آنکه برای حامیان ایشان، موضوع بسیار حائز اهمیت خواهد شد، آنان تمام توان و هرچه امکانات در اختیار دارند از صداوسیما می گیرند تا تریبون های در اختیار، مطبوعات و سایر رسانه های وابسته به خود را جملگی به نفع آقای رئیسی بسیج کنند. از سوی دیگر تشکل هایی مانند روحانیت مبارز و جامعه مدرسین حوزه علمیه قم به همراه بسیاری از روحانیون از ایشان پشتیبانی خواهند کرد. همچنین حملات به دولت یازدهم و رئیس جمهور و اصلاح طلبان، تندتر می شود و بالاخره کمپین ستاد اصولگرایان در موقعیت بی اعتبارکردن اقدامات چهار سال گذشته قرار خواهد گرفت؛ روشی شبیه تبلیغات انتخاباتی محمود احمدی نژاد در برابر مرحوم آیت الله هاشمی در سال 84. سوال اساسی این است که با وجود همه این اقدامات، اصولگرایان می توانند بر دکتر روحانی و پشتیبانی مردم از او غلبه کنند؟ در پاسخ باید گفت معلوم نیست با وجود پشتیبانی گسترده از یک سو و تخریب دولت و رئیس جمهور از سوی دیگر، باز هم نتیجه به کام اصولگرایان و نامزد آنان باشد. عامل تعیین کننده در حقیقت رای دهندگان بالقوه اصلاح طلب هستند؛ کم نیستند رای دهندگان بالقوه حامی دکتر روحانی که خیلی اصراری بر شرکت در انتخابات ندارند. استدلال شان هم همان استدلال همیشگی است؛ ما دفعه قبل در انتخابات شرکت کردیم و به دکتر روحانی رای دادیم؛ اما چیزی عوض نشد؛ رای دادن اساسا فایده ای ندارد و مسئولان هر کاری که بخواهند انجام می دهند و دلایلی از این دست، به همین دلیل نگارنده معتقد است ممکن است رای دکتر روحانی کمتر از آرای او در سال 92 شود؛ اما اگر آقای رئیسی نامزد اصولگرایان باشد، موج و تحرکی جدی در میان بدنه رای اصلاح طلبان و آرای خاموش و حتی غیرمذهبی ها ایجاد خواهد شد. نگرانی از احتمال پیروزی اصولگرایان ممکن است باعث شود بسیاری از کسانی که در شرایط فعلی بنای شرکت در انتخابات را ندارند، برای جلوگیری از موفقیت اصولگرایان، برخلاف تمایل شان در انتخابات شرکت کنند و به طور طبیعی، انتخاب آنان دکتر روحانی خواهد بود. نکته مهم آن است که از منظر جامعه شناسی سیاسی، نامزدی آقای رئیسی بر سبد آرای اصولگرایان تاثیر چندانی نمی گذارد. هواداران جریان اصولگرا چه رئیسی بیاید چه نیاید در انتخابات شرکت می کنند؛ اما درباره بسیاری از اقشار و لایه های اجتماعی دیگر، به ویژه در میان دانشجویان و تحصیل کرده ها، کارکنان دولت و شرکت های بزرگ دولتی و بخش خصوصی متولدین دهه های 60 و 70، شهرنشین ها و طبقات بالای متوسط، اقلیت ها، آمدن و نیامدن آقای رئیسی در تمایل به شرکت در انتخابات، تاثیر زیادی خواهد داشت و احتمال زیادی وجود دارد در دقیقه 90، تصمیم به شرکت گسترده در انتخابات بگیرند. هیچ نظرسنجی دقیق و هیچ حدس و گمانه واقع بینانه ای از تعداد این دست رای دهندگان یا آرای خاکستری وجود ندارد؛ اما این پدیده در دوم خرداد 76 اتفاق افتاد و شرکت این اقشار در آن انتخابات، رقم باورنکردنی 20 میلیون رای به نامزد جناح چپ را به بار آورد. مشابه این پدیده در انتخابات 24 خرداد 92 رخ داد و 19 میلیون رای برای دکتر روحانی به بار آورد. آخرین بار هم شاهد وقوع آن در انتخابات مجلس دهم بودیم. شرکت آن اقشار باعث شد حتی یکی از نامزدهای سرشناس اصولگرایان در تهران و بسیاری دیگر از حوزه های انتخابیه نتوانند به مجلس بروند. آمدن آقای رئیسی قطعا یک سری مشکلات را برای اصولگرایان حل خواهد کرد؛ اما فراموش نکنیم که درعین حال، مشکلات بنیادی تری را، هم برای اصولگرایان و هم برای خود ایشان رقم خواهد زد.* استاد دانشگاه تهران
                