چهار‌شنبه ۱۷ آبان ۱۳۹۶
-----------------------------------------
حرف اول
-----------------------------------------
اربعین حسینی به مثابه یک گفتمان
-----------------------------------------

                    ‎اربعین پدیده ای اجتماعی است که در قالب مراسمی خاص با همه فرازونشیب هایی که از سال 61 هجری قمری تاکنون داشته، از سوی مسلمانان محب اهل بیت برگزار شده است. محتوای اصلی این مراسم حاکی از بروز یک «گفتمان تاریخی و ایدئولوژیک» است که ماهیت اصلی خود را از منابع فرهنگی و ارزشی وسیع تری به نام دین اسلام مبتنی بر بعثت و نبوت حضرت محمد(ص) و سنت زندگی ایشان دریافت کرده و به صورت «نظمی گفتمانی» در شبه جزیره عرب شکل گرفته و به دیگر نقاط عالم گسترش یافته است. نابسامانی در امور و ایجاد وقایع متعدد «پس از 50 سال» موجب خدشه در گفتمان اساسی و درنهایت منجر به قیام امام حسین(ع) و حادثه عاشورا به عنوان یک «رویداد گفتمانی» منحصربه فرد شد. پدیده عاشورا تبلور تلفیق نظر و عمل است که به رهبری یک مومن حقیقی به واقعیت می پیوندد و امام اعتقاد به جهاد و شهادت را در گفتار، کردار و ایثار خویش به نمایش می گذارد. عاشورا مظهر شهادت و اربعین سرچشمه و نماد پیام و رسالت است. با این نهضت، بازتولید و غنی سازی مفاهیم و ارزش های اسلامی درون جامعه اسلامی و گفتمانی جدید بر محور گفتمان اصلی با ثبت یک واقعیت و مصیبت اجتماعی ایجاد می شود که خودداری ادبیات، مولفه ها و رویدادهای مشخصی را به نام «حماسه حسینی» دارد. ‎حسین بن علی(ع) به عنوان عامل و مولد اصلی این گفتمان از آغاز امامت با مجموعه مواضع و سخنرانی هایی که در مدینه، مکه و طول سفر تا کربلا دارد، منابع ارزشی، فرهنگ اسلامی و احیای دین خدا و جدش را محور قرار می دهد و درهمین راستا بر آزادی انسان و رهایی از ظلم، امربه معروف و نهی ازمنکر و اصلاح جامعه پای می فشارد. امام در این مسیر پیام می فرستد، با اهل بیت مسافر می شود، مذاکره می کند، جهاد می کند، می جنگد و به شهادت می رسد. پس از آن واقعه مراسم، مناسک و قیام های متعددی مثل خروج مختار ثقفی به وقوع پیوسته است تا به تداوم این گفتمان بپردازد. برحسب سنت های دینی و مذهبی، مراسم اربعین از آنجا شکل گرفته که برای هر متوفایی 40 روز پس از مرگ نیز مراسم یادبودی برگزار می شود و علاوه بر آن رسم چله در ادبیات کهن و عرفانی جامعه شرقی و عربی ریشه های مختلفی دارد. پدیده اربعین امام حسین(ع) و یارانش نیز به عنوان یک رسم پایدار رقم خورده است تا بهانه ای برای یادبود، تجلیل و تداوم گفتمان آن حضرت باشد. در این نوشته به هیچ وجه رویکرد تحلیل و بررسی حوادث تاریخی و آنچه به وقوع پیوسته یا نقل شده، مورد نظر نیست و فقط به استمرار اربعین حسینی به عنوان یک پدیده اجتماعی توجه می شود؛ با همان رویکردی که اکنون پس از 14 قرن هر سال میلیون ها انسان برای یادبود، تجلیل، حفاظت، تداوم، ترویج و بهره مندی از آن واقعه تاریخی تلاش می کنند تا روز بیستم ماه صفر از اقصا نقاط عالم در کربلا حضور یابند یا در شهرها و روستاهای دیگر به برگزاری مراسم بپردازند. رویکرد جامعه شناختی مجموعه مراسمات اعم از گفتار، سخنرانی، مراثی، مداحی، حضور در مجالس و مساجد و تکایا، انجام نذورات و راهپیمایی ها در قالب گونه ای «کردارگفتمانی» قابل تحلیل است که در مجموعه ای به هم تافته از اعمال گفتمانی و کنش های اجتماعی، ساختاری خاص را به وجود آورده اند.ارزش های دینی، عمل به قرآن در امربه معروف و نهی ازمنکر و تعظیم شعائر الهی، تداوم سنت و عرض ارادت و محبت به پیامبر(ص) و ائمه اطهار و اهل البیت ایشان از منابع فرهنگی و ارزشی و بن مایه های این مراسم است که بازگشت، احیا و تجدید نظم گفتمانی اسلام اصیل را مطالبه و تعقیب می کند. ‎موضوع اصلی این گفتمان نهضت و واقعه عاشورا در سرزمین کربلاست که به نمادی از مفاهیم پا یه ای همچون قیام برای خدا، هجرت، آزادگی، جهاد، ایمان به معاد و پذیرش شهادت برای مسلمانان تبدیل شده است. ‎مخاطب اصلی این گفتمان مردم هستند اعم از مسلمان و غیرمسلمان، چراکه امربه معروف و نهی ازمنکر معنای واقعی اصلاح طلبی در جامعه و جلوگیری از ظلم و فساد است. قلمرو اجتماعی حماسه حسینی فقط شیعیان نیستند، اهل سنت و همه مسلمانان و اقشار مختلف نیز مخاطب این گفتمان هستند و دعوت به کنش اجتماعی برای احیای دین خدا و سنت پیامبر می شوند مردم از زن و مرد، پیر و جوان، عالم و عامی، ثروتمند و فقیر، از هر قوم و نژادی که باشند، در حماسه حسینی مخاطب پیام اند و چه بسیارند از مردمان غیرمسلمان مثل مهاتما گاندی، رهبر هندوستان، که از این قیام درس آزادگی گرفته اند. در گفتمان اربعین تفاوت و توفیری بین هیچ فرد و گروهی نیست. اقدامات عملی و کنش های اجتماعی ناشی از گفتمان اربعین از آغاز تاکنون در سطوح مختلفی بروز کرده است و بارزترین آن زیارت، خروج بر حکام ظالم، وعظ، سخنرانی مراثی، تحلیل، مداحی سرایش نظم و نثر، خلق آثار هنری، برگزاری مراسم و مجالس، راهپیمایی از نجف تا کربلا در ایام صفر و غیر آن، برپایی موکب ها، ادای نذورات، توسلات، ادعیه، عرض ارادت، خلق نمادها و نشانه ها معطوف به قلم شهادت و زیارت و مظلومیت، ازجمله آنهاست. ‎در روزگار معاصر با قیام امام خمینی در ایران و توسل و تاکید ایشان بر بهره گیری از عناصر فرهنگی «حماسه حسینی» در انقلاب اسلامی، گفتمان اربعین به شکل گسترده تر و عمیق تری بازتولید شد و با رویکردی ایدئولوژیک موجبات تحریک، نهضت و حرکت مردم مسلمان ایران را فراهم کرد. امام خمینی نیز برای مبارزه با حکومت وقت به تلفیق نظر و عمل پرداخت و با پیشوایی و پیشتازی منحصر به فرد خویش به ترویج گفتمان انقلاب اسلامی اهتمام ورزید. او در یکی از سخنرانی های اول خود اعلام کرد که «سینه من برای سرنیزه های شما آماده است» و این به منزله آمادگی برای شهادت در مسیر جهادی دینی بود که «نوع آرمانی» آن فقط با قیام امام حسین(ع) قابل تطبیق است. امام به طور خاص از پدیده اربعین استفاده کرد به گونه ای که اسکیلارف اظهار می کند: «امام خمینی(ره) از مراسم اربعین حسینی در تاریخ 18 ژانویه 1979 میلادی استفاده کرد و در تمام کشور راهپیمایی تشکیل شد درحقیقت در 18 ژانویه یک راهپیمایی بی نظیر در تاریخ انقلاب اسلامی اتفاق افتاد (بایمت اف؛ 1382، ص 112-111) بسیاری از مراسم های اربعین که برای شهدای انقلاب گرفته می شد؛ به راهپیمایی و حرکت های انقلابی ضدرژیم منجر می شد. از مهم ترین این مراسم ها، اربعین های پی درپی شهدای 19 دی قم، تبریز، کرمان و... بود که در نهایت به پیروزی انقلاب اسلامی منجر شد» (به نقل از کتاب گفتمان ایثار و شهادت در انقلاب اسلامی نوشته دکتر زاهد غفاری هشتجین و موسی افضلیان سلامی (1390)، انتشارات دانشگاه شاهد» در جنگ ایران و عراق گفتمان «حماسه حسینی» کارکردهای موثری داشت به گونه ای که در اغلب محافل و مراسم و در پادگان ها و آمادگاه های نظامی و لشکری به صورت جمعی و فردی مفاهیم و ارزش های عاشورایی زمزمه می شد و ادبیات، اشعار، مداحی ها و مراثی و نمادها در این خصوص متحول و معاصر شد و اثرات و مفاهیم ایدئولوژیک آنها تا عمق همه شهرها و روستاها گسترش یافت. پس از سقوط صدام حسین در عراق حکومت شیعی تشکیل شد و با بازگشت معاودین عراقی و بیشتر تحت تاثیر آنچه در ایران روی داده بود، این گفتمان در عراق نیز بیش ازپیش گسترده شد و از قالب های محدود سنتی در آمد و در قالب سیاسی و ایدئولوژیک ظاهر شد، پس از آن راهپیمایی های سنتی و پراکنده ای که هر سال در اواخر دهه دوم صفر از نجف و بصره تا کربلا معمولا در دسته های پراکنده و خانوادگی عراقی انجام می شد تبدیل به راهپیمایی های گسترده و دسته جمعی مذهبی و گروهی شد و مردم به ویژه به صورت هیئت های مذهبی از ایران و دیگر کشورها همچون افغانستان، لبنان، هند، پاکستان و... نیز عزم حضور در این راهپیمایی را کردند و در سال های اخیر کنش ها و اقدامات ناشی از گفتمان اربعین در حرکت میلیون ها مسلمان عمدتا شیعی برای شرکت در راهپیمایی اربعین در عراق و میلیون ها مسلمان در محافل پراکنده سراسر جهان ظاهر و به تدریج تبدیل به یک مناسک مذهبی می شود. نکته اساسی در حفظ و تعالی و ترویج این گفتمان این است که مروجان و اشاعه دهندگان این گفتمان که نزدیکان به دولت ایران و عراق نیز ازجمله عمده ترین آنها هستند، بدانند و هوشیار باشند که قلمرو اجتماعی حماسه حسینی همه مسلمانان و انسان های آزاده جهان است و این امر فقط مختص به شیعیان نیست، پرهیز از قشری نگری و دامن زدن به اختلافات مذهبی و قومی یک ضرورت اجتناب ناپذیر است و چه بسا با رشد و شکوه زائدالوصفی که این حرکت عظیم پیدا کرده، توطئه ها برای ایجاد تشدید اختلافات مذهبی و قومی شدت یافته و در صدد نابودی آن برآیند. در مقابله با آسیب های اختلاف انگیز است که وحدت مسلمانان و تحقق نظم گفتمانی اسلام اصیل و بهره مندی از آن جهت سعادت دنیا و آخرت مردم میسر خواهد شد و در فرایند جامعه پذیری و گسترش فرهنگ اسلامی نسل جوان با رویکرد متعالی و باز و متکی به آموزه های صحیح پرورش خواهد یافت.
                