چهار‌شنبه ۲۵ مرداد ۱۳۹۶
-----------------------------------------
گزارش اقتصادی
-----------------------------------------
چراغ سبز زنگنه به نیروهای مسلح
-----------------------------------------

                    شرق: وزیر نفت دیروز از حضور نیروهای مسلح و تامین اجتماعی در صنعت پتروشیمی استقبال کرد، اما درعین حال برای آنها شرط وشروط گذاشت. شرط، روشن است. قرار نیست حضورشان از وزن مشخصی بیشتر باشد. بیژن زنگنه این را البته به واسطه حضور پررنگ این دو بخش در صنعت پتروشیمی گفته است. به گواه آمار، اکنون بزرگ ترین سهام داران در عرصه صنعت پتروشیمی، صندوق های بازنشستگی نیروهای مسلح، بازنشستگی کشوری، صنعت نفت و در عین حال تاپیکو به نمایندگی از شستا (شرکت سرمایه گذاری تامین اجتماعی) و صندوق سرمایه گذاری بانک ملی هستند. این بزرگان بازار پتروشیمی باید بر اساس قانون تنها 40 درصد از سهم بازار را در دست داشته باشند؛ سهمی که البته بر اساس قانون اولیه 20 درصد بود و با رایزنی ها تا 40 درصد پذیرفته شد. با این حال این سهم اکنون بین 60 تا 70 درصد است که انحصار در بازار را هشدار می دهد. انحصاری که تایید می کند این بخش عمومی، قدرت بالایی دارد و حرف دولت را هم نمی خواند. در عین حال، سهم دولت از صنعت پتروشیمی نباید بیش از 20 درصد باشد که همین میزان در هلدینگ پتروشیمی خلیج فارس تجمیع شده. با این وصف سهم بخش خصوصی که بنا بر قانون باید تا 40 درصد باشد، به حدود 20 درصد می رسد. بیژن نامدارزنگنه که حالا به محک مجلس گذاشته شده تا رای اعتماد آنها را به دست آورد، با حضور در کمیسیون صنایع و معادن گفته: «از ورود نیروهای مسلح و تامین اجتماعی به صنعت پتروشیمی استقبال می کنم اما باید این حضور وزن مشخصی داشته باشد».این استقبال از ورود این دو بخش به عنوان بزرگان صنعت پتروشیمی، خوان 55میلیارددلاری را برای آنها نوید می دهد، چراکه به گفته مرضیه شاهدائی، معاون وزیر نفت، این صنعت تا 10 سال آینده نیازمند 55 میلیارد دلار سرمایه است و تا پنج سال آینده برای تکمیل طرح های نیمه کاره باید 20 میلیارد دلار سرمایه گذاری کنیم. چندی پیش با حضور توتال در ایران و لیدری کنسرسیوم طرح توسعه فاز 11 پارس جنوبی، سخنانی از سوی مدیرعامل این شرکت مبنی بر حضور در صنعت پتروشیمی به میان آمده بود. بعدها شاهدائی خبر آورد که مذاکرات با شرکت توتال فرانسه برای ساخت سه مجتمع پتروشیمی صورت گرفته و در صورت توافق نهایی، توتال 1،5 تا دو میلیارد دلار در صنایع پتروشیمی ایران سرمایه گذاری خواهد کرد. به گزارش مهر، بیژن نامدارزنگنه، وزیر پیشنهادی نفت، در نشست با کمیسیون صنایع و معادن با تاکید بر اینکه زمان زیادی را برای پتروشیمی صرف کرده ایم و آینده بسیار روشنی را برای آن پیش بینی می کنیم، گفت: باید به بخش خصوصی اجازه دهیم به صنعت پتروشیمی وارد شود و مجلس نیز در این راستا ما را همراهی کند. وزیر پیشنهادی وزارت نفت همچنین در این نشست درخصوص برنامه های خود گفته: آمریکایی ها به دنبال خباثت هستند و ما باید با همدلی و هماهنگی مشکلات را از میان برداریم.وزیر پیشنهادی نفت با بیان اینکه در دنیا برای توزیع سوخت برندها فعالیت می کنند، گفت: برای این کار پول جدیدی داده می شود و از پول بخش هایی که در حال فعالیت هستند، کاسته نمی شود. در آینده باید به این سمت حرکت کنیم. وی با اشاره به اینکه مشکل خصوصی سازی برای ما هم مشکل ایجاد کرده است، گفت: جایگاه توزیع سوخت واگذار می شود، اما افراد و کارکنان شاغل در آن روی دست ما باقی می مانند، در این زمینه چون اموال جابه جا می شوند، پرسنل باقی می مانند و در قراردادها نیز سطح پرنسل مطرح شده است نه افراد. زنگنه با تاکید بر اینکه درحال حاضر شرایط استخدام تمام فارغ التحصیلان دانشگاه نفت وجود ندارد، بیان کرد: دانشجویان دانشگاه نفت را بورسیه نکرده ایم و برای استخدام آنها همانند دیگر دانشجویان آزمون ورودی برگزار می کنیم. او گفته راه حل مشکل نیروی انسانی ایجاد اشتغال است. او به بحرانی بودن وضعیت نیروی انسانی در وزارت نفت اشاره کرد و گفت: اوضاع نیروی انسانی در وزارت نفت بسیار بحرانی است و حقوق این افراد باید تعیین شود. وزیر پیشنهادی وزارت نفت با بیان اینکه ما راضی هستیم دانشگاه نفت به وزارت علوم واگذار شود و این کار به نفع دانشگاه و دانشجو است، تصریح کرد: با کارمند دولت نمی توان خلاقیت ایجاد کرد؛ فردی که خلاقیت ایجاد می کند، دانشجو است، از پژوهشگاه های دولتی خروجی دریافت نمی شود. وی با اشاره به اینکه با تمام اختلاف نظرهایی که با آقای احمدی نژاد داشتم و دارم، سه نفر از معاونان و نزدیک ترین فرد به آقای میرکاظمی را در وزارت نفت به کار گرفتم، افزود: اگر یک نفر من را قبول داشت و با سیاست های دولت هم فکر بود، می تواند در وزارت نفت کار کند. زنگنه با تاکید بر اینکه وزرا نمایندگان مجلس در وزارتخانه ها هستند و برای اشتغال و چرخش زندگی جوانان فعالیت می کنند، از شورای رقابت گله کرد و گفت: شورای رقابت مسئولیت ها را به وزارتخانه ها می دهد، اما اختیارات را به خودش می دهد.
                