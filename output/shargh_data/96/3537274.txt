پنج‌شنبه ۱۷ فروردین ۱۳۹۶
-----------------------------------------
یادداشت
-----------------------------------------
آماری برای احمدی نژادی ها
-----------------------------------------

                    دولت یازدهم با تمام دستاوردهایش، تاکنون از رسانه ای مناسب و فراگیر برای ارائه واقع گرایانه اقدامات خود برخوردار نبوده است. به نظر می رسد دراین زمینه به بخش کشاورزی نیز در رسانه عمومی، بی مهری شده است. آنچه تاکنون بر نگاه منابع پرسشگر نشسته است عمدتا از پنجره بازار و نوسانات قیمت مواد غذایی بوده است؛ پنجره ای که اتفاقا بایستی در آخرین مرحله به آن نگاه کرد. اگر فرصت ها و خسارات حوزه های مختلف اقتصادی در سال های 1388 تا 1392 ارزیابی شود بدون شک بخش کشاورزی از آسیب دیده ترین ها بود. در آغاز دولت یازدهم نیز کابوس خشک سالی دامنه دار، خشک شدن پی درپی تالاب و دریاچه ها و سطح رو به کاهش سفره آب های زیرزمینی خود را نشان داد. واردات محصولات کشاورزی حکایت از آن داشت که مردم کشور ما از افزایش های درآمد نفت جز غذای روزمره سهمی ندارند. در چنین شرایطی مدیریت کشاورزی دولت یازدهم در منگنه دو نگاه ظاهرا متضاد آغاز به کار کرد. جمعی از کرسی داران در دولت های نهم و دهم از امکان تولید 300 میلیون تن در سال و بزرگ نمایی های آمیخته با توهم سخن می گفتند؛ آنان که در ایام وزارت خود دیکته های پرغلطی هم داشتند ایرادگرفتن را آغاز کردند. از این سو نیز با توجه به کاهش مخاطره آمیز منابع آبی دیدگاهی خاص جز به توقف فعالیت های کشاورزی توصیه و تاکید نداشت. اکنون در پایان دولت یازدهم اگر تنها به بخشی از اقلام عمده به دست آمده در تولیدات کشاورزی نظر بیفکنیم درمی یابیم که گرچه تا سپیده فاصله زیادی است، اما همین نشانه ها نیز از نتایج سحر است؛ سحری که در آن بر این باوریم که می توانیم به انتظار امیدهای دولت دوم دکتر روحانی بنشینیم. بعد از خودکفایی گندم در سال زراعی 1384-1385 یعنی ماه های پایانی دولت اصلاحات به واردات حدود هفت میلیون تن گندم در اواخر دولت احمدی نژاد رسیدیم. با روی کار آمدن دولت روحانی، دستیابی به بیش از 14 میلیون تن گندم در سال جاری و دو میلیون تن مازاد مصرف تنها در طول کمتر از سه سال صورت گرفت؛ اما جالب تر این بوده است که در این سه سال نه مجال آن بود که ساختار سنگین وزارت جهاد کشاورزی تعدیل شود و نه کیفیت و کمیت ارقام جدیدتر زراعی تفاوتی چشمگیر با سال 1392 داشتند و نه اینکه بدنه تحقیقاتی و کارشناسی وزارت دست خوش دگرگونی خیره کننده قرار گرفته است. با وجود واردات چندین میلیون تن برنج و شکر سفید در دولت دهم که هنوز بخشی از آن به دلیل آلودگی و غیرقابل مصرف بودن در انتظار حکم قضائی برای معدوم کردن است؛ در سال های 92 تا 95 واردات برنج و شکر با هدف حمایت از تولید داخلی و کاهش وابستگی نسبت به مدت مشابه سال های 88 تا 91 به ترتیب 11،2 درصد و 36.7 درصد کاهش یافته است. تولید چغندر قند نیز از چهارهزارو 69 هزار تن در سال 91 به پنج هزارو 966 هزار تن در پایان دی ماه سال 95 افزایش یافته که این امر باعث افزایش تولید داخلی محصول شکر از 46 درصد در سال 91 به 72 درصد در سال 95 شده است. مقایسات نرخ مرغ و گوشت قرمز در سال های 1384، 1392 و 1395 و بسیاری از اقلام اساسی غذایی نشان می دهد که افزایش ها در دو دولت قبل با جهش های تصاعدی و در این دولت با رشدی پایین تر حتی از نرخ تورم در حال کاهش، صورت گرفته است. نقش انکارناپذیر رشد بخش کشاورزی بر رشد اقتصادی کشور، کاهش تراز منفی صادرات و واردات از حدود 9 به کمتر از چهار میلیارد دلار، برنامه ریزی متمرکز برای توسعه آبزیان و افزایش حدود 30درصدی تولید برگ چای، افزایش 20 میلیون تنی محصولات کشاورزی و... خبر از نشاطی تازه را در این بخش می دهد. وزارت جهاد کشاورزی سیاست بهره وری از منابع آب را با توسعه کشت گلخانه ای و نیز تاکید اجرائی بر گسترش شبکه های آبیاری تحت فشار در حداکثر توان اجرائی موجود و کارایی تشکیلاتی پی گرفته است؛ اما نکته ای که منابع پرسشگر و به ویژه رسانه ها کمتر به آن پرداخته اند فعالیت های حفاظت از ظرفیت های منابع طبیعی کشور است. شگفتا که در گزارش های خود وزارت نیز به لحاظ نمای پررنگ تر اقلام تولید، این مهم در حاشیه قرار گرفته است. دولت یازدهم ازجمله وارث عرصه مثله شده جنگل های کشور بود. در شرایطی که جنگل های لاکان استان گیلان و ابر در استان سمنان و... آماج توسعه های کذایی دو دولت پیشین قرار داشت تنها طرح توقف بهره برداری از جنگل و تنفس آن به مثابه تغییر رویکردی محوری در این حوزه و آغاز امیدی پایدار برای نجات بقایا است. این کارنامه امیدوارکننده تنها مرهون تغییر و تصحیح نگاه کلان به بخش کشاورزی در دولت یازدهم است. نگاهی که بنا بر آن دارد که به جای کمک های صدقه ای (مانند پرداخت معادل 12 میلیارد دلار تحت عنوان جبران خسارت خشک سالی در دولت نهم) به افزایش انگیزه در تولیدکنندگان بپردازد. این نگاه کلان اگر با اصلاحات ساختاری و نیز هماهنگی بخش بازرگانی و صنعت و... بیامیزد آینده اقلیم آسیب دیده کشورمان روشن خواهد بود.
                