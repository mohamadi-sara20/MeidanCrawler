سه‌شنبه ۲۳ خرداد ۱۳۹۶
-----------------------------------------
گزارش
-----------------------------------------
فاینانس 13 میلیارد دلاری کره ای ها نهایی شد
-----------------------------------------

                    یکی از اهداف تروریست های تهران، ناامن نشان دادن ایران برای جلوگیری از ورود سرمایه های خارجی و توسعه ایران بود؛ سرمایه هایی که امضای برجام، راهشان را باز کرده بود. مجازات تروریست ها، کار نهادهای نظامی، انتظامی و امنیتی کشور است. علاوه برآن، ضربه مهم به طراحان نقشه تروریستی تهران، اعلام خبر ورود اولین سرمایه بزرگ خارجی به کشور است. یک منبع موثق دیروز در گفت وگوی اختصاصی ام گفت: «وزیر اقتصاد ایران تا یک ماه آینده برای برگزاری جشن فاینانس 13 میلیارددلاری کره جنوبی به پروژه های ایرانی به سئول می رود». ساده شده این خبر این است که کره جنوبی 13 میلیارد دلار وارد ایران می کند. این منبع آگاه درباره آخرین وضعیت اعطای این فاینانس بزرگ گفت: «از 104 موردی که دو کشور باید درباره این خط اعتباری تفاهم می کردند، در 102 مورد به توافق رسیدند و دو مورد باقی مانده هم که کاملا جزئی است به زودی نهایی خواهد شد». کره ای ها می خواهند خبر رسمی اعطای فاینانس 13 میلیارددلاری را در مراسمی رسمی در سئول اعلام کنند. فاینانس 13 میلیارددلاری کره جنوبی، چگونه به ایران داده خواهد شد؟«هشت میلیارد دلار از این فاینانس را KExim Bank کره جنوبی و پنج میلیارد دلار دیگر را KSure Bank کره جنوبی برای سرمایه گذاری در پروژه های ایران پرداخت خواهند کرد. البته این فاینانس با موافقت کره جنوبی به ایران اختصاص یافته است».یک میلیارد و 700 میلیون دلار به اصفهان می رودیک میلیارد و 700 میلیون دلار از فاینانس کره ای ها به بهینه سازی پالایشگاه اصفهان اختصاص خواهد یافت. سه میلیارد دلار دیگر هم به ساخت پالایشگاه های میعانات گازی سیراف اختصاص خواهد یافت. بخشی از فاینانس هم قرار است در پروژه استحصال اتان فاز 12 پارس جنوبی مصرف شود. این پروژه را شرکت پترو پالایش کنگان اجرا می کند. ساخت یک بیمارستان مجهز نیز از دیگر پروژه های قطعی شده برای فاینانس کره ای هاست. برخی دیگر از پروژه ها نیز برای استفاده از این فاینانس نهایی شده است. این 13 میلیارد دلار، اولین پول بزرگ خارجی است که پس از لغو تحریم های ایران قرار است وارد ایران شود و بخش مهمی از آن به صنعت نفت تعلق گیرد. پیش از این تنها 320 میلیون به صورت LC مدت دار شش ماهه به هلدینگ خلیج فارس اختصاص داده شده بود که قرار بود به صورت «یوزانس» تا 640 میلیون دلار در یک سال افزایش یابد. همه کارهای فاینانس 13 میلیارددلاری کره ای ها انجام شده است و همه منتظر اعلام رسمی آن هستند. 3 میلیارددلار برای ساخت پالایشگاه های سیرافبا تزریق سه میلیارد دلار فاینانس کره ای، ساخت هشت پالایشگاه سیراف، آغاز می شود؛ پالایشگاه هایی که زمین آنها تسطیح و به پیمانکاران خصوصی واگذار شده، طراحی هایش انجام شده، لیسانس هایش خریداری شده و حتی مجریانش مشخص شده اند. قرار است شرکت های هیوندای و دایلم کره جنوبی همراه با شرکت چیودا، این هشت پالایشگاه را به صورت کنسرسیومی بسازند. در این کنسرسیوم هیوندای 34 درصد سهم دارد و دایلم و چیودا هرکدام 33 درصد سهم گرفته اند. کارفرمای خارجی ها، هشت کنسرسیوم ایرانی هستند که پیش از این پروژه ها را آغاز کرده بودند. شرکت فراگیر پالایشی سیراف که سهامش در اختیار کنسرسیوم های ایرانی است، راهبری ساخت هشت پالایشگاه میعانات گازی را برعهده گرفته است. پیش بینی می شود با تزریق پول کره ای ها، از مهرماه، ساخت پالایشگاه های سیراف آغاز شود. از قرار معلوم، سیرافی ها مذاکرات نهایی گرفتن پول را با بانک های عامل کره ای آغاز کرده اند و با ارائه چند سند از جمله سند استانداردهای محیط زیستی، مذاکرات نهایی شده و اولین پول اواخر تابستان به حساب ایران واریز می شود.سود دوطرفه فاینانس 13 میلیارددلاریفاینانس 13 میلیارددلاری کره ای ها، سد بزرگی را می شکند. بانک هایی که از همکاری با ایران هراس داشتند، بعد از این می توانند پروژه های ایرانی را فاینانس کنند. پیش بینی می شود پس از بانک های کره ای، بانک های ژاپنی و بعد از آن بانک های اروپایی راحت تر با ایران کار کنند. گشایش فاینانس ها پروژه های بزرگ ایرانی را فعال و اشتغال ایجاد می کند و این برای دولتی که شعارش را افزایش اشتغال و کاهش بی کاری قرار داده، موهبت است. این اما، یک طرف سکه است. شرکت های کره ای هم از این فاینانس سود می برند. در کره جنوبی، ژاپن و اتحادیه اروپا، نرخ تورم نزدیک به صفر (منفی) و نرخ بهره هم نزدیک به صفر است. بنابراین تقاضای جدیدی برای رشد اقتصادی در کشورهایشان نیست. اقتصاددانان معتقدند همان طور که تورم بالا برای یک کشور زیان بار است، تورم منفی هم مضر است. این کشورها برای تحرک اقتصادی شان نیازمند تقاضای جدید هستند و کجا بهتر از ایران برای تقاضای متراکمی که در همه این سال ها برای توسعه انباشته شده است؛ از صنعت نفت گرفته تا صنایع بزرگ دیگر. بنابراین تردید نباید کرد که ژاپن و اروپا هم تمایل دارند در ایران سرمایه گذاری کنند...نه فقط به خاطر ما، بلکه به خاطر اقتصاد خودشان. آنچه تاکنون جلو آنها را گرفته، موانع سیاسی است. جاری شدن فاینانس کره جنوبی می تواند بخشی از این موانع را بشکند. امضای قرارداد با توتال؛ ایران برای سرمایه گذاری خارجی امن استاز امضای قرارداد فاز 11 خبرهای تازه ای دارم. اگر اتفاق غیرمترقبه ای نیفتد، قرارداد توسعه فاز 11 پایان این هفته یا اوایل هفته آینده با شرکت فرانسوی توتال امضا خواهد شد. مدیرعامل شرکت ملی نفت ایران پیش از این اعلام کرده بود که توتال با یک بانک بزرگ اروپایی به ایران می آید؛ بنابراین سد حضور بانک های اروپایی در مراودات ایران خواهد شکست. امضای ایران قرارداد جدا از اینکه قراردادی تکنولوژیک برای افزایش فشار چاه های کم فشار پارس جنوبی است، پاسخ محکمی به حامیان تروریست های تهران است. ایران امن است و حمله تروریستی تهران، تردیدی در سرمایه گذاران خارجی ایجاد نکرده است. چگونه به آنانی که ایران را ناامن می خواهند، پاسخ درشت بدهیم؟فقط با شعار نمی توان جلوی کشورهایی که پیشرفت ایران را نمی خواهند، ایستاد. برخی بر این عقیده اند که هدف نهایی رقیبان منطقه ای ایران، جلوگیری از افزایش تولید نفت و گاز ایران است؛ چرا که می دانند موتور محرکه اقتصاد ایران، صنعت نفت است. اگر این تحلیل را بپذیریم؛ پس هرکس می خواهد جلوی دشمن خارجی بایستد، باید کمک کند قراردادهای نفتی ایران به سرعت بسته شود. بر اساس گفته های وزیر نفت، ایران به سرمایه گذاری 200 میلیارددلاری در صنعت نفت خود احتیاج دارد. اگر همین مقیاس را برای همه صنایع و زمینه های اقتصادی کشور از جمله آی تی، حمل ونقل و... در نظر بگیریم، شاید بتوان گفت ایران بازاری یک تریلیون دلاری برای سرمایه گذاران خارجی است. به عبارت دیگر می توان گفت که دولت آمریکا هزار میلیارد دلار به منافع کشورهای سرمایه گذار اروپایی، آسیایی و.. ضربه زده است؛ پس می توان با این تقاضای سرمایه گذاری انباشته با دنیا مذاکره کرد. فقط باید کمی در سیاست خارجی مان دقت کنیم. آن وقت می توانیم با سرمایه گذاری خارجی، هم توسعه پیدا کنیم، هم امنیت ملی مان را تقویت کنیم و هم رقبای منطقه ای خود را سر جای خود بنشانیم. فعلا جاری شدن فاینانس 13 میلیارددلاری کره ای ها و امضای قرارداد با فرانسوی ها پاسخ درشتی به آنانی است که امنیت ایران را نمی خواستند.
                