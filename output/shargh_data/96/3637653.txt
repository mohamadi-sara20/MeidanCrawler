سه‌شنبه ۱۱ مهر ۱۳۹۶
-----------------------------------------
یادداشت
-----------------------------------------
همه پرسی کردستان و منافع ما
-----------------------------------------

                    نهایتا دولت اقلیم کردستان عراق در شرایطی نامناسب همه پرسی استقلال را برگزار کرد. برگزاری همه پرسی، به ویژه در مناطق مورد مناقشه ازجمله کرکوک، بالقوه استعداد افزایش بی ثباتی در عراق و منطقه را دارد و در چنین صورتی بی گمان داعش که با وجود شکست های عمده، از جمله شکست پروژه «خلافت»، همچنان یک گروه تروریستی خطرناک است، می تواند از آن سود ببرد. رهبران اقلیم بدون اینکه شرط لازم برای چنین همه پرسی ای، یعنی تفاهم با دولت مرکزی را فراهم کنند، دست به این اقدام زدند و به این دلیل این همه پرسی غیرقانونی و مغایر با قانون اساسی عراق و حقوق بین الملل است. (مقایسه کنید با همه پرسی استقلال در اسکاتلند و سه همه پرسی استقلال در کبک کانادا که در پی تفاهم با دولت های فدرال انجام شد) به علاوه، مشکلات داخلی در اقلیم ازجمله اختلافات جدی رهبران کرد عراقی، اعتراضات به حکومت دودمانی و نه چندان محبوب مسعود بارزانی و مشکلات اقتصادی از دیگر دلایل نادرستی و نابهنگامی این همه پرسی است. در شرایطی که اکنون منطقه و جامعه بین المللی در برابر یک عمل انجام شده قرار گرفته، باید به نحوی واقع بینانه و غیراحساسی با تبعات آن مواجه شد. طبعا اگر قرار بر خنثی کردن آثار همه پرسی باشد، قاعدتا دولت مرکزی عراق باید نقشی محوری در این مهم عهده دار شود. سوال این است که آیا دولت کنونی یا حتی اگر در انتخابات آتی در عراق کسی مثل نوری المالکی که مواضع تندتری درباره همه پرسی داشت، روی کار آید، بغداد در شرایطی قرار دارد که بتواند دست به اقدامی جدی بزند؟ تاریخ عراق نشان داده که تنها در مواقعی که یک دولت و یک ارتش مقتدر بر کشور حاکم بوده، امکان کنترل کردستان وجود داشته است. به نظر نمی رسد دولت کنونی که بر سازوکارهای دموکراتیک استوار است، به دلایل متعدد توانایی کافی برای اقدام نظامی علیه اقلیم را داشته باشد. به علاوه، شرایط عمومی در عراق، ازجمله استمرار خطر داعش، نقش دیگر دولت های عربی و غیرعربی، نقش آمریکا و نیروهایش در عراق، اقلیم و... ممکن است به بغداد اجازه ایفای نقشی موثر در این رابطه را ندهد. سوال دیگر این است؛ آیا به سود شیعیان عراق خواهد بود که درگیر جنگی طولانی و دردناک با کردها شوند؛ ضمن اینکه نحوه برخورد اقلیت سنی عراق نیز مورد سوال است. با این حال، تردید نیست که عراق و کشورهای منطقه به طور بالقوه می توانند تحریم هایی فلج کننده بر اقلیم اعمال کنند. در این رابطه نقش ترکیه بسیار تعیین کننده خواهد بود.ترکیه یک و نیم میلیارد دلار در نفت اقلیم سرمایه گذاری کرده و کردستان، سومین بازار بزرگ برای کالاهای ترکیه است و 550 هزار بشکه نفت کردستان از طریق ترکیه منتقل می شود. کمتر از یک هفته قبل از همه پرسی، شرکت روسی رزنفت یک قرارداد یک میلیارددلاری برای احداث لوله انتقال گاز به ترکیه با ظرفیت 30 میلیارد مترمکعب (معادل نصف مصرف سالانه ترکیه) امضا کرد.مشکل می توان تصور کرد که در این مورد روس ها بدون مشورت با ترکیه اقدام کرده باشند. ضمن اینکه روس ها از دسامبر گذشته و با وجود مخالفت بغداد، قراردادهای دیگری برای تولید و انتقال نفت به ارزش چهار میلیارد دلار با اقلیم امضا کرده بودند. به علاوه، اولویت ترکیه شکست پ ک ک و متحدان سوری آنهاست و در این رابطه بارزانی همواره متحدی مهم برای آنکارا بوده است. همچنین اردوغان برای پیروزی در انتخابات بعدی به درصد قابل توجهی از آرای کردها نیاز خواهد داشت. ما باید بکوشیم با تدوین راهبردی منطقی و متناسب با منافع ملی خسارات ناشی از این تحول را به حداقل برسانیم. در این مورد نکات زیر قابل ذکر است...1- تضعیف دولت مرکزی عراق، به ویژه با توجه به امکان بروز تنش در مناطقی مانند کرکوک، می تواند یکی از عواقب سوء همه پرسی باشد. ایران می تواند با استفاده از امکانات خود نقش مهمی در جلوگیری از این امر داشته باشد.2- مقامات اقلیم در چند سال گذشته به دفعات نشانه هایی دال بر امکان تمرکز بر ایجاد یک کنفدراسیون در عراق به جای استقلال به دست داده اند. این نشانه ها می تواند یکی از زمینه ها برای تلاش بغداد و اربیل جهت رسیدن به راه حلی بینابینی و تامین کننده منافع همه طرف ها باشد. در این مسیر، مواضع چند هفته اخیر تهران و آنکارا می تواند پشتیبان بغداد و نیروهای میانه رو در اقلیم باشد.3- در مقایسه با دیگران، ما در ایران نباید چندان نگران عواقب همه پرسی در اقلیم باشیم. کردهای ترکیه و عراق بخش مهمی از جمعیت هر یک از این دو کشور (حدود 20 درصد) را تشکیل می دهند و به دلایل نژادی، فرهنگی، زبانی و تاریخی فاقد وجوه اشتراک با اکثریت جمعیت در آن دو کشور هستند. درحالی که شرایط کردها در ایران کاملا متفاوت است. کردها در کنار فارس ها و پارت ها یکی از سه قوم اصلی تشکیل دهنده ایرانشهر باستانی هستند. زبان کردی در مقایسه با زبان فارسی کنونی به زبان پهلوی میانه نزدیک تر است. آداب و رسوم مشترک، کردها را به اقوام ایرانی پیوند می دهد و آنها را از اکثریت جمعیت در دیگر کشورهای محل زیستشان متمایز می کند. مثلا، کردها که هم دوش با بقیه اقوام ایرانی نوروز را جشن می گیرند، در برخی مقاطع در دیگر کشورها به همین خاطر مورد هجوم نیروهای امنیتی قرار می گیرند. علاوه بر ابعاد فرهنگی و تاریخی و صرف نظر از برخی جلوه های رومانتیک حاشیه ای، کردها از نظر سیاسی نیز در چند دهه اخیر همبستگی و اشتراک منافع خود با ایران را به نمایش گذاشته اند که یکی از نمودهای آن مشارکت بالای آنان در همه ادوار انتخاباتی بوده است. طبعا اتخاذ سیاست های درست در قبال مناطق کردنشین، ازجمله افزایش مشارکت آنها در زندگی سیاسی و اداری در سطح ملی و منطقه ای و افزایش سرمایه گذاری های اقتصادی در آن مناطق، می تواند بیش از پیش موجب افزایش همبستگی اقوام ایرانی و کاهش هر گونه ضرر از ناحیه تحولات در اقلیم شود. در مجموع، کردها همواره یکی از نقاط قوت ایران هستند.
                