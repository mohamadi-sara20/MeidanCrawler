یک‌شنبه ۱ مرداد ۱۳۹۶
-----------------------------------------
type_unknown
-----------------------------------------
پیشنهاد روحانی به ناطق
-----------------------------------------

                    گروه سیاست:گفته است کار اجرائی قبول نمی کند، ولی با تمام وجود برای فعالیت سیاسی در صحنه حضور خواهد داشت. شنیده های خبرنگار «شرق» حاکی از آن است یکی از وزیران از طرف رئیس جمهوری پیشنهاد دبیری شورای عالی امنیت ملی را به ناطق نوری 73ساله داده و او هم قبول نکرده است. مسئولیتی که هم اکنون برعهده دریابان علی شمخانی است. دبیر شورا با نظر رئیس جمهوری که ریاست شورا را بر عهده دارد، انتخاب می شود و از سوی مقام معظم رهبری هم حکم انتصاب دریافت می کند. شاید مهم تر از احتمال جابه جایی شمخانی، پیشنهاد این سمت به ناطق است آن هم در شرایطی که زمان زیادی از استعفای او از ریاست بازرسی دفتر مقام معظم رهبری نمی گذرد.خیلی وقت است که مسئولیت اجرائی ندارد و بعد از استعفا از بازرسی هم اخبارش از حوزه علمیه امام حسن مجتبی (ع) در لواسان به گوش می رسد. همان طور که خودش می خواهد، به قامت فعال سیاسی درآمده است که سخنرانی می کند، نقد می کند و انذار و تبشیر می دهد.مبارز سیاسی سال های قبل از انقلاب که به روایت محمد بسته نگار در سال هایی که زندان بوده، پای سخنرانی های مرحوم طالقانی و بازرگان و سحابی نشسته است، بعدها اما در زمره مخالفان بازرگان درآمد.ناطق که سال 58 از سوی شهید بهشتی به عنوان نماینده امام در جهاد سازندگی معرفی شد، خود در ماجری حضورش در این سمت گفته، او خواهان قرارگرفتن در شرایطی ساده تر و استفاده از دانشجویان بوده که مقبول اعضای شورای جهاد (که آن زمان به صورت شورایی اداره می شده) نمی افتد: «مهندس بازرگان تلفن زد و گفت: آقای ناطق وقتی که بنا شد شما بیایید جهاد، ما خیلی خوشحال شدیم اما الان که وضع این طوری شد ما نمی توانیم با هم کنار بیاییم. گفتم: بله اتفاقا من هم به همین قائلم، ما نمی توانیم با هم کنار بیاییم. گفت: پس ما داریم با هلیکوپتر از پادگان حر به قم می رویم شما هم بیایید تا تکلیف مان را امام روشن کند... آقای بهشتی یک جلسه در نخست وزیری گذاشت، آقای بنی اسدی آمد، اما بازرگان خودش هیچ موقع نیامد و جلسه تشکیل شد... آنها هم گفتند که اگر بنا باشد آقای ناطق این طوری کار کند و همه چیز را دست خودش بگیرد ما نمی توانیم کار کنیم. بعد از این جلسه دست دولت موقت از جهاد کوتاه شد و جهاد به صورت شورایی به دست همین جوان ها و با حضور بنده، به عنوان نماینده امام اداره می شد...»ناطق نوری از قبل از انقلاب با شهید بهشتی در ارتباط بود. او در گفت وگویی که با علیرضا بهشتی فرزند شهید بهشتی داشته درباره ارتباطش با امام و شهید بهشتی و وضعیت تحصیلش در دانشگاه چنین می گوید: «بنده در تهران طلبه آقای مجتهدی بودم. بعد از اینکه آنجا با مرحوم پدر شما (شهید بهشتی) آشنا شدم، بعد آمدم تهران و رفتم دانشکده (معقول و منقول که بعدا الهیات و معارف اسلامی شد)... یک ماموریتی که آقای مرحوم بهشتی به من دادند، در ماجرای نفت بود که امام از پاریس حکم داده بودند به مرحوم مهندس بازرگان... بعد نمی دانم به چه مناسبت یک دفعه مرحوم بهشتی تلفن کردند به من و گفتند بیایید می خواهم ببینمتان. فرمودند این هیئت رفته خوزستان و من علاقه مندم شما هم به عنوان مشاور بروید... ماموریت آخری که مرحوم بهشتی قبل از انقلاب به من دادند این بود که گفتند یک پولی است که شما به جنوب لبنان (نبطیه) ببرید، برای صندوق قرض الحسنه ای که می خواهد آنجا راه اندازی شود...» از روحانی بدون عمامه تا قاضی فرقانبهشت زهرا، دوازدهم بهمن 57 است که یک روحانی بدون عمامه و جوان در کنار امام ایستاده و گاه نشسته است و مردم را به تکبیر گفتن به جای دست زدن پس از صحبت های امام دعوت می کند. ناطق همان روز هم عضو کمیته استقبال بود و هم با پیکانش همراه با سیداحمد، در مسیرهای متعددی در تردد بود. بعد از ماجرای جهاد، از سوی شهید بهشتی به عنوان قاضی دادگاه های گروه فرقان معرفی می شود. در همان مصاحبه در این رابطه می گوید: «... بعد از شهادت مرحوم مطهری به دست گروه فرقان، گفتیم خوب است گروهی درست کنیم و به تعقیب و مراقبت فرقانی ها بپردازیم... طولی نکشید که موفق شدیم در یک شب، 15 خانه تیمی آنها را کشف کرده و افراد آنها را در آن خانه ها از جمله رهبر گروه اکبر گودرزی را دستگیر کردیم، البته دوستان مجاهدین انقلاب هم جداگانه در این زمینه مشغول فعالیت بودند که در یک نقطه به هم رسیدیم. پس از دستگیری آن افراد، رفتم جامعه روحانیت و به مرحوم بهشتی گفتم که ما اینها را دستگیر کردیم. بالاغیرتا اینها را دست یک قاضی به دردبخور بدهید! بهشتی گفت: خودت بیا!... در کل، اعدامی ها خیلی کم بودند؛ آنهایی که مرحوم مطهری را کشته بودند، آنهایی که آقای هاشمی را زده بودند، آنهایی که شهید مفتح، شهید عراقی، حاج شیخ قاسم اسلامی و شهید سپهبد قرنی را شهید کرده بودند،... اینها دیگر حکمشان اعدام بود و چاره ای هم نبود. بقیه شان را من آن چنان رای می دادم که طولی نمی کشید که آزاد می شدند». محمد عطریانفر بعدها در مصاحبه ای گفته بود که ناطق خودش هم در فهرست ترور گروه فرقان قرار داشته است. از وزارت کشور تا ریاست مجلساگرچه ناطق از جمله چهره های انقلابی روزهای نخست انقلاب به شمار می رفته، اما به نظر می رسد که از همان ابتدا با برخی تندروی ها مخالف بوده است. به نوشته بسیج پرس در همان سال های آغازین دهه 60 که ناطق وزیر کشور دولت نخست میرحسین موسوی بود، حاج بخشی را به دلیل فعالیت هایش در ماجرای امربه معروف و نهی ازمنکر بازداشت کرده بود. ناطق خودش درباره این روحیه می گوید: «... من هم خودم افراطی نبودم. مثلا فرض کنید که رای عدم کفایت سیاسی بنی صدر در مجلس مطرح شد. تقریبا یک نفر به حمایت از بنی صدر صحبت کرد و آن هم آقای معین فر بود. پشت تریبون آمد. مردم هم بیرون منتظر بودند و علیه بنی صدر در خیابان شعار می دادند. یکی از کارپردازهای مجلس آقای یارمحمدی بود... گفت دستم به دامنت!.. اگر (معین فر) بیرون برود، ممکن است تکه بزرگش، گوشش باشد! گفتم عیبی ندارد. من خودم مسئول می شوم و ایشان را بیرون می برم. ببینید، با موضعی که ما آن موقع مقابل بنی صدر و لیبرال ها داشتیم، اما تعاملاتی به این شکل هم داشتیم». ناطق در تمام ادوار مجلس به غیر از دوره دوم تا دوره پنجم حضور دارد، اما در دوره چهارم و پنجم رئیس مجلس است. دوره پنجم مقطع خاصی از زندگی سیاسی ناطق است. او در کسوت ریاست مجلس رقیب سرسخت سیدمحمد خاتمی است. مهدوی کنی به عنوان دبیرکل جامعه روحانیت مبارز تلاش زیادی در جهت پیروزی ناطق به خرج داد که به نتیجه نرسید. با این حال ناطق بعد از پیروزی خاتمی به او پیام تبریک داد و در توصیف آن بعدها گفت: «علت اینکه بلافاصله و در شرایطی که هنوز شمارش آرا تمام نشده بود من آن پیام را دادم این بود که احساس کردم کشور ملتهب است... 48 ساعت بعد معلوم نبود چه حادثه ای در کشور رخ بدهد. وقتی من این تبریک را گفتم طبیعتا یک آرامشی در کشور ایجاد شد». اگرچه از ریاست ناطق بر مجلس پنجم و تعامل آن با دولت خاتمی زبان به تمجید باز شده است، بااین حال در این مجلس ماجرای استیضاح عبدالله نوری و استیضاح عطاءالله مهاجرانی مطرح می شود؛ وزرایی که عمده ترین تغییرات فرهنگی و سیاسی مربوط به مدیریت آنها بود. یک خاطره معروف که از ناطق نوری در همین رابطه مطرح است به پاسخ او به عبدالله نوری در جلسه استیضاح بازمی گردد. ناطق نوری در آن جلسه در پاسخ به عبدالله نوری که بعد از دفاع می گوید بمانم یا بروم؟ می گوید نه دیگر، امروز، روز رفتن است! همین ماجرا البته در مطبوعات آن روز خیلی سروصدا ایجاد کرد. ناطق بعدا توضیح داد که این تفسیر مطبوعاتی ها بوده است. بعد هم به عقبه ماجرا اشاره می کند و می گوید چون عبدالله نوری یکی، دوباری که به صحن آمده بوده برای پاسخ به سوال نمایندگان بوده و باید بعد از جواب در صحن می مانده که نمانده بوده؛ همین موضوع هم باعث دلخوری نمایندگان شده است. به خاطر این، نوری در آن جلسه استیضاح این سوال را می پرسد که بماند یا نه و ناطق هم آن جمله معروف را می گوید. بااین حال، هم فائزه هاشمی از ریاست او زبان به تعریف باز کرده و هم سیدمحمود دعایی. به سوی ریش سفیدیپس از پایان عمر مجلس پنجم است که عرصه رسمی سیاست را وامی گذارد. در این سال ها همچنان در زمره جریان راست و از جمله ریش سفیدان این جریان به حساب آمد. اصولگرایانی که در آستانه انتخابات ریاست جمهوری نهم درصدد فتح پاستور بودند، شورای هماهنگی نیروهای انقلاب را به ریاست ناطق تشکیل دادند تا جمع پرکاندیدای خود را به وحدت برسانند. ناطق اما میانه های انتخابات 84، آن روزها که از حل اختلافات اصولگرایان با ریش سفیدی ناامید شد، از جمع آنها برید و به نور، زادگاهش پناه برد. اختلافاتی که دقیقا بر سر حمایت شورای هماهنگی نیروهای انقلاب از احمدی نژاد یا قالیباف آغاز شده بود؛ ناطق خودش دوبار با احمدی نژاد جلسه داشته و در مصاحبه ای گفته بود تحلیل هایی که احمدی نژاد ارائه داده بود، فضایی بوده است. بازگشت به نور، اما آغاز راه جدیدی برای ناطق بود. آغاز فصل جدایی از آنچه به آن تعلق داشت؛ مثل جامعه روحانیت مبارز؛ تشکلی که بر سر فعالیت حزب گونه آن بارها با مهدوی کنی مباحثه داشته است. آیت الله مهدوی کنی، دبیرکل فقید تشکل، معتقد بود روحانیت باید حالت پدری برای جامعه داشته باشد و ناطق اما معتقد به فعالیت حزبی بود. سال 88 وقتی احمدی نژاد در همان مناظره های کذایی، انگشت اتهامش را از شیشه تلویزیون به ناطق و پسرش نشانه رفت، از جامعه هم برید، همان طور که چهار سال پیش تر از آن از اصولگرایان بریده بود. دیگر در جلسات جامعه روحانیت هم شرکت نکرد. مصباحی مقدم، از اعضای این تشکل، گفته بود که علت شرکت نکردن ناطق در جلسات جامعه، دلخوری او از اصولگرایانی است که از او در برابر حملات احمدی نژاد حمایت نکرده اند.از 88 به این سو، فاصله بین ناطق و عقبه راستی او روزبه روز بیشتر شد. برای آخرین بار در مراسم احیای حرم امام خمینی(ره) در آن سال حاضر شد و از سیاست هایی که همه چیز را به امام زمان پیوند می زند، انتقاد کرد. چندسال بعد اما دیگر این لحن نقادانه او را تاب نیاوردند. تا جایی که در مراسم احیای حرم امام رضا(ع)، علیه او شعار داده و به سمتش بطری آب پرتاب کردند. برنامه که از تلویزیون در حال پخش مستقیم بود، برای لحظاتی قطع شد.ناطق نوری به گفته علی یونسی از جمله چهار چهره اثرگذاری بود که از حضور روحانی و ائتلافی که در سال 92 شکل گرفته بود، حمایت کرده بود. اولین نشانه های این حمایت را هم می توان در همان سال 92 دید؛ وقتی ناطق نوری در رمضان سال 92، حضور در افطاری محمدرضا عارف را بر حضور در افطاری محمدرضا باهنر ترجیح داده بود؛ آنجا که کنار رقیب خود در انتخابات سال 76 نشست. ناطق در جریان انتخابات دوازدهم ریاست جمهوری هم اساسا به واسطه اینکه از روحانی حمایت کرده بود، آخرین کار اجرائی خود؛ یعنی ریاست بازرسی ویژه را هم واگذار کرد و به تازگی هم به روحانی پاسخ منفی داده است. گویا علاقه دارد در قامت فعال سیاسی یا شاید رهبری یک جریان سیاسی ایفای نقش کند؛ مردی 73 ساله که هنوز از تک وتا نیفتاده است و به زورخانه می رود.
                