سه‌شنبه ۲ خرداد ۱۳۹۶
-----------------------------------------
type_unknown
-----------------------------------------
واکنش سخنگوی شورای نگهبان به اعتراض حامیان رئیسی: تخلف مهمی نداشتیم
-----------------------------------------

                    چندروز از اعلام نتایج انتخابات ریاست جمهوری گذشته؛ مقامات بلندپایه نظیر «علی لاریجانی»، رئیس مجلس، پیام تبریک به منتخب ملت صادر کرده؛ اما اصولگرایان یک صدا یک حرف را می زنند: «تخلف در انتخابات». البته این بار اول این طیف سیاسی نیست که پس از شکست ادعای تخلف می کنند؛ سال 94 پس از شکست سنگین اصولگرایان در انتخابات مجلس شورای اسلامی در تهران، باز هم ادعای تخلف دولتی ها در انتخابات را کردند؛ تخلفی که هیچ گاه ثابت نشد. این بار هم با وجود تبلیغات گسترده حامیان ابراهیم رئیسی، او در انتخابات شکست خورد تا باز هم این جناح زمزمه تخلف را تکرار کند. در آخرین مورد، کانال تلگرامی «رجانیوز» به نقل از «رئیسی» و «نیکزاد»، رئیس ستاد او، در نشست با فعالان ستاد خود در تهران صحبت هایی منتشر کرد که ادعاهای بزرگی هستند. در این صحبت ها «ابراهیم رئیسی» مدعی شده که «تخلفات موردی نبوده و سازماندهی شده بودند که ما از طریق قانون در حال پیگیری هستیم». در این خبر «نیکزاد» هم مدعی شده که «سربسته می گویم؛ سیدابراهیم مانند مادری بود که بچه را رها کرد تا به آن آسیب نرسد و بچه به نامادری برسد». عصر روز برگزاری انتخابات هم «نیکزاد» در صفحه توییتر خود مردم را به پیگیری حق خود دعوت کرده بود: «رای دادن هم حق شهروندی است، هم حق الناس. به تدبیر این دولت که امیدی نیست؛ مردم عزیز صبورانه پیگیر این حق خود باشند». تخلف مهمی نبودهاما این ادعاها در حالی مطرح شده که یکشنبه شب «عباسعلی کدخدایی»، سخنگوی شورای نگهبان، به «العالم» گفت: «اگرچه تخلفات جزئی صورت گرفته است، ولی خوشبختانه تخلف مهمی نداشتیم که نیاز باشد روند انتخابات را متوقف کنیم و درحال حاضر هم در فرصت بررسی شکایت ها هستیم». او گفته که «طبق قانون بعد از انتخابات سه روز فرصت برای دریافت شکایت ها تعیین شده و بعد از آن هفت روز فرصت داریم که به شکایت ها رسیدگی کنیم و ان شاءالله تلاش می کنیم که در این فرصت قانونی درباره نتیجه انتخابات و صحت قانونی آن اظهارنظر کنیم».کدخدایی درباره اعتراض های یکی از نامزدهای انتخابات و موارد آن گفت: «اعتراض هایی که این دوستان داشتند درخصوص کمبود تعرفه در برخی شعب بود یا اینکه برخی تعرفه ها مهر نشده یا ساعات رای گیری در برخی شعب زود تمام شده که رئیس ستاد این با حضور در شورای نگهبان مطرح کردند».سخنگوی شورای نگهبان تصریح کرد: «تلاش می کنیم در این هفته در جلسه شورای نگهبان شکایت ها و گزارش های دریافتی مطرح و نتیجه آن در فرصت قانونی خدمت مردم ارائه شود». به قانون تمکین کنیدهمچنین «کدخدایی» در کانال تلگرامی خود معترضان را به تمکین به قانون فراخوانده: «انتخابات با همه شوروحال خود وقتی تمام می شود، تازه حرف وحدیث های مختلف درباره اینکه چرا یکی برنده شد و دیگری بازنده، شروع می شود و طرفین هم از انبوهی از علل و عوامل و دلایل برنده شدن و بازنده شدن سخن می گویند، الا آنچه باید گفته شود. در این میان آنهایی که به هر دلیلی رای ندادند، علاوه بر این نکته، مرتب نهادهای دست اندرکار انتخابات را خطاب قرار داده که چرا غفلت کردید، چرا کوتاهی کردید، چرا تخلفات را رسیدگی نکردید و دیگر چراهایی که خیلی هم دقیق نیست، اما انتظار مشروع این است که اولا همه به نتیجه انتخابات تمکین کنند و ثانیا اجازه دهند مراجع نظارتی رسیدگی کنند و قبل از رسیدگی آنها پیشداوری نکنند. اکنون باید باور داشت که قانون حاکم است و هرآنچه قانون مقرر می دارد همان باید اجرا شود، فارغ از اینکه چه کسی برنده است و چه کسی بازنده! اگرچه در نظام مقدس جمهوری اسلامی ایران و در همه انتخابات مردم برنده هستند و لاغیر». ادامه اعتراض ستاد رئیسیادعاهای تخلف از سوی ستاد رئیسی از روز انتخابات در حال مطرح شدن است. کمااینکه روز یکشنبه ابراهیم رئیسی در نامه ای به آیت الله «احمد جنتی»، دبیر شورای نگهبان، از طرفی به این شورا «ابراز اعتماد و اطمینان» کرد و از سوی دیگر خواستار رسیدگی به آنچه «برخی تخلفات در قبل و حین برگزاری انتخابات 29 اردیبهشت ماه» نامید، شد. رئیسی به همراه این نامه سه صفحه ای، صدها صفحه مستند را در چندین مجلد برای شورای نگهبان ارسال کرده است. در بخشی از این نامه آمده است: «همه ما در نظام مقدس جمهوری اسلامی موظف و مکلف به حفظ جمهوریت نظام و پاسداری از آرای مردم که مصداق حقوق شهروندی ایرانیان است می باشیم و این جانب با وعده ای که به مردم قهرمان و نجیب ایران داده ام، نمی توانم در برابر ظلم به حقوق مردم سکوت کنم؛ لذا تقاضا دارم در اجرای قانون به موارد گفته شده توجه و رسیدگی جدی شود». از طرفی «حدادعادل»، عضو شورای مرکزی جمنا، هم در گفت وگو با «فارس» با اشاره به تخلفات ستاد انتخابات و شکایت رئیسی، گفت: «اعتراضات باید از راه های قانونی به صورت جدی پیگیری شود، ظاهرا آقای رئیسی اعتراضات خود را تسلیم شورای نگهبان کرده است و با پیگیری ایشان و دیگران این کار ان شاءالله به نتیجه برسد». مستنداتی که ارائه نشداین اولین بار نیست که این جریان سیاسی ادعاهای تخلف بدون ارائه مستندات را مطرح می کند؛ پس از انتخابات اسفند 94 و عدم ورود حتی یک نفر از لیست اصولگرایان در تهران به مجلس شورای اسلامی، آنها ادعاهای زیادی را مطرح کردند؛ یکی از آنها حدادعادل بود؛ او در آستانه انتخابات مجلس در دور دوم گفته بود: «موارد تخلفی به صورت متعدد در سطح کشور گزارش داده شد و نمونه های آشکار و پنهانی از دخالت مقامات دولتی در انتخابات مرحله اول وجود داشته که مقدمه ای برای دخالت صریح تر در مرحله دوم شده است». چند روز بعد از این ادعاها «حسینعلی امیری»، سخنگوی وقت وزارت کشور، گفته بود: «من برای حدادعادل احترام زیادی قائلم. اگر اسنادی درباره تخلفات دولتی وجود دارد، حتما باید ارائه شود. تاکنون هیچ مدرکی در این زمینه به وزارت کشور نرسیده است. البته نمی دانم اسناد و مدارکی به شورای نگهبان رسیده است یا نه». او همچنین گفته بود: «اگر شورای نگهبان در انتخابات به این نتیجه می رسید که دخالت دولتی انجام شده است، نتیجه انتخابات را تایید نمی کرد؛ به گونه ای که در دوره های گذشته همین اتفاق افتاده است. پس وقتی شورای نگهبان نتیجه انتخابات را تایید می کند مشخص می شود که دخالت دولتی در این زمینه اعمال نشده است». اما با گذشت بیش از یک سال ونیم از انتخابات 94 همچنان از اسناد تخلفات خبری نشده است. 16 میلیون هستیم!درحالی که اصولگرایان بر خط تخلف می روند، هم زمان بر خط منتقدان 16 میلیونی دولت هم می رانند؛ آنها همچنان بر 16 میلیون رای رئیسی می بالند و خود را گروه منتقد قوی دولت می نامند. حدادعادل دراین باره گفته: «آقای رئیسی به عنوان سخنگوی این 16 میلیون توانست با حضور خود در انتخابات ریاست جمهوری آنها را همسو کند؛ بنابراین دولت باید برای پاسخ گویی به این مطالبات کار واقعی، عملی و جدی کند که اگر موفق شود، ما نیز خوشحال خواهیم شد؛ اما اگر دولت موفق نشود، این مطالبات ادامه دارد». نادر طالب زاده، از همراهان رئیسی هنگام ثبت نام در انتخابات هم به «تسنیم» گفته: «یک گروه حزب اللهی به صورت یکدست پشتیبان آقای رئیسی هستند که این خود یک قدرت است». عضو شورای مرکزی جمنا تاکید کرد: «ما تلاش می کنیم جریان بزرگ تری به همین تعداد جذب شود؛ اما باوجود همین فرصت کمی که بود و با توجه به فرصت بسیار کمی که آقای رئیسی داشت این 16 میلیون رقم بسیار خوبی بود. آقای رئیسی به پشتیبانی همین 16 میلیون نفر می تواند بسیار قدرتمند باشد». پیش از این دو نفر، «سعید جلیلی» و «عزت الله ضرغامی» پیشنهاد دولت سایه را داده بودند.
                