شنبه ۷ بهمن ۱۳۹۶
-----------------------------------------
حرف اول
-----------------------------------------
گزارشی که هر روز باید خوانده شود
-----------------------------------------

                    «با بی احترامی با ما برخورد کردند»، «یک بار به من گفتند که دنبال مقصر می گردی که چه شود؟»، «به ما گفتند هنوز بعضی از سازمان هایی که باید گزارش هایشان را بدهند، این کار را نکرده اند»، «بعضی ها هم به ما می گفتند که شما دیه را می گیرید، دیگر چرا پیگیر هستید؟»، «بعضی از خانواده هایی که فرزند آنها مجرد بود؛ درحال حاضر دچار مشکل هستند و حقوق آنها قطع شده است»، «ما چیزی به عنوان دیه دریافت نکردیم. آنها در حرف هایشان می گفتند دیه. چیزی که پرداخت شده، براساس همان سازوکار بیمه است»، «من خودم کارمند شهرداری هستم. یک بار کسی نیامد بگوید فلانی حالت چطور است»، «ما را جزء خانواده های شهدا قرار ندادند؛ اما این مسئله راه دارد. باید مجلس به این مسئله ورود کند؛ ولی این اتفاق نیفتاده است. درحالی که برای شهدای منا یک روزه مصوبه دادند و آنها تحت پوشش بنیاد شهید قرار گرفتند»، «ما حتی در شهرداری هم خانواده شهید شناخته نشدیم»، «خیلی ها برای اینکه بگویند در کنار ما بودند، مجلس گرفتند و رفتند و حالا می گویند سازمان آتش نشانی باید همه کارهای شما را انجام دهد»، «خیلی ها هم بودند که قبلا وعده وعیدهایی دادند و رفتند». آنچه در بالا ذکر شد، قسمت هایی از مصاحبه خانواده های شهدای آتش نشان پلاسکو با یکی از خبرگزاری های کشور است.لازم به گفتن نیست که این میزان نارضایتی نشان می دهد، روند پیگیری مشخص شدن مقصر حادثه به سرانجام نرسیده است. بی توجهی و بی احترامی مسئولان ذی ربط برای خانواده ها عذاب آور بوده است. قطع شدن حقوق، آنها را دچار مشکل کرده است و بلاتکلیفی درباره شهید خوانده شدن آتش نشانان، به شدت مورد انتقاد خانواده ها بوده است. پلاسکو فاجعه ای بود که همدلی عظیم ملی را پدید آورد. مقام معظم رهبری پیام دادند، رئیس جمهور «هیئت ویژه گزارش ملی بررسی حادثه ساختمان پلاسکو» را تشکیل داد، یادداشت ها دراین باره نوشته شد، گزارش ها منتشر شد و نشست ها برگزار شد؛ اما یک سال پس از آن فاجعه بغض خانواده های بازماندگان آتش نشانان از بی توجهی ها و بی مهری ها می شکند. رئیس هیئت ویژه رسیدگی به پلاسکو در مقدمه گزارش این هیئت این پرسش را مطرح کرده است که «چرا حادثه پلاسکو مهم است؟». در پاسخ به این سوال هم مواردی را ذکر کرده بود که امروز مشخص شده است باید یک مورد دیگر نیز به آنها افزود. پلاسکو مهم است؛ زیرا یک سال پس از آن فاجعه و با وجود ورود مسئولانه مسئولان عالی رتبه کشور هنوز ساختار اجرائی- سیاستی کشور از ایجاد ارتباط و تعامل موثر با خانواده های بازماندگان و حل مسائل آنان ناتوان بوده است. هیئت ویژه پلاسکو پیام خود را «پلاسکو را فراموش نکنیم» عنوان کرد. امروز مشخص شده می توان پلاسکو را فراموش نکرد؛ درعین حال این حادثه برای زندگی ایرانیان تاثیرگذاری مثبتی نداشته باشد و حتی خانواده های آنان نیز از یاد بروند. اینکه چرا توانایی و ظرفیت یادگیری سیاستی را از حوادث و فجایع نداریم، پرسشی است که در مجالی دیگر به آن می پردازم؛ اما در اینجا فقط به یک حادثه تاریخی اشاره می کنم که باعث ایجاد قدیمی ترین تلفن اضطراری جهان (999) در انگلستان شد. در دهم نوامبر 1935 در پی یک آتش سوزی در منزلی در مرکز لندن پنج نفر کشته شدند. همسایه های آن منزل که به دلیل شلوغی خط تلفن تلاشی ناموفق در تماس با ایستگاه آتش نشانی داشتند، به سردبیر نشریه تایم نامه می نویسند و متولیان آن نشریه دولت را وادار به تحقیق می کنند. دو سال پس از آن اتفاق و در یک واکنش سیاستی به حادثه آتش سوزی در 30 ژوئن 1937 خط تلفن اضطراری در منطقه لندن ایجاد می شود. تبلور یادگیری سیاستی در اقدام دولت وقت انگلستان به حادثه آتش سوزی را می توان مشاهده کرد که یک حادثه تلخ را به یک واکنش سیاستی تاثیرگذار برای زندگی مردم خود تبدیل کردند. نکته آخر اینکه فجایع و حوادثی نظیر پلاسکو تاثیر عمیقی بر زندگی شخصی ما و حافظه جمعی جامعه دارند. دقت کنیم یادگیری سیاستی از این اتفاقات و نحوه تعامل با قربانیان این حوادث تاثیری جدی بر آرامش، اعتماد عمومی و امید اجتماعی دارد.
                