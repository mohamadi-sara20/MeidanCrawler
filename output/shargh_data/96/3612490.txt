شنبه ۲۸ مرداد ۱۳۹۶
-----------------------------------------
یادداشت
-----------------------------------------
ضعف تشکیلاتی در حمایت از مصدق
-----------------------------------------

                    نقش اجتماعی و سیاسی مردم در دوران پرفرازونشیب حضور بسیار موثر و ماندگار شادروان دکتر محمد مصدق از دیدگاه های متفاوتی قابل تامل است. حضور توام با شور و نشاط در عرصه سیاسی به 30 تیرماه 1331 انجامید؛ نهضتی که همراه با احساسات پاک و خالص ملی برآمده از هماهنگی و درک موقعیت و شرایط به وجود آمد و مرهون کوششی بود که مجموعه دولتمندان آن زمان با درایت کامل، با هماهنگی و بدون اختلاف دیدگاه سامان دادند. با فاصله ای اندک، برنامه ریزی گروه های سازمان یافته و هدایت شده مزدوران داخلی و نقش آنان در برنامه های استعماری دولت های انگلیس و آمریکا با هماهنگی دربار منتهی به کودتایی شد که عاملی اساسی در ادامه حکومت دیکتاتوری وقت تا سال 57 به شمار می رود. سیاهی لشکر در یک روز دو چهره متفاوت از خود نشان می دهد. تا قبل از مردادماه 32 حمایت مردم از دکتر مصدق غیرقابل انکار است اما، در روز کودتا مردمی که در یک خیابان به نفع دکتر شعار می دادند در مسیری دیگر مرگ او را می خواستند. شاید بتوان گفت در جنبش ملی شدن صنعت نفت، مردم حضوری از سر شور داشته اند، نه بر مبنای بلوغ سیاسی. این تغییر رویکرد مردم، از جمله اتفاقاتی است که از آغاز جنبش ملی شدن صنعت نفت شروع و به وقایعی منجر شد که زمینه ساز کودتای 28 مرداد شد، اما اینکه چرا جبهه ملی، تشکل سیاسی معتبر، متشکل و دلسوز آن زمان نتوانست یا نخواست از هوادارانش بخواهد برای حمایت از رهبرشان در روزهای مانده به 28 مرداد به خیابان بیایند، تا حدودی از همین شناخت نشئت می گرفت. در این رابطه باید گفت جبهه ملی اول از احزابی چون ایران، ملت ایران، زحمتکشان و مجمع مجاهدین اسلام تشکیل شده بود و یک حزب تک بعدی نبود که حمایت و حرکت آنان را به سادگی بتوان هدایت و مدیریت کرد. حزب ملت ایران به رهبری شادروان داریوش فروهر را ناسیونالیست های تندرو هدایت می کردند و از قدرت چندانی برای سازماندهی مردم برخوردار نبودند و به همین دلیل نقش چندانی در جریان ملی شدن صنعت نفت و مبارزه با کودتا ایفا نکردند. حزب ایران دیگر حزب این ائتلاف، به وسیله گروهی از روشنفکران و استادان دانشگاه که اندیشه ناسیونالیستی داشتند؛ مانند مهندس زیرک زاده، مهندس حسیبی، شاپور بختیار، نظام الدین موحد، کریم سنجابی و الهیار صالح بنیان گذاری شده بود و از پایگاه اجتماعی چندان مستحکمی برخوردار نبود و نمی توانست نقش موثری برای سازماندهی توده مردم داشته باشد. حزب زحمتکشان به نسبت قدرت بسیج عمومی مردم را داشت، ولی به مرور و با شدت گرفتن اختلاف خلیل ملکی و مظفر بقایی (دو نفر از رهبران این حزب) و اعلام انشعاب خلیل ملکی و تشکیل گروه خط سوم، هرچند تا پایان وفادار به مصدق ماند، ولی وقوع این انشعاب بیانگر ضعف شدید تشکیلاتی و وجود اختلاف در نیروی تشکیل دهنده جبهه ملی بود.مجمع مجاهدین اسلام به رهبری آیت الله کاشانی، قدرتمندترین عضو ائتلافی و دارای بیشترین نفوذ در بین توده مردم، در بزنگاه ها به خوبی از این نفوذ استفاده می کرد و در کسوت یک روحانی و حضور در مجالس و منابر به سادگی مردم را برای قیام تهییج می کرد و خروج آن در پی ائتلاف با جبهه ملی این حربه را از دست سیاسیون وقت خارج کرد. بنابراین با افول جبهه ملی در پی خروج کاشانی و حزب زحمتکشان، 28 مرداد به وقوع پیوست که به این مهم کمتر پرداخته شده است.برای آگاهی نسل جوان هوشیار و برومند از گوشه های ناگفته تاریخ معاصر کشورمان لازم می بیند هم زمان با شصت وچهارمین سالگرد فاجعه مرداد 1332 یادآور شود:احزاب ایران، ملت ایران و مجاهدین اسلام رسما در تاریخ 10 آبان 1328 اعلام موجودیت می کنند و در بیانیه رسمی آغاز به کار خود، تلاش برای ملی شدن صنعت نفت را جزء اهداف خود قرار دادند.ضمنا اعضای فعال جبهه ملی، دکتر مصدق را که از سال 1323 در مخالفت با بحث واگذاری نفت شمال به شوروی نقش فعالی داشت به عنوان رهبر منصوب می کنند. مرحوم دکتر مصدق در دفاعیات خود می گوید: «من یک گناه بیشتر نکرده ام و آن این است که تسلیم تمایلات خارجی نشده و دست آنان را از منابع ملی کشورم کوتاه کردم و در تمام مدت زمامداری از لحاظ سیاست خارجی و داخلی یک هدف داشتم و آن این بود که ملت بر مقدرات خود مسلط گردد و هیچ عاملی در سرنوشت مملکت جز اراده ملت دخالت نکند. امیدوارم تمامی طبقات و آحاد، افراد از پیر و جوان، در هر مسلک، مذهب و دین و در هر شغل و مقامی این معنا را به خوبی درک کنند...».
                