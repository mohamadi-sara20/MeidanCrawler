شنبه ۳۱ تیر ۱۳۹۶
-----------------------------------------
type_unknown
-----------------------------------------
خودشان از همه ریا کارترند
-----------------------------------------

                    گروه جامعه: حسن قاضی زاده هاشمی، وزیر بهداشت دولت روحانی، چشم پزشکی است که یکی از پرخبرترین و شناخته شده ترین وزرای دولت یازدهم بود. این شناخته شده بودن هم به واسطه خبرها، اقدامات و عملکرد خودش و وزارت تحت امرش است و هم شایعه ها و حاشیه هایی که پیرامون او وجود داشت. طرح تحول سلامت که از آن به عنوان یکی از بزرگ ترین اقدامات دولت یازدهم یاد می شود، بخشی از عملکرد او به حساب می آید. علاوه بر این، حضورش بر بالین هر فرد مشهوری که سروکارش به بیمارستان می افتاد و از آن سو بحث میزان سرمایه ای که دارد و همچنین حملات و انتقاداتی که در رسانه های منتقد و مخالف دولت، شبانه روز نثار او می شود، باعث شده نام قاضی زاده هاشمی هر روز به دلیلی در رسانه ها و اخبار روی پرده و پشت پرده باشد. برای انجام گفت وگو پیرامون همین موضوعات و مسائلی دیگر، صبح روز گذشته، جمعه سی ام تیر 96، در دفتر کارش در طبقه شانزدهم ساختمان وزارت بهداشت و درمان در شهرک غرب به ملاقات او رفتم.در مدت اخیر به یک باره حجم حملات رسانه ای به شما زیاد شد. اوایل دولت این طور نبود. تحلیل خودتان از این حجم تخریب های هم بادلیل و هم بی دلیل چیست؟ اینکه رسانه های یک جریان خاص سیاسی، شما را زیر ضرب گذاشته و به شدت حمله می کنند. دلیلش به نظر خودتان چیست؟حقیقتش اگر بخواهم بگویم، خودم هم نمی دانم، چون با عقل و منطق جور درنمی آید که کسی علاقه مند به کشورش و به انقلاب باشد، وفادار به امام و رهبری و پاسدار خون شهدا باشد و بعد چنین رفتارهایی را با او و کسانی که به میدان آمدند و در کارزار سخت باید حمایت شوند، بکنند. حملاتشان هم اصلا منحصر به فرد نیست، به کلیت دولت است. وقتی با رئیس جمهور که هم قانونا و هم شرعا و منطقا، نفر دوم کشور است، رفتارهای سخیفی را می بینیم، برای بقیه اعضای کابینه و مدیران ارشد دولت در سراسر کشور، دیگر چه انتظاری است. من واقعا خودم پاسخی برای سوال شما ندارم. خب آنها می توانند بگویند درست است که دولت رای مردم را دارد و رئیس جمهور نفر دوم کشور است، ولی آیا ما نمی توانیم انتقاد کنیم؟مردم باهوش هستند و می فهمند که این خلاف واقع است. آنها که انتقاد نمی کنند، بی رحمانه تخریب می کنند. کاری که بعضی از رسانه های بیگانه هم با ما دولتی ها نکردند، آنها انجام می دهند و به نظر من اگر غیر از این بود، مردم آنها را در انتخابات باور می کردند. این هم بهانه ای شده برای بعضی از افراد یا جریان های افراطی که هر نوع تخریب را به حساب پرسش و نقد می گذارند. ممکن است خودشان متوجه نباشند که خلاف می گویند، اما من معتقد هستم مردم می دانند که اینها راست نمی گویند و اگر غیر از این بود، تصمیم مردم در اتفاقاتی که در سه، چهار سال گذشته افتاد و برای کشور سرنوشت ساز بود، چیز دیگری می شد. در انتخابات ها مثلا؟بله حتما. بالاخره ما در جاهایی که بیشترین تخریب را از بعضی از این رسانه ها شاهد بودیم، کمترین اقبال مردم را هم نسبت به آنها شاهد بودیم. من معتقد هستم این مسیر ادامه پیدا خواهد کرد و متاسفم از اینکه ما بعضی از سرمایه های اصلی انقلاب را در همین مسیر از دست می دهیم. چون بی اعتمادی به اینها، بی اعتمادی به نهادهایی است که اینها، آن نهادها را نمایندگی می کنند. واقعا برای کشور، بالاترین خسارت است و در حق ملت، مهم ترین خیانت محسوب می شود. اینکه گفتید یک سری سرمایه ها را از دست می دهیم یا دادیم، می توانید مشخصا اشاره کنید سرمایه های فردی است یا یک نهاد منظور شماست؟نه، منظور من نهاد است. منظورم استوانه های انقلاب است. اصلا معطوف به شخص هم نیست. برای ما خیلی خیلی مهم است که نگاه مردم نسبت به سپاه و نسبت به بسیج که باید بالاترین اعتبار مردمی را داشته باشد، چه باشد. خیلی برای این کشور مهم است. ما جانمان را دادیم برای اینکه این اعتماد شکل بگیرد و عده ای به راحتی این را به تاراج گذاشتند. از این بابت جای تاسف عمیق است. شما معتقد هستید مثلا فلان رسانه وابسته به سپاه با این کارها باعث می شود به کلیت ساختار سپاه آسیب وارد شود؟حتما همین طور است. آنچه انتظار است، حمایت از کلیت نظام و انقلاب است. بعضی وقت ها ممکن است حتی مطلبی واقعیت هم داشته باشد، ولی رفتار ما باید مشابه همان دو مادری باشد که یک طفل را خدمت مولا علی (ع) بردند و مادر واقعی صرف نظر کرد از اینکه بگوید این فرزند من است، به خاطر اینکه حیات طفل در معرض تهدید قرار گرفته بود. وضع انقلاب هم این طور است. خیلی از موارد و مقاطع است که آنهایی که واقعا ریشه دارتر هستند باید خون دل بخورند، ولی زبان در کام ببندند. اما متاسفانه الان وضعیت عوض شده است. ما احساس می کنیم هدف، وسیله را توجیه می کند. این منطق اسلامی و منطق افراد منصف نیست و مسیر باطلی است. شما چندروز پیش در جایی گفتید که نمی شود هم کار کرد و هم کتک خورد، آیا خسته شده اید از این وضعیت؟بله، از این وضعیت خیلی سال است که خسته شدیم. اگر سال 92 هم وارد کابینه آقای دکتر روحانی شدیم، با این پیش بینی بود که بعد از دولت آقای دکتر احمدی نژاد، احتمالا همه عقلا و بزرگان به این نتیجه رسیده اند که دعوا کافی است. باید برای مردم کار کرد. باید شعارهای انقلاب را به نتیجه رساند. کشور درگیر مشکلات بسیار زیادی است. منطقه کاملا ملتهب است و ضرورت دارد همه با هم باشیم برای اینکه بتوانیم بر مشکلات فائق آییم. آنچه ما را خسته کرده، حاشیه هاست، دعواهاست که از نظر من تماما ناشی از خودشیفتگی و خودمحوری و خودبینی یا خودبزرگ بینی یا قدرت طلبی است. این را مردم می فهمند و به نظر من مردم هم خسته می شوند. آنها می توانند بگویند ما با این انتقادات، مشکلات مردم را بازنمایی می کنیم.بله درست است. جناح مقابلشان هم در مقاطعی همین را می گفت. خطاب من به یک مجموعه نیست. خطابم به همه کسانی است که مدعی ساختن یک ایران آزاد و آباد و مردمی هستند. بله، ممکن است گروه مقابلشان هم همین را بگویند، ولی این بشر دو پا، تنها جنبده ای است که برای هر فعل و عملی که انجام می دهد، بیشترین توجیه را دارد. فرض کنید الان به سال 92 برگردیم. دولت روحانی تازه انتخاب شده و برای کابینه با شما صحبت می شود. با وضعیتی که در این چهار سال تجربه شد، آیا دوباره وزارت را قبول می کنید؟پاسخش خیلی سخت است. به خاطر همین حملات می گویید؟اگر بخواهم به خودم و خانواده ام و منافع شخصی فکر نکنم، بله حتما جواب مثبت خواهم داد. به خاطر اینکه خدمات بسیار ارزنده ای در این دولت در حوزه سلامت اتفاق افتاد و البته در بقیه حوزه ها هم کارهای خیلی خوبی شد که مردم، قدردان آن هستند. یعنی اگر منافع خودتان و خانواده را در نظر بگیرید پاسخ تان منفی است؟اگر بگیریم و در عین حال به عقل مان اعتماد کنیم که طبیعی است ورود به این عرصه ها به صلاح نیست. به خصوص با رفتارهایی که شاهد بودیم. مطمئنا افرادی که توانمند باشند و در این وضعیت آبروی خودشان که هیچ، آبروی بستگان شان را مدنظر داشته باشند، از قبول مسئولیت سرباز می زنند. کدام یک از حملات و نقدها بیشتر از همه عصبانی یا ناراحتتان کرد؟من اصلا برای حملات شخصی اهمیتی قائل نیستم. ولی آن چیزی که سخت است، کلیت حملات به دولت است و بدترینش به نظر من این است که می خواهند بگویند اینها اهل مسامحه هستند. اینها جاده صاف کن سکولاریسم هستند. چه کسانی؟ کسانی که همه وجودشان را برای اسلام و انقلاب گذاشتند و در خانواده هر کدام شان یکی دو شهید است. به اعضای کابینه نگاه کنید که چه سوابقی داشتند، اما دائم این دروغ را تبلیغ می کنند. در عین حال، بخشی از آن هم، بحث اشرافی گری است که البته به نظر من از سلاح های نخ نما شده است که در این 37، 38 سال علیه خیلی ها استفاده شد و مردم این را فهمیده اند؛ یعنی یکی اینکه بخواهند بگویند اینها جاده صاف کن غرب هستند و در همین مسیر سکولار، دنبال دین زدایی هستند. این خیلی دردناک است واقعا و بعد هم بخواهند بگویند که خودشان انقلابی هستند و ماها خیر. باید ببینیم ریشه این افراد چیست و ریشه آنهایی که الان ایستاده اند و برای کشورشان از آبرو و حیثیت خود که مهم ترین داشته آنهاست مایه می گذارند، کجاست، سوابق هر کدام را بررسی کنند. بعد هم می خواهند بگویند اینها به فکر محرومان نیستند، ما به فکر محرومان هستیم؛ آن هم با آن کارنامه ای که واقعا روزبه روز کشور را به سمت پرتگاه و مردم را به سمت فقر و تهیدستی بیشتر رهنمون کرد. در صحبت تان گفتید که شما را یعنی دولت را متهم می کنند به سکولاریسم و غرب گرایی و اشرافی گری. منتقدان می گویند که دکتر هاشمی خیلی پول دار است، شما پول دار هستید؟من از روز اول، تایید کردم که پولدار هستم. نگفتم که ندارم. الان هم نفی نمی کنم. معتقد هستم که اگر کسی سرمایه دار است، اصل باید بر این باشد که از کجا و از چه مسیری آورده. خیلی از کسانی که دیگران را متهم می کنند، این رفتارشان ناشی از تفکراتی است که اسلامی نیست و ما سابقه آن را در بحبوحه انقلاب، به خوبی می شناسیم و می دانیم و دیدیم. خودشان نگاه کنند به زندگی شخصی شان یا زندگی کسانی که معلم شان هستند. ببینند چه بخشی را از مسیرهای نامشروع کسب کردند که البته خودشان فکر می کنند مشروع است. آنچه در زندگی ما هست، سر سوزنی از مسیر قانونی و شرعی به دست نیامده. برای آن زحمت کشیدیم. درعین حال هم ارزشی برای آن قائل نیستیم. مهم سبک زندگی است که سبک زندگی ماها، تربیت بچه هامان و حیطه فعالیت ما، کاملا مشخص است. همه پول و سرمایه تان را از راه پزشکی به دست آوردید؟بله. این هم سوال خیلی خوبی است. من هیچ کار غیر پزشکی نکردم؛ یعنی اگر درآمدی داشتم، پول رفته در بانک و منطق من این بوده که... یعنی کارهای جانبی مثلا ساخت وساز و خریدو فروش و... نداشتید؟نه هیچ چیز. همه همکاران و جامعه پزشکی می دانند. منطق من هم این بود که ما یک بچه شهرستانی بودیم و خدا لطف کرده در این لباس آمدیم. این کشور برای ما هزینه کرده و یک دقیقه آن هم مهم است. نباید وقت مان را به جز کار طبابت و پزشکی و آموزش دیدن و آموزش دادن، صرف چیز دیگر کنیم. درباره شما می گویند وزیر پورشه سوار، آیا شما پورشه دارید؟این هم سوال خیلی خوبی است. من فکر کنم 8، 9 سال پیش، نمی دانستم که وزیر می شوم. آن موقع دنبال ماشین می گشتم. ماشین پرادو داشتم، ولی پرادوها زود چپ می کرد. دنبال همین ماشین های شاسی بلند بودم که گفتند این بهترین ماشین است (پورشه) که من هم خریدم؛ آن موقع حدود 200 میلیون تومان. هنوز آن اتفاقات زمان آقای احمدی نژاد نیفتاده بود که قیمتش میلیاردی شود.نه، قبل از آن تبدیل قیمت ارز بود. چه مدلی بود همین شاسی بلند؟کاین است. تا چه زمانی داشتید؟هنور هم دارم. داشتنش هم حکایتی جالب است. من از روزی که وزیر شدم تا الان، یک ثانیه هم پشت آن ماشین ننشسته ام. معتقدم که مسئولیت، بالاخره ضرورت هایی را ایجاب می کند و یک مسئول نمی تواند آن طوری رفتار کند که قبل از دوران مسئولیتش هست. و از آن طرف باوجود فشاری که همسرم داشت، برای اینکه آن را بفروشم؛ از ابتدا هم راضی نبود و می گفت همین ماشینی که هست خوب است. من می گفتم ما به جاده می رویم و بالاخره باید ماشین امن باشد. من که پول دارم، دلم هم که می خواهد. وقتی نخرم یعنی نفاق دارم، آن هم به خاطر حرف دیگران. این چیزی که متاسفانه در کشور شایع است. به هرحال باوجود اینکه ایشان اصرار می کرد، من تا امروز آن را نفروختم، نمی فروشم هم. دلیلش هم یکی، همسایه هاست. اگر من در ابتدای مسئولیتم آن را می فروختم. فکر می کردند من وزیر شدم و حالا می خواهم ریا کنم. یکی از دلایل هم پسرم است. نمی خواستم قضاوتش راجع به پدرش این باشد یا به نحوی آموزش ببیند که باید ریاکاری کند. بالاترین آسیبی که به کسی ممکن است وارد شود، دچار نفاق شدن و ریاکاری است. خیلی گفتند و نوشتند و شاید راه ساده ترش هم این بود که من الان پاسخ شما را می دادم که نه، ندارم. شاید خیلی از خوانندگان شما هم قانع می شدند، البته من می فهمم که گفتن این هزینه دارد ولی این هزینه در برابر آن نفاق ارزشش خیلی بیشتر است. آنها که همین اتهام ها را می زنند. آنها خودشان از همه ریاکارتر هستند. بنابراین باید جامعه را عادت داد و افراد را و به خصوص مسئولان را، که آن چیزی که هستند بنمایانند. نه آنی که مردم دوست دارند. اگر خودشان را به آن شکل درآوردند، معنی اش این است که نفاق دارند و این در بزنگاه های مختلف، هزینه های سنگینی را برای دین و برای کشور ایجاد می کند. چند فرزند دارید و به چه کاری مشغول هستند؟ تحصیلات آنها چیست؟سه فرزند دارم، دو دختر و یک پسر، فرزند اول من- دختر - الان متخصص روان پزشکی است و در حاشیه کرج مشغول طبابت و کار است و همسرش هم جراح مغز است. فرزند دوم هم دختر است که او هم پزشکی را تمام کرده و سال آخر تخصص روان پزشکی می خواند. فرزند سومم هم سال دوم پزشکی را تمام کرده، پسر است و مشغول تحصیل. طرح تحول سلامت را خیلی ها به عنوان یکی از بزرگترین اقدامات دولت می شناسند و در انتخابات اخیر هم یکی از برگهای برنده اصلی دولت بود، اما در آن سو منتقدان زیادی هم دارد، برخی می گویند بودجه زیادی صرف آن شده و گروهی از اینکه بیشتر پول آن به پزشکان داده شده حرف می زنند، پاسخ شما به این انتقادات چیست؟بله، این هم سوال خیلی خوبی است و نشان می دهد که قدرت رسانه های مخالفان دولت چقدر بالاست. به طوری که روی خود مدافعان دولت و حتی روی بعضی از اعضای دولت هم اثر گذاشته، که بپذیرند طرح تحول سلامت، هزینه زیادی روی دست دولت گذاشت. من فقط چند عدد را عرض می کنم. مجموع پولی که دولت تا امروز برای طرح تحول سلامت گذاشته حدود 12 هزار میلیارد تومان است که یک قلم آن بیمه شدن رایگان 11 میلیون نفر بوده. در کنار همه دستاوردهای دیگری که داشته، مقایسه کنید با پولی که دولت برای خودکفاشدن گندم پرداخت. سالانه 15 هزار میلیارد تومان، آن رقم 12 هزار میلیارد در طول چهار سال گذشته بود. دولت سالانه 15 هزار میلیارد تومان برای گندم پرداخت می کند که هشت هزار میلیارد آن تقریبا می شود گفت فقط برای این است که بگوییم ما خودکفا هستیم. چون همان مقدار گندم را به قیمت هشت هزار میلیارد کمتر می شود وارد کرد. رقمی را آقای دکتر جهانگیری فرمودند راجع به بودجه آموزش وپرورش که از 14 هزار و 200 میلیارد تومان در سال، در شروع دولت به 31هزارو 500 میلیارد تومان رسیده. فقط با این دو عدد مقایسه کنید، دستاوردهای طرح تحول سلامت را و رضایتمندی ای که مردم از این خدمت معیشتی و انسانی دارند در مقایسه با دو اقدام دیگر. یعنی کار دولت برای خودکفایی گندم و تازه گندمی که بخشی از آن نیاز نیست و خوراک دام می شود و تبدیل به نان نمی شود و اقدامی که در مورد آموزش وپرورش کرد و رضایت مندی و عدم رضایتی که ممکن است در جامعه آموزش وپرورش ما باشد. در طرح تحول ما عددی را هزینه نکردیم در کنار دستاوردی که داشتیم. هنوز خیلی فاصله داریم حتی در مقایسه با بعضی از کشورهای اطراف مان. وضعیت هزینه کرد سلامت در دیگر کشورها چگونه است؟آمریکا هزارو 800 دلار به ازای هر نفر هزینه می کند، عربستان 600 دلار سالانه و ترکیه 400 دلار. ما حدود 200 دلار هزینه می کنیم. بنابراین هنوز خیلی فاصله داریم. نه با کشورهای پیشرفته، حتی با بعضی از کشورهای اطراف مان و با آن چیزی که رهبری در سیاست های کلی نظام سلامت ابلاغ کردند، ایشان گفتند سهم سلامت از جی دی پی، متوسط منطقه باشد. ما هنوز تا رسیدن به عدد متوسط منطقه، سالانه باید هزاران میلیارد تومان علاوه بر آنچه هزینه می کنیم، هزینه کنیم. درباره اینکه بخش بیشتر این پول به جیب پزشکان رفته است، چه پاسخی دارید؟پس این همه ساخت وساز شد از کجا تامین مالی شد. ما حدود پنج هزار خانه بهداشت و مرکز بهداشتی ساختیم. برای اولین بار در تاریخ ایران، 25 هزار تخت بیمارستانی در یک دولت اضافه شد؛ یعنی می توانیم بگوییم اندازه چهار دولت کار شد. تجهیزات بیمارستانی نزدیک به سه هزار میلیارد تومان توزیع شد. پس اینها از کجا آمد؟ از مجموع پول های طرح تحول سلامت، این اعدادی که می گویم و اسناد آن هم هست، هم سازمان بازرسی کل کشور و هم دیوان محاسبات می توانند ملاحظه کنند. فقط 11 درصدش رفته برای دستمزد پزشک و هشت درصد آن رفته برای دستمزد پرستار و پیراپزشک و.... 81 درصد آن صرف توسعه زیرساخت ها و تجهیزات و ساماندهی مراکز بهداشت و درمانی شد. از این نظر است که می گویم متاسفانه حتی بعضی از اعضای کابینه، نمایندگان محترم، علاوه بر بخشی از مردم، تحت تاثیر این خلاف گویی ها قرار گرفتند که طرح تحول سلامت، خیلی هزینه دارد یا هزینه زیادی تحمیل کرده و آن بخشی هم که آمده، رفته برای پزشک. ولی گندم برای ایران محصول خیلی استراتژیکی است. معروف است که ایرانی ها نان خورترین مردم دنیا هستند. آموزش وپرورش هم که خیلی مهم است. این دو مثال در این زمینه وارد نیست.من اصلا نمی گویم اینها مهم نیست. من حتی می گویم آموزش وپرورش استحقاق کمک خیلی بیشتر از این را دارد. فقط خواستم مقایسه کنم که دولت آقای دکتر روحانی و کشور، هزینه اش در سایر حوزه ها چقدر بوده و دستاوردش چقدر؛ از نظر رضایتمندی. خواستم فقط یک مقایسه باشد بین 12 هزار میلیاردی که در سه سال ونیم ما دریافت کردیم که می شود تقریبا سالانه کمتر از حدود چهار هزار میلیارد تومان. رقمی که سالانه برای خودکفایی در گندم یا کمک به آموزش وپرورش شده. این به معنای نفی هزینه هایی که در آن حوزه ها کردیم، نیست؛ بلکه هر چقدر ما در آن حوزه ها هزینه کنیم، سرمایه گذاری است. آموزش وپرورش همه سرمایه ماست و نسل های آینده. فقط خواستم برای آن دوستانی که در آن بخش کف می زنند و می گویند خیلی کار خوبی کردید و این قسمت را نکوهش می کنند، بگویم که این رفتار دوگانه است و منصفانه نیست. دولت دوازدهم در پیش است و رئیس جمهور در حال آماده سازی و چیدن وزراست، دو سوال را هم زمان مطرح می کنم. شما در دولت بعدی هستید یا نیستید؟ و طرح تحول سلامت در ادامه آیا هست یا نیست؟آنچه تا امروز مسلم است، طرح تحول سلامت هست، به خاطر اینکه آقای رئیس جمهور بعد از کسب رای اعتماد ملت، اعلام کردند طرح تحول سلامت در دولت دوازدهم و به عبارتی سلامت ایرانیان جزء مهم ترین اولویت های ایشان است. درباره موضوع ماندن من هم که هنوز مشخص نیست و همه چیز بعد از اراده الهی، منوط به نظر رئیس جمهور و نظر مجلس محترم است.با شما صحبتی نشده؟صحبت که با خیلی ها شده و من هم از جمله آن خیلی ها. البته آقای رئیس جمهور چند جلسه با من صحبت کردند؛ ولی این را که باشم یا نباشم، هنوز نمی دانم. خودتان مایل هستید باشید؟خودم شخصا به هیچ وجه علاقه مند نیستم باشم؛ یعنی فکر می کنم آن طرف سکه هم جای خدمت زیادی هست و بالاخره تلاش هایی که ما در سه دهه گذشته در حوزه چشم پزشکی داشتیم، درخور توجه است و در عین حال آن هم کار خیر بوده. باز امام بزرگوار ما می گفت که مهم نیست شما چه منصب و شغلی دارید. مهم این است که هر کسی در هر کجا که هست، به وظیفه خود درست عمل کند؛ به این ترتیب تکلیف از او ساقط است. فکر می کنم در آن لباس سفید و دور از سیاست و فاصله گرفتن از دغل بازی ها و رفتارهای غیر اخلاقی که در حوزه سیاست است، خیلی راحت تر هستم و می توانم مشابه اینجا، اگر واقعا خودم بخواهم از فرصتی که خداوند در اختیارم قرار داده، درست استفاده کنم، به مردم کشورم خدمت می کنم. در چهار سال گذشته یکی از بعدهای عملکردی شما که هم بازتاب زیادی داشت و هم منتقدانی، این بود که هر فرد مشهوری دچار بیماری می شده یا هر اتفاقی که بعد رسانه ای زیادی پیدا می کرده؛ مثلا اسیدپاشی هایی که در اصفهان اتفاق افتاده یا موارد دیگر، آقای وزیر بهداشت خودش سر صحنه حضور پیدا می کرده و به آن فرد سر می زده. چه لزومی است که وزیر بهداشت همه این جاها باشد. برخی معتقدند این کارها نمایشی است. پاسخ خودتان به این انتقادها چیست؟حرف می زنند. هر کاری کنید، داستان همان ملانصرالدین است و الاغش؛ ولی واقعیت این است که همان کسانی که به این شکل نقد می کنند، اگر مسئولان حضور پیدا نکنند، هم حمل بر این می کنند که اینها بی تفاوت هستند و دفترنشین هستند و حاضر نیستند از برج عاج پیاده شوند. من فکر می کنم مسئول سلامت مردم، هرجا که احتمال دارد به سلامت مردم آسیبی وارد شود یا وارد می شود، باید حضور فعال داشته باشد و مطالبه گری کند. در موضوع اسیدپاشی، هنوز هم ما مطالبه گر هستیم، به دلیل اینکه هیچ چیز روشن نشد. بخشی از آن صدمه جسمی ای بود که به افردای وارد شد و هیچ وقت هم جبران شدنی نیست. ولی بخشی از آن جراحتی است که به جامعه وارد می شود و باز هم ما مسئول هستیم در کنار دیگران، حداقلش این است که می توانیم مطالبه گری کنیم. درباره بخشی از این حضورها، من قبول دارم نمادین است، ولی برای پیشگیری و مطالبه گری است و اگر باشم هم حتما ادامه پیدا خواهد کرد و جاهایی هم که نبودم، بدانید که دیگر فرصت پیدا نکردم، وگرنه با وجود همه این جوسازی ها حتما می رفتم، به لحاظ سیاسی شما اصلاح طلب هستید، اعتدالی هستید یا چی؟من هیچ کدام از اینها نیستم. فکر می کنم هنوز همان جوان 22، 23ساله اول انقلاب هستم که هیچ کدام از این رنگ ها نبود. هیچ کدام از این جریانات فکری و تابلوها وجود نداشت.
                