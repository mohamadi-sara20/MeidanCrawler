شنبه ۶ خرداد ۱۳۹۶
-----------------------------------------
type_unknown
-----------------------------------------
روی خط القای تخلف
-----------------------------------------

                    شرق: فعالان جریان اصولگرا که همیشه از سلامت برگزاری انتخابات در ادوار مختلف دفاع می کردند، این بار از کلیدواژه «تخلف» به طور گسترده ای در ادبیات خود استفاده می کنند و در تریبون های مختلف و البته رسمی درباره آن سخن می گویند؛ از بلندگوهای نماز جمعه گرفته تا شورای نگهبان. اصرار اصولگرایان بر بروز تخلف در انتخابات، موضوعی است که تا به حال سابقه نداشته است. در تازه ترین تحول، دو نفر از خطبای موقت نماز جمعه تهران، یعنی آیت الله موحدی کرمانی و حجت الاسلام احمد خاتمی هم مدعی تخلفات انتخاباتی گسترده شده اند و از شورای نگهبان درخواست رسیدگی کرده اند. این سخنان البته با واکنش سریع وزارت کشور و ستاد انتخابات کشور مواجه شد. وزارت کشور، نه تنها گویندگان این سخنان را به صداقت دعوت کرده، بلکه نسبت به پیگیری قانونی هم هشدار داده است.بااین حال، حتی آیت الله احمد جنتی که خود همیشه از سلامت انتخابات در کشور سخن گفته و دفاع کرده هم این دوره درباره تخلفات انتخاباتی سخن گفت، اگرچه اعلام کرد که سلامت انتخابات را تایید می کند. عباسعلی کدخدایی که هم سخنگوی شورای نگهبان است و هم رئیس هیئت مرکزی نظارت، همان روز برگزاری انتخابات از گزارش های تخلفات انتخاباتی سخن گفته و تعداد آن را زیاد توصیف کرده بود. از رای حلال تا اتهام جابه جایی میلیونی آرادر ادامه پروژه تخلف، اما موحدی کرمانی صریح ترین سخنان را دراین باره بر زبان رانده و اتهام جا به جایی میلیونی آرا را به مجریان انتخابات وارد کرده است. موحدی کرمانی در همایش جبهه مردمی نیروهای انقلاب اسلامی که صبح روز پنجشنبه و تنها با حضور خبرنگاران رسانه های همسو برگزار شده بود، سخنان درخورتاملی را به زبان آورد. او گفت: «آقای رئیسی در انتخابات 16 میلیون رای حلال به دست آورد؛ ما روز گذشته (چهارشنبه) با آقای جنتی نشست داشتیم و در آنجا مطرح شد که مردم از شورای نگهبان انتظار دارند و می خواهند ببینند شورا چه قضاوتی می کند، شورای نگهبان وظیفه دارد همه آنچه اتفاق افتاده، برنامه های غلط، آرائی که ابطال شد و مناطقی که صندوق به آنها نرفته بود را خودش با دلیل بشناسد و به مردم اعلام کند». به گزارش ایلنا، او در ادامه اتهامات خود اضافه کرد: «این تخلفات در نتیجه انتخابات موثر نیست، اما این اثر را دارد و شاید رای آقای رئیسی را از 16 میلیون به 19 میلیون و رای آقای روحانی را از 23 به 21 میلیون برساند. از این رو کسانی که تخلف کرده اند، باید بدانند که یک چشم بینا بالای سر آنهاست و آنها به خود اجازه تکرار چنین اقداماتی را ندهند». پاسخ وزارت کشور به موحدی کرمانیمرکز اطلاع رسانی و امور بین الملل وزارت کشور سخنان آیت الله موحدی کرمانی را بی پاسخ نگذاشت. در بخشی از این جوابیه آمده با تاکید بر اینکه «در هر شعبه حداقل سه ناظر شورای نگهبان حضور داشتند و تمامی صورت جلسات تنظیمی در تمامی شعب بدون استثنا به امضای ناظران محترم رسیده است»، آمده: «مشخص نیست استفاده از واژه «آرای حلال» بر چه مبنایی و با چه هدفی صورت گرفته است؟... تقسیم بندی این مردم عزیز و بزرگوار به عناوینی مانند انقلابی و غیرانقلابی یا آرای حلال و... ظلم بزرگی است که باعث ایجاد تفرقه و آسیب جدی به وحدت ملی و امنیت ملی می شود».در ادامه این جوابیه آمده است: «اینکه از جناب آیت الله جنتی خواسته اند آرای آقای رئیسی از 16 میلیون به 19 میلیون و آرای آقای روحانی از 23 میلیون به 21 میلیون تغییر یابد، با هیچ منطق شرعی، قانونی و مردم سالاری منطبق نیست و ادعایی غیرباور است چراکه: اولا ساحت مقدس اعضای محترم شورای نگهبان پاک و مبرا از این گونه مطالب است و آن عزیزان امانت دار حق الناس بوده و در پیشگاه خداوند خود را مسئول می دانند و اگر نعوذبالله این گونه باشد نه از تاک نشان خواهد ماند و نه از تاک نشان. ثانیا با طرح چنین مباحثی افکار عمومی داخل و خارج از کشور در مورد ما چه قضاوتی خواهند کرد؟ و واقعا چه پاسخی برای این مطالب وجود دارد؟ آیا معاندان و دشمنان قسم خورده این کشور و ملت و انقلاب با استناد به این جملات و عناوین علیه ما استفاده پلید نخواهند کرد؟ و آیا این موضوع القا نخواهد شد که در گذشته نیز چنین بوده است؟ فاین تذهبون... به کجا می روید؟». اتهامات سیداحمد خاتمیروز گذشته، اما دیگر عضو جامعه روحانیت مبارز یعنی سیداحمد خاتمی، خطیب نماز جمعه تهران هم از تریبون نماز جمعه ادعا کرد که: «در هر انتخاباتی ما تخلف کم و بیش داشتیم؛ یکی تخلفات گسترده که اساسی است و کل انتخابات را زیر سوال می برد و ما تخلف این چنینی تاکنون نداشتیم. دوم تخلفاتی که اساس انتخابات را زیر سوال نمی برد اما دستگاه قضائی باید برخورد کند. گزارشات تخلفات این دوره خیلی زیاد است که البته به اصل انتخابات ضربه وارد نمی کند». به گزارش تسنیم او ادامه داد: «یک مسئولی می گوید چهار میلیون و دیگری می گوید سه میلیون نفر نتوانستند رای دهند. در برخی حوزه ها تعرفه نرسیده است و باید بررسی شود. شورای نگهبان حق الناس را رعایت کند که چرا این حق تضییع شده و مقصران تخلفات باید محاکمه و به مردم معرفی شوند». هفته آینده فرصت پاسخ گویی می خواهیمستاد انتخابات کشور هم در نامه ای به رئیس شورای سیاست گذاری ائمه جمعه یعنی حجت الاسلام تقوی، نسبت به سخنان احمد خاتمی که در نماز جمعه دیروز مطرح شد، واکنش نشان داد و نوشت: «... برخلاف ادعای خطیب محترم که بر وحدت و انسجام ملی تاکید داشتند مطالبی نادرست و بعضا کذب در راستای تفرقه و انشقاق در تجلی مردم سالاری دینی نسبت به عملکرد مجریان و ناظران انتخابات حماسی 29 اردیبهشت مطرح شد که علاوه بر اجحاف و ظلم در حق تمامی برگزار کنندگان انتخابات، مغایر با فرمایشات مقام معظم رهبری که از زحمات طاقت فرسای همه دست اندرکاران اجرا و نظارت تشکر کردند نیز می باشد؛ لذا خواهشمند است براساس اصل دینی رعایت عدالت و تقوی و انصاف و پاسداشت حق الناس هفته آینده فرصتی برای پاسخ گویی به شبهات و مطالب ناصواب به وزارت کشور اختصاص یابد تا به ارائه توضیحات دقیق و منطبق بر واقعیات اقدام کند. در ضمن پیگیری قانونی مطالب خلاف واقع را بخشی از رعایت حقوق مردم می دانیم». حرمت جایگاه نمازجمعه را نگه داریدحجت الاسلام مجید انصاری، معاون حقوقی رئیس جمهوری، هم در واکنش به سخنان موحدی کرمانی، گفت: «واژه حلال و حرام دستاویزی برای توجیه شکست انتخاباتی برخی کاندیداها و هواداران آنها شده است؛ بنابراین بهتر است به جای فرافکنی و دوقطبی کردن جامعه و استفاده ابزاری از تعابیر دینی، به بررسی علل واقعی شکست خود بپردازند. از برخی ائمه جمعه محترم انتظار می رود حرمت جایگاه نمازجمعه و شرط عدالت که از لوازم این جایگاه است را نگه دارند و با ادبیات ناعادلانه وارد بازی های سیاسی نشوند».حمید ابوطالبی، معاون سیاسی دفتر رئیس جمهور، هم در واکنش به این سخنان در صفحه شخصی خود در توییتر نوشت: «این دوستان خود را نماد اسلام و ارزش های آن پنداشته و مجاز می دانند تا در کارزار انتخابات بیشترین بهره را از دین برده و هر فاجعه ای! را توجیه دینی نمایند؛ در کنار توجیه دینی مجازند مخالفان خود را به بی دینی، توده واری، رای حلال و رای حرام و... متهم کنند که البته تهران پاسخ شان را در 94 و ایران در 96 داد. دوستان، تحریک بیشتر دوقطبی در کشور، به مصلحت ملی نیست؛ کشور، یک ملت، یک رهبر، یک دولت دارد، به نتایج انتخابات و دولت مشروع برآمده از آن متعهد بمانیم». خط تخلف «رسانه ای» از 30 اردیبهشت موحدی کرمانی و خاتمی در حالی مدعی تخلفات در این دوره از انتخابات شده اند که فعالان رسانه ای همسو با این جریان، این خط را از یک روز بعد از برگزاری انتخابات کلید زده بودند. به طوری که وحید یامین پور از حامیان مصباح یزدی و جریان پایداری، فردای انتخابات در صفحه اینستاگرام خود نوشت: «طی دیروز و امروز صدها پیام و تماس از طرفداران جناب آقای رئیسی مبنی بر تخلفات گسترده انتخاباتی دریافت کردم.... حق مطالبه تعقیب متخلفان در انتخابات در چارچوب قانون باقی است. از پول پاشی برای دهیارها و دادن یارانه های قطع شده و رقیب هراسی تا تحریم تعرفه و...» آتش تهیه کیهانروزنامه کیهان شنبه سی ام اردیبهشت تیتر نخست خود را این گونه انتخاب کرد: «تخلفات انتخاباتی دولت / نجابت معترضان مانع رسیدگی نشود» در گزارش مربوط به تیتر هم، چنین ادعا شده بود: «انتخابات دوازدهمین دوره ریاست جمهوری با تمام فراز و فرودهای آن به اتمام رسید؛ ولی آنچه که مشخص شد و کسی را یارای انکار آن نیست حجم گسترده ای از تخلفات انتخاباتی است که تاکنون و در ادوار گوناگون برگزاری انتخابات بی سابقه بوده است. تاکید بر این واقعیت ضروری است که معترضان به تخلفات گسترده دولت یازدهم در پیگیری اعتراضات خود نجابت به خرج داده و از ملتهب کردن جامعه آن چنان که مدعیان اصلاحات و اصحاب فتنه در سال 88 انجام دادند خودداری کرده اند، این نجابت نباید مانع رسیدگی نهادهای مسئول از جمله شورای نگهبان به تخلفات شود و نتیجه بررسی اعتراضات بایستی به اطلاع عموم مردم برسد».حسین قدیانی هم فردای انتخابات در وطن امروز در بخشی از یادداشت خود به تخلفاتی که یامین پور مدعی شده بود، اشاره کرد و نوشت: «...دیروز به کرات گزارش ها آمد از کمبود تعرفه ها! یا ازتعرفه های بدون مهر! یا از حضور مقامات دولتی پای صندوق آرا و خریدوفروش رای! قطعا به این موارد تخلف که متعدد هم هست باید رسیدگی عاجل شود... اما لازم اگر باشد، برخلاف داعیه داران رسوای سال 88، سخن به استناد اسناد و مستند بر دلیل و مدرک ارائه خواهیم کرد!». تخلفات مدعیان تخلفاز یک سو البته هنوز سند و مدرکی از سوی چهره هایی که مدعی تخلف شده اند، ارائه نشده است؛ از سوی دیگر، همین جریان و رسانه های همسوی آنها قبل از انتخابات و در ایام تبلیغات، بارها دست به تخلفات قانونی زده اند که با آنها برخوردی هم صورت نگرفته است. طبق اعلامیه وزارت ارشاد، رسانه هایی که از بودجه عمومی تغذیه می کنند نباید له یا علیه یک نامزد فعالیت می کردند؛ اما عملا این کار را انجام دادند. شاهد مثال هم روزنامه همشهری و خبرگزاری تسنیم و فارس بود که در حمایت از قالیباف و رئیسی سنگ تمام گذاشتند. مثلا همشهری فردای اولین مناظره تلویزیونی همه تیترهای نخست صفحه یک خود را جوابیه ای به سخنان روحانی انتخاب کرده بود. تخلفات شبکه ایاین تنها بخشی از تخلفات رسانه ای اصولگرایان بود. پیش از انصراف قالیباف، کانال های تلگرامی متعددی برای عضویت کارمندان شهرداری برای حمایت از شهردار در انتخابات ایجاد شده بود. محتوای تمام آنها هم تبلیغ برای شهردار پایتخت و با سوءگیری مشخص و صریح علیه دولت و تخریب حسن روحانی و جهانگیری بود. بخشی از میتینگ های تبلیغاتی قالیباف هم با استفاده از اموال عمومی مانند سیستم حمل ونقل عمومی صورت گرفته؛ نظیر آنچه رئیسی با استفاده از امکانات عمومی انجام داده بود. موضوعی که از دید روحانی هم در آخرین مناظره پوشیده نماند و خطاب به رئیسی گفت: «شما هرچه می خواهید بگویید؛ شما قاضی هستید، شما می توانید علما را دستگیر کنید؛ اما امام رضا را برای مردم بگذارید. امام رضا متعلق به شیعیان است. اگر می خواهید نبات و پارچه سبز به روستاییان بفرستید، بگذارید برای بعد از انتخابات. افرادی که با اتوبوس می آیند و نهادهای امنیتی پول را از کجا می آورند؛ کافی است؛ بهتر است با اینها برخورد کنید».این تمام تحرکاتی است که اصولگرایان در این دوره از انتخابات آن هم از تریبون های رسمی انجام دادند، تا رای قاطع روحانی را به نوعی به چالش بکشند. واکنش ضرغامی به سخنان موحدی کرمانیهمچنین عزت الله ضرغامی، رئیس سابق صداوسیما، هم در واکنش به سخنان موحدی کرمانی در کانال تلگرامی خود نوشت: «نه حرام دانستن رای رقیب با اصول امام و رهبری می خواند و نه خشونت طلب خواندن آن با حقوق شهروندی».
                