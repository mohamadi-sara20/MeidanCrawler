سه‌شنبه ۳۰ آبان ۱۳۹۶
-----------------------------------------
حرف اول
-----------------------------------------
تشکیل وزارت انرژی یک ضرورت
-----------------------------------------

                    در خبرها کوتاه آمده بود سران قوا در جلسه هماهنگی درباره تشکیل وزارت انرژی توافق کرده اند. خبری کوتاه از تصمیمی که می تواند تحولی عظیم ایجاد کند، مانند تئوری بال زدن پروانه که آثار آن در جهان هستی نمایان می شود، هر تصمیم کوچکی می تواند منشا آثار بزرگی شود و این از آن دسته است. سال هاست سیاست گذاری انرژی، افزایش بهره وری در حوزه انرژی و اقدامات نرم افزاری و سخت افزاری در این زمینه، برای تصمیم های هماهنگ دو وزارتخانه نیرو و نفت معطل مانده است. راندمان اندک نیروگاه های برق که ناشی از سوخت رایگان آنها و نبودن هماهنگی در جانمایی آنهاست و سیاست گذاری یکپارچه در زمینه تامین سوخت باعث شده میلیون ها دلار برای دوسوخته کردن نیروگاه ها هزینه شود. سال هاست انتقال سوخت مایع که به راحتی می توان آن را صادر کرد و جایگزین شدن آن با گاز طبیعی می تواند سالانه صدها میلیون دلار به اقتصاد کشور کمک کند، در انتظار همین هماهنگی است. طرح های بهینه سازی مصرف انرژی به علت این تضاد در حوزه تولید، انتقال و توزیع الکتریسیته به دلیل انگیزه نداشتن تولیدکنندگان آن، سالانه به اقتصاد و محیط زیست کشور آسیب جدی وارد می کند. یکی از مراکزی که باید به تعهد کشورمان در پاریس برای کاهش انتشار گازهای گلخانه ای عمل کند، همین نیروگاه ها هستند.سیستم جامع حمل ونقل شهری به ویژه در کلان شهرها به علت عدم توجیه اقتصادی استفاده از الکتریسیته با راندمان بسیار پایین برای استفاده از خودروهای تمام الکتریکی که دنیا به سرعت به سمت آن می رود، متوقف است. از سویی نبود چسبندگی در حوزه منابع آب، همین ناهماهنگی بین منابع طبیعی، محیط زیست و امور آب، باعث لطمات زیست محیطی فراوانی شده است. حال که کشور به این عقلانیت برای تشکیل وزارت انرژی رسیده، لازم است سازمان اداری و استخدامی کشور بدون معطلی ماموریت یابد حداکثر در سه ماه سازمان لازم را برای انجام این مهم در دستور کار قرار دهد و پیشنهاد لازم را برای تصویب به دولت و مجلس ارائه کند. همان گونه که هماهنگی لازم بین قوه مقننه و مجریه ایجاد شده، این مسئله ان شاءالله به تصویب مجلس محترم شورای اسلامی برسد. این برای کشور حیاتی و الزامی است، فردا خیلی دیر است، تسریع کنیم این مهم را. 
                