چهار‌شنبه ۸ آذر ۱۳۹۶
-----------------------------------------
یادداشت اقتصاد
-----------------------------------------
تهدید عراق برای نفت ایران
-----------------------------------------

                    وزارت نفت عراق با برگزاری کنفرانس مطبوعاتی و فراخوان رسمی، شرکت های خارجی را دعوت کرده است تا در پروژه اکتشاف و توسعه 9 میدان نفت و گاز در جنوب و شرق این کشور مشارکت کنند. انتظار می رود تا نیمه سال آینده میلادی، تکلیف این میادین مشخص شود. دولت عراق در سال 2009 برنامه ای برای افزایش تولید روزانه نفت به 12 میلیون بشکه تا سال 2020 تدوین کرد؛ اما با اوج گرفتن ناآرامی ها و اشغال بخش عظیمی از کشور از سوی داعش، این پروژه با اخلال مواجه شد؛ اگرچه رشد تولید نفت کشور با سرعت بالایی ادامه یافت. در نهایت عراق از موضع تولید روزانه 12 میلیون بشکه به حدود 9 تا 10 میلیون بشکه پایین آمد؛ اما سقوط چشمگیر قیمت نفت از نیمه سال 2014، تمایل شرکت های خارجی برای سرمایه گذاری در پروژه های نفت و گاز را به شدت تحت تاثیر قرار داده است و در گذشته، میزان سرمایه گذاری های سالانه جهانی در این بخش نسبت به سال 2014، حدود 38 درصد کاهش یافت و به زیر 700 میلیارد دلار سقوط کرد. این کاهش برای سال جاری نیز ادامه خواهد داشت و انتظار نمی رود در میان مدت افزایش چشمگیری داشته باشد. در نهایت ظرفیت تولید روزانه نفت عراق اکنون به 4،7 میلیون بشکه رسیده که نسبت به ابتدای دهه جاری، دو برابر شده است. حدود 85 درصد از تولید کشور از میادین جنوب انجام می شود. این مناطق 60 درصد از 143 میلیارد بشکه نفت قابل استخراج کشور را در دل خود جای داده اند. در رابطه با 9 میدان یادشده، پنج میدان در مرزهای ایران، سه میدان در مرزهای کویت و یک میدان در آب های خلیج فارس واقع است. بر اساس برآوردهای آژانس بین المللی انرژی، احتمالا عراق تا سال 2020 موفق شود تولید خود را به 5.4 میلیون بشکه و تا سال 2040 به هشت میلیون بشکه در روز برساند. برآوردهای اوپک و دیگر سازمان های بین المللی نیز کمابیش چنین آماری را نشان می دهد. به عبارتی، اگر عراق واقعا مصمم به تولید بیش از این مقدار در زمان های یادشده باشد، باید حداقل با سرعتی مانند آنچه عربستان در دهه 60 و روسیه در دهه گذشته میادین خود را توسعه دادند، دست به کار شود که در شرایط کنونی امری تقریبا محال است...اما آنچه همه آمارها و شواهد نشان می دهد، تولید عراق تا دو دهه آینده به صورت پلکانی افزایش خواهد یافت و رشد چشمگیر تولید نفت این کشور تقریبا قطعی است. در این میان، ایران چندین میدان مشترک نفت با عراق دارد که تولید بغداد تقریبا دو برابر ایران است و به کمک شرکت های غول بین المللی، با سرعت در حال توسعه این میادین است. ایران نیز بخشی از این میادین، مانند آزادگان و یادآوران را با تکیه به امکانات داخلی یا کمک شرکت های چینی توسعه می دهد؛ اما با توجه به ضریب بازیافت بسیار نازل این میادین عظیم، چاره ای جز همکاری با شرکت های غول غربی نیست. در مواردی، ضریب بازیافت این میادین حدود شش درصد است؛ به عبارتی 94 درصد ذخایر آن در حالت عادی غیرقابل بازیافت خواهد بود. ایران درست دو سال قبل نوع جدیدی از قراردادهای نفتی را معرفی کرد که با استقبال شرکت های خارجی مواجه شد؛ اما اعتراض های داخلی که بیشتر جنبه سیاسی داشت، چندین دور بازنویسی مفاد آن و در نهایت روی کار آمدن دونالد ترامپ، باعث تاخیر در اعلام مناقصه ها شد و فعلا تا پایان سال جاری خورشیدی مناقصه ای در کار نخواهد بود. البته وضعیت در ایران چندان نیز ناامیدکننده نیست. ارزیابی های آژانس بین المللی انرژی حاکی از آن است که ایران نیز تولید خود را افزایش خواهد داد و تا سال 2040 به 5،4 میلیون بشکه در روز خواهد رساند. اکنون تولید روزانه کشور حدود 3.8 میلیون بشکه است. با توجه به اینکه 85 درصد از میادین فعال ایران در نیمه دوم عمر خود هستند و هر سال 300 هزار بشکه در روز از تولید آنها کاسته می شود، افزایش چشمگیر تولید نفت ایران در بلندمدت موضوع مهمی است؛ به ویژه اینکه ایران به جز نفت خام، روزانه بالای 550 هزار بشکه تولید میعانات گازی نیز دارد که این رقم در سال های پیش رو به یک میلیون بشکه نیز خواهد رسید. در این میان، عراق در نظر دارد برای توسعه میادین جدید خود مدل جدیدی از قراردادهای نفتی را تعریف کند. قبلا عراق مانند ایران از قراردادهای بیع متقابل و پیمانکاری استفاده می کرد؛ اما از نیمه دهه گذشته به قراردادهای نوع جدیدی روی آورد که بر اساس آن، به ازای تولید هر بشکه نفت، مبلغ ثابتی به شرکت های خارجی طرف قرارداد خود می پرداخت؛ اما با سقوط قیمت نفت، این رویه برای عراق صرفه اقتصادی ندارد. چراکه قیمت نفت در چهار سال گذشته نصف شده؛ اما هنوز عراق برای تولید هر بشکه نفت، به همان میزان قبلی به شرکت های خارجی پول پرداخت می کند. بنابراین اکنون می خواهد مدل دیگری از قراردادها را آزمایش کند که فعلا درباره ماهیت این قراردادها اطلاع رسانی نشده است. مدل جدید قراردادهای نفتی ایران نیز بسیار شبیه به قراردادهای عراق است؛ اما ایران مشکل عراق را نخواهد داشت؛ چون به جای پول ثابت، درصدی از تولید میادین را به شرکت های طرف قرارداد خواهد داد و کاهش قیمت نفت برای هر دو طرف (دولت ایران و شرکت خارجی) هزینه خواهد داشت. بااین حال، باید منتظر ارزیابی و تصمیم شرکت های بین المللی بود و دید روند توسعه میادین نفت ایران و عراق چگونه پیش خواهد رفت.
                