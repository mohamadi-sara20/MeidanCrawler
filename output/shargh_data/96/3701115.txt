پنج‌شنبه ۱۲ بهمن ۱۳۹۶
-----------------------------------------
یادداشت
-----------------------------------------
مردی برای وفاق
-----------------------------------------

                    نوشتن درباره مرحوم دکتر حسن حبیبی آسان نیست، چرا که در همه این سال ها کمتر به خدمات و ویژگی های او پرداخته شده؛ در حالی که ایشان در مقاطع مختلف قبل و بعد از انقلاب، نقش بی بدیلی ایفا کرده است. از دوران فعالیت در خارج از کشور در سال های مبارزه، مرحوم دکتر حبیبی را می شناختم. اغراق نیست اگر گفته شود تلاش برای مکتوب کردن «تئوری انقلاب» به دست ایشان کلید زده شد. تلاش برای انتشار آثار دکتر شریعتی و استاد مطهری در خارج از کشور با همراهی تمام وقت همسر ایشان در پاریس، از سوی مرحوم حبیبی صورت می گرفت که نقش مهمی در ایجاد متون مرتبط و مورد نیاز نیروهای انقلابی داشت. تدوین پیش نویس قانون اساسی نیز اقدام سرنوشت ساز ایشان بود که با تایید امام(ره) به نوعی سنگ بنای قانون اساسی محسوب شد؛ هرچند در مرحله بررسی در خبرگان قانون اساسی، با تغییراتی مواجه شد. دکتر حبیبی از متعهدترین و باسوادترین نیروهای حامی انقلاب در خارج از کشور بود. در آن مقطع در بین انقلابیون، چهره هایی که در این سطح در حال تحصیل در رشته حقوق بودند، کم داشتیم. علاوه بر سواد منحصربه فرد حقوقی، ایشان به معنای واقعی و نه شعاری، متعهد و ساده زیست بود. در انتخابات اولین دوره ریاست جمهوری، عضو ستاد انتخاباتی دکتر حبیبی بودم. هزینه های بسیار ناچیز ستاد، از سوی خود ایشان به صورت اقساطی تا چند سال به اعضا پرداخت شد. در مقطعی که در دولت سازندگی در کنار ایشان فعالیت کردم، این ساده زیستی و حساسیت ها را بیشتر مشاهده کردم. با تغییر قانون اساسی، دکتر حبیبی، اولین معاون اول رئیس جمهور بود. در آن مقطع حتی حاضر به رفتن به یک سفر زیارتی نشد. می گفت اگر به مشهد برود، باید تیم حفاظتی هم بیاید و این برای مجموعه دولت، هزینه کردن از جیب مردم است. از ویژگی های منحصربه فرد او این بود که مجسمه ای از وفاق بین اعضای دولت به شمار می رفت. به طور طبیعی در کار دولت، اختلاف نظرهایی میان وزرا به ویژه در موضوعات بین حوزه ای پدید می آید. مرحوم آیت الله هاشمی در این مواقع، هم گراکردن دستگاه ها و وزرا را به ایشان می سپرد و بارها مشاهده کردیم بعد از دو هفته طرح مورد نظر همه دستگاه ها را تهیه و به تصویب هیئت دولت می رساند. مرحوم حبیبی این ظرفیت را داشت که وزرا و معاونان را به یکدیگر نزدیک کند. دومین ویژگی او در سمت معاون اول، پایبندی جدی به اجرای قانون بود. تاکید داشت همه مصوبات دولت باید کاملا منطبق بر آیین نامه و قوانین جاری کشور تنظیم شود و لوایحی که به مجلس می رود، ایراد قانونی نداشته باشد که برگشت بخورد. در این سمت پرتنش، حسن خلق را هیچ گاه فراموش نکرد. بسیار انگشت شمار بودند مواقعی که عصبانیتی از معاون اول دیده شود. در مواقعی که ایشان رئیس جلسه بود یا در موارد بسیاری در حضور آقای هاشمی، کارها را جمع می کرد و ناهماهنگی ها را به حداقل می رساند.عزت نفس، گذشت و وسعت نظر از او مدیری توانمند ساخته بود. نگارش شاهنامه طهماسبی در سال 928 هجری قمری آغاز شد. دو سال بعد شاه اسماعیل از دنیا رفت و شاه طهماسب که نوجوانی 11ساله بود بر تخت سلطنت نشست. در سال 948 نگارش این اثر هنری به پایان رسید. در آن زمان سلطان سلیم اول، سلطان عثمانی از دنیا رفت و فرزندش سلطان سلیم دوم به حکومت رسید. در آن زمان هیئتی 400نفره از ایران هدایایی به بارگاه او بردند که شاهنامه طهماسبی یکی از آنها محسوب می شد. این شاهنامه تا اواخر حکومت عثمانی در خاک این کشور باقی ماند اما در دوره ضعف این حکومت، این کتاب نیز جابه جا شد و در اوایل قرن 20 در اختیار یک فرانسوی قرار گرفت. پس از مرگ این فرانسوی، وارثان او شاهنامه را به هوتون که یک ثروتمند آمریکایی و رئیس موزه متروپولیتن نیویورک بود، فروختند. مالک جدید شاهنامه ابتدا به بهانه عکس برداری و در واقع برای فرار از مالیات، این اثر هنری را ورق ورق کرد و 78 برگ آن را به موزه متروپولیتن اهدا کرد و بخش دیگری از اوراق را در حراجی ها به فروش رساند. 118 برگ شاهنامه در اختیار هوتون باقی مانده بود. پیش از انقلاب اسلامی تلاش هایی برای پس گرفتن آن انجام شد اما به نتیجه نرسید. مرحوم دکتر حسن حبیبی در جایگاه معاون اول، مذاکراتی با وارثان هوتون انجام داد و در نهایت 118 برگ شاهنامه به ایران رسید. او این اثر را با تعدادی تابلوی دربار ایران که بعد از انقلاب قابل استفاده نبود، تهاتر کرد. ایجاد بنیاد ایران شناسی نیز از فعالیت های ماندگار این چهره فرهنگ دوست ایران بود. او با دشواری بسیار تعدادی نقاش قهوه خانه ای را سازماندهی کرد و تصاویر و تابلوهای ساختمان ایران شناسی با نظارت ایشان ترسیم شد. به معنای واقعی کلمه هیچ گاه از امکانات دولتی برای خود استفاده نکرد. در مراسم ترحیم مادر خود، اجازه حضور ماشین های دولتی را برای فعالیت های مرسوم نداد و حتی برای جابه جایی میهمانان از اتوبوس هایی که کرایه کرده بود، استفاده کرد. جای چنین مدیرانی، همواره در سیستم مدیریتی کشور ما خالی است.
                