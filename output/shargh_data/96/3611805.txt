پنج‌شنبه ۲۶ مرداد ۱۳۹۶
-----------------------------------------
یادداشت
-----------------------------------------
زالو و درمان سکته مغزی
-----------------------------------------

                    در دو سال گذشته انجمن سکته مغزی و معاونت درمان وزارت بهداشت تلاشی جدی را در جهت درمان سکته مغزی حاد در کشور انجام دادند. درحالی که در برخی بیماری ها در سطح بهترین های دنیا بودیم، عقب ماندگی کشور ما در درمان سکته مغزی برای سال ها مایه نگرانی جامعه متخصصان مغز و اعصاب بود که برای اولین بار از سوی دولت، یعنی وزارت بهداشت و معاونت درمان آن درک شد. این درمان چون تنها در سه ساعت اول امکان پذیر است، نیازمند اطلاع رسانی وسیع و تلاش جدی است. خوشبختانه کمپین درمان سکته مغزی حاد با تلاش های هماهنگ این دو ارگان، نتایج چشمگیری داشته است. فقط در استان همدان، در طول یک سال جوانان نورولوژیست توانسته اند آمار درمان سکته مغزی حاد را در شهر خود به یک سطح بین المللی برسانند، آماری که بسیاری از شهرهای اروپا و آمریکا هم هنوز به آن دست نیافته اند. در حال گفت وگو درباره این اتفاق، ناگهان ویدئویی بر موبایل های حاضران در همایش همدان نقش می بندد درباره مزرعه کشت زالو و اشاراتی به منافع میلیونی زالو و البته پزشک حق به جانبی که با روپوش سفید و ام آرآی در دست، راجع به ارجاع سریع بیمار در دو ساعت اول برای اتصال به زالو توضیح می دهد. وقتی معلوم می شود این ویدئو از یکی از کانال های سراسری پخش شده و خبر آن هم از اخبار سراسری، انگار آب سردی بر پیشانی جوانان نورولوژیست شهرستان های مختلف که همه در جریان سمپوزیوم فصلی انجمن سکته مغزی در همدان حضور دارند، می نشیند. انگار تلاش های چندساله شان دارد به کام زالو و صاحبان زالو ریخته می شود. البته هنوز شهرهایی هم هستند که تکان نخورده اند. امکان آن هم هست که زالو، به حرکت درآوردن آنها را به تاخیر بیندازد. نورولوژیست های جوان شاغل در شهرهای مختلف بخشی از بهترین جوانان کشور هستند که چندین امتحان سخت را پشت سر گذاشته اند. اکثرا طرحی و بسیاری از آنها تمام وقت دانشگاهی هستند؛ یعنی مطب ندارند و ارتباط اقتصادی با بیماران را نمی شناسند. درمان سکته مغزی هم کاری نیست که نورولوژیست ها به دلیل منافع اقتصادی انتخاب کنند. هنوز هیچ تعرفه ای برای این درمان بسیار حیاتی و خطیر وجود ندارد و اهتمام این بهترین پزشکان و نورولوژیست ها به درمان سکته مغزی تنها و تنها نشانه اشتیاق و مسئولیت پذیری آنها در برابر وظایف خطیر اجتماعی شان است که حالا با این اخبار در معرض ناامیدی جدی است. آبشخور اصلی اخبار این چنینی که گهگاه پزشکان را می آشوبد، همان موضوع مبهم و تعریف نشده ای است که «طب سنتی» خوانده می شود. آن هم درحالی که سوای طب، ما در هیچ زمینه ای از علوم نظامی گرفته تا ارتباطات و مهندسی و حمل ونقل و... نشانی از گونه «سنتی» آن به صورت مستقل نمی بینیم! معلوم نیست از کجا و چگونه معلوم شده که فقط در این زمینه می توان به همان روش های سنتی هم اقدام کرد؟اگرچه دانشکده طب و پزشکان و دانشجویان نیازمند دمیده شدن روح سنت های پزشکی مان در دانش بومی طب هستند، اما ادامه بقای طب سنتی، دانشکده سنتی مستقل و شاغلان مستقل سنتی، آمیزه نامتجانسی است که تا باشد مولد چنین تناقضات و سوءتفاهماتی این چنینی خواهد بود. انحلال رشته طب سنتی به همراه دپارتمان و دانشکده آن و توقف کار مستقل پزشکان در کار طب سنتی، درخواستی است که می تواند به یک درخواست عمومی جامعه پزشکی تبدیل شود. البته قطعا به عطاری ها و فروش برخی جوشانده ها به وسیله آنها نه می توان و نه به صلاح است که اعتراض کرد اما اشتغال پزشکان دارای شماره نظام پزشکی به کاری که مطلقا در برنامه آموزشی شان نبوده به نوعی سوءاستفاده از اعتباری است که به جهات دیگری داده شده! در عوض می توان تحت نظارت معاونت پژوهشی یک مرکز صرفا تحقیقاتی برای طب سنتی تاسیس کرد که با آخرین روش های علمی برخی درمان های بالقوه مفید را مورد تحقیق و بررسی قرار دهد، به ترتیبی که بتوان این درمان ها را نه تنها به ایرانیان که به جامعه بین المللی با تمام استانداردهای سختگیرانه اش معرفی کرد. در غیر این صورت داستان زالو و نظایر آن هرروز اتفاق خواهد افتاد و آشکار است که یک روز بالاخره این تناقض ها باعث انحلال کامل این رشته خواهد شد. انحلال با برنامه و زودرس آن آیا کم هزینه تر و باعث حفظ برخی هسته های مفید آن در دانش پزشکی مدرن نخواهد شد؟
                