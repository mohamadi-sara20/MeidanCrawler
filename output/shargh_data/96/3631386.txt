چهار‌شنبه ۲۹‌شهریور ۱۳۹۶
-----------------------------------------
یادداشت
-----------------------------------------
صدای روحانی در محیط جهانی
-----------------------------------------

                    حضور دکتر روحانی در مجمع عمومی سازمان ملل این بار با دیگر دفعات فرق دارد. مذاکرات هسته ای ایران با گروه 1+5 سرانجام با لغو شش قطع نامه تحریمی سازمان ملل علیه ایران با تصویب قطع نامه ای جدید از سوی شورای امنیت سرفصل جدیدی در ادبیات سیاسی شورای امنیت گشود. برای نخستین بار راه حل حقوقی-سیاسی در مذاکراتی فشرده به دست آمد که بدون حمله نظامی علیه کشوری که قطع نامه تحریمی شورای امنیت ذیل فصل هفتم منشور ملل علیه آن کشور صادر شده بود، با صدور قطع نامه جدیدی راهکار سیاسی مناسب پیدا شد؛ راهکاری که تا انتخاب دونالد ترامپ به ریاست جمهوری آمریکا مورد حمایت و پشتیبانی جامعه جهانی به ویژه کشورهای معروف به 1+5 بود. دوره فعالیت انتخاباتی در آمریکا سرآغازی شد علیه برجام. دونالد ترامپ نامزد حزب جمهوری خواه از نخستین روزهای فعالیت درون حزبی حزب جمهوری خواه، توافق نامه برجام را مورد حمله قرار داد و به صراحت اعلام کرد در صورتی که وارد کاخ سفید شود، همان روزهای اول برجام را پاره خواهد کرد و از آن به عنوان بدترین توافق نامه ای که از سوی آمریکا امضا شده است، یاد کرد. تحریم های علیه ایران یا از سوی اتحادیه اروپا یا شورای امنیت سازمان ملل بود که با برجام، هم تحریم های اتحادیه اروپا و هم شورای امنیت سازمان ملل برداشته شد؛ اما تحریم های آمریکا با دیگر تحریم ها متفاوت است. سابقه تحریم ایران در آمریکا برمی گردد به اول انقلاب و گروگان گیری اعضای سفارت آمریکا در تهران. کنگره سنا و روسای جمهور آمریکا در فرمان های اجرائی در 38 سال تحریم هایی علیه ایران وضع کردند. آنچه روابط ایران با آمریکا را با دیگر کشورها متفاوت می کند، در همین تکثر منشا تحریم ها است. برجام در متن خود تحریم هایی را که مربوط به فعالیت های اتمی ایران می شد، لغو کرد؛ اما تحریم های مربوط به دیگر بهانه ها را که به وسیله کنگره، سنا و روسای جمهوری آمریکا در 38 سال عمر انقلاب وضع شده بود، شامل نشد. به همین اعتبار آمریکاییان به خود حق می دهند دامنه تحریم ها علیه ایران در موارد غیراتمی را مانند شمشیر داموکلس بالای سر ایران داشته باشند. بعد از امضای برجام آمریکا تحریم های هسته ای علیه ایران را تعلیق کرد. از منظر حقوق بین الملل، تعلیق با لغو فرق دارد و آمریکا با استفاده از عنوان تعلیق تحریم ها این حق را برای خود قائل شده است که در مدت توافق شده با در نظر گرفتن رفتار ایران تعلیق تحریم ها را تمدید کند؛ کاری که تا هم اکنون انجام داده اند. دولت آمریکا هر سه ماه یک بار با توجه به عملکرد ایران و گزارش های سازمان انرژی هسته ای، پایبندی ایران به تعهدات برجام را اعلام می کند. دولت دونالد ترامپ از آغاز فعالیت خود در بهمن 95 تا هم اکنون سه بار پایبندی ایران به توافق هسته ای را تایید کرده است.اما نماینده افراطی آمریکا در سازمان ملل یعنی نیکی هیلی و نیز رئیس جمهور این کشور ابایی ندارند که اعلام کنند ایران به روح برجام پایبندی نشان نمی دهد. روح برجام عنوان جدیدی است که دونالد ترامپ درصدد است با پناه گرفتن پشت آن و تفسیرپذیری پایبندنبودن به روح برجام، نوبت بعدی اعلام کند ایران به تعهدات خود نسبت به برجام پایبند نیست و دور جدید تحریم ها را علیه ایران رهبری و سازماندهی کند. برجام توافقی است بین المللی که از سوی شورای امنیت سازمان ملل تصویب شده و دولت آمریکا می داند که قادر نیست یک طرفه آن را به هم بزند. دست وپازدن آمریکا و بهانه قراردادن روح برجام ترفند جدیدی است که باید از دامی که برای ایران پهن شده است، دوری کرد.قبل از مذاکرات گروه 1+5 اجماعی جهانی علیه ایران صورت گرفته بود. فراموش نکرده ایم حتی روسیه و چین که روابط نزدیک با ایران داشته و دارند، در شش قطع نامه ای که در شورای امنیت علیه ایران صادر شد. در کنار آمریکا و فرانسه و انگلیس، اعضای دائمی شورای امنیت قرار گرفتند. برجام اجماع جهانی علیه ایران را برهم زد و از منظر حقوق بین الملل، امکان بازگشت به دوره قبل از برجام به سادگی امکان پذیر نیست. آمریکا برای رسیدن به اهداف خود، از دشمن دیرینه یعنی رژیم غاصب اسرائیل و نیز رقابت منطقه ای ایران با عربستان سود می برد. ترامپ در اولین سفر خارجی خود راهی عربستان شد تا هم دوستی و اتحاد خود با عربستان را نشان دهد و هم با تامین نیاز تسلیحاتی عربستان و انعقاد قراردادهای طولانی مدت، جبهه دشمنی منطقه ای علیه ایران را حمایت کند. در گردهمایی این روزهای سران کشورها در سازمان ملل یک طرف ایران است و طرف دیگر آمریکا؛ آمریکایی که با سیاست جدید حاکم بر کاخ سفید به برجام اعتقادی ندارد؛ اما مقررات بین المللی اجازه نمی دهد آمریکا یک طرفه معاهده بین المللی را به خواسته ترامپ پاره کند. تنها راه باقی مانده به وجودآوردن شرایطی است که روابط بین الملل را با ایران به وضع قبل از برجام برساند. وظیفه تیم همراه دکتر روحانی به ویژه دکتر محمدجواد ظریف این است که اتحاد و اتفاق مد نظر ترامپ و نتانیاهو و عربستان علیه ایران را اجازه ندهند شکل بگیرد. سابقه دولت چین و روسیه در همراهی با دولت های غربی علیه ایران را می دانیم، اگر منافع این دو دولت ایجاب کند، به راحتی ایران را دور خواهند زد. تراز مالی چین با آمریکا و تراز مالی روسیه با آمریکا با ایران قابل مقایسه نیست. تکیه دولت ها بر منافع مالی است. ترامپ و تیلرسون، وزیر امور خارجه اش، قبل از آنکه شخصیت های سیاسی باشند، تجار محاسبه گری هستند که به منافع مالی بیش از امور سیاسی علاقه مندی نشان می دهند. وظیفه سنگینی بر دوش رئیس جمهور و وزیر خارجه ایران قرار دارد. در دنیایی که اقتصاد حرف اول را می زند، نه قواعد و حقوق بین الملل، چه باید کرد؟ دولت آمریکا درصدد است شرایط سرمایه گذاری در ایران را برای شرکت ها و دولت ها سخت کند. باید رئیس جمهور و تیم همراه همه کوشش خود را به کار ببرند و ضمن مذاکره با گروه های اقتصادی و شرکت ها امنیت اقتصادی و سرمایه گذاری در ایران را تشریح کنند و توضیح دهند، اینکه ایران مکان امنی است که سرمایه گذاری در آن مورد حمایت دولت است. شکست برجام زمانی صورت می گیرد که سرمایه و سرمایه گذاری در ایران مطلوب سرمایه و سرمایه گذاران نباشد.
                