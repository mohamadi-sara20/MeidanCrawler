دو‌شنبه ۲۵ دی ۱۳۹۶
-----------------------------------------
سرمقاله
-----------------------------------------
توهم موشکی
-----------------------------------------

                    بعد از چند روز تب و تاب رسانه ای و تحلیلی درباره سرنوشت برجام (توافق هسته ای ایران با قدرت های بزرگ)، بالاخره ترامپ ترجیح داد با طرح شروطی، به تداوم لغو تحریم ها رضایت دهد و از برجام حداقل تا چهار ماه دیگر خارج نشود.از میان شروط برجامی ترامپ، بحث برانگیزترین شرط مربوط به ضرورت انجام مذاکرات موشکی با ایران به عنوان مکمل برجام برای محدودکردن توانایی ها و برد موشکی ایران است. هدف ترامپ از طرح این بحث، بیشتر همراه کردن اروپا با خود در شکست احتمالی مذاکرات موشکی با ایران است. ترامپ و مشاورانش به خوبی می دانند مذاکرات موشکی با هدف ایجاد محدودیت و نظارت بر فعالیت ها و برد موشکی، یک خط قرمز حاکمیتی برای ایران است و مقامات این کشور به هیچ وجه راضی به مذاکره و مصالحه در موضوع بازدارندگی ای نمی شوند که مربوط به بقا و امنیت ملی کشور است. به ویژه اینکه ایران به طور دائم موضوع تغییر رژیم از سوی آمریکا بوده و در معرض حمله مستقیم رژیم اسرائیل به تاسیسات اتمی خود قرار داشته است.برخلاف مذاکرات برجام که بر مبنای توافق برد-برد بود، فضاهای لازم را برای چانه زنی و اقدام متقابل فراهم می کرد و بیشتر در قالب حقوق و امنیت بین المللی و منطقه ای تعریف می شد (یعنی حفظ غنی سازی مستقل اورانیوم در خاک ایران در ازای تسلیحاتی نشدن برنامه هسته ای)، مذاکرات موشکی با ایران به طور آشکار بر یک مبنای برد-باخت قرار دارد...چون مختص به امنیت ملی ایران است و ما بازای ارزشمندی برای آن که منجر به مصالحه شود، وجود ندارد.ضمن اینکه بر اساس عرف بین المللی، مذاکرات کنترل تسلیحات و محدودیت های موشکی تنها به طور داوطلبانه انجام می شود و نمی توان کشورها را به زور مجبور به آن کرد. مثلا آمریکا و روسیه برای دهه ها به طور داوطلبانه درباره کنترل تسلیحات و توانایی های موشکی مذاکره می کنند؛ اما نه تنها نتیجه مثبتی برای امنیت بین المللی نداشته، بلکه تسلیحات متعارف جدیدی را با کیفیت بالاتر برای حفظ امنیت خود تولید کرده اند. واقعیت این است که اکنون بازی برجام برای ترامپ به نوعی تمام شده و او بیشتر برای قالب بندی فعالیت های موشکی و مهار نقش منطقه ای ایران از آن استفاده می کند. مخالفان برجام در امریکا اتفاقا خواهان پایبندنبودن ترامپ به تحریم ها نبوده و دنبال افزایش فشارها بر ایران برای فریم کردن مباحث موشکی و منطقه ای هستند که بیشتر خواسته سعودی ها و اسرائیل است. برخلاف بسیاری از تاکیدهای داخلی و بین المللی، متعهدماندن به یک تعهد بین المللی (برجام)، اصلا اهمیتی برای ترامپ ندارد؛ کمااینکه او به راحتی و با وجود انتقادات شدید بین المللی و داخلی آمریکا، از «معاهده اقلیمی پاریس» یا قراردادهای اقتصادی دیگر خارج شد که بیشتر در درون مجموعه غرب بودند. اما درباره برجام، ترامپ سیاست پیچیده تری را در پیش گرفته است. او قصد دارد مشروعیت به دست آمده ایران از این توافق هسته ای را به چالش بکشد و از این طریق، با ایجاد یک جبهه متحد با اروپا و سایر قدرت ها، بار دیگر جهت تقابل را به سمت ایران برگرداند. به عبارت دیگر، ترامپ با آگاهی از احتمال بی نتیجه بودن مذاکرات موشکی با ایران، سعی دارد اروپا را که اکنون به دلایل مختلف سیاسی، اقتصادی، پرستیژی و امنیتی طرفدار تداوم برجام است، در مسیر انتخاب بین ایران و آمریکا قرار داده و در نهایت با خود همراه کند. ائتلاف مجدد جبهه غربی می تواند زمینه های لازم برای خروج ایران از برجام را فراهم کند. اکنون مکرون و فرانسه بهترین انتخاب برای اجرای این سیاست ترامپ با طرح مذاکرات موشکی هستند. ظاهرا مکرون با ترامپ توافق کرده مذاکرات موشکی با ایران را در قبال خارج نشدن آمریکا از برجام به جریان بیندازد. البته از نگاه فرانسوی، این مذاکرات موشکی با هدف حفظ برجام صورت می گیرد. در گذشته نیز فرانسوی ها در دقیقه 90 مذاکرات هسته ای با طرح مواضع جدید و فشارهای سیاسی (درباره وضعیت رآکتور اراک) و توجیه جلوگیری از حمله نظامی اسرائیل و وقوع جنگ، خواهان ایفای نقش منحصربه فرد خود شده اند. در تفکر خلع سلاحی و منفعت محورانه فرانسوی ها، گسترش تکنولوژی هسته ای از سوی دیگر کشورها، امر خوبی نیست؛ به ویژه که قابلیت موشکی پیدا کند و به اصطلاح در اختیار گروه های غیردولتی قرار بگیرد. البته زمان نیز برای فرانسه جهت ایفای یک نقش بزرگ اروپایی مناسب است. مسئله برگزیت (خروج بریتانیا از اتحادیه اروپا) و ضرورت متعادل کردن قدرت آلمان از طریق فرانسه در شرایط نبود بریتانیا، همراه با کم رنگ شدن نقش رهبری جهانی آمریکا به ریاست ترامپ و شکاف در جبهه غربی، فرصت خوبی به مکرون برای ایفای یک نقش فعال منطقه ای و بین المللی می دهد. البته موضع کنونی فرانسه الزاما موضع تمام کشورهای اروپایی نیست. به هرحال، دینامیسم تغییر در سیاست آمریکا با روی کارآمدن ترامپ، توافق هسته ای با ایران را به نوعی به چالش می کشید. منطق به قدرت رسیدن ترامپ در ضدیت با ایده های استراتژیک اوباما، ازجمله برجام بود. اکنون مسئله تفسیر و اندازه گیری منفعت برجام نزد کنگره و حتی افکار عمومی آمریکا همچنان زنده است و مخالفان می توانند آن را به راحتی به چالش بکشند.طرح مذاکرات موشکی از سوی ترامپ، بی تردید واردکردن فرانسه و اروپا به یک بازی بی نتیجه است که ترامپ امید دارد تا بار دیگر اروپا را به سمت خود بکشاند. ورود به این بحث، بر پیچیدگی های مسائل منطقه ای و حل بحران های جاری می افزاید. در این شرایط، ایران باید با تمام ابزارهای ممکن، مانع از پیوستن اروپا به ترامپ شود. نزدیکی اروپا و ترامپ، مواضع چین و روسیه را هم در قبال ایران مردد می کند. این خود زمینه ای هرچند ضعیف، برای بازگشت ائتلاف بین المللی علیه ایران می شود. هم زمان کشورمان باید با دیپلماسی فعال، منطق استراتژیک فعالیت های موشکی خود در حوزه بازدارندگی و امنیت ملی را در سطح بین المللی و منطقه ای بیشتر توضیح دهد و خواهان پرکردن خلا استراتژیک و گسترش نفوذ ناشی از فروپاشی نهادها و ساختارهای حکومتی در منطقه نبوده و بیشتر دنبال پرکردن خلا امنیتی و عواقب منفی ناشی از تضعیف این نهادها و شکل گیری تروریسم بر امنیت ملی خود باشد.
                