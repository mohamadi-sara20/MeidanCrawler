یک‌شنبه ۲۰ اسفند ۱۳۹۶
-----------------------------------------
یادداشت
-----------------------------------------
رفاه اجتماعی و استیضاح
-----------------------------------------

                    نظام رفاه و تامین اجتماعی، پاسخ دولت های توسعه یافته به نیازهای طولانی مدت شهروندان است. در نظام برنامه ریزی رفاه و تامین اجتماعی، مصالح آینده شهروندان مورد توجه قرار می گیرد و آسودگی خاطر و آرامش روانی طولانی مدت جامعه بر خوشی های روزمره و تامین نیازهای کوتاه مدت تفوق پیدا می کند و آینده نگری بر روزمرگی چیره می شود. در نظام رفاه و تامین اجتماعی، نیروی کار، بخشی از درآمد امروز خود را برای دوران پیری و سالخوردگی و نیز ایمنی در برابر حوادث غیرمترقبه و بیماری پس انداز می کند. پس انداز سیستماتیک و سازمان یافته، به بیمه های اجتماعی موسوم شده و این پس انداز سازمان یافته، طبیعتا متضمن خودداری از هزینه کرد تمام درآمد نیروی کار است. در نظام تامین اجتماعی، نیروی کار بخشی از درآمد امروز خود را پس انداز می کند؛ یعنی از هزینه کردن آن خودداری می کند و طبیعتا در امروز خود کمی سخت گیری می کند تا آینده خود را با ضریب اطمینان بالا و به دور از مخاطرات ناشی از بیماری، حادثه و پیری تضمین کند. به همین دلیل نظامات بیمه های اجتماعی، نظاماتی بین نسلی شناخته شده اند و اقتضائات و سیاست گذاری های فراتر از سیاست های روزمره و حتی سیاست بلندمدت را طلب می کنند. سیاست گذاری های درازمدت و بین نسلی در نظامات تامین اجتماعی، ثبات مدیریت در این نظامات را طلب می کند. در نظام رفاه و تامین اجتماعی، تصمیمات امروز بر سرنوشت نسل آینده تاثیر می گذارد. نحوه پرداخت مستمری بگیران و بازنشستگان امروز، لاجرم منابع درازمدت صندوق های بازنشستگی را تحت تاثیر قرار می دهد و سطح رفاه دوران بازنشستگی بیمه پردازان فعلی را که احتمالا 20 تا 30 سال آینده به جرگه بهره برداران بیمه های اجتماعی ملحق می شوند، تعیین می کند. بنابراین ثبات سیاست گذاری و ثبات مدیریت در نظامات تامین اجتماعی، اهمیتی فوق العاده پیدا می کند. مدیریت، هدایت و راهبری صندوق های بیمه های اجتماعی نیازمند وجود نگرش فنی، آشنایی با مسائل و چالش های اجتماعی، برخورداری از دانش علمی و سوابق تجربی در حوزه نیازها و روابط اجتماعی و اقتضائات روان شناختی انسان هاست. اقتضائات علمی و فنی مدیریت صندوق های تامین اجتماعی ایجاب می کند تا تغییرات مدیریتی در این صندوق ها در حداقل ممکن اعمال شود؛ چرا که آشنایی و تسلط بر ظرافت ها و دغدغه های بین نسلی و فنی نظامات اجتماعی، خود نیازمند گذران چندین سال در عرصه مدیریتی است و هرگونه تغییرات مدیریتی در این صندوق ها، نیازمند تکرار چندین سال تجربه مدیریتی برای تسلط بر دغدغه های و ظرایف فنی و بین نسلی است. تغییرات مدیریتی در نظام رفاه و تامین اجتماعی از آنجایی که رکود اجرائی میان مدت و تغییرات سیاستی بلندمدت را خواهد داشت، باعث واردآمدن شوک های جبران ناپذیری به ساختار نظام رفاه و تامین اجتماعی کشور خواهد بود.آنچه در این روزها از منظر تقاضای استیضاحی که نمایندگان محترم مجلس درخصوص وزیر تعاون، کار و رفاه اجتماعی در جریان قرار داده اند، از منظر تاثیراتی که هرگونه تغییر مدیریتی بر ثبات سیاست ها در نظام رفاه و تامین اجتماعی کشور از خود به جای می گذارد، بسیار قابل نقد است. نظام رفاه و تامین اجتماعی کشور، به هیچ عنوان تاب و تحمل تنش های مدیریتی ندارد. در اغلب نظام های مدیریتی جهان، حوزه های مرتبط با خدمات اجتماعی، از شمول نظامات سیاسی استثنا شده اند و مدیریت و سیاست گذاری آنها حتی با تغییر دولت ها و تغییر جریانات سیاسی حاکم بر کشورها هم تغییر نمی کند؛ چه برسد به اینکه در دوران حاکمیت یک دولت دستخوش تغییرات شود. تعیین جایگاه اولیه این نظام در ساختار تشکیلاتی جمهوری اسلامی ایران در هنگام تدوین پیش نویس نظام جامع رفاه و تامین اجتماعی در سال 1380 که جایگاه وزیر مشاور یا معاونت ریاست جمهوری را برای ساختار نظام جامع رفاه و تامین اجتماعی پیش بینی کرده بود نیز در همین راستا تبیین می شود. نظامات بیمه های اجتماعی در کشورهای توسعه یافته، نظیر نظام بیمه های اجتماعی در آلمان، نظام NHS در انگلستان و سایر نظامات بیمه ای و تامین اجتماعی در کشورهای استرالیا و کانادا و بسیاری از کشورهای دیگر دنیا بسیار با ثبات دیده شده اند. در شرایط و وضعیت فعلی که دولت های یازدهم و دوازدهم از ثبات نسبی مدیریتی در حوزه رفاه و تامین اجتماعی برخوردار بوده و مسئولان ارشد این نظام آشنایی و تسلط کافی بر ظرایف و اقتضائات بین نسلی نظام رفاه و تامین اجتماعی را کسب کرده اند، هرگونه بی ثبات سازی سیاست ها و تغییر مدیریتی به صلاح آینده رفاه و تامین اجتماعی کشور نبوده و هر گونه تغییری به مثابه توقفی ناگهانی در قطاری رو به حرکت ارزیابی می شود که راه اندازی مجدد این قطار و جبران صدمات ایجادشده بر اثر این توقف متضمن خسارات سنگین و هزینه های اجتماعی، اقتصادی فراوانی بر پیکر آسیب پذیر ساختارهای بیمه ای کشور خواهد بود. توصیه می شود، نمایندگان دلسوز و متعهد مجلس، به این آثار جبران ناپذیر توجه کنند و ثبات سیاست ها و اقتدار مدیریت کلان در این صندوق ها را بر گلایه ها و نارسایی های کوچک و خرد، ارجح بشمارند.
                