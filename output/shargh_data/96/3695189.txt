یک‌شنبه ۱ بهمن ۱۳۹۶
-----------------------------------------
type_unknown
-----------------------------------------
گزارش تخلفات را بدهید
-----------------------------------------

                    شرق: نشست خبری روز گذشته سخنگوی شورای نگهبان، نشست دفاع از نهاد شورای نگهبان بود. سخنگو اخبار خوبی نداشت. از یک سو اعلام کرد که شورای نگهبان لایحه حمایت از حقوق معلولان را رد کرده است، درباره تعیین تکلیف جنسیت در واژه «رجل سیاسی- مذهبی» هم بعد از گذشت نزدیک به یک سال از دستور مقام معظم رهبری، اعلام کرد هنوز به جمع بندی نهایی نرسیده ایم. مقام معظم رهبری حدود یک سال پیش، از شورای نگهبان خواست که تکلیف دو واژه «رجل سیاسی- مذهبی» و «مدیر و مدبر»بودن را مشخص و شاخص های آن را معین کند. شورای نگهبان هم در فراخوانی از کارشناسان و استادان دانشگاه خواست که به کمک شورای نگهبان بیایند و نقطه نظرات خود را ارسال کنند؛ اما گویا شورای نگهبان درباره جنسیت «رجل سیاسی-مذهبی» هنوز به جمع بندی نرسیده و مشخص نیست که این نقطه نظرات ارسال شده تا کجا و چه حد قرار است زیربنای نظر نهایی اعضای شورای نگهبان قرار گیرد.تا جایی که کدخدایی به طور مشخص درباره اینکه آیا زنان هم بالاخره مشمول واژه رجل خواهند شد یا نه، گفت: «هنوز در این باره به جمع بندی نهایی نرسیده ایم». با این حال کدخدایی درباره «مذهبی و مدیر و مدبر»بودن گفت: «در بحث مذهبی بودن مثلا گفته ایم کسانی که آگاهی لازم به دین و تدین آنها در مناصب دینی برجسته باشد یا درباره رجال سیاسی بودن گفته ایم کسانی که قدرت تحلیل و درک از مسائل و تحولات سیاسی- اجتماعی اعم از داخلی و بین المللی را داشته و در صحنه سیاست کشور حضور داشته باشند، ملاک باشند. در حوزه مدیریت گفته ایم شخصی که شایستگی ذاتی و اکتسابی در نگرش و دانش داشته باشد و درباره مدبربودن گفته ایم توانایی پیش بینی امور مبتنی بر دانش صحیح را باید برخوردار باشد یا فرد صلاحیت لازم را برای ایفای نقش در حوزه ریاست جمهوری داشته باشد. همچنین فرد باید ارائه برنامه برای اجرای وظایف قانون اساسی را براساس اسناد بالادستی داشته باشد یا آنکه فرد مذکور مشاورانی را برای تشریح برنامه و توان مدیریتی اش معرفی کند. ما درباره این مسائل اجمالا به توافقاتی رسیده ایم و سعی داریم در ویرایش و جمع بندی نهایی موارد را تمام کرده و به مجلس ابلاغ کنیم؛ چون رئیس مجلس هم در این باره کمیسیونی را تعریف کرده و امیدواریم بتوانیم تا قبل از انتخابات سال 97 این قانون را به تصویب برسانیم». گزارش تخلفات قالیباف را به دست ما برسانیدعباسعلی کدخدایی همچنین در واکنش به گزارش هفته پیش شهردار تهران مبنی بر تخلفات انتخاباتی محمدباقر قالیباف، شهردار سابق تهران، در استفاده از بودجه و امکانات شهرداری برای استفاده انتخاباتی گفت: «درباره تخلفات اگر گزارش ها به موقع و مستند باشد، آنچه در حد اختیارات شورای نگهبان باشد، در خود شورا رسیدگی می شود و اعلام نظر خواهد شد و اگر آن گزارش ها در حد رسیدگی در قوه قضائیه باشد، شورای نگهبان آن گزارش ها را به قوه قضائیه ارجاع خواهد داد. اگر چنین گزارش هایی وجود داشته باشد، خوشحال می شویم که آنها به دست ما برسد تا رسیدگی کنیم». خبرنگاری پرسید شنیده می شود که قوه قضائیه به بخشی از گزارش های تخلفات انتخاباتی که از سوی شورای نگهبان ارسال شده بود، رسیدگی کرده و نتیجه را در اختیار این نهاد قرار داده است. آیا این موضوع صحت دارد که سخنگوی شورای نگهبان پاسخ داد: «گزارش رسیدگی به تخلفات باید از سوی قوه قضائیه مطرح شود. آنچه برای ما ارسال کرده اند، سه بخش است که بخشی رسیدگی شده، منجر به صدور احکام شده و بخشی تبرئه شده است و برخی پرونده ها هم در حال رسیدگی است. مسیر رسیدگی در حال انجام است؛ بنابراین بهتر است قوه قضائیه در این باره اظهارنظر کند. او اضافه کرد: «ردیف بودجه شورای نگهبان مانند بقیه سازمان ها در چند بخش خلاصه می شود؛ پاسداری از احکام اسلام و نظارت بر انطباق قوانین با قانون اساسی و قوانین موضوعه، نظارت بر انتخابات و نظارت بر اجرای انتخابات که این مورد آخر در سال هایی که انتخابات در آنها برگزار می شود، اختصاص داده می شود و ردیف بودجه آن را هم جداگانه در نظر می گیرند». لایحه حمایت از حقوق معلولان مغایر با موازین شرع شناخته شدکدخدایی همچنین درباره طرح ها و لوایح ردشده از سوی این شورا گفت: «طرح دوفوریتی اصلاح قانون تشکیلات، وظایف و انتخابات شورای اسلامی کشور و انتخاب شهرداران، طرح ممنوعیت تبلیغات و معرفی محصولات و خدمات غیرمجاز و آسیب رسان به سلامت در رسانه های ارتباط جمعی داخلی و بین المللی و فضاهای مجازی، طرح اصلاح قانون بودجه سال 1396 کل کشور و لایحه حمایت از حقوق معلولان با موازین شرع و اصول قانون اساسی مغایر شناخته شدند». شورای نگهبان با بودجه چه می کند؟عباسعلی کدخدایی در نشست خبری خود در پاسخ به سوالی مبنی بر اینکه با توجه به آنکه تهیه لایحه بودجه و رسیدگی به مسائل مالی کشور برعهده قوه مجریه است و با توجه به تغییراتی که لایحه بودجه در مجلس شورای اسلامی داشته است، آیا شورای نگهبان تغییرات مجلس در بودجه را تایید خواهد کرد، گفت: «یکی از ایراداتی که به طرح اصلاح قانون بودجه 96 وجود داشت، این بود که با وجودی که آن طرح مکمل بودجه بود؛ اما طرح بود و باید به صورت لایحه از سوی دولت ارائه می شد. مجلس شورای اسلامی اختیاراتی برای تغییر قانون بودجه دارد؛ اما این تغییرات نباید مغایر با شاکله لایحه بودجه تهیه شده از سوی دولت باشد». کدخدایی در پاسخ به این سوال که برخی می گویند تعیین کمیسیون نظارت از سوی مجمع تشخیص مصلحت نظام درباره تصویب لایحه بودجه از سوی مجلس به مثابه دخالت مجمع در وظایف شورای نگهبان است، آیا مجمع تشخیص مصلحت نظام در این باره حق ورود دارد؟ گفت: «فکر می کنم در آیین نامه چنین وضعیتی پیش بینی شده است. مجمع تشخیص مصلحت نظام کمیسیون نظارت را تعیین می کند و آن کمیسیون نظراتش را برای انطباق مصوبات با سیاست های کلی مجلس و شورای نگهبان ارائه می دهد. این مسئله هم امر جدیدی نیست و در چندین دوره نیز در سال های گذشته اتفاق افتاده است». بودجه شورای نگهبان کمتر از پول توجیبی برخی مسئولانپرسش از بودجه شورای نگهبان هم دیروز محل سوال زیادی بود. کدخدایی در پاسخ به این سوال که آیا بودجه 50میلیاردی شورای نگهبان صحت دارد، گفت: «بله و این بودجه جزء هزینه های جاری است و اینکه شورای نگهبان بخواهد به خاطر برگزاری انتخابات بودجه ای را ارائه کند، خیر. ما امسال بودجه ای به این خاطر نگرفته ایم». کدخدایی در واکنش به انتقادات از افزایش بودجه این نهاد در لایحه بودجه 97 نیز گفت: «بودجه همه دستگاه ها در لایحه بودجه پیش بینی و در مجلس تصویب می شود و در اجرا نیز توسط دیوان محاسبات مورد نظارت قرار می گیرد. در کنار دیوان محاسبات، ما در شورای نگهبان دیوان های دیگری داریم و آن این است که آقایان علما در برخی از مواقع جزء به جزء مخارج را مورد رسیدگی قرار داده و در این باره ورود می کنند. در بودجه سال 97، بودجه شورای نگهبان هفت درصد رشد داشته است؛ وقتی بودجه ای تصویب می شود، بخشی از آن تخفیف داده نمی شود. بخشی از تخفیفی ها هم توسط خزانه پرداخت می شود و لازم است از برخی از افراد و رسانه ها گلایه کنم که چرا در بررسی هایشان انصاف را رعایت نمی کنند و بی جهت حرف یک فرد ضدانقلاب را در داخل تکرار می کنند». کدخدایی با بیان اینکه بودجه نظارت بر انتخابات در سال 96 جداگانه تامین اعتبار و پرداخت شد، گفت: «بودجه انتخابات 96، ردیف دیگری داشت که سازمان برنامه و بودجه در لایحه پیشنهادی بودجه امسال آن ردیف را نیاورده است؛ چون ما انتخاباتی نداریم. دوستانی که می گویند چرا شورای نگهبان بودجه برگزاری انتخابات را می گیرد در حالی که انتخابات ندارد، لازم بود ابتدا از کارشناسان سازمان برنامه و بودجه سوال می کردند. آقایی که خود را حقوق دان می داند و بودجه سال 97 را با بودجه سال 67 مقایسه کرده، آیا حقوق شما، قیمت منزل شما در بالاشهر و اصلا بودجه سال 67 با سال 97 قابل مقایسه است؟ دوستی که به خاطر نسبت با یک شخصیت معروف در یک خبرگزاری آمده و فلان تیتر را می زند، چرا آن تیتر را می زند؟ چرا آن نهاد اصلا به خبرگزاری نیاز دارد؟ شورای نگهبان خبرگزاری ندارد که بخواهد بودجه آن را داشته باشد و از طرفی آن روز که تا وقتی به او حرفی می زنم می رود شکایت می کند ما مثل او شکایت نخواهیم کرد و البته بودجه شکایت کردن هم نداریم». سخنگوی شورای نگهبان با اشاره به برخی نقل قول های دیگر افزود: «فرد دیگری می گوید شورای نگهبان 12 نفر است و چرا این شورا فلان قدر بودجه می گیرد. این حرف مثل آن است که بگوییم بودجه قوه مجریه فقط برای رئیس جمهور است؛ در حالی که این سخنان نشان می دهد سخنان آن افراد سفسطه و مجادله است. بودجه شورای نگهبان مختص کارشناسان است و پژوهشکده شورای نگهبان، کارشناسان و دفاتر استانی ای که پس از فرمایش های مقام معظم رهبری در سال 79 ایجاد شده است.کسانی که می خواهند انتقاد کنند، در ابتدا لازم است از سازمان برنامه و بودجه سوال کرده و سپس از دیوان محاسبات بپرسند که آن بودجه چقدر خرج شده است. ما از انتقادات سازنده خوشحال می شویم تا اگر اشتباه کرده ایم، اشتباهاتمان را ادامه ندهیم». کدخدایی در نهایت تاکید کرد: «بودجه شورای نگهبان بسیار کمتر از پول توجیبی برخی از مسئولان است».درخواست دادستانی برای ارائه مستندات تخلف شهرداری سابق 24 دی شهردار تهران در جلسه شورای شهر با ارائه گزارشی از قراردادهای شهرداری سابق با ناجا که پولش صرف انتخابات شد، افشاگری کرد. محمدعلی نجفی گفت: اواخر سال 95، شهرداری با یکی از شرکت های نیروی انتظامی قراردادی را برای تدوین شاخص های ارزیابی عملکرد به مبلغ یک میلیارد تومان به امضا رسانده است که شاید ارزش واقعی آن حتی 10 میلیون تومان هم نبوده است. این دو قرارداد در مجموع یک میلیاردو 434 میلیون تومان ارزش داشته است. در بررسی های بیشتر، متوجه شدیم درست است این مبلغ به حساب شرکت مذکور واریز شده، اما تنها 173 میلیون تومان را به این شرکت داده و مابقی را به یک حساب دیگر که متعلق به رئیس دفتر یکی از معاونان شهردار قبلی بوده، واریز کرده اند و این پول نیز خرج انتخابات شده است. در همین راستا، روز گذشته عباس جعفری دولت آبادی، دادستان تهران، درباره اظهارات شهردار تهران، گفت: «در اینجا از مسئولان گله دارم. اگر آنها به فسادی می رسند، ابتدا باید به مراجع رسمی کشور بگویند. به اندازه کافی روان و افکار مردم را با اخباری که بدون اثبات در اختیار دیگران قرار می دهیم، پریشان می کنیم. روز چهارشنبه در نامه ای به آقای نجفی از ایشان مستنداتش را خواستم». او همچنین از مسئولان خواست مبادا از تریبون های رسمی فسادی را اعلام کنند که ثابت نشده باشد.
                