دو‌شنبه ۱۴ فروردین ۱۳۹۶
-----------------------------------------
گزارش
-----------------------------------------
چرا «توفیق» توقیف می شد
-----------------------------------------

                    گاهی دانستن حتی اطلاعاتی اندک درباره مرد بزرگی که می تواند یکی از ستون های تاریخ مطبوعات ایران باشد، نیاز به جست وجوهای فراوانی دارد. اگر آخرین روز تعطیلات باشد و دسترسی به افراد سخت، این روند صعب تر می شود. از «حسین توفیق» سخن می گوییم، سردبیر هفته نامه «توفیق» که در 9 فروردین همراه خواهرش درگذشت و در روز 11 فروردین با حضور جمع اندکی تشییع و در قطعه 255 بهشت زهرا به خاک سپرده شد. یکی از آخرین کسانی که با او در ارتباط بود و خبر درگذشت او را به رسانه ها اعلام کرد «محمد سلطانی فر» از استادان رسانه بود که درباره علت درگذشت او گفت: «مدت هشت روز به دلیل عفونت ریه در بخش مراقبت های ویژه (آی.سی. یو) بیمارستان فیروزگر بستری شده بود».توفیق هفته نامه سیاسی - اجتماعی بود که به صورت طنزآمیز از سال 1302 تا 1353 با فراز و نشیب منتشر می شد و هر از گاهی توقیف و سردبیرش راهی زندان می شد. «محمد حیدری»، سردبیر سابق اطلاعات در گفت وگو با «شرق» به انتشار چند شماره توفیق در روزهای بعد از انقلاب هم اشاره می کند و می گوید: «شاید پنج، شش شماره بیشتر دوام نداشت و جزء خیل نشریاتی بود که به دلایل متعدد از جمله عوض شدن فضا، آغاز جنگ و... مجبور به توقف شدند و تنها چند نشریه نظیر اطلاعات، کیهان، صبح آزادی و جمهوری اسلامی و... به فعالیت خود ادامه دادند». اما اگر به گذشته برگردیم، آغاز انتشار این نشریه از سوی حسین توفیق، بزرگ خاندان توفیق به سال 1302 بازمی گردد. حسین توفیق در سال 1301 این روزنامه را منتشر کرد. او با نام مستعار «گشنیز خانم»، دو بار به زندان سرپاس مختاری معروف افتاد و سرانجام هم در همان زندان درگذشت.آن طور که مرحوم عمران صلاحی، در نوشتاری به یادگار گذاشته است: «حسین توفیق ساعتی پیش از آنکه چشم از جهان فرو ببندد، به یگانه فرزندش گفت:- اگر می خواهی روح من در آن دنیا شاد باشد، چراغ این موسسه را روشن نگاهدار.و محمدعلی چنان کرد که پدر گفته بود و حسین توفیق واقعا شادروان شد! محمدعلی با کمک دوستان پدرش روزنامه را به همان سبک و سیاق تا پس از شهریور 20 منتشر کرد. توفیق، اولین توقیف را در آبان همان سال دشت کرد و با همین توقیف دوره اول توفیق به پایان رسید. از آن پس دیگر نام «توفیق» مترادف با «توقیف» بود. این روزنامه در دهه 20 بیش از 10 بار توقیف و تعطیل شد و مدیرش راه زندان را خیلی خوب بلد بود!»در دوره اول تا قبل 1320 می توان سه تقسیم بندی را برای آن برشمرد: دوران اجتماعی- سیاسی، 1311 تا شش سال بعد توفیق کاملاادبی شد و بعدتر نیز به سیاسی - اجتماعی بازگشت. در دوره های بعد نیز حسن، حسین و عباس، نو ه های خواهری حسین توفیق این نشریه را تا سال 1350 مدیریت کردند. هنگامی که به کتاب جامع چهره معاصر مطبوعات ایران که در سال 1351 شادروان غلامحسین صالحیار منتشر کرده، مراجعه می کنیم تنها اطلاعات اندکی درباره این نشریه مهم وجود دارد که متعجب می شویم. حسین توفیق، مدیرمسئول نشریه هفتگی توفیق است که از تاریخ 1330 معرفی می شود و ماهنامه و سالنامه توفیق نیز با مدیرمسئولی حسین توفیق در سال 1341 مجوز دریافت کرده است. اما بیشتر مردم این نشریه را به عنوان هفته نامه می شناسند و البته این جمله «پنجشنبه ها دو چیز یادت نره، دومی اش توفیق...» و شعار این نشریه که متولدان محله پاچنار تهران «چو حق تلخ است با شیرین زبانی/ حکایت سر کنم آن سان که دانی» آن را منتشر می کردند.این نشریه شخصیت های ثابتی داشت که از منظر آنان وقایع و مسائل سیاسی را مطرح می کرد شخصیت های اصلی توفیق، کاکاتوفیق، گشنیزخانم (عیال کاکا)، ممولی (میمون کاکا) و ملت بود. با تغییر جهت نشریه به سمت اعضای دولت و نخست وزیران، هم نزدیکی آن با مردم بیشتر شد و هم خطرات توقیف و سانسور آن. یکی از اهالی فرهنگ به عنوان خاطره می گفت، یکی از کارگران این نشریه هنگامی که مجله توقیف می شد، در محله می گشت و فریاد می زد و خبر توقیف آن را اعلام می کرد.علی اکبر قاضی زاده در گفت وگو با «شرق» می گوید: «نشریه توفیق بی تردید یکی از مهم ترین مطبوعات تاریخ ایران است. در بین مردم بسیار طرفدار داشت و بشخصه بارها دیده بودم فردی مطالب آن را در گذر و کوچه می خواند و هفت، هشت نفر دیگر به آن گوش می دادند. هفته نامه بسیار پرفروش بود و بسیاری از افراد صاحب نام می خواستند در آن یاد و نشانی داشته باشند».قاضی زاده یکی دیگر از دلایل موفقیت توفیق را چنین شرح می داد: «درست انگشت بر نقاط مهم و دل مشغولی های مردم می گذاشت. بسیاری از دولت ها با وعده های مختلف بر سر کار می آمدند و در انجام خواسته های مردم ناتوان بودند و به همین دلیل مردم می توانستند دغدغه ها و خواسته های خود را در آن پیدا کنند».از نظر قاضی زاده یکی از شماره های به یادماندنی آن تصویری است که از علی امینی، نخست وزیر آن سال ها ترسیم کرده است. این شماره در ایام محرم منتشر شده در حالی که امینی در بین عزاداران قرار داشت و مداح وعده های او را نظیر آب و برق و نان ارزان با نوحه عمه به فدایت تلفیق کرده بود.از نظر قاضی زاده هرکسی که می خواهد در عرصه طنز فعالیت کند، باید حداقل یک دوره این نشریه را بخواند و مطالعه کند.شهرام اقبال زاده نیز به عنوان یکی از پژوهشگران می گوید می توان بی تردید توفیق را جدیدترین نشریه ایران آن سال ها دانست.درباره دلایل آخرین توقیف توفیق کمتر کسی اطلاع دقیقی دارد. اما علی اکبر قاضی زاده و محمد حیدری این را بهانه ای می دانندکه هویدا در سال 53 مطرح کرد تا بتواند تر و خشک را بسوزاند. طبق نظر این دو استاد مطبوعات «توقیف توفیق با عنوان اینکه نشریات کم تیراژ نیازی به انتشار ندارد، جلوی چاپ آن گرفته شد». هویدا و گل ارکیده اش از سوژه های همیشگی این نشریه بود. حسین توفیق در گفت وگویی با بنیاد دائرةالمعارف اسلامی، تهران، در 21 آبان 1381 عنوان کرد: «ولی درحقیقت علت اصلی تعطیلی توفیق، همسونبودن شیوه آن با سیاست های حکومتی و انتقادهای روزافزون از دستگاه حاکم بود». خواهرش فریده توفیق که تنها چند ساعت قبل از حسین توفیق درگذشت، نیز در سال 83 با عنوان روزنامه توفیق و کاکاتوفیق، چنین گفته است: «پس از گذشت چند ماه از توقیف توفیق، برادران توفیق شماره هایی از آن را مخفیانه چاپ کردند؛ ولی به رغم ارسال نسخه هایی از آن به مراجع قانونی و کتابخانه های رسمی، در مهر 1351، با استناد به تبصره دو، ماده پنج «قانون مطبوعات» که تصریح می کرد اگر روزنامه ای تا یک سال منتشر نشود امتیازش لغو می شود، امتیاز توفیق لغو شد و چاپخانه آن نیز برخلاف قانون لاک و مهر گردید.این نشریه دوره های مختلفی را پشت سر گذاشته است. در 28 مرداد 32 دفتر روزنامه و منزل مدیر توفیق را پنج بار در یک روز آتش می زنند و غارت می کنند.این نشریه از دولت ملی دکتر مصدق حمایت کرد. بعد از کودتای 28 مرداد 32 روزنامه توقیف شد و محمدعلی توفیق هم همراه عده ای از روزنامه نگاران چند ماهی را در قلعه فلک الافلاک گذراند.از تاثیر «توفیق» می توان به این تصویری که «غلامعلی لطیفی» از کاریکاتوریست های این نشریه که از روز کودتا ترسیم کرده، استناد کرد «... غروب روز چهارشنبه بیست وهشتم مرداد 32، تمامی آن روزنامه ها، که در طول آن 12 سال پروبال گرفته بودند، اعم از طنز و نیمه طنز، رنگین و بی رنگ، در سطح آسفالت خیابان های نادری و استانبول دیده می شدند، که پس از غارت و تخریب کیوسک های روزنامه فروشی توسط کمپرس سواران چماق به دست با عبور «کامانکار»های ارتش به این سو و آن سو پرتاپ می شدند».در گوشه پنجره دفتر مجله «حسین توفیق» و روبه روی او هم «کیومرث صابری» بود که بعدها مجله «گل آقا» را منتشر می کرد. حسین توفیق در آخرین روز سال 1336 نخستین شماره دوره سوم توفیق را منتشر کرده و آن را تا سال 1340 منتشر می کند. این نشریه در سال 1350 و آن طور که قاضی زاده و حیدری یادشان مانده در سال 53 توسط هویدا برای همیشه توقیف می شود.محمد حیدری که در زمان انقلاب دبیر سندیکای نویسندگان و خبرنگاران ایران بوده است تنها کسی است که به یاد می آورد نشریه توفیق چند شماره نیز در اوایل انقلاب منتشر کرده است. کاری که به سختی انجام شده است.علی اکبر قاضی زاده می گوید یکی از کسانی که به دنبال این بود که نشریه توفیق دوباره منتشر شود «کیومرث صابری فومنی» بود که خودش بعدترها با انتشار مجله گل آقا در سال 1370 به بعد در این راه گام برداشت.گرانی و کمبود کاغذ، گرانی و کمبود نان، احتکار، توقیف مطبوعات، لهستانی های مقیم ایران، تغییر پی درپی کابینه ها، نطق نمایندگان مجلس، وفور گداها، دکتر میلسپو آمریکایی (وزیر مالیه ایران!) نمایندگی خانم ها، کوپن قند و شکر و چای، وقایع 17 آذر (به بهانه کمبود نان)، قوام السلطنه، جنگ جهانی دوم، لیموناد و سینالکو، سربازان هندی، کتاب های نشریات بریانی، شپش تیفوس، لات ها و چاقوکش ها، جنگ احزاب، زدوبندهای سیاسی، شستن رخت در جوی آب، خفقان مطبوعات، کشمکش های مطبوعات، انتخابات دوره چهاردهم، کوپن تریاک، حضور نیروهای بیگانه، مستشاران آمریکایی، ورود ایران به جنگ، هیتلر، وقایع آذربایجان و کردستان، بمب های آمریکایی بر فراز ژاپن، آگهی های بخاری نفتی، تئاتر، کراوات، در کنار آزادی بیان! از برخی مسائلی است که در طول سال ها به آن اشاره شده است.فریدون تنکابنی، پرویز شاپور و عمران صلاحی در کنار باستانی پاریزی، ابوالقاسم حالت، صمد بهرنگی، کیومرث صابری و غلامحسین لطیفی، کامبیز درمبخش و... از افرادی هستند که یا کارشان را با روزنامه توفیق آغاز کردند یا در ضمن فعالیت توفیق و 14 نوع کتاب، ماهنامه و سالنامه فکاهی توفیق و آلبوم توفیق همکاری کرده اند. فرهنگ توفیق نیز، که کتابی است حاوی بیش از چهار هزار واژه فکاهی، از جمله انتشارات آن بود. به تازگی هم کتاب جلدی دربرگیرنده جلدهای توفیق منتشر شده است.
                