یک‌شنبه ۲۹ مرداد ۱۳۹۶
-----------------------------------------
سرمقاله
-----------------------------------------
آری به کابینه دوازدهم
-----------------------------------------

                    امروز احتمالا کار بررسی کابینه پیشنهادی دوازدهم در مجلس به پایان می رسد و نمایندگان با رای خود، سرنوشت وزرای همراه حسن روحانی را مشخص می کنند. برای رعایت انصاف نمی توان از تلاش قابل تقدیر همه وزرای اقتصادی دولت یازدهم یاد نکرد. فراموش نکنیم در فضایی که نظام تدبیر سنتی ما ایجاد کرده، نمی توان همه ایده ها و طرح را به پیش برد. از میان وزرای دولت یازدهم، خدمات دکتر علی طیب نیا، وزیر امور اقتصادی و دارایی، شایان توجه بود. موفقیت او به ورود شجاعانه به مسائل بنیادی اقتصاد ایران و چاره جویی برای اصلاح آن بازمی گشت. او شاخص های نظام تدبیر شایسته را مدنظر قرار داده بود که، مسئله قانونمندی و پیروی از قانون، از جمله آنها بود. مجموعه قوانین ایران از صدر مشروطیت تاکنون نیازمند تغییرات اساسی است و وزیر اقتصاد دولت یازدهم به تدریج تلاش کرد مجوزهای غیرلازم و قوانین ناکارآمد و دست وپاگیر در دولت و مجلس، اصلاح یا ابطال شود. متاسفانه در بیشتر بخش های دولت، مانع معروف به «وابستگی به مسیر» مشاهده می شد، گویی هرچه در وزارتخانه و تشکیلات آن رسوب کرده، تغییرناپذیر است و همین دست وپا گیر اکثر وزرایی بود که انتظار می رفت در دولت یازدهم عملکرد درخشان تری داشته باشند. برای نتیجه دهی کار طیب نیا، حداقل یک دوره 10 ساله زمان نیاز بود که در اختیار او قرار نگرفت. نگارنده از نمایندگان مردم درخواست دارد در بررسی توانمندی ها، عملکرد و برنامه وزرای پیشنهادی، فقط وضعیت حوزه کاری او در چهار سال اخیر را ارزیابی نکنند؛ بلکه وضعیت گذشته وزارتخانه های تحویل گرفته شده و مسیر و جهت گیری های دولت دوازدهم را در نظر داشته باشند. ما در بیشتر امور تصمیم گیری، سیاست گذاری و برنامه ریزی گرفتار وابستگی به مسیر هستیم. در برنامه ریزی ها، همان ماشین برنامه نویسی برنامه پنجم پیش از انقلاب و برنامه اول بعد از انقلاب، مشغول فعالیت است و مقداری مسائل جدید که در جای خود البته ارزشمند است، به آن اضافه شده است. همین مسئله سبب شده اصلاح نظام تدبیر همواره تحت الشعاع مسائل روز قرار بگیرد. به عنوان یک کارشناس اقتصادی، از نمایندگان می خواهم به جای ورود به برخی مسائل حاشیه ای، به اقدامات اساسی دولت یازدهم اهمیت بدهند و برنامه های اعلام شده تا سال 1400 و البته افق 1404 را به گونه ای دنبال کنند که گذشته تا این اندازه مانع پیشرفت های حوزه های مختلف نباشد. درباره نامزدهای وزارتخانه ها، بیشتر آنان شخصیت هایی هستند که تجربیات کافی در حوزه های خود دارند. اگر آنها بدانند وظیفه شان آنها فقط مدیریت وزارتخانه خود نیست؛ بلکه «مدیریت تغییر» یا آنچه در دنیا با عنوان «change management» نام برده می شود، است، برای چگونه تغییر را مدیریت کردن، برنامه ریزی می کنند. بر اساس مطالعات و پژوهش های اخیر خود، فکر می کنم موضوع رفاه اجتماعی، ریشه کنی فقر و صیانت و ارتقای سرمایه انسانی، باید به مهم ترین محورهای فعالیت دولت دوازدهم تبدیل شود. در چهار سال گذشته در دولت یازدهم، وزارتخانه ای که مسئولیت عدالت، رفاه اجتماعی و ریشه کن کردن فقر را برعهده گرفته، از سوی صادق ترین وزیری که من می شناسم، مدیریت شد. علی ربیعی شب و روز خود را مصروف این کار کرده است.لازم است به همه مخاطبان این یادداشت یادآوری کنم در گذشته هرگاه به خاطر نرخ بی کاری یا اشتغال، از وزارت کار ایراد گرفته می شد، پاسخ این بود که مطابق قانون، وزارت کار مسئولیت تنظیم بازار کار را برعهده دارد، نه ایجاد اشتغال. همیشه توپ در زمین وزارتخانه های صنعت، کشاورزی و خدمات بود. علی ربیعی با آغوش باز این وظیفه را پذیرفت و برای مسئله ایجاد اشتغال، برنامه ریزی، مطالعه، تدبیر و سیاست گذاری کرد. در سال هایی که در اقتصاد ایران کارشناس، مشاور یا مسئولیتی داشتم، ندیدم این میزان تلاش برای چنین وظیفه ای صورت بگیرد. امیدوارم همین تلاش ادامه یابد؛ اما اگر وزارتخانه های مسئول گسترش سرمایه گذاری در بخش های دولتی و خصوصی با چنین طرح های ملی همراهی نکنند. این تلاش ها به موفقیتی که انتظار مردم است، نخواهد رسید. برای رهایی از «وابستگی به مسیر گذشته» پیشنهاد می کنم همه استان های کشور درگیر شوند. به دلیل ارتباط با استان های کشور، معتقدم منابع، نقدینگی و مزیت های طبیعی برای ایجاد اشتغال و رونق در استان ها در دسترس است. وزیر مربوطه می تواند از نظر مدیر کل های استانی برای برنامه ریزی استفاده کند تا اولویت های سراسر کشور در دستور کار دولت و برنامه های توسعه پنج ساله قرار گیرد. نمایندگان مجلس، گرفتار حوزه های انتخابیه کوچک هستند؛ اما می توانند در کنار وزرا، به این حوزه نگاه جدی تری داشته باشند.
                