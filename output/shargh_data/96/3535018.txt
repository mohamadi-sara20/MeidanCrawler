دو‌شنبه ۱۴ فروردین ۱۳۹۶
-----------------------------------------
حرف اول
-----------------------------------------
در رثای برادرم حسین
-----------------------------------------

                    حسین توفیق در روز شنبه 29 تیر1308 در محله پاچنار تهران به دنیا آمد. او در دبستان مولوی و در دبیرستان های دارالفنون و دارایی، تحصیلات ابتدایی و متوسطه خود را به پایان رساند و از دانشکده علوم معقول و منقول فارغ التحصیل شد. او دانشجوی دوره دکترای دانشگاه «مون پلیه» فرانسه بود. حسین توفیق طنزنویس و طنزسرا در 70 سال پیش مدیر داخلی روزنامه توفیق بود و در دوران زمامداری دولت ملی دکتر محمد مصدق، سردبیر روزنامه توفیق شد. در روز کودتای 28 مرداد 1332 که روزنامه و خانه مدیر توفیق، غارت و به آتش کشیده شد، کودتاچیان قصد کشتن حسین توفیق را داشتند که خوشبختانه موفق به فرار شد. پس از چهارسال ونیم توقیف و تعطیلی روزنامه توفیق، دوره پرآوازه سوم توفیق به وسیله برادران توفیق در شب نوروز 1337 منتشر شد. در این دوره حسین توفیق یکی از سه ناشر روزنامه توفیق و مدیر اجرائی آن بود. حسین توفیق در 1341 موفق شد امتیاز مجله ماهانه «توفیق فکاهی» را به دست بیاورد. او در همین سال مدیرعامل چاپخانه روزنامه توفیق: «چاپ رنگین» شد. حسین توفیق از پاییز سال 1339 تا آخرین شماره توفیق در سال 1350 سردبیری توفیق را بر عهده داشت. پس از توقیف غیرقانونی روزنامه توفیق در تیرماه 1350 و 10 سال مبارزه با این توقیف غیرقانونی، حسین توفیق روزنامه نگاری را برای همیشه کنار گذاشت.چندسالی را در آمریکا و سپس در ایران گذراند. حسین توفیق در تمام سال های دراز اخیر در آپارتمان قدیمی معروف برادران توفیق در تهران، خیابان ولیعصر، کوچه پرویز روشن زندگی می کرد. در آخرین هفته های سال گذشته او متاسفانه دچار بیماری شدید ریوی شد. در نخستین روز سال نو در بیمارستان فیروزگر تهران بستری شد و با تاسف بسیار در عصر روز چهارشنبه 9 فروردین ماه جاری در 88سالگی درگذشت و در 11 فروردین ماه 1396 در قطعه نام آوران رسانه ها در بهشت زهرا به خاک سپرده شد. غمگنانه موسس روزنامه توفیق، حسین توفیق اول نیز در 78 سال پیش در 1318 با همین بیماری ریوی دار فانی را وداع گفته بود.از شادروان حسین توفیق دوم دو فرزند برومند باقی مانده است: دکتر شیرین توفیق که استاد جراحی در دانشگاه معروف کالیفرنیای جنوبی (USC) و جراح معروفی در لس آنجلس است و دکتر حمید توفیق در بورلی هیلز، وکیل دادگستری موفقی است.روزنامه فکاهی و طنزآمیز توفیق که حسین توفیق ربع قرن از عمر خود را صرف آن کرده بود، حدود صد سال پیش، در زمان احمدشاه قاجار، در روز یکشنبه سوم شوال 1341 قمری برابر 30 ثور (اردیبهشت) 1302 شمسی نخستین شماره آن به بهای شش شاهی در تهران به وسیله شادروان «حسین توفیق اول» منتشر شد. هفت سال پس از روی کارآمدن رضاشاه، به علت خطرناک شدن اوضاع سیاسی، از 1311 به مدت شش سال روزنامه توفیق به صورت یک روزنامه بیشتر ادبی درآمد. از 1317 توفیق به شکل روزنامه ای صرفا فکاهی- اجتماعی و کاملاغیرسیاسی منتشر شد. با وجود این، شادروان «حسین توفیق اول» در سال بعد، دو بار به زندان افتاد و در بهمن ماه 1318 به علت بیماری ریوی شدیدی که در زندان به آن مبتلاشده بود، درگذشت.پس از چند ماه تعطیلی، دوره دوم توفیق به صاحب امتیازی شادروان محمدعلی توفیق با همان روش به انتشار خود ادامه داد.پس از شهریور ماه 1320 و برکناری رضاشاه و شروع «دوره آزادی قلم» توفیق یک روزنامه کاملا«فکاهی- سیاسی» شد. چند ماه بعد به علت انتقاد شدیدی که روزنامه توفیق از قوای اشغالی روس و انگلیس کرده بود، مدیر توفیق به زندان متفقین افتاد. این زندان های مدیر توفیق بارها تکرار شد.از 1323 به بعد ما برادران توفیق، حسن، حسین و عباس، به ترتیب سن، یکی پس از دیگری همکاری خود را با روزنامه توفیق آغاز کردیم. حسن کاریکاتوریست، حسین طنزنویس و طنزسرا بود و من کاریکاتوریست و طنزپرداز بودم. در دوران «جنبش ملی کردن نفت» ما برادران توفیق گردانندگان اصلی هیئت تحریریه توفیق بودیم. در آغاز مبارزات «ملی کردن نفت در سراسر کشور» با هدایت شادروان دکتر محمد مصدق که حزب توده ایران مخالف «ملی کردن نفت در سراسر کشور» و طرفدار دادن امتیاز نفت شمال ایران به روسیه شوروی بود، توفیق نویسندگان توده ای خود را کنار گذاشت و به شدت از مبارزه برای «ملی کردن نفت در سراسر کشور» و سیاست خارجی ملی و مستقل دکتر مصدق حمایت کرد ولی از سیاست داخلی او در موارد زیادی انتقاد کرد. توفیق تا آخرین روز انتشارش نیز هرگز شیفته یا مطیع قدرت، حتی قدرت ملی و دموکراتیک نشد و فاصله خود را از قدرت، چه قدرت حاکم و چه قدرت مخالفان آن حفظ کرد. در کودتای 28 مرداد 1332 مدیرمسئول روزنامه توفیق، محمدعلی توفیق به زندان افتاد و پس از آزادی از زندان، روزنامه نگاری و سیاست را به کل کنار گذاشت. در شب نوروز 1337 در دوران سانسور شدید پس از کودتا، روزنامه «فکاهی» ما برادران توفیق با استقبال بی سابقه ای منتشر شد و محمدعلی توفیق کلیه حقوق خود در روزنامه توفیق را به ما برادران توفیق واگذار کرد. در شروع این دوره، توفیق ابدا اجازه دخالت در سیاست را نداشت. اما توفیق پس از ماه ها و سال ها تلاش، با پشتکاری خستگی ناپذیر، با بهره برداری هوشمندانه و به موقع از اوضاع و احوال داخلی و بین المللی و با خطرکردن و تحمل سانسورها و توقیف ها، به تدریج و قدم به قدم، «حق شوخی و انتقاد طنزآمیز سیاسی در کشور» را که «صفر» و حتی «زیر صفر» بود، به صورتی اعجاب انگیز بالابرد و به انتقاد طنزآمیز از وکیل، وزیر و نخست وزیر و اوضاع سیاسی کشور پرداخت. یکی از بزرگ ترین رموز موفقیت توفیق این بود که هیچ نقطه ضعفی نداشت و یکی از بزرگ ترین قدرت های توفیق این بود که «می توانست نخواهد». می توانست عزیزترین دارایی خود: «روزنامه توفیق» را بگذارد و بگذرد و همگی دیدند که توفیق، «توفیق همراه با نوکری دولت» را نخواست... و گذاشت و گذشت... و سربلندی توفیق را صدچندان کرد تا به امروز که به مناسبت درگذشت حسین توفیق، یکی از سه ناشر آن، تمامی رسانه های گروهی ایران و جهان این چنین تجلیلی از او و از روزنامه توفیق می کنند. متاسفانه و بسیار متاسفانه در هفتم تیرماه 1350 روزنامه شریف توفیق پس از نیم قرن انتشار –برخلاف تمام شایعات- بدون اینکه مرتکب کوچک ترین خلافی شده باشد- برخلاف قانون و قانون اساسی همان زمان توقیف شد. کلیه شماره های جدید و قدیم روزنامه توفیق، ماهنامه صرفا فکاهی توفیق، سالنامه صرفا فکاهی توفیق و 14 کتاب مختلف توفیق را دولت کینه توزانه توقیف، جمع آوری و مقوا کرد و چاپخانه بزرگ قدیمی توفیق: «چاپ رنگین» را تعطیل و لاک و مهر کرد،1توفیق حاضر شد «ناحق بمیرد» ولی «ناحق ننویسد». پی نوشت: 1- برای اطلاع دقیق و کامل مبهوت کننده و پرماجرای توقیف روزنامه توفیق و تمام نشریات آن و علل واقعی توقیف توفیق به کتاب من: «چرا توفیق را توقیف کردند؟» که در همین ماه به وسیله نشر معروف هرمس در تهران منتشر می شود، رجوع کنید.
                