پنج‌شنبه ۱۱ خرداد ۱۳۹۶
-----------------------------------------
نگاه هفته
-----------------------------------------
شایسته سالاری و عدالت جنسیتی؛ نخستین آزمون دولت دوازدهم
-----------------------------------------

                    بحث به کارگیری زنان در مدیریت های کلان کشور سال هاست به عنوان یکی از محورهای اصلی امور مربوط به زنان در محافل سیاسی مطرح بوده است؛ اما متاسفانه با گذشت چهار دهه از عمر جمهوری اسلامی و درصد بالای فارغ التحصیلان زن و با وجود کارایی بالای زنان شاغل در مشاغل و مصدرهای متفاوت هنوز بی عدالتی زیادی در استفاده از زنان در سطوح مدیریت ارشد و میانی مشاهده می شود. بی شک هر کشوری که توسعه همه جانبه را مدنظر قرار داده است، بدون به کارگیری زنان لایق و تحصیل کرده در عرصه های مدیریتی و تصمیم گیری نخواهد توانست به اهداف مد نظر خود دست یابد. در سال هایی که گذشت، دولت یازدهم برای استفاده از زنان توانمند گام های عملی برداشته است؛ اما انتظار است این روند در دولت دوازدهم با شتاب بیشتری انجام شود و نه تنها رئیس جمهوری در میان وزیران خود کاندیداهایی را به مجلس معرفی کند؛ بلکه در سطوح معاونان وزیر، مدیران کل، استانداری ها، فرمانداری ها و... شاهد حضور بیشتر زنان باشیم. وزارت امور خارجه، بهداشت، آموزش عالی و آموزش وپرورش از جمله وزارتخانه هایی است که نسبت به سایر مراکز دولتی از تعداد بیشتری زنان مجرب، تحصیل کرده، شایسته و با صلاحیت کافی برای کسب مشاغل کلیدی برخوردار است. شایسته است دولت دوازدهم برای تحقق شعارهای انتخاباتی رئیس جمهوری که بر عدالت جنسیتی و شایسته سالاری تاکید داشتند، درصد به کارگیری از زنان در سطوح مدیریتی را افزایش دهد تا علاوه بر استفاده از مهارت ها و تجربه های آنان، مشوقی برای نسل جوان تر باشد و آنان نیز آینده کاری خود را بری از هرگونه تبعیض جنسیتی ببینند. این وظیفه دولتمردان و نهادهای تصمیم گیرنده است که با شکستن سقف های کاذب برای پیشرفت زنان، زمینه عدالت جنسیتی در جامعه را فراهم کنند. نمی توان از زنان انتظار داشت در هنگام انتخابات فعال و همیشه در صحنه حضور داشته باشند؛ اما بعد برای دادن یک کرسی وزارت یا معاونت به آنها هزاران اما و اگر آورد. اگر شعار دولت عدالت جنسیتی و شایسته سالاری است، باید در عمل آن را به اجرا بگذارد و با خانه تکانی در کابینه و وزارتخانه ها نشان دهد که شایستگی و تجربیات زنان پاس داشته و تقدیر می شود. علاوه بر هموار کردن راه برای پیشبرد عدالت جنسیتی از سوی دولتمردان، زنان سیاست مدار و فعال باید برای تشویق و بسیج کردن زنان توانا تلاش کنند. در کشور مسلمان اندونزی، زنان فعال با تشکیل احزاب و ائتلاف مختص به زنان و کمک گرفتن از سازمان ملل توانسته اند میزان مشارکت زنان را در این کشور افزایش دهند. میزان مشارکت زنان در مجلس اندونزی از 11 درصد در سال 1990 میلادی به 24 درصد در سال 2016 رسیده است. این در حالی است که زنان در ایران در مجلس دهم برای اولین بار تنها پنج درصد کرسی های مجلس را از آن خود کرده اند که بالاترین درصد مشارکت زنان در مجلس محسوب می شود. بهره بردن از زنان در سازمان های بین المللی مانند سازمان ملل می تواند در توانمندسازی زنان سیاست مدار و فعال ایرانی تغییرات چشمگیری ایجاد کند. حضور زنان در سه معاونت ریاست جمهوری، قدم مثبتی است که فعالان زن امید دارند ادامه داشته باشد و رئیس جمهوری همان گونه که در سایر زمینه ها تابو شکنی کردند، این بار نیز با معرفی وزیر زن، راه را برای پیشرفت بیشتر زنان و استفاده از قابلیت های آنان باز بگذارند. شایسته نیست بعد از چهار دهه از استقرار جمهوری اسلامی که مبتنی بر اندیشه ای است که ملاک «کرامت» انسان هاست؛ نه «جنسیت» آنان، باز هم زمینه های تبعیض جنسیتی در مراکز دولتی مشاهده شود. شایسته است مجلس و دولت برای فراهم کردن زمینه مناسب برای عدالت جنسیتی و شایسته سالاری دست در دست و همگام حرکت کرده و ضعف قانونی در این زمینه، با اتحاد و همدلی برطرف شود تا بتوانیم از شایستگی ها و قابلیت های زنان در ساختن ایرانی آباد و آزاد بهره بجوییم.
                