سه‌شنبه ۲۰ تیر ۱۳۹۶
-----------------------------------------
سرمقاله
-----------------------------------------
تحریم های جدید و روح برجام
-----------------------------------------

                    یکی از موارد اتهامی مخالفان برجام در نزدیک به دو سالی که از تصویب آن می گذرد، این بوده که آمریکایی ها تحریم های جدیدی علیه ایران به اجرا گذاشته اند. مخالفان، وضع این تحریم ها را اولا مغایر با برجام می دانند، ثانیا معتقدند این اقدام یعنی نقض برجام و برخلاف آنچه دولت روحانی و وزارت خارجه اش مدعی هستند، طرف آمریکایی نه تنها به تعهدات خودش در برجام عمل نکرده؛ بلکه یک گام هم جلوتر آمده و با وضع تحریم های جدید بعد از برجام مغایر آن عمل کرده است. آخرین مورد آن هم وضع تحریم های جدید از سوی واشنگتن علیه برخی از شخصیت های حقیقی و حقوقی ایران بود که دو هفته پیش صورت گرفت. برخلاف نظر دکتر ظریف که معتقد بود چون شورای امنیت با وجود فشارهای آمریکا حاضر نمی شود فعالیت های موشکی ایران را مغایر با برجام اعلام کند، آن را یک پیروزی دپیلماتیک برای ایران اعلام می کند، مخالفان برجام نه تنها نشست اخیر شورای امنیت را موفقیت ایران ندانستند؛ بلکه وضع تحریم های جدید را شکست دیگری برای دپیلماسی مصالحه در برابر دیپلماسی مقاومت خواندند. آیا مخالفان برجام در ایران درست می گویند و وضع تحریم های دو سال گذشته ازجمله تحریم های اخیر آمریکا نقض برجام است؟ در پاسخ باید گفت وضع تحریم های جدید برخلاف ادعای مخالفان آقای روحانی به معنای نقض برجام نیست. خیلی کلی گفته باشم، تحریم های واشنگتن علیه ایران را که از زمان اشغال سفارت آن کشور در 13 آبان 58 آغاز می شود، اساسا باید به سه دسته اصلی تقسیم کرد. دسته اول تحریم هایی که به گفته آمریکایی ها نقض حقوق بشر در ایران خوانده می شود؛ گروه دوم در برگیرنده آنچه آمریکایی ها حمایت ایران از تروریسم عنوان می کنند و دسته سوم مرتبط با فعالیت های هسته ای ایران بود. مذاکرات هسته ای که با روی کارآمدن دولت یازدهم آغاز شدند و نهایتا منجر به توافق وین و «برجام» شد، اساسا وارد تحریم های دو گروه اول نمی شدند؛ بنابراین آن تحریم ها نه تنها به قوت خودشان باقی ماندند؛ بلکه واشنگتن می تواند بر آنها افزوده یا بکاهد. همچنان که در عمل این اتفاق افتاده و طرف آمریکایی، تحریم های جدیدی علیه ایران به اجرا گذاشته است. نکته دومی که درباره تحریم های پسابرجام باید گفت، تلاش های ایران در دورزدن تحریم ها در گذشته است. می دانیم که تلاش های زیادی در دولت قبل به منظور دورزدن تحریم ها صورت می گرفت. ما نام این اقدامات مان را «دورزدن تحریم ها» و آمریکایی ها نام آن را «نقض تحریم ها» می گذارند. شماری از تحریم های بعد از برجام به واسطه کشف دورزدن تحریم ها در گذشته وضع شده که ارتباطی با برجام پیدا نمی کنند؛ اما مخالفان دولت، بدون اشاره به هیچ یک از این مسائل، طرف مقابل را متهم به نقض برجام می کنند. هیچ گاه هم نمی گویند که واشنگتن به کدام دلیل به تحریم های جدید یا مجازات های تازه علیه ایران اقدام کرده است. فقط با صدای بلند اعلام می کنند با وجود ادعای دولت یا آقای ظریف مبنی بر به اجرا درآمدن برجام، آمریکایی ها یک بار دیگر با اعلام تحریم های جدید به تعهدات خودشان در برجام عمل نکرده اند و بهره برداری های دیگر. مسئله مهم دیگری که مخالفان برجام به آن اشاره نمی کنند، «روح برجام» است. اصطلاح «روح برجام» را نخستین بار، نگارنده در یادداشت خود در روزنامه «شرق» به کار بردم. در آن یادداشت توضیح دادم در کنار و افزون بر سند صدو چند صفحه ای توافق هسته ای، برجام دارای یک «روح» هم بود.روح برجام شامل رفتن به سمت «تنش زدایی» و برداشتن گام هایی برای کاهش تنش و دشمنی میان ایران و آمریکا می شد. صد البته که آن انتظار فقط از ایران نمی رفت؛ بلکه شامل تندروهای آمریکایی که به چیزی کمتر از نبود جمهوری اسلامی ایران رضایت نمی دهند هم می شد؛ اما واقعیت تلخ آن است که با وجود انتظارات و بیم و امیدهایی که توافق تاریخی هسته ای و فضای پسابرجام ایجاد کرده بود، هیچ تغییری در کاهش حجم دشمنی میان دو کشور اتفاق نیفتاد و مواضع تند با همان شدت و حدت گذشته ادامه یافت. گویی هم در ایران و هم در آمریکا جریاناتی بودند که اصرار می کردند نشان دهند با وجود برجام و فضای آرام تری که در مناسبات میان تهران و واشنگتن برقرار شده، همچنان شرایط گذشته ادامه دارد. گروهی در ایران در دو، سه سال اخیر، گفتمان آمریکاستیزی را با تاکید و رنگ و لعاب بیشتری ادامه دادند. تندروهای آمریکایی هم متقابلا از آتش دشمنی و مقابله با ایران اسلامی کم نکردند. در این طرف هم هیچ گاه به این نکته ساده و ابتدایی اشاره نشد که این یا آن تحریم و این یا آن اقدام خصمانه آمریکایی ها علیه ایران به کدام دلیل انجام شده است؟
                