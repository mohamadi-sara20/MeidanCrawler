پنج‌شنبه ۱۲ بهمن ۱۳۹۶
-----------------------------------------
حرف اول
-----------------------------------------
شایگان؛ فیلسوف گفت و گو
-----------------------------------------

                    ما در شناخت دقیق، بی طرفانه و منصفانه هویت تاریخی و فرهنگی خود، مضطر و مستاصلیم. قادر نیستیم پدیدار شناسانه و با مراعات فواصل معقول منطقی، فرهنگ و کیش خود را در سپهر تاریخی خود - فارغ از حب وبغض های رایج و دسته بندی های متداول - به قضاوت بنشینیم. به بیان دیگر هنوز و همچنان در روند تحولات فزاینده جهانی در اسارت چارچوب های اسطوره ها مانده ایم. دکتر داریوش شایگان از نادر نوابغ و متفکران خلاق و پویایی است که می تواند با استفاده از تجارب و رهاوردهای نیکوی خود در این راه پرسنگلاخ به جامعه کمک کند. به تعبیر او، جامعه ایران به دلایلی مکشوف به ضیافت مدرنیته راه پیدا نکرده و اکنون دچار توهم مضاعف و تاخر فرهنگی است. برای برون رفت از این انسداد و انجماد ذهنی و خروج از تعطیلات تاریخی، دیالوگ با ایده ها و فرهنگ های بالنده بشری را پیشنهاد می کند. شایگان زیر آسمان جهان، مانند رنگین کمانی از ایده ها و اندیشه های نوین و بالنده است، رجلی فرهنگ اندیش که در بین متفکران ما تکرار ناپذیر جلوه می کند. قدر دانی از او و رجوع مکرر به میراث فکری مردانی از این تبار، می تواند به ترمیم و تعدیل وضعیت شکننده ایران کمک کند. این فیلسوف شناخته شده از 15سالگی به ایتالیا می رود...کشوری که بستر و مصدر رنسانس است و در همان جا عالمانه و مشتاقانه پیگیر و درگیر مظاهر مدرنیته می شود. مدرنیته را در جلوه گاه های آن مانند موسیقی، معماری، نقاشی و فلسفه های مدرن از نزدیک به مشاهده می نشیند و چنان که خود او بارها گفته است، این آگاهی و اشراف برای او در این آوردگاه پدیده ای مبارک و خجسته بوده است. شایگان هم زمان با تتبع و توغل در پدیده های مدرنیته و پست مدرنیسم در کنار فیلسوفان نامداری مانند آشتیانی و طباطبایی با مفاهیم بلند و بکر سنت دینی و عرفانی هم آشنا می شود و در امتزاج روشمند سنت و مدرنیته به دستاوردهای عظیمی دست می یابد که در نوع خود کم نظیر است. او متامل دنیای مدرن در جوار سنن دینی است. آثار متنوع او مانند ادیان و مکاتب فلسفی هند، آسیا در برابر غرب، بت های ذهنی و خاطره ازلی، نگاه شکسته، افسون زدگی جدید و اکنون دو اثر جدید او در «جست وجوی فضاهای گمشده» و «فانوس جادوی زمان» به وضوح بیانگر این واقعیت است که متفکر مفهوم پرداز آمیزش افق هاست. گزاره ها و گزارش های شایگان به فضای انتزاعی و افراطی پرتاب نمی شود بلکه او به نحو شایسته و بایسته در مکتوبات و مکتسبات خود، ذکاوت و ظرافت خود را در شناخت معضلات جوامع با تکیه بر تراث ادیان آسیایی و انباشت مکاتب هنری و فلسفی و همین طور مقولات اجتماع و سیاست می پراکند. جهان جاودانه شایگان متضمن و متعرض جنبه های مختلف زندگی مدرن و حامل و حاوی بصیرت های تازه است، پلورادیته و دیسکورس هویت سیال و چهل تکه بصیرت هایی که در رفع گسل ها و گسست های موجود در دنیای مدرن ممد و معد راه هر پژوهنده دلسوز و مصلحی است، آثار فکری دکتر شایگان برای مخاطبانی است که با گذر از آشوب های مدرنیته در غایت آزادی، دغدغه فهم مولفه های جهان مدرن و سنت را به نحو توامان دارند و ربط و نسبت ابژه های سنت و مدرنیته را در نهانی ترین و نهایی ترین واکاوی های خود دنبال می کنند، روشن است که این آثار منحصرا در فضای آکنده از تفلسف و تفکر مفهوم پرداز و سوژه مند توان طرح دارد و برای جامعه تمرکز گرا و پرسش گریز محلی از اعراب ندارد! او متجدد سنت گرایی ست که ستیهنده و پرخاشگر نیست بلکه در سرشت خود مرد سلم، تحمل، تولرانس و لبخند است. دموکراسی نمونه مطلوبی برای دولت شهر او محسوب می شود. شایگان در مصاحبه اخیر خود گفته است: «هموطنان ما هنوز دارای ذهنیت رعیت مآب هستند، هنوز شهروند نشده اند، این امر نیاز به زمان دارد، برای داشتن دموکراسی باید ذهن ها نیز عوض شوند، باید ذهن نیز قوانین بازی را بپذیرد، ابتدا باید مدارا را آموخت سپس به اعتراض پرداخت». استاد اکنون بیمار و در بخش مراقبت های ویژه بستری است و روزهای سختی را می گذراند، نگارنده از خداوند مستعان برای این فیلسوف گفت وگو، صحت و سلامت را خواهان است.
                