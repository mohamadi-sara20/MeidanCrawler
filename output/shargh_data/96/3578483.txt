دو‌شنبه ۲۹ خرداد ۱۳۹۶
-----------------------------------------
حرف اول
-----------------------------------------
ظرفیت های سیستان و بلوچستان را دریابیم
-----------------------------------------

                    استان سیستان وبلوچستان بزرگ ترین استان کشور و در عین حال محروم ترین و مغفول ترین آنها نیز هست. یکی از عجایب ما این است که این استان «عزیز» را همواره در زمان انتخابات به یاد می آوریم و پس از آن، تا انتخاباتی دیگر یا حادثه ای تروریستی آن را به فراموشی می سپاریم. مردم محروم این استان به وعده انتخاباتی یارانه ای نه گفتند. رفتاری که پیش از این در رفراندوم خرداد 1395 سوئیس شاهد آن بودیم. 78 درصد مردم این کشور به یارانه بی قیدوشرط دوهزارو 200 یورویی در ماه نه گفته بودند. این رخداد نشان از سطح دانش سیاسی و شعور مردم محروم استان دارد. صحبت های اخیر مولوی عبدالحمید در یک همایش پس از انتخابات یک بار دیگر سطح آگاهی ملی و سیاسی یکی از مهم ترین نخبگان سیاسی آن دیار را به نمایش گذاشت و توجهات زیادی را جلب کرد.سال گذشته به دعوت وزارت علوم و دانشگاه های زاهدان و زابل به همراه عده ای از استادان علوم سیاسی و تاریخ سفرهایی به زابل و زاهدان داشتیم. یکی از برکات مهم این سفر، آشنایی با فعالان سیاسی و نویسندگان آن منطقه بود که با تصورات قالبی ما متفاوت بود.زابل و به طور کلی شمال استان درگیر مبارزه با «دیو» خشک سالی است و بخش بزرگی از پروژه های توسعه و آمایشی را متوقف کرده است.سدسازی های پی درپی افغانستان بر رود هیرمند و قطع کامل حقابه ایران به یک منازعه ژئوپلیتیک تبدیل شده است. منازعه ای که کابل قصد دارد تجربه آن را در خراسان نیز پیاده کند. متاسفانه «مذاکره و دیپلماسی» بر سر حقابه ایران در هیرمند (که پیشینه ای صدساله دارد) در دستور کار سفر چند هفته پیش وزیر خارجه کشورمان به کابل قرار نداشت. این در حالی است که سیستان در عطش و بی آبی می سوزد. پیامدهای این بی آبی دامن گیر تمام شرق کشور خواهد شد. جا دارد وزارت خارجه و وزارت کشور برای اینکه یادی از «مردم همیشه در صحنه» سیستان کرده باشند، در ایام غیرانتخاباتی هم قدری به فکر بی آبی، توسعه نیافتگی، بی کاری و مشکلات ناشی از دیوارکشی مرزی در شمال استان بکنند. منظره هول انگیز تعطیلی بازار زابل، به راستی غم انگیز است.مردم سیستان در عین شایستگی، محروم اند. دوگانه ای که شایسته ایران امروز نیست. چهره فقیر زابل از فرودگاه تا مرکز شهر شایسته هیچ نظام سیاسی نیست و صدالبته موجب شرمساری ماست.نیمه جنوبی استان اما علاوه بر مشکلات مذکور، مصائب دیگری نیز دارد. مشاهده نگارنده در بلوچستان این بود که فعالان سیاسی، مولوی ها، فعالان دانشگاهی و جوانان آن دیار در شور وطن خواهی و دولت خواهی یکی از بی نظیرترین شهروندان ایران زمین اند.شاید از معجزات ایرانی بودن باشد که مردم دورترین ناحیه از مرکز همچون و شاید بیش از خود مردم مرکز بر ایرانیت و تمدن کهن کشور می بالند. برخلاف تبلیغات دشمنان کشور، کوچک ترین واگرایی در این مردم وجود ندارد و عشق به جوهره ایران در قلب و روح بلوچستانی ها موج می زند.اما در برابر این میزان از وفاداری، بی کاری و برخی تبعیضات اجتماعی باعث رنجش خاطر هر مسافری است تا چه رسد به شهروندان آن دیار.هرچند مردم بلوچستان تا امروز با بزرگواری با این موضوعات برخورد کرده اند اما همه قوای کشور از جمله قوه مجریه باید درخصوص احترام به باورها و ارزش های مردمی و همچنین حل مسئله بی کاری به جد بیندیشند وگرنه این «سرمایه» بزرگ اجتماعی آسیب خواهد دید و به طور کل در پای صندوق رای و سراب و سرخوردگی هزینه خواهد شد.در جنوب استان درست در کرانه مکران و سواحل اقیانوسی-دریایی فرصت بی نظیر برای آبادی، ایجاد صنعت و شهرسازی وجود دارد. اما تمام ظرفیت این سواحل به پروژه ترانزیتی چابهار تقلیل داده شده است. چابهار در عین اهمیت، فقط نقطه ای کوچک از ظرفیت استان است. از مبدا پهنه اقیانوسی تا استان هرمزگان تقریبا خالی از سکنه و آبادی است درحالی که این پهنه می تواند چند میلیون جمعیت کارآمد را در خود جا دهد و تامین کند.شاید تنها کشوری باشیم که استفاده از چنین کرانه ساحلی را تعطیل و خود را از عواید اقتصادی و زیستی دریای آزاد محروم و صرفا به مسائل نظامی آن توجه کرده ایم و عملا هیچ برنامه ای برای بهترشدن وضعیت نداریم. البته این مسئله شامل تمام خط ساحلی ایران در جنوب می شود. یعنی جایی که می توانست صنایع پرآبی مثل فولاد را به جای مرکز کشور در خود جای دهد.ایران بر سراسر پهنه شمالی خلیج فارس از اروندرود تا تنگه هرمز به فاصله 615 مایل دریایی مسلط است. خط ساحلی ایران در خلیج فارس تقریبا هزارو 365 مایل دریایی است. بعد از آن طولانی ترین خط ساحلی مربوط به امارات است که کمی بیش از یک سوم ایران است. ایران دارای 300 مایل حریم دریای مکران از جمله بندر استراتژیک چابهار است که استان سیستان و بلوچستان را به «کلید» دسترسی کشورهای محصور در خشکی آسیای میانه، افغانستان و قفقاز جنوبی به آب های آزاد بدل کرده است.آری، محروم ترین استان ایران در حقیقت برخوردارترین نیز هست. شاید در ظاهر طبیعت با مردم این ناحیه نامهربان است اما یکی از نقاط ثقل ژئوپلیتیک ایران درست همین جا واقع شده است. اینجاست که باید گفت محرومیت واقعی در فکر و ذهن سیاست گذاران ماست که به جای بهره برداری از این استان استراتژیک با وجود آن مردم فهیم، کل مسئله این استان را به باورهای سطحی و حاشیه ای تقلیل داده اند.مردم ناحیه نیاز به گاز، آب، توسعه و تکمیل هرچه سریع تر خط آهن دارند تا بتوان آسیای میانه را به اقیانوس هند وصل کرد. هزینه اتصال خط آهن این استان به شبکه ریلی کشور برای کشوری مانند ایران چندان زیاد نیست. نهادهای برخوردار و ثروتمند غیردولتی هم می توانند بخشی از این هزینه را تامین کنند که آستان قدس رضوی فقط یکی از آنهاست. استان سیستان و بلوچستان را دریابیم، پیش از اینکه دیر شود.
                