دو‌شنبه ۲۶ تیر ۱۳۹۶
-----------------------------------------
یادداشت
-----------------------------------------
سفر غم انگیز مریم میرزاخانی و درد مشترک ما
-----------------------------------------

                    پرواز بسیار نابهنگام مریم میرزاخانی، جامعه جهانی و به خصوص جامعه ما را در غم سنگینی فرو برده است. او، برای ما، یادآور نام های بزرگی مانند ابوعلی سینا، ابوریحان بیرونی و خیام در عرصه علم و دانش است. از معدود ایرانیانی است که در سنین پایین در عرصه جهانی خیلی خوب درخشید و مهم ترین جایزه رشته ریاضیات، هم ارز نوبل را در سایر رشته ها، به نام خود ثبت کرد. افسوس که دفتر زندگی اش مانند برخی دیگر از نام آوران ایران زمین، مانند فروغ فرخزاد، خیلی زود به فصل پایانی خود رسید و فرصت نیافت تا تکمیل کند آنچه را که با اتکا به قدرت نبوغ خود پردازش کرده بود. 40سالگی برای آنانی که سرگشته وادی علم و دانش و هنر هستند، تازه آغاز کار است. افسوس.اما، آنچه غم ازدست رفتن مریم میرزاخانی را برای ما سنگین تر می کند، به جز عفریت لعنتی سرطان و سفر نابهنگامش، ارج ناشناسی از نابغه ای چون وی به هنگام حیاتش است. اگر نوابغی مانند او در کشورهای دیگر باشند، دولت هایشان بر سرشان می گذارند و قدرشان را پاس می دارند؛ در نظام اداری شان به دلیل وجود معیارهای شایسته سالاری و تخصص گرایی، جایگاه لازم را به طور خودکار پیدا می کنند و با دسترسی به منابع مالی و انسانی، توانایی جریان سازی و تولید علم و اندیشه را پیدا می کنند. بر صدر می نشینند و قدر می بینند. در اینجا، آنچه اهمیت ندارد، قدر و ارج شناسی از سرآمدان علمی و هنری و ورزشی است. ارج شناسی نه فقط در کلام که در عمل. در میدان دادن به آنان برای جریان سازی. متاسفانه مریم میرزاخانی تنها ایرانی نابغه نیست که برای سال ها ناچار به کوچ شد و چندان ارتباطی با موطن خود نداشت. عباس کیارستمی چنین بود. بهرام بیضایی چنین است. فیروز نادری چنین است و نمونه های دیگر. نه اینکه اینان دغدغه میهن و وطن را ندارند. قطعا دارند و ای بسا دغدغه شان بیشتر از آنانی باشد که فکر می کنند وطن پرست تر از دیگران اند. مسئله، سازوکارهایی است که به دلیل ابتنا بر کدهای ذهنی ناسازگار با تحولات توسعه ای، از جمله تعهد را بر تخصص ارجحیت دادن یا ظاهر را بر باطن اولویت دادن، باعث می شود اینان حکم غریبه هایی را پیدا کنند که به طور خودکار ناچار به کوچ و غربت نشینی می شوند.به تعبیر جامعه شناس برجسته فرانسوی، پیر بوردیو، چنین افرادی «سرمایه نمادین و فرهنگی» و به تعبیر دیگر اندیشمندان «سرمایه اجتماعی» هر جامعه ای هستند، اعتبار هر جامعه ای را با وجود چنین سرمایه ای می شود شناسایی کرد. همان طور که فردوسی و حافظ و خیام و مولانا و سعدی و ابن سینا و بیرونی، گذشته پرافتخار و نمادین فرهنگی ما هستند و ما به آنها می بالیم و احساس هویت می کنیم، اینان نیز سرمایه نمادین فرهنگی دوره معاصر ما هستند که به وجودشان افتخار می کنیم و با این حس می توانیم سری میان سرها بلند کنیم. فقط بحث هویت بخشی نیست. به همان اندازه مهم، بحث سرمایه انسانی و تاثیر آن بر پیشرفت فناورانه هم هست. بدون چنین سرمایه ای، امکان جذب دستاوردهای علمی و فناورانه رایج در مرزهای پیشروی جهانی وجود ندارد. برخلاف تصور رایج، سرمایه انسانی را به صورت کمی فقط با تعداد فارغ التحصیلان دانشگاهی و هزینه های تحقیق و توسعه نباید سنجید.سرمایه انسانی، از منظر من، دو قسمت دارد؛ قسمت راس و سر یا سواره نظام و قسمت ستاد و بدنه یا پیاده نظام. دومی بدون اولی، یعنی چند میلیون فارغ التحصیل دانشگاهی که بیشتر مقلد هستند. اولی بدون دومی، یعنی وجود تعدادی دانشمند برجسته که توانایی پیشبرد دانش در مرزهای جهانی را دارند ولی به دلیل نبود ستاد سرمایه انسانی، ممکن است در جریان سازی اندیشه ها و ایده هایشان دچار مشکل شوند. بنابراین، این دو لازم و ملزوم یکدیگرند. کوچ یا فرار مغزها، موجب بی سرشدن سرمایه انسانی می شود. در نتیجه، دانشی که تولید می شود بیشتر حکم کپی پیست پیدا می کند. کالایی که تولید می شود بیشتر حالت مونتاژ پیدا می کند. گذار از اقتصاد و جامعه مصرف کننده در عرصه علم و دانش و هنر، به اقتصاد و جامعه تولیدکننده علم و دانش و هنر، مستلزم حفظ سواره نظام سرمایه انسانی به هر بهای لازم است.نظام حکمرانی و جامعه ای که قدر چنین سرمایه ای را نداند، هرگز نمی تواند در برابر آنچه تهاجم فرهنگی یا جهانی شدن الگوهای رفتاری نامیده می شود، ایستادگی کند. چنین جامعه ای در برابر تندباد تحولات فرهنگی ناچار به تسلیم است. تنها راه تسلیم نشدن، توانایی در تعامل سازنده دوسویه است. اثرگذاشتن و اثرگرفتن است. برخی از جوامع به دلایلی مانند سابقه تمدنی ضعیف از چنین سرمایه ای برخوردار نیستند. طبعا، در برابر تحولات فرهنگی و همین طور تحولات فناورانه جهانی آسیب پذیرترند. چندان حرجی بر چنین جوامعی نیست. اما، از جامعه ای که سابقه تمدنی درخشانی دارد و در عرصه جهانی در حوزه های مختلف حرفی برای گفتن دارد، انتظار دیگری می رود. انتظار قدرشناسی از اندیشمندان و دانشمندان و هنرمندان و ورزشکاران برجسته و برصدرنشاندن آنان.برای مریم میرزاخانی بعد از دریافت جایزه معتبر فیلدز مراسم بزرگداشتی در داخل برگزار نشد. دانشکده های ریاضی مهم ترین دانشگاه های ما او را برای تدریس حتی هرازچندگاه یک بار دعوت نکردند. در همایش های برگزارشده، مدعو، به عنوان سخنران کلیدی نبود. در همه جا، افرادی مانند مریم میرزاخانی هستند که مهاجرت می کنند. اما، تفاوت مهم در این است که رابطه برخی با سرزمین مادری کلا قطع می شود و برخی نمی شود و می توانند به عنوان سرپل ارتباطی مهمی در جهت انتقال دستاوردهای علمی و فنی رایج در مرزهای پیشرو به زادگاه مادری خود عمل کنند. برخی مصداقی از فرار مغزها هستند و برخی مصداقی از گردش مغزها. متاسفانه مریم میرزاخانی مصداقی از فرار مغزهاست. همین طور سایر دانشمندان و سرمایه های علمی و فرهنگی جامعه. این دردی اجتماعی است که جامعه ما به دلیل کدهای ذهنی تعریف شده از سوی نظام حکمرانی، نمی تواند از چنین سرمایه های ارزشمندی بهره ببرد.مریم میرزاخانی و نظایر او، نیازی به ذکر نامشان بعد از فوتشان ندارند. نامشان به اندازه کافی جاودانه و بزرگ هست. نیاز دارند که در زمان حیاتشان قدر ببینند و بر جایگاهی بنشینند که شایسته آن هستند.
                