شنبه ۵ اسفند ۱۳۹۶
-----------------------------------------
یادداشت
-----------------------------------------
درسی از پرونده کاووس سیدامامی
-----------------------------------------

                    آخرین تغییرات قانون آیین دادرسی کیفری برمی گردد به تصویب آزمایشی قانون آیین دادرسی کیفری مصوب 4/12/92 در کمیسیون قضائی و حقوقی مجلس؛ قانونی که بعد از اعاده دادسرا، امید آن می رفت با نگاهی جدید به شیوه رسیدگی به اتهام متهمان شامل نوآوری هایی باشد. قبل از ورود به اصل مطلب، به این مهم اشاره می کنم که برابر اصل 85 قانون اساسی، سمت نمایندگی قائم به شخص است و قابل واگذاری به دیگری نیست و مجلس نمی تواند اختیار قانون گذاری را به شخص یا هیئتی واگذار کند؛ اما در همین اصل، این اختیار به مجلس داده شده است که - در موارد ضروری- اختیار وضع برخی قوانین را با رعایت اصل 72؛ یعنی ممنوعیت مجلس به وضع قوانینی که با اصول و احکام مذهب رسمی کشور یا قانون اساسی مغایرت داشته باشد، به کمیسیون های داخلی خود تفویض کند و کمیسیون داخلی که جانشین کلی مجلس شده است، مواد قانونی مدنظر را تصویب می کند. در نهایت مجلس این قوانین را به صورت آزمایشی برای مدتی معین تا تصویب نهایی به اجرا می گذارد. متاسفانه از این اصل تاکنون بیش از آنچه مدنظر قانون گذار بوده است، استفاده شده و قوانین مهمی مانند قانون مجازات اسلامی، آیین دادرسی مدنی و همین قانون آیین دادرسی کیفری که معروف به قوانین مادر هستند و باید به صورت دائمی تصویب شوند، بعد از پیروزی انقلاب تاکنون هرچند وقت یک بار برای مدت معین به صورت آزمایشی اجرا می شوند. اینکه چرا بعد از نزدیک به چهار دهه هنوز قوانین اصلی مجازات منطبق بر شرع را از تصویب نهایی نگذرانده ایم، محل سوال است. قانون آیین دادرسی کیفری مصوب سال 92 که در تاریخ 26/12/92 به تایید شورای نگهبان رسید و در تاریخ 20/1/93 برای اجرا از سوی رئیس جمهور به روزنامه رسمی ارسال و در روزنامه رسمی شماره 20135 مورخ 3/2/93 چاپ شد، قبل از لازم الاجراشدن متوقف ماند. علت این توقف، نیاز به بازنگری تشخیص داده شد؛ هرچند این پرسش اساسی مطرح می شود که از کجا متوجه شدند قانونی که تصویب آن بر عهده همین مجموعه بوده و به عنوان لایحه قضائی از سوی قوه قضائیه با اعلام استفاده از کارشناسان خبره در رشته های مختلف به مجلس رفت، دچار اشکال است؟ به هرحال سرانجام قانون فعلی آیین دادرسی کیفری با اصلاحات و تغییرات صورت گرفته منتشر شد. ماده 7 این قانون به قانون احترام به آزادی های مشروع و حفظ حقوق شهروندی مصوب 15/2/1383 اشاره دارد؛ قانونی جامع و کامل که در ماده 7 به صراحت مقرر می کند: در تمام مراحل دادرسی کیفری، رعایت حقوق شهروندی مقرر در قانون احترام به آزادی های مشروع و حفظ حقوق شهروندی مصوب 15/2/93 از سوی تمام مقامات قضائی، ضابطان دادگستری و سایر اشخاصی که در فرایند دادرسی مداخله دارند الزامی است. متخلفان علاوه بر جبران خسارات وارده به مجازات مقرر در ماده 570 قانون مجازات اسلامی محکوم می شوند مگر اینکه در قوانین مجازات شدیدتری مقرر شده باشد. ماده 570 مجازات اسلامی در تقصیرات مقامات و ماموران دولتی است که هرگاه آزادی شخصی افراد ملت را سلب کنند یا از حقوق مقرر در قانون اساسی محروم نمایند، علاوه بر انفصال از خدمت و محرومیت از یک تا پنج سال از مشاغل حکومتی، به حبس از دو ماه تا سه سال محکوم خواهند شد. قانون احترام به آزادی های مشروع و حفظ حقوق شهروندی از قوانین مهجوری است که اجرا نشد و اگر اجرا می شد بسیاری از مسائل مرحله تحقیق مقدماتی به خصوص حق و حقوق متهمان حفظ می شد. این قانون در ابتدا به صورت بخش نامه از سوی رئیس قوه قضائیه وقت، آیت الله شاهرودی، خطاب به کلیه محاکم عمومی، انقلاب و نظامی دادسراها و ضابطان قوه قضائیه در انجام وظایف قانونی آنها صادر شد...بخش نامه ای که نمایندگان مجلس ششم آن را عینا به قانون تبدیل کردند. در ماده 1 آن آمده است: «کشف و تعقیب جرائم و اجرای تحقیقات و صدور قرارهای تامین و بازداشت موقت می باید مبتنی بر رعایت قوانین و دستور قضائی مشخص و شفاف صورت گیرد و از اعمال هرگونه سلایق شخصی و سوءاستفاده از قدرت و یا اعمال هرگونه خشونت و یا بازداشت های اضافی و بدون ضرورت اجتناب شود». در ماده 3، محاکم و دادسراها را مکلف کرده حق دفاع متهمان و مشتکی عنهم را رعایت و فرصت استفاده از وکیل و کارشناس را برای آنان فراهم آورد. در ماده 6 آمده در جریان دستگیری و بازجویی با استطلاع و تحقیق از ایذای افراد نظیر بستن چشم و سایر اعضا، تحقیر و استخفاف به آنان اجتناب شود. در ماده 7 بازجویان و ماموران تحقیق را از پوشاندن صورت یا نشستن پشت سر متهم یا بردن آن به اماکن نامعلوم و کلا اقدام های خلاف قانون منع کرده است. در دیگر مواد به اصول کلی مانند تحقیقات و بازجویی ها باید مبتنی بر اصول علمی و قانون باشد و در اجرای وظایف نباید به روش های خلاف متوسل شد و پرسش ها باید مفید و روشن و مرتبط با اتهام باشد و از کنجکاوی در اسرار شخصی و خانوادگی و سوال از گناهان گذشته افراد احتراز شود و مهم تر از آن، محاکم و دادسراها را مکلف کرده بر بازداشتگاه های نیروهای ضابط یا دستگاه هایی که به موجب قوانین خاص وظایف ضابطان را انجام می دهند بر نحوه رفتار ماموران و متصدیان مربوطه با متهمان نظارت جدی کنند و رئیس محترم قوه قضائیه را موظف کرده هیئتی را برای نظارت و حسن اجرای مواد این قانون تعیین کند. این هیئت وظیفه دارد در صورت مشاهده تخلف از قوانین، علاوه بر سعی در اصلاح روش ها و انطباق آنها با مقررات، با متخلفان نیز از طریق مراجع برخورد جدی کند و نتیجه را به رئیس قوه گزارش دهد. ملاحظه می شود این قانون چقدر پیشرفته است و برازنده نام خود؛ یعنی احترام به آزادی های مشروع و حفظ حقوق شهروندی. علاوه بر قانون احترام به آزادی های مشروع، قانون آیین دادرسی کیفری نیز در راستای رعایت مصالح متهم قانونی پیش رفته است.فصل ششم این قانون در احضار و تحقیق از متهم و شهود و مطلعان است و در ماده 168 مقرر می دارد بازپرس نباید بدون دلیل کافی برای توجه اتهام، کسی را به عنوان متهم احضار و جلب کند، احضار متهم از طریق احضاریه به عمل می آید و فاصله ابلاغ اوراق احضاریه و زمان حضور نزد بازپرس نباید کمتر از پنج روز باشد. فصل عمده قانون آئین دادرسی کیفری برمی گردد به ضابطان دادگستری که مامورانی هستند تحت نظارت و تعلیمات دادستان در کشف جرم حفظ آثار و علائم و جمع آوری ادله وقوع جرم، شناسایی یافتن و جلوگیری از فرار و مخفی شدن متهم، تحقیقات مقدماتی ابلاغ اوراق و اجرای تصمیمات قضائی به موجب قانون اقدام می کند. یکی از مواد مهم قانون آئین دادرسی کیفری، ماده 48 آن است که مجبورم عین ماده و تغییرات به عمل آمده را بنویسم: «با شروع تحت نظر قرارگرفتن، متهم می تواند تقاضای -حضور وکیل نماید- وکیل باید با رعایت و توجه به محرمانه بودن تحقیقات و مذاکرات با شخص تحت نظر ملاقات نماید».تبصره این ماده در قرائت اولیه این بود: «اگر شخص به علت اتهام ارتکابی یکی از جرائم سازمان یافته و یا جرائم علیه امنیت داخلی یا خارجی کشور، سرقت، مواد مخدر و روانگردان و یا جرائم موضوع بندهای (الف) (ب) (پ) ماده 302 این قانون، تحت نظر قرار گیرد تا یک هفته پس از شروع تحت نظر قرارگرفتن امکان ملاقات با وکیل را ندارد» تبصره ماده 48 در نخستین تصویب محدودیت یک هفته ای برای انتخاب وکیل و حضور وکیل در مرحله تحقیقات مقدماتی در موارد موضوع تبصره را داشت که در همان زمان مورد نقد و انتقاد جامعه حقوقی قرار گرفت که محرومیت یک هفته ای متهم از وکیل باعث آن است که در این یک هفته شالوده اولیه پرونده ریخته شود و متهم تحت شرایط خاص بازداشت شود و عوامل روانی حاکم برآن باشد. اما در توقفی که قانون هنوز اجرا نشده آئین دادرسی کیفری پیدا کرد، تبصره این ماده به کلی دگرگون شد و همه حلاوت و شیرینی این قانون را به تلخی مفاد تبصره 48 تبدیل کرد! تبصره اصلاحی به شرح زیر است: «در جرائم علیه امنیت داخلی یا خارجی و همچنین جرائم سازمان یافته که مجازات آنها مشمول ماده 302 این قانون است در مرحله تحقیق مقدماتی طرفین دعوی، وکیل یا وکلای خود را از بین وکلای رسمی دادگستری که مورد تائید رئیس قوه قضائیه باشد انتخاب می نمایند، اسامی مزبور توسط رئیس قوه قضائیه اعلام می گردد». این تبصره مخالف اصل 35 قانون اساسی است که مقرر می دارد همه اصحاب دعوی حق انتخاب وکیل را دارند و وکیل هم کسی است که دارای پروانه از کانون وکلا باشد؛ این تقسیم بندی باعث می شود که اصل آزادی اراده در انتخاب وکیل به فراموشی سپرده شود و مهم تر از آن متهمان با توجه به تعیینی بودن وکلا از ناحیه ریاست قوه قضائیه به آنان اعتماد نداشته باشند و مهم تر اینکه چه مشخصه و شرایطی باید وکلای مورد نظر ریاست قوه قضائیه داشته باشند.این تبصره تا هم اکنون حق اولیه متهم در انتخاب وکیل را نادیده گرفته و از طرفی از نظر اجرا هم تفسیرپذیر است. اثرات سوء این نوع نگاه به وکلا باعث شده است که مواردی مانند پرونده کاووس سیدامامی را داشته باشیم. اگر او از بدو تشکیل پرونده مطابق قانون اساسی، قانون حقوق شهروندی و قانون آیین دادرسی کیفری حق استفاده از وکیل را داشت، این همه هزینه برای کشور بار نمی آورد. به باور نگارنده باید قضات دادسرا به نحوه رسیدگی و تحقیق خود و نیز تخصص و تبحر ضابطان دادگستری باور و اعتقاد داشته باشند که اگر حسن باور و اعتقادی داشته باشند حضور وکیل نمی تواند مانع از تحقیقات آنان بشود. حضور وکیل مهر تاییدی است بر رسیدگی های صورت گرفته و از همه مهم تر اینکه متهم در مراحل بعدی نمی تواند به بهانه های مختلف از جمله اینکه اعترافات ماخوذه با زور و تهدید بوده و در اولین جلسه دادگاه در پاسخ به پرسش رئیس دادگاه که «آیا کیفرخواست را قبول دارد؟»، این گونه پاسخ دهد: «نه کیفرخواست را قبول ندارم آنچه نوشته اند گفته های من نیست و تحت شرایط ویژه ای که ضابطان و قضات تحقیق برایم فراهم آورده بودند، تنظیم شده است»
                