دو‌شنبه ۲۰‌شهریور ۱۳۹۶
-----------------------------------------
یادداشت
-----------------------------------------
فقط چهار سال
-----------------------------------------

                    احساس تعلق مردم به خانه، کوچه، محله، شهر و اجتماع صرف نظر از همه اختلافاتی که با یکدیگر دارند، عاملی ضروری در شکل گیری یک جامعه منسجم است. در جامعه ای که افراد در آن به یکدیگر اعتماد متقابل دارند، برای هم دل می سوزانند و در مشکلات و شادی های یکدیگر سهیم هستند، اختلاف و فاصله میان گروه های سیاسی- اجتماعی، اقوام و مذاهب مختلف بسیار پیش پاافتاده تلقی می شود. در عوض حس مشارکت و داشتن یک هویت و سرنوشت مشترک در آن قوی است و این انسجام عاملی برای کارایی، بهره وری و حرکت صحیح جامعه به سوی توسعه خواهد بود. انسجام گروه های سنتی و مدرن امروزی، مانند اصناف، بازاریان، پزشکان، معلمان و... به این دلیل است که جنس کارکرد و منافعشان با هم مشترک است، بنابراین با هدف تامین منافع ذی نفعان و همچنین برخورداری از شرایط مطلوب برای خود تلاش می کنند. یک جامعه آرمانی با هر میزان جمعیت و پراکندگی اقتصادی، سیاسی و اجتماعی وقتی یک هدف نهایی را دنبال می کند، سرعت پیشرفت و ارتقای آن افزایش می یابد. گرچه هنگام بررسی چالش هایی که با یکدستی و انسجام فراروی اجتماع قرار می گیرد، با این مشکل خاص مواجه می شویم که هم شرایط عینی و هم تجارب و برداشت های ذهنی در این خصوص مهم تلقی می شوند. یکی از مشکلات، ایجاد موازنه میان انسجام اجتماعی، آزادی های فردی و تکثرگرایی است. همه افراد نیاز غریزی دارند که به طور هم زمان هم به یک کل بزرگ تر احساس تعلق داشته باشند و هم استقلال عمل خودشان را حفظ کنند. از طرفی کاهش اتحاد و انسجام می تواند موجب اختلاف و تفرقه در جامعه شود. هماهنگی زیاد نیز از سوی دیگر می تواند خطر دنباله روی محض و حس خفقان را در پی داشته باشد. جوامع مختلف، راه های متفاوتی برای هم ترازی نیاز ها و نیروهای خود دارند. ولی این راه حل ها طی زمان تغییر می یابند، در نتیجه کاملا ممکن و محتمل است که آن دسته از عواملی که درحال حاضر بیشترین ربط را با پدیده یکپارچگی اجتماعی دارند، در آینده نقش و تاثیر کمتر یا بیشتری داشته باشند. هم شرایط و تفاوت های عینی میان گروه ها حائز اهمیت است و هم تجارب و برداشت های ذهنی. اما هر فردی در زمان های مختلف می تواند نظرات متفاوتی درباره کم وکیف تاثیر این تفاوت ها بر حس تعلق خود به همان اجتماع داشته باشد. تلاش همه ما باید تقویت انسجام اجتماعی باشد تا بتوانیم از چالش های حال حاضر کشور و شهر تهران عبور کنیم. رقبای ما برای عملکرد یکپارچه و دستیابی به موفقیت، مسائلی مانند طردشدن گروه های سیاسی- اجتماعی، مهاجرت از روستا به شهر و از شهر به پایتخت، مهاجرت نخبگان به خارج، پیرشدن جمعیت، حاشیه نشینی، فقدان یا کاهش سطح تماس میان گروه های مختلف و در برخی مواقع شکل گیری فاصله های طبقاتی سریع است. اما شاید بتوان یکی از مهم ترین چالش های حال حاضر را مشارکت نکردن فراگیر نخبگان در مدیریت های کلان، ارتباط ضعیف تشکل های علمی و صنفی با مدیران، درحاشیه ماندن جوانان، زنان و برخی اقوام و مذاهب در مدیریت کلان شهری دانست. ادامه وضعیت کنونی و نشستن در سایه سنگین این چالش ها، می تواند جامعه را در معرض تهدید قرار دهد یا سبب بروز بی اعتمادی به آینده شود. جهان تغییرات شگرفی را به ویژه در رابطه با مسائلی مانند رشد جمعیت، فناوری، جهانی شدن، رفاه، آزادی، ارتباطات و گرایش های مختلف نسبت به محیط زیست تجربه کرده و تاثیر این تغییرات بر سبک زندگی سرزمین ما نیز مشهود است. با این تفاوت که نقش اجتماعی مردم به جز در انتخابات های مختلف، کم رنگ می شود یا به حاشیه می رود. یکی از مهم ترین بازیگران حیطه مدیریتی در سطح ملی، نهادهای نزدیک به مراکز قدرت و تصمیم گیری است و نقش اتحادیه ها و تشکل های صنفی، احزاب سیاسی، سازمان های حرفه ای، سمن ها و انجمن های علمی بسیار ناچیز است. به عبارتی کفران نعمت است. این در حالی است که این گروه ها می توانند در قالب کمیسیون های ارزیابی و برنامه ریزی در کنار دولت ها یا مستقل از آنها، نقش نظارتی و تحقیق و تفحص در امور جاری کشور را بر عهده بگیرند تا هم از فساد جلوگیری کنند و هم کوچک ترین لغزش را قبل از آنکه دیر شود، به نمایش بگذارند یا با تشکیل اتاق های فکر، در کار تحلیل وضعیت موجود و پیش بینی و برنامه ریزی برای آینده به کمک حاکمیت بیایند. دیگر زمان کپی کردن برنامه های قبلی در قالب جدید یا تصمیم سازی و تصمیم گیری در اتاق های دربسته و پشت دیوار اتاق مدیران و معاونان گذشته است و اگر زودتر چاره ای نیندیشیم، بعد از چهار سال مجدد مورد سرزنش آیندگان قرار خواهیم گرفت، درست همانند آنچه تاکنون رخ داده است. وقت آن است تا با کمک و مشارکت مردم در حوزه های اصلی ذیل به شناسایی مشکلات آینده بپردازیم:...1-چالش های جهانی شدن 2- توسعه فناوری 3- چالش های باروری و جمعیتی 4- چالش های سلامتی و محیط زیست (آب، تخریب باغات، جنگل زدایی و...) 5- مهاجرت 6- بازار تامین سرمایه، کار و درآمد پایدار 7- عدالت قومی و جنسیتی 8- امنیت داخلی و بین المللی 9- چالش انسجام اجتماعی و نقش پذیری همگانی در اداره کشور 10- فساد اقتصادی 11-خروج سرمایه و ارز توسط مهاجران به کشورهای آمریکای شمالی و اروپایی 12- خروج ارز هزینه تفریح و سرگرمی شهروندان به کشور های همسایه 13-پدیده های مخرب طبیعی (سیل، زلزله و...). با بررسی جایگاه کشور در رتبه بندی های معتبر بین المللی به ناگزیر باید اذعان کرد که ایران و به خصوص تهران در برخی از حوزه ها فاصله بسیار زیادی با برخورداری ساکنان آن از یک زندگی باکیفیت دارد. موفقیت امروز یا گذشته، تضمینی برای موفق ماندن در آینده نیست. استمرار وضعیت مناسب فعلی در برخی از حوزه ها و تحول برای حل چالش ها در حوزه های دیگر، هوشیاری مضاعفی را می طلبد. ضمن آنکه نسبت به بروز چالش های پیش رو نیز باید آمادگی لازم را به دست آوریم. چهار سال بیشتر به پایان برنامه چشم انداز 1400 زمان باقی نمانده است.دولت نقش حمایت اجتماعی و تسهیل گری خود را ایفا کند کافی است، مردم خود خواهند دانست که چگونه با قلندری، جوانمردی، حکمیت، وقف، نذورات، علم، تخصص و تشکل های صنفی و حرفه ای خود، خانه، کوچه، محله، شهر و کشور خود را اداره کنند. ایران باید مسیر را برای بروز ایده های نو، ایجاد مشاغل جدید، نوآوری های فرهنگی و هنری، خدمات متفاوت، صنایع و بخش هایی که حتی تصور آنها اکنون برای ما مشکل است، هموار کند. باید جامعه و مسائل آن را به صورت یک کل درهم تنیده یا به عبارت دیگر یک اکوسیستم سیاسی، اقتصادی، اجتماعی، اکولوژیکی و فرهنگی که در آن اجزای مختلف با یکدیگر مرتبط بوده و روی یکدیگر تاثیر می گذارند، ببینیم و درک کنیم. ما در آینده با چالش های جدیدی مواجه می شویم پس بیش از آنکه باید به سرمایه گذاری خارجی فکر کنیم، باید به حفظ سرمایه ها در داخل و پیشگیری از خروج آن به خارج از کشور بیندیشیم. بیش از آقازاده محوری، جناح بندی و تقویت فردگرایی و قبیله گرایی باید به انسجام اجتماعی و ایجاد هدف مشترک «سربلندی و موفقیت شهر خود و کشور» فکر کنیم، بیش از آنچه به چهره های نسل اول انقلاب وابسته باشیم چهره های خلاق و مبتکر را حمایت کنیم و نگذاریم برای بروز استعدادهای خود یا مجبور به مهاجرت شوند یا وقتی موهایشان سفید شد دیده شوند.
                