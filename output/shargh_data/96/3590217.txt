سه‌شنبه ۲۰ تیر ۱۳۹۶
-----------------------------------------
type_unknown
-----------------------------------------
معاون حقوقی رئیس جمهوری خبر داد: شکایت دولت از تخلفات انتخاباتی
-----------------------------------------

                    شرق: «دولت از تعداد بسیار زیادی تخلفات رسانه ای، تخلفات برخی نیروهای نظامی، انتظامی، ائمه جمعه و جاهای مختلف در انتخابات شکایت کرد»؛ این موضوع را حجت الاسلام «مجید انصاری»، معاون حقوقی رئیس جمهوری به «خبرآنلاین» گفته است. او که درباره احضار برخی استانداران به دستگاه قضائی صحبت می کرد، گفت: «تعداد محدودی از استانداران، فرمانداران و بخشداران درباره مسائل انتخابات که به دستگاه قضائی احضار شدند، دفاع و صحبت کردند، بعضی موارد منع تعقیب خورد و بعضی موارد نیز در دست رسیدگی است. به هرحال اگر موردی خلاف قانون باشد، دستگاه قضائی رسیدگی خواهد کرد». انصاری در ادامه «خواهان برخورد یکسان و عادلانه دستگاه قضائی» شد و افزود: «ما نیز مجموعه شکایات خود را به دستگاه قضائی ارسال کردیم؛ چون به طور متقابل تعداد بسیار زیادی تخلفات رسانه ای، تخلفات برخی نیروهای نظامی، انتظامی، ائمه جمعه و جاهای مختلف در انتخابات وجود دارد که دولت براساس آنها شکایت کرد».در حال پیگیری هستیم که قوه قضائیه به این موارد رسیدگی دقیق کندمعاون حقوقی رئیس جمهوری تاکید کرد: «مجموعه تخلفات انتخاباتی در قالب شکایت ستاد کاندیداها و ستاد وزارت کشور هم وجود دارد و بعضی هم جنبه جرم عمومی محسوب می شود. مثل استفاده از اموال عمومی از سوی برخی نهادها و ارگان ها یا دخالت در انتخابات له یا علیه نامزدها از سوی اشخاص یا دستگاه هایی که برای ورود به این حوزه ممنوع بودند. مجموعه این شکایت ها از سوی معاونت حقوقی رئیس جمهور به شورای نگهبان و دستگاه قضائی فرستاده شد. در حال پیگیری هستیم که قوه قضائیه به این موارد رسیدگی دقیق کند».او ادامه داد: «طبق موازین قانونی و براساس تاکیدی که رهبر معظم انقلاب داشتند، باید به مجموعه این تخلفات رسیدگی شود. گرچه تخلفات در روند انتخابات تاثیری نداشت و روند انتخابات سالم بود، اما لازم است با تخلفات برخورد صورت گیرد که در آینده تکرار نشود».مهر ماه سال گذشته بود که «سیاست های کلی انتخابات» از سوی مقام معظم رهبری به روسای قوای سه گانه و رئیس مجمع تشخیص مصلحت نظام ابلاغ شد. در بند 16 این ابلاغیه، آمده: «ممنوعیت ورود نیروهای مسلح، قوای سه گانه اعم از وزارتخانه ها و دستگاه های تابعه آنها، دستگاه های اطلاعاتی و امنیتی، سازمان ها، نهادها و شرکت های دولتی و نهادهای عمومی در دسته بندی های سیاسی و جناحی انتخاباتی و جانبداری از داوطلبان».پس از ابلاغ این سیاست ها از سوی مقام معظم رهبری، سردار «رسول سنایی راد»، معاون سیاسی سپاه، گفته بود: «نیروهای مسلح پیش از ابلاغ این سیاست ها نیز مقید به ضوابطی بودند که هم از سوی امام خمینی(ره) و هم از سوی مقام معظم رهبری خطاب به نمایندگان شان و به طور عام به نیروهای مسلح و شاید به طور خاص به سپاه پاسداران توصیه شده بود. ابلاغ این سیاست ها، تاکیدی بود بر آنچه در گذشته هم وجود داشته است». او تاکید کرده بود که «بند 16 سیاست های کلی انتخابات به این معنا نیست که الزاما پیش از ابلاغ این سیاست ها، مسئله ای یا تخلفی صورت گرفته باشد یا در آینده بخواهد مسئله خاصی اتفاق بیفتد». او درعین حال گفته بود: «نیروهای مسلح باید همان طور که در خارج از مرزها شناخت خوبی از عرصه میدانی دارند و دشمن شناسی دقیقی دارند، در داخل نیز احزاب و گروه ها را به طور دقیق بشناسند تا خدای نکرده اگر حزبی یا گروهی انحراف پیدا کرد؛ به عنوان چشمان بیدار مجموعه ای که حافظ امنیت و موجودیت نظام است، وارد میدان شوند». تقابل دولت با یک نهاد نظامی اصلا بی معناستمعاون حقوقی رئیس جمهوری در ادامه گفت وگو با «خبرآنلاین» درباره تلاش تخریب کنندگان برای مقابل هم قراردادن دولت و سپاه گفت: «متاسفانه برخی جریانات تخریبگر در چهار سال گذشته، همواره علیه دولت یا بعضا شخص آقای رئیس جمهور فعال بودند و فعالیت شان را متوقف نکردند و دوباره فصل جدیدی را شروع کردند». او افزود: «سپاه به عنوان یکی از نهادهای نظامی در کنار ارتش و نیروی انتظامی وظایف ذاتی، قانونی و حقوقی دارد و وظایف خود را انجام می دهد.دولت نیز یک قوه بزرگ است؛ بنابراین تقابل دولت با یک نهاد نظامی اصلا بی معناست و به نظر می رسد این شیطنت های رسانه ای است. بعضا هم ممکن است القائات بیگانه باشد و متاسفانه در داخل هم برخی تکرار می کنند». انصاری گفت: «سپاه به عنوان یک نهاد نظامی که از ابتدای انقلاب بوده و هست، تاکنون نقش بزرگی در کشور ایفا کرده و خواهد کرد. دولت هم طبق قانون در جهت تقویت بنیه دفاعی از همه نیروهای مسلح و نظامی و انتظامی حمایت کرده و این کار را ادامه خواهد داد. در مجموع اساسا این بحث ها انحرافی و مشکوک است که نباید به آنها دامن زده شود». تاکید فرمانده کل بر عدم دخالت نیروهای سپاهاسفند ماه سال گذشته سردار «محمدعلی جعفری»، فرمانده کل سپاه پاسداران، گفته بود: «احدی در سپاه چه از پاسداران و چه از فرماندهان مانند گذشته حق دخالت سیاسی و جناحی در انتخابات و تخریب کاندیداها را ندارند. دستگاه های نظارتی در سپاه موظف شده اند اجرای این مهم را با حساسیت و دقت به طور مستمر دنبال و کنترل کرده و با متخلفان بدون اغماض برخورد کنند». پیش از این، تخلف از سوی برخی افراد در سپاه پاسداران با واکنش مقامات این نهاد نظامی روبه رو شده بود. تیر ماه 1391 سردار محمدرضا یزدی، معاون حقوقی آن زمان سپاه که به تازگی به فرماندهی سپاه محمد رسول الله(ص) تهران منصوب شده، در مصاحبه با هفته نامه «پنجره» در این باره صحبت کرده بود. او در پاسخ به این سوال که «آیا در این انتخابات (مجلس نهم) گزارش‎‎هایی از دخالت پرسنل سپاه در سیاست داشتید که با آ‎نها برخورد هم شده باشد؟»، گفته بود: «در این انتخابات هنوز گزارش مستندی نداشتیم، ولی در انتخابات ریاست‎جمهوری دوره قبل (سال 88) افرادی بودند که با آنها برخورد و از سپاه اخراجشان کردیم». قانون چه می گویداما در قانون «مجازات جرائم نیروهای مسلح»، حضور و دخالت نیروهای مسلح در فعالیت های سیاسی ماده ای را به خود اختصاص داده است. این قانون نهم دی ماه 1382 در مجلس شورای اسلامی تصویب و 25 دی ماه همان سال شورای نگهبان آن را تایید کرد. قانون «مجازات جرائم نیروهای مسلح»، تعریفی از افراد نظامی ارائه کرده است؛ در ماده یک این قانون آمده: «دادگاه های نظامی به جرائم مربوط به وظایف خاص نظامی و انتظامی همه افراد زیر که در این قانون به اختصار «نظامی» خوانده می شوند، رسیدگی می کنند:الف- کارکنان ستاد کل نیروهای مسلح جمهوری اسلامی ایران و سازمان های وابسته.ب- کارکنان ارتش جمهوری اسلامی ایران و سازمان های وابسته.ج- کارکنان سپاه پاسداران انقلاب اسلامی ایران و سازمان های وابسته و اعضای بسیج سپاه پاسداران انقلاب اسلامی.د- کارکنان وزارت دفاع و پشتیبانی نیروهای مسلح و سازمان های وابسته.ه- کارکنان مشمول قانون نیروی انتظامی جمهوری اسلامی ایران.و- کارکنان وظیفه از تاریخ شروع خدمت تا پایان آن.ز- محصلان- موضوع قوانین استخدامی نیروهای مسلح- مراکز آموزش نظامی و انتظامی در داخل و خارج از کشور و نیز مراکز آموزش وزارت دفاع و پشتیبانی نیروهای مسلح.ح- کسانی که به طور موقت در خدمت نیروهای مسلح جمهوری اسلامی ایران هستند و طبق قوانین استخدامی نیروهای مسلح در مدت مزبور از اعضای نیروهای مسلح محسوب می شوند». دو تبصره هم به این قرار به ماده نخست قانون منضم شده است: تبصره اول: «جرائم نظامی و انتظامی کارکنان مذکور که در سازمان های دیگر خدمت می کنند، در دادگاه های نظامی رسیدگی می شود».تبصره دوم: «رهایی از خدمت مانع رسیدگی به جرائم زمان اشتغال نمی شود».اما در ماده 40 این قانون 137 ماده ای که در «مرکز پژوهش های مجلس شورای اسلامی» در دسترس است، درباره ورود نظامیان به سیاست و انتخابات صحبت و برای آن مجازات هایی معین شده است. در این ماده آمده: «عضویت کارکنان نیروهای مسلح در سازمان ها، احزاب و جمعیت های سیاسی و مداخله یا شرکت یا فعالیت آنان در دسته بندی ها و مناقشه های سیاسی و تبلیغات انتخاباتی ممنوع است و مرتکبان به شش ماه تا سه سال حبس محکوم می شوند و درهرحال ادامه خدمت یا رهایی این گونه افراد از خدمت به عهده هیئت های رسیدگی به تخلفات نیروهای مسلح است». منع دخالت نظامیان در سیاست در وصیت نامه امام (ره)البته مهم ترین مورد منع حضور نظامیان در فعالیت های سیاسی، در وصیت نامه سیاسی-الهی امام خمینی(ره) بیان شده بود. در وصیت نامه امام خمینی(ره) تاکید شده است: «وصیت اکید من به قوای مسلح آن است که همان طور که از مقررات نظام، عدم دخول نظامی در احزاب و گروه ها و جبهه ها است به آن عمل نمایند؛ و قوای مسلح مطلقا، چه نظامی و انتظامی و پاسدار و بسیج و غیر اینها، در هیچ حزب و گروهی وارد نشده و خود را از بازی های سیاسی دور نگه دارند. در این صورت می توانند قدرت نظامی خود را حفظ و از اختلافات درون گروهی مصون باشند».ایشان وصیتی هم به فرماندهان نظامی داشتند: «بر فرماندهان لازم است که افراد تحت فرمان خود را از ورود در احزاب منع نمایند. و چون انقلاب از همه ملت و حفظ آن بر همگان است، دولت و ملت و شورای دفاع و مجلس شورای اسلامی وظیفه شرعی و میهنی آنان است که اگر قوای مسلح، چه فرماندهان و طبقات بالا و چه طبقات بعد، برخلاف مصالح اسلام و کشور بخواهند عملی انجام دهند یا در احزاب وارد شوند که - بی اشکال به تباهی کشیده می شوند - و یا در بازی های سیاسی وارد شوند، از قدم اول با آن مخالفت کنند و بر رهبر و شورای رهبری است که با قاطعیت از این امر جلوگیری نماید تا کشور از آسیب در امان باشد».
                