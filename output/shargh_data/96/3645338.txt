دو‌شنبه ۲۴ مهر ۱۳۹۶
-----------------------------------------
سرمقاله
-----------------------------------------
خنثی سازی بمب ترامپ
-----------------------------------------

                    رویکرد ماه های گذشته دولت آمریکا با وجود تایید سه باره پایبندی کشورمان به برجام از سوی ترامپ، روند خصمانه رو به تزایدی درباره ایران را نشان می دهد. ترامپ به طور مرتب، اوباما، سلف خود را در امضای توافق با ایران نکوهش، ایران را به بی ثبات کردن منطقه متهم و برنامه موشکی ایران را خلاف روح برجام اعلام کرده و دست قانون گذاران آمریکا را در تصویب قوانینی مانند قانون کاستا که یک قانون فرامرزی است، باز گذاشته است. قانونی که با اجماع دو حزب دموکرات و جمهوری خواه و تقریبا با اکثریت مطلق مجلسین سنا و نمایندگان به تصویب رسیده است و به موجب آن آمریکا می تواند تحریم های گسترده و وسیعی را علیه سه کشور ایران، روسیه و کره شمالی اعمال کند. به نظر می رسد راهبرد ترامپ بازگرداندن رویکرد کشورش درباره ایران و زدودن امتیازاتی است که اوباما به ایران داد و بازگشت به دوره قبل از توافق هسته ای. به بیان دیگر باید فضای آینده برجام را حتی در صورت حضور مشروط و دوفاکتوی آمریکا در برجام، با کارشکنی مستمر این کشور علیه این توافق و افزایش فشار بر متحدان اروپایی اش تصور کرد. تردیدی نیست این سخنان حاصل چند ماه کار فشرده تیم سیاسی – امنیتی ضدایرانی ترامپ و لابی های سنگین مخالفان داخلی توافق مانند آیپک، رژیم صهیونیستی و شخص نتانیاهو و برخی از کشورهای منطقه است و برجام در بهترین وضعیت خود به توافقی در حال احتضار تبدیل شده است و حیاتی نباتی خواهد داشت. از این رو شایسته است این تحول در فضایی مدبرانه و فارغ از فضایی هیجانی مورد بررسی و مداقه قرار گیرد. ترامپ برخلاف برخی از اسلاف خود نه یک استراتژیست است و نه سیاست مداری متفکر. رفتار و حرکات او حتی با منش و خلق وخوی دیپلماتیک نیز فرسنگ ها فاصله دارد. با وجود این ترامپ رئیس جمهور کشوری است که قدرتمندترین اقتصاد دنیا و بزرگ ترین و مهلک ترین ارتش و زرادخانه جهان را در اختیار دارد و مهم تر از اینها به هر دلیلی که تصور کنیم، رویکردی کاملا خصمانه در قبال کشورمان دارد. ترامپ تصمیم گیری درباره برجام را به کنگره واگذار کرد ولی از ادبیاتی که درباره ایران در سخنرانی خود استفاده کرد، چنین برداشت می شود که کف خواسته او از کنگره همراهی با این ادبیات و اعلام عدم پایبندی ایران به برجام و در خوش بینانه ترین حالت منوط به مذاکره مجدد در برخی از موارد این توافق مانند حق غنی سازی ایران در پایان دوره پیش بینی شده در توافق و تسری برجام به موضوعاتی مانند برنامه موشکی، منطقه، تروریسم و گروه هایی نظیر حزب الله و حماس است. روشن است که آمریکا تا جایی که ممکن است مایل نیست راسا مبتکر خروج از برجام باشد و ترجیح می دهد هزینه های چنین تحولی را بر دوش ایران بیندازد. این سخنان که به گفته دست اندرکاران سیاست خارجی و امنیت ملی آمریکا چند ماه برای تدوین آن کار شده و کلمه به کلمه آن با دقت و وسواس در جای جای سخنرانی رئیس جمهور گنجانده شده، بیانگر استراتژی و رویکرد جدید آمریکا درباره ایران است. به همین دلیل باید سخنان ترامپ را جدی گرفت و آن را مقدمه یا به قول نظامی ها آتش تهیه برنامه ای تلقی کرد که تیم به شدت امنیتی – نظامی جدید حاکم بر کاخ سفید برای کشورمان طراحی کرده است. در صورت مقرون به صحت بودن این برداشت، ضروری است احتمالات آینده رفتار ترامپ در مقابل کشورمان و جوانب سناریوهای ممکن بررسی شود و راهکارهای برون رفت از این مرحله حساس با کمترین هزینه مورد مداقه قرار گیرد.شرایط امروز ما در فضای بین المللی و موضوع هسته ای کاملا با زمان قبل از برجام متفاوت است. امروز ایران جای پای محکم، استوار و قابل اتکایی در عرصه بین المللی مرتبط با توافق هسته ای دارد و به تعهدات خود در برجام کاملا پایبند است. دبیر کل سازمان انرژی اتمی در هشت گزارش بر این پایبندی صحه گذاشته و آن را تایید کرده است. دیگر کشورهای امضاکننده برجام با انگیزه هایی احتمالا متفاوت ولی یک صدا از برجام (و ایران) حمایت می کنند و به صراحت اعلام کرده اند که برجام توافقی چندجانبه و بین المللی است که قطع نامه 2231 شورای امنیت سازمان ملل متحد بر آن صحه گذاشته است. با این همه نمی توان از واقعیت های کاملا متغیر حاکم بر روابط بین الملل غافل ماند و آن را نادیده گرفت. از رویکرد ترامپ و سخنان او چنین بر می آید که سیاست سازان آمریکا پازل رویکرد جدید آمریکا درباره ایران و راهکارهای تاثیر گذاری و تغییر مواضع متحدان اروپایی و حتی روسیه و چین را مدنظر دارند. به نظر می رسد ایران می تواند هزینه های مواجهه با شرایط حاصل از رویکرد اخیر آمریکا را با اقدامات ذیل به حداقل ممکن کاهش دهد. اول اینکه ضروری است از کشورمان صدایی واحد و موضعی یکسان در برابر سیاست جدید آمریکا به گوش جهانیان برسد. در سیاست خارجی سمی مهلک تر از چندصدایی و اظهارنظرهای گونا گون داخلی در مواجهه با بحران تهدید امنیت ملی وجود ندارد. هرگونه ماجراجویی در گفتار و رفتار در جهت خواست و منافع تندروهای حاکم بر آمریکا و مشوقی برای تداوم سیاست های جنگ طلبانه آنان و وقوع تحولات خسارت بار برای کشور و منطقه خواهد بود. دوم استمرار پایبندی کامل به برجام و پرهیز از هر اقدام و اظهارنظری که شائبه خروج ایران از این توافق بین المللی و ان پی تی را در اذهان جهانی متبادر کند. مواضعی این گونه فرصت مانور را برای آمریکا فراهم و مواضع حامیان برجام را به شدت تضعیف خواهد کرد. روشن است که کشورمان در مقابل این رویکرد آمریکا مخلوع الید نیست و گزینه های متعدد و مقتدرانه ای برای مقابله با شرایط بعد از لغو برجام در اختیار دارد ولی اعلام زودهنگام گزینه های ممکن به دور از درایت است و امری خردمندانه نخواهد بود. سوم اینکه موضع خصمانه برخی دولت های همسایه در تایید و همراهی سخنان ترامپ، نباید ایران را به موضعی تلافی جویانه سوق دهد. پیگیری مجدانه آرام سازی منطقه به ویژه پس از دستاوردهای اخیر در عراق و سوریه و توسل به دیپلماسی بهبود روابط با همسایگان می تواند باطل السحر وعده های دروغین آمریکا به کشورهایی باشد که لاجرم باید در کنار ایران قدرتمند زندگی کنند و نهایتا اینکه با وجود فضای سنگین کنونی، باید در های کشور را به سوی سرمایه گذاران خارجی گشود و برای تسهیل در این مهم مقررات سختگیرانه را برای کلیه شرکت های بین المللی و حتی آمریکایی کنار گذاشت. ممکن است تصور چنین رخدادی در فضای کنونی دور از ذهن باشد ولی طعنه معنی دار ترامپ بازرگان ماجراجو به رئیس جمهور فرانسه درباره شرکت رنو در ایران، حکایت از آن دارد که یک سوی راهبرد جدید آمریکا ناشی از احساس زیان آمریکا در مورد معامله ای است که اوباما و کری بیشترین نقش را در آفرینش آن داشتند ولی همه منافع آن را اروپایی ها، روسیه و چین درو می کنند. از یاد نبریم که جنگ غول های دنیا دیگر بر سر ایدئولوژی و ایسم ها نیست. آنان امروز برای تصرف منابع با یکدیگر می جنگند.
                