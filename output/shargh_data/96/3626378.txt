سه‌شنبه ۲۱‌شهریور ۱۳۹۶
-----------------------------------------
type_unknown
-----------------------------------------
اولتیماتوم به 5 کشور اروپایی
-----------------------------------------

                    شرق: ایران به پنج کشور اروپایی اولتیماتوم داده که هوای خروج از قرارداد برای فروش هواپیماهای پسابرجامی به ایران به سرشان نزند. این موضوع را اصغر فخریه کاشان، قائم مقام وزیر راه و شهرسازی در امور بین الملل عنوان کرده و گفته هیچ مشکلی در اجرای قرارداد خرید هواپیما به وجود نیامده است. او در گفت وگو با ایسنا از درنظرگیری سه احتمال برای نهایی کردن قرارداد خرید هواپیما با کشورهای اروپایی و به ویژه ایتالیا و فرانسه خبر داده و تاکید کرده ایران برای عقد این قرارداد، هیچ عجله ای نداشته و با بررسی تمام ابعاد، دست خود را برای تصمیم گیری باز نگه داشته است. فخریه کاشان البته تاکید کرده که بروز مشکلات در مسیر اجرای قرارداد هم صحت ندارد چراکه ایران توان پرداخت منابع مورد نیاز برای دریافت هواپیماها را داشته؛ علاوه بر اینکه طرف اروپایی نیز بخش زیادی از منابع مالی را تقبل کرده است: «ما 330 میلیون دلار پیش پرداخت داشته ایم و به محض نهایی شدن، فاینانس این پیش پرداخت برای دریافت هواپیماهای بعدی لحاظ شده و قرارداد فرایند اجرائی خود را بدون هیچ مشکلی طی خواهد کرد». او به تعهد ایرباس، بویینگ و ای تی آر هم اشاره کرده و گفته بر اساس این قراردادها، شرکت های هواپیماساز تعهد کردند بخشی از تامین مالی هواپیماهای جدید ایران را خودشان بر عهده بگیرند: «ای تی آر 12 فروند، بویینگ هشت فروند و ایرباس 19 فروند از هواپیماهای فروخته شده به ایران را تامین مالی می کنند». به گفته او، در چارچوب این توافق فاینانس 42 فروند ایرباس، 35 فروند بویینگ و 20 فروند ای تی آر شامل تعهد شرکت طرف قرارداد با ایران می شود که منابع آن در نظر گرفته شده و کار در این حوزه نهایی است. فخریه کاشان البته از کمک 330میلیون دلاری صندوق توسعه ملی به خرید هواپیماهای جدید هم خبر داد و این راه را سومین منبع تامین مالی ایران ایر برای خرید هواپیماهای داخلی دانست.تغییر مسیر در خرید هواپیماهای جدیدقائم مقام وزیر راه و شهرسازی به انتقادهای مطرح شده درباره اعتماد مطلق به طرف های اروپایی و آمریکایی نیز پاسخ داد و گفت طرف ایرانی در میانه راه، مسیر ابتدایی خرید هواپیماها را متوقف کرده و راهبردهای جدیدی در پیش گرفته است. به گفته او، در مسیر اجرای خرید هواپیما از کشورهای اروپایی و آمریکایی، سه حادثه باعث شد ایران مسیر ابتدایی را متوقف کرده و به راهبردهای جدید فکر کند: «نخستین اتفاق در این مسیر، روی کارآمدن رئیس جمهوری جدید آمریکا بود. ترامپ در آغاز کار خود حرف های غیرقابل قبولی را مطرح کرد که نه تنها برای ما که برای طرف های اروپایی نیز پذیرفتنی نبود». دومین اتفاق به وجودآمده در مسیر قرارداد خرید هواپیما نیز موضوعات پیش بینی ناپذیر بوده که فخریه کاشان درباره آنها گفت: «پس از ورود نخستین فروند از هواپیماهای خریداری شده، با مسائل جدیدی روبه رو شدیم که پیش از آن امکان پیش بینی آنها وجود نداشت. مسائلی که در رفتار قطعه سازان، فروشندگان و ارائه کنندگان خدمات به ایران تاثیراتی جدی به وجود می آورد». به گفته او، معامله صورت گرفته میان ایران و شرکت های هواپیماساز بزرگ جهانی از چند نظر معامله ای تازه و منحصربه فرد بود که پیچیدگی های خاص خود را داشت و نتیجه آن این شد که در جریان اجرای این قرارداد به مسائلی برخوردیم که حتی ایرباس و بویینگ نیز آن را پیش بینی نمی کردند. آن گونه که قائم مقام وزیر راه و شهرسازی گفته، طبق اصول ارائه شده از سوی دولت آمریکا، تمام قطعات به کار رفته در هواپیماهای فروخته شده به ایران نیاز به دریافت مجوز ECCN (کد دسته بندی صادرات) دارند:«هر هواپیمایی که به مرحله نهایی تولید رسیده و به خریدار تحویل می شود، 150 هزار آیتم مختلف دارد که همه آنها برای رسیدن به ایران نیاز به دریافت مجوز دارند. برای مثال ما در توافق با ایرباس تخفیف هایی گرفته ایم که بخشی از آنها مربوط به سیمیلاتور (شبیه ساز) پرواز می شود. این دستگاه ها نیز که جزء تعهد ایرباس به ایران محسوب می شوند، نیاز به دریافت مجوز داشتند که باید برای آنها برنامه ریزی دقیقی صورت می گرفت و ما به این نتیجه رسیدیم که باید قبل از تحویل هواپیماها تدارک تمام این مسائل دیده شود». او درباره سومین عامل اثرگذار در تغییر رویکرد ایران نیز توضیح داد: «پس از نهایی شدن نخستین قراردادهای بسته شده میان ایران و هواپیماسازهای بزرگ، مشخص شد که شرایط بازار امروز به نفع ما در حال تغییر است و بسیاری از شرکت ها به دنبال آن هستند که در ایران حضوری جدی داشته باشند. از این رو ما با در نظر گرفتن این اتفاق مهم تلاش کردیم شرایط طوری مدیریت شود که ایران از تمام امکانات موجود در این عرصه استفاده کرده و منافع خود را در بالاترین سطح ممکن لحاظ کند».اولتیماتوم ایرانی به کشورهای اروپاییقرارداد ایران با ایرباس، این شرکت را متعهد کرده که شرایط لازم برای انجام پروازهای نرمال و ایمن را در ایران تامین کند. این در حالی است که اگر ایرباس نتواند این شرایط را فراهم آورد، باید جایگزین خود در این موضوع را اعلام کند. قائم مقام وزیر راه و شهرسازی در این باره نیز گفت از زمان نهایی شدن قرارداد ایران با ایرباس، پنج کشور اروپایی انگلیس، آلمان، فرانسه، ایتالیا و اسپانیا در این موضوع دخیل شده اند: «هر یک از این کشورها سهمی در این بازار دارند و برهم خوردن قرارداد با ایران برای آنها ضررساز خواهد بود. ما با شناخت دقیقی که از شرایط داشتیم، ابتدا قرارداد را با بویینگ نهایی کردیم تا این موضوع فشاری به اروپایی ها وارد کند تا با قدرت و سرعت بیشتری به بازار ایران ورود کنند. در این راستا رقابتی جدی میان اروپا و آمریکا وجود دارد که ما تلاش کردیم از آن نهایت استفاده را ببریم». به گفته او، جریان اولتیماتوم ایران به کشورهای اروپایی از این قرار بوده که «حدود یک ماه و نیم قبل بنده پنج سفیر کشورهای اروپایی در تهران را فراخواندم و رسما به آنها اعلام کردم اگر اروپایی ها به شکلی جدی اجرای قرارداد را پیگیری نکنند، ایران امکان تجدیدنظر در شرایط خود را خواهد داشت. از این رو مقامات این کشورها باید به دولت آمریکا فشار بیاورند تا مجوزهای لازم برای ورود هواپیما و قطعات مورد نیاز آنها را به ایران صادر کند». او همچنین گفت در ماه های گذشته کشورهایی مانند کره جنوبی، ایتالیا، دانمارک و هند اعلام آمادگی کردند تا با ایران توافق های جدی امضا کنند و از این رو طرف های اروپایی به خوبی مطلع هستند استفاده نکردن آنها از شرایط امروز برای خودشان زیان بار خواهد بود: «حتی اگر توافق ایران با این کشورهای جدید نهایی نشده باشد نیز اخباری که در این حوزه به گوش می رسد، شرکت های فعال در ایران را بر آن می دارد که تمام تلاش خود را برای نهایی کردن قرارداد به کار بندند». قائم مقام وزیر راه و شهرسازی روایتی هم از نحوه تعامل با بویینگ داشت و تاکید کرد ترامپ نمی تواند قرارداد بویینگ با ایران را تعلیق کند: «شرکت بویینگ قطعا در آمریکا جایگاه متفاوتی دارد و ترامپ نمی تواند قرارداد فروش هواپیمای این شرکت به ایران را لغو کند زیرا مستقیما مخالف وعده های او در اشتغال زایی است. ما بویینگ را تشویق کردیم که ضمن پیگیری درخواست های خود از دولت آمریکا حضور خود در ایران را گسترده تر کند و با ایرلاین های جدید قرارداد ببندد که توافق با آسمان و قشم ایر جزئی از آن بود». او به این موضوع هم اشاره کرد که تمام این اقدامات صورت گرفته تا قراردادهای فروش هواپیما به ایران در بهترین حالت خود اجرائی شود: «ما از تمام شرایطمان استفاده می کنیم؛ از این رو آنهایی که صحبت از به مشکل خوردن قراردادهای خرید هواپیما می کنند، یا مغرضانه عمل می کنند یا به طور دقیق در جریان قضایا نیستند، تنها یک روی سکه را می بینند. در این راستا هیچ جای نگرانی وجود ندارد و ایران تمام تصمیم ها را بر اساس ارزیابی از منافع و شرایط تجارت بین المللی اتخاذ کرده است». قائم مقام وزیر راه و شهرسازی که دیروز روز پرخبری را پشت سر گذاشت، یک خبر دیگر هم داشت. او گفت تا پایان سال میلادی (دی ماه) سه فروند هواپیمای جدید پسابرجامی وارد ایران می شود. او که با ایلنا گفت وگو می کرد، گفت: تا پایان سال میلادی یک فروند ایرباس جدید و دو فروند هواپیمای ای تی آر وارد ناوگان هوایی کشورمان می شود. او همچنین افزود: طبق قرارداد، یک فروند هواپیمای بویینگ هم فروردین سال آینده به ناوگان ایران ایر اضافه می شود.
                