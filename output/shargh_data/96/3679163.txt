پنج‌شنبه ۳۰ آذر ۱۳۹۶
-----------------------------------------
سرمقاله
-----------------------------------------
«یلدا» نام مستعار چیست؟
-----------------------------------------

                    خیلی فرق می کند که مردمان سرزمینی شناسنامه داشته باشند، پیشینه تاریخی و کلی مناسبت های تقویمی و آداب و رسوم ملی و آیینی و شخصیت های گوناگون حقیقی و اسطوره ای داشته باشند یا از این اندوخته های تاریخی و فراتاریخی بی بهره باشند. سخن در اصل گوهر انسانی انسان ها نیست، که تفاوتی با هم ندارند. سخن در توفیر یک آدم واقعی روی صحنه اجرای تئاتر است با یک آدمک خمیری و دست ساز یا حتی یک شخصیت گرافیکی رایانه ای در یک فیلم انیمیشن خوش ساخت که چه بسا برای بیننده خیلی هم جذاب و مسحورکننده باشد اما به هرحال، معلوم است که دست ساز است و بی بته و پرداخته خیالات سازنده اش. از بختیاری غرور انگیز مردمان این سرزمین که ایران خوانده می شود و پهنه تاریخی و فرهنگی اش بسی فراخ تر از پهنه کنونی جغرافیای آن است، یکی همین شناسنامه داشتن و انبان بزرگ و پرپیمان آداب و آیین های گوناگون است؛ از گذشته های بسیار دور تا اکنون. این پیش درآمد را آوردم که خرسندی ام را از اینکه شناسنامه ایرانی دارم و همدلی ام را از اینکه این همه سرمایه و اندوخته ملی و آیینی و تقویمی داریم، نشان داده باشم. اما سخن اصلی این نوشته چیز دیگری است. «یلدا» را مجال و بهانه ای برای پرداختن به این پرسش می کنم که: «آیا توجه و اشتیاق و اهتمام به آداب و رسوم ملی و آیینی ایرانیان از گذشته تاکنون، نشانه ای است از نوعی باستان گرایی شکلی یا کوششی هوشمندانه و زیرکانه و زمان مند است برای بازآفرینی و تروتازگی اصل شناسنامه و همبستگی یک ملت؟». برداشت من این است که با وجود یکسانی کلی شکل و قیافه و کالبد آداب و رسوم گوناگون ایرانیان در گستره تاریخ چندهزارساله، اما رد پای هنر «معاصرسازی» را در درون مایه های نوبه نو، به اقتضای اوضاع و احوال زمانه در چگونگی برگزاری بسیاری از مناسبت ها می توان دید. «یلدا» خواه در واژگان سریانی و به معنای «زایش» باشد، خواه در نگرش آیین مهر، نویدبخش برآمدن خورشید و روشنی روز در پس بلندترین شب یا حتی با نام «شب چله» در نگرش عرفانی خطه خراسانی اش پیوندی با «چله نشینی» داشته باشد یا حتی اگر تنها و تنها نشانه پایان یک فصل و آغاز فصلی دیگر باشد، در هر دوره ای نام مستعار یک چیز است. چیزی که در عین یگانگی در بنیان و گوهر اصلی اما چه بسا نشانه یا دلالتی از آنچه به گونه ای ویژه زمانه درون و زیر پوست کالبد مردمان این سرزمین می جوشد.آشکارتر بگویم: «یلدا» همچون نوروز یا هر مناسبت تقویمی دیگر، با همه آداب به ظاهر یکسان و تکرارشونده شان و البته درون مایه پایدار تاریخی – فرهنگی شان، بسته به احوال روزگار ایرانیان، نام مستعار احوال، خواسته ها و آرزوهای مردمان این سرزمین است. «یلدا»ی این روزگار مردم ایران، نام مستعار چیست؟ برداشت من این است که با وجود همه ناخرسندی ها، ناکامی ها، فرازونشیب ها، دغدغه های گاه توان فرسا و طاقت کش برای برخورداری از یک وضعیت شایسته و درخور شخصیت و منزلت و کوشش های دیرپای این ملت، «یلدا»ی اکثریت بزرگ جامعه ایران امروز نام مستعار جشن «یگانگی شناسنامه ملی و همدلی برای درمان دردهای مشترک و کوشش برای رسیدن به آرمان و آرزوهای مشترک» است. ایرانیان، این «قلندران» شب های دراز، «یلدا» را به خوبی و شایستگی، هریک به اندازه ای که می توانند به شور و همنشینی و شادمانی همدلانه برای فصلی که روزهای آفتابی بلندتری دارد، دورهمی برگزار می کنند. فرخنده باد. *رئیس کمیسیون فرهنگی مجلس ششم
                