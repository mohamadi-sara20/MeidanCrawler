دو‌شنبه ۸ خرداد ۱۳۹۶
-----------------------------------------
سرمقاله
-----------------------------------------
ایران، اروپا و آمریکا
-----------------------------------------

                    در طول حیات جمهوری اسلامی ایران، باوجود هم نظری و اتحاد اصولی ایالات متحده آمریکا و اروپا درباره ایران، دوره هایی نیز تجربه شده است که در آن این دو کنشگر جهانی با هم درباره ایران اختلاف نظر داشته و مسیر متفاوتی را پیموده اند. به نظر می رسد امروز پس از مدت ها هم گرایی اروپا و آمریکا در قبال جمهوری اسلامی ایران، یک بار دیگر در چنین جایگاه و شرایطی قرار گرفته ایم. آمریکا به سردمداری ترامپ از بازبینی برجام و مهار نقش و نفوذ ایران در منطقه سخن می راند و در نقطه مقابل اروپاییان بر پایبندی خود به برجام و حفظ آن تاکید دارند و از تعامل با ایران در پسابرجام صحبت به میان می آورند. این یک اختلاف نظر واقعی است؛ هرچند ممکن است مقطعی باشد. اتحادیه اروپا و آمریکای ترامپ در شرایط فعلی دست کم در چند مسئله مهم در ارتباط با ایران دچار اختلاف نظر هستند. مهم ترین و اصلی ترین مسئله، توافق هسته ای موسوم به برجام است. دونالد ترامپ که وارث برجام بوده و در هیچ یک از مذاکرات منتهی به توافق نقشی نداشته، اگرچه تاکنون به تعهدات کلی ایالات متحده در توافق هسته ای پایبند مانده، اما تحت تاثیر مخالفان داخلی آمریکا اهمیت تاریخی این توافق و مسیر دشواری را که برای دستیابی به آن پیموده شده درک نکرده و بدون تامل جدی در عواقب آن گاه از لغو و بازبینی برجام سخن می گوید. در سوی دیگر ماجرا اما اتحادیه اروپا برجام را بزرگ ترین دستاورد دیپلماتیک خود در قرن حاضر می داند و با توجه به گام های مفید و موثری که برای بهره برداری از دستاوردهای پسابرجام در روابط با ایران برداشته است، حفظ و پایبندی به آن را در عداد منافع اساسی خود لحاظ می کند و تاکنون بارها به مقامات دولت جدید آمریکا در مورد لزوم و ضرورت پایبندی به این توافق هشدار داده است.دومین اختلاف مهم درباره منشا تروریسم و بی ثباتی در منطقه است. ایالات متحده به رهبری ترامپ در سفر اخیری که به عربستان سعودی داشت، مطابق با انتظار و آنچه ازپیش هماهنگ شده، ایران را منشا بی ثباتی و محور تروریسم و افراطی گری در منطقه خواند. هزینه این دست موضع گیری های غلط و غیرواقع بینانه برای آمریکایی هایی که فرسنگ ها دور از کانون ناآرامی های خاورمیانه قرار دارند و در مقایسه با اروپا کمتر تحت تاثیر آثار مخرب حملات تروریستی قرار گرفته اند نه تنها بسیار پایین است، بلکه از قبل طرح آن و دامن زدن به ایران هراسی دروغین می توانند قراردادهای تسلیحاتی سنگینی را نیز به سعودی ها تحمیل کنند، اما درپیش گرفتن این رویکرد برای اتحادیه اروپا به معنای فریب خود و گرفتارشدن هرچه بیشتر در دام ناامنی، بی ثباتی و تروریسم است. درست همان زمانی که ترامپ با خیالی آسوده تر از اروپاییان نمایش تبلیغاتی خود را اجرا می کند، در اروپا و در منچستر انگلیس اقدام تروریستی مهیب دیگری رخ می دهد. بنابراین، دستیابی به منشا حقیقی تروریسم برای آینده امنیت اروپا حیاتی است و اتحادیه اروپا نمی تواند همانند ترامپ با خودفریبی و وارونه جلوه دادن منشا تروریسم، امنیت اتحادیه و شهروندان خود را وجه المصالحه مطامع ناپایدار سیاسی و تجاری کند. تکرار و تعدد رخدادهای تروریستی در جای جای اروپا و کشف سرمنشا آنها به محافل اروپایی ثابت کرده که عاملان ترور به اتفاق دست آموز وهابیونی هستند که در منطقه عوامل خود را آموزش می دهند و آنها را سازماندهی می کنند. از همین جاست که اختلاف سوم میان اروپا و آمریکا خودنمایی می کند. بالطبع زمانی که در مورد منشا تروریسم و بی ثباتی اختلاف نظر وجود داشته باشد، در مورد نحوه مواجهه با آن نیز اختلاف نظر وجود خواهد داشت.از همین جا باید فهمید چرا زمانی که ترامپ هم نوا با متحدان عرب منطقه ای خود بر طبل ایران هراسی کوبیده و از منزوی کردن و مهار ایران سخن می راند، اتحادیه اروپا و اعضای آن نه تنها روی خوشی به این سخنان نشان نمی دهند، بلکه با استقبال از نتیجه انتخابات ریاست جمهوری ایران، از تعامل و تعمیق هرچه بیشتر روابط دوجانبه در پیام های تبریک خود سخن می گویند و از همکاری های منطقه ای با ایران برای حل معضل تروریسم استقبال می کنند.
                