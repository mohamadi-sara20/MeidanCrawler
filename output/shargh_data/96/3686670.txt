پنج‌شنبه ۱۴ دی ۱۳۹۶
-----------------------------------------
سرمقاله
-----------------------------------------
از صندوق قرض الحسنه تا موسسه مالی
-----------------------------------------

                    روزنامه های یکی، دو سال اخیر را که ورق بزنیم، اخبار مربوط به موسسات مالی و نیز اخبار مربوط به اختلاس های میلیاردی، در صفحات مختلف تکرار می شود؛ واقعیتی تلخ که عده ای از سال ها قبل به فکر سوء استفاده از منابع مالی کشور بودند. سیر همین صندوق های قرض الحسنه را که به موسسات مالی تبدیل شدند، دنبال کنید؛ در بحبوحه انقلاب وقتی نظم اقتصادی دچار اختلال شد، عده ای از مذهبیون صادق درصدد برآمدند تا از منابع مالی خود و دوستانشان به کمک مردم نیازمند بیایند و هسته اولیه صندوق های قرض الحسنه در مساجد و در حجره های بازار شکل گرفت. بعد از پیروزی انقلاب، نظارت بر این صندوق ها به نیروی انتظامی داده شد. سپس وزارت تعاون وظیفه صدور مجوز صندوق ها را که دیگر با عنوان موسسه مالی دارای اسم و رسمی شده بودند، بر عهده گرفت. در دولت سابق، در چشم برهم زدنی، موسسات رنگارنگ و عمدتا با اسامی محترم برای مردم در گوشه و کنار شهرها قد برافراشتند و با تبلیغات رنگارنگ و بهره هایی بالاتر از بانک ها، مشتری جلب کردند. میزان بهره به اندازه ای بود که عده ای را وسوسه کند با فروش اموال غیرمنقول و تبدیل اموال منقول خود به پول، در این صندوق ها سرمایه گذاری کنند. از آن طرف، شگردهای جدیدی مانند «پدیده شاندیز» که در پربیننده ترین ساعات شبانه روز با پرداخت پول های کلان آگهی های تلویزیونی خود را از شبکه های مختلف به خورد مردم می داد، روی دست موسسات مالی بلند شد. سقف و میزان بهره آن نقل محافل مالی و حقوقی بود. کمتر نشست و میهمانی ای پیدا می شد که مشوق و مبلغ موسسات رنگارنگ مالی و پدیده هایی مانند شاندیز نباشد. مسابقه ای درگرفته بود که باید نقدینگی را از کارگاه های کوچک اشتغال گرفته و به این موسسات خلق الساعه تحویل دهند. کسی از مسئولان سوال نمی کرد انتهای این راه به کجا ختم می شود؟ هر روز کارگاهی تعطیل و عده ای بی کار می شدند. وقتی اندک سرمایه مردم به سوی این موسسات سوق پیدا کرد و بهره های غیرمتعارف نظم مالی آنها را برهم زد، سپرده گذاران به فکر افتادند سرمایه خود را نجات دهند. توقف صندوق ها و تحرک سپرده گذاران این سوال را مطرح کرد که ناظر این موسسات چه نهاد و مرجع اقتصادی ای بود؟ از منظر حقوقی، بانک مرکزی وقت که باید پاسخ گو می بود، ماجرا را به وزارت تعاون و وزارت تعاون به بانک مرکزی احاله داد و مردم پشت درهای بسته موسسات مالی گرفتار آمدند. به باور نگارنده، نطفه اولیه اعتراض های امروز مردم به این شکل بسته شد و نقطه جوش آن عدم پاسخگویی بود.اجتماعات اولیه که می شد به روش قانونی پاسخ داده شود، با سکوت مسئولان روبه رو شد. شیوه داوری تیم اقتصادی دولت بین موسسات مالی و سپرده گذاران مطابق قانون نبود. اگر فلان صندوق یا موسسه مالی ورشکسته است چون کار تجاری انجام می داد، باید تابع قانون تجارت باشد؛ یعنی عملیات تجاری موسسه ورشکسته یا در حال انحلال، متوقف شده و سرمایه آن حسابرسی و میزان سرمایه و بدهی مشخص شده و با روش قانونی و مشخص بین همه طلبکاران تقسیم می شد. اینکه گفته شده 98 درصد از طلبکاران به طلب خود رسیده اند و تنها دو درصد باقی مانده اند، درست نیست. طلب 98 درصد چقدر بوده و مانده دو درصد چقدر؟ موضوع مهم دیگر، اجرای قانون اساسی در همه زمینه های مالی است. بر اساس اصل 53 قانون اساسی، دریافت های دولت در حساب های خزانه داری کل متمرکز می شود و همه پرداخت ها در حدود اعتبارات مصوب به موجب قانون انجام می گیرد. این اصل یکی از مظلوم ترین اصول قانون اساسی است؛ زیرا بخش عمده ای از درآمدهای عمومی به بهانه های مختلف مطابق اصل 53 قانون اساسی به خزانه واریز نمی شود و بهانه آن عام المنفعه بودن و... است. شرکت ها و موسساتی هستند که خود را مشمول اصل 53 نمی دانند و مهم تر اینکه مالیات هم نمی دهند. همین مطلب باعث شفافیت نداشتن مالی می شود. موسسات و نهادهای خاص، این روش را همچنان دنبال می کنند. باید پذیرفت تحت هر شرایطی باید درآمدهای عمومی به خزانه واریز شود و مهم تر اینکه هیچ عمل اقتصادی ای نمی تواند به هر بهانه ای خود را از پرداخت مالیات معاف کند. زمینه اعتراض های مردمی در همین مسائل ساده باید جست وجو شود. وقتی فلان نهاد، ده ها شرکت تجاری و اقتصادی در زیرمجموعه خود دارد و به عنوان رقیب وارد بازار اقتصاد و تجارت می شود، اما از پرداخت مالیات خودداری و درآمد حاصله از فعالیت آن وارد خزانه نمی شود، برای مردم ابهامی جدی پدید می آید. مردم وقتی از زبان مسئولان می شنوند میلیاردها دلار کالای قاچاق از مرزهای مختلف و مبادی وارد کشور می شود، چه واکنشی نشان خواهند داد؟
                