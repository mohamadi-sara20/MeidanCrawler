چهار‌شنبه ۲۴ خرداد ۱۳۹۶
-----------------------------------------
سرمقاله
-----------------------------------------
هدف، جام جهانی متفاوت
-----------------------------------------

                    صعود تیم ملی فوتبال ایران به جام جهانی موفقیت باارزشی در عرصه ورزش و البته فوتبال است. ارزش این صعود از آنجا که در فوتبال رقابت ها بسیار به یکدیگر نزدیک است، بیشتر هم می شود. بااین حال موردی که باید اینجا بیشتر درباره اش گفت، شاخصه های مثبت و خوبی است که صعود تیم ملی ایران را ارزشمندتر می کند: شاخصه نخست این است که توانستیم در فاصله دو هفته مانده به پایان بازی های انتخابی جام جهانی صعودمان را مسجل کنیم. شاخصه دوم، گل نخوردن در هشت بازی این مرحله است که خود نشان از ساختار خوب دفاعی تیم ملی دارد. شاخصه سوم که به نظرم می تواند از دو مورد دیگر برجسته تر باشد، استفاده از بازیکنان جوان و آینده دار در ترکیب تیم ملی است و در نهایت برای شاخصه چهارم هم باید به القای «تفکر نباختن» به تیم صحبت کرد؛ تیم ملی کشورمان الان مدت هاست در بازی های مرحله انتخابی و کلا بازی هایی که انجام داده، شکست نخورده است. نکته مهمی که نباید در لابه لای تحلیل صعود به جام جهانی گم شود، «تیم بودن» تیم ملی ایران است؛ به این معنی که ایران در حالی سهمیه حضور در جام جهانی را گرفته که هیچ بازیکن ستاره و بزرگی را در اختیار ندارد. ترکیب تیم شامل چند لژیونر شاغل در اروپا و بازیکنان جوانی است که در دو، سه سال گذشته خودشان را به سطح اول فوتبال ایران رسانده و چهره شده اند.حال که مبحث صعود به جام جهانی تمام شده، باید رو به آینده نگاه کرد؛ اینکه چه دستورالعملی اتخاذ شود تا جام جهانی روسیه متفاوت تر از بقیه جام های جهانی باشد که ایران در آن حضور پیدا کرده است. به صورت کلاسیک، تمام تیم های بزرگی که به جام جهانی می روند براساس برنامه های مدونی که از پیش تعیین کرده اند عمل کرده و به راهشان ادامه می دهند. پس در گام اول ترسیم یک برنامه مدون و جامع امری اجتناب ناپذیر است. طبیعی است که در این راه، با توجه به شرایط موجود، چاره ای به غیر از برگزاری اردوهای متعدد در مکان هایی که شرایطی مشابه با کشور روسیه داشته باشند، وجود ندارد. در گام بعدی هم موضوع دیدارهای تدارکاتی مطرح می شود؛ اینکه با تیم های خوب و درجه یک فوتبال دنیا بازی کنیم. نباید فراموش کرد در شش سالی که کی روش سرمربی تیم ملی فوتبال کشورمان بوده، به غیر از بازی با سوئد و البته شیلی، با دیگر تیم هایی که به صورت تدارکاتی بازی کرده ایم، محک چندان جدی ای نخورده ایم چون غالبا در زمره تیم های ضعیف و درجه چندم بوده اند. نباید به جای دوری اشاره کرد؛ کره و ژاپن دو تیم آسیایی هستند که با پرداختن پول به کشورهای صاحب فوتبال با آنها بازی تدارکاتی می کنند و بهره لازم را هم می برند. مواردی که عنوان شد، بیشتر موارد فوری و فورس ماژورند وگرنه برای داشتن جام جهانی موفق باید از داخل و لیگ داخلی شروع کرد. اگر قرار باشد فوتبال ایران در عرصه بین المللی موفق باشد باید ساختار و نظام باشگاه داری اصلاح شوند. متاسفانه درحال حاضر این ساختار بسیار ضعیف است و اختلاف زیادی با استانداردهای بین المللی دارد. باشگاه های ما فقط برچسب باشگاه های حرفه ای را روی خود دارند و در عمل حرفه ای نشده اند. آنها هنوز نگاهشان به جیب دولت است درحالی که باید کفایت مالی داشته باشند و ترازنامه شان مثبت شود؛ موردی که یافت نمی شود مگر به صورت محدود. شاید الان با توجه به اینکه فرصت کمی برای آماده شدن تیم ملی برای جام جهانی وجود دارد، این موضوع دور از ذهن باشد.ولی این طرحی است که در سال 1998 که تیم ملی را همراهی می کردم دادم و از همان زمان تا به حال، همچنان در حد طرح باقی مانده و عملی نشده است پس اگر قرار باشد فوتبال ملی، مدون و با برنامه جلو برود و نیازی به استفاده از برنامه های گلخانه ای نباشد، بهترین راه حل همین اصلاح ساختار باشگاه داری در ایران است.تا آن زمان اما می شود دلخوش به پرورش استعداد در مسابقات و اردوها بود؛ پرواضح است که چنین رویکردی توسعه پایدار نیست و به عبارتی همان کارکرد به شیوه گلخانه ای است. البته برای برون رفت از مشکلی که الان در آن گیر افتاده ایم، همان طور که در بالا عنوان شد، چاره ای به غیر از برگزاری اردوهای متعدد نیست. ضمن اینکه نباید از نقش فدراسیون برای مدیریت و حکمیت بین برنامه های تیم ملی و برنامه باشگاه ها غافل شد؛ پیش تر دیدیم که همین تداخل اردوها اختلافاتی را به بار آورد، ولی اینجا فدراسیون باید به عنوان عنصری فعال وارد شود و خودش حرف اول و آخر را بزند.نکته دیگری که در انتها باید به آن اشاره کنم، گریز به یکی از همان راه حل های ابتدای بحث است: برگزاری بازی های تدارکی خوب. گفتیم که کره و ژاپن پول خوبی می دهند و با تیم های خوب بازی می کنند، حال اینکه چرا ما نمی توانیم چنین کاری کنیم محل سوال است؛ فقط به عنوان مثال بگویم «اگر بخواهیم می توانیم»؛ چون پیش تر تیمی مثل بایرن مونیخ را به ایران کشانده ایم. آیا تامین مثلا دو میلیون دلار برای فدراسیون فوتبال کار دشواری است؟ این فدراسیون به راحتی می تواند با فراهم کردن شرایط چند اسپانسر، بخش اعظمی از این پول مورد نیاز را فراهم کند و تجربه بازی با تیم های بزرگ را به تیم ملی کشورمان هدیه کند. شاید صحبت از پول زیاد برای یک بازی مهم باشد، ولی فراموش نکنیم که این هزینه زیاد، عایدی زیادی هم نصیب تیم ملی می کند.
                