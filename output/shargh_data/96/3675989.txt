شنبه ۲۵ آذر ۱۳۹۶
-----------------------------------------
type_unknown
-----------------------------------------
انتخاب بین دو راه
-----------------------------------------

                    تهران، ایرانی کوچک است. «کشوری» است در دل کشور بزرگ ایران. به شهر تهران باید فراتر از ساخت کالبدی آن نگریست؛ شهری که بر ساخت فرهنگی، اجتماعی و اقتصادی ویژه و پیچیده ای متکی است. بیش و پیش از «بافت کالبدی» تهران باید «بافت فرهنگی»، «بافت اجتماعی»، «بافت اقتصادی» و حتی «بافت سیاسی» آن را شناخت و ضعف ها، قوت ها، فرصت ها و تهدیدهای پیش رو را مورد مطالعه قرار دارد. هر فرصت و تهدیدی که فراروی سرزمین پهناور ماست، در ابعادی کوچک تر و گاه در همان ابعاد در برابر تهران قرار دارد. شهر تهران، تنوعی از فرهنگ های نقاط مختلف سرزمین ایران را در خود گرد آورده است. تنوع فرهنگی نه تنها تپندگی و شور زندگی را در شهر برمی انگیزد، بلکه عاملی اقتصادی است که برای شهر فرصت های مختلف ایجاد می کند. بسیاری از اینها امید به بهترشدن تهران را نوید می دهد. روندهایی که در طول چند دهه جامعه ایران را دستخوش تغییراتی شتابان و پردامنه کرده است، وجوه مختلف زندگی ما را؛ از بعد فردی و خلق وخو و روان انسان ایرانی گرفته تا ساختارهای جمعیتی، اقتصادی، اجتماعی و فرهنگی دربر گرفته است. جامعه ایران در طول چهار دهه، از جامعه ای با جمعیت روستایی به جامعه ای با جمعیت شهری تبدیل شده است. تهران، مهم ترین شهر، کانون تپنده این تغییرات و دیگ درهم جوش فرهنگ های گوناگون و اصیل جامعه ایرانی برای رسیدن به فصل مشترکی از مفهوم ملیت است.شکی نیست که اداره شهرها و مدیریت شهری در روزگار معاصر، چالشی فراگیر است که همه سکونتگاه های شهری جهان و به ویژه کلان شهرهای درحال توسعه را دربر گرفته است. شهر تهران نیز که از پیش از پیروزی انقلاب با مسائل پیچیده و درهم تنیده فراوانی درگیر بوده است، از این قاعده مستثنا نیست. ازاین رو یافتن راهبردها و راهکارهای مناسب تر اداره آن در وضعیتی پایدار و شایسته، تلاشی سترگ می طلبد که باید با دوراندیشی و همه جانبه نگری همراه باشد. از ابتدای پذیرش مسئولیت در شهرداری تهران، دو راه پیش رو وجود داشت؛ توسعه فیزیکی درون شهری مانند ایجاد و ساخت خیابان و بزرگراه و پل و مترو، برج های عظیم و گسترش کارگاه ساختمانی که شهر به آن دچار است یا بهبود کیفیت زندگی شهر از طریق کاهش آسیب های اجتماعی، تقویت کسب وکار، توزیع خدمات و امکانات شهری، توزیع ثروت شهری، بهبود زیست محیطی شهر، تقویت هویت شهر، ترمیم اوضاع فرهنگی و... با نگاه انسان محور. شکی نیست که انتخاب هر یک از این دو راه برمبنای نادیده گرفتن بخش دیگر نیست که در این صورت توسعه پایدار، متوازن و موزون شهری اتفاق نخواهد افتاد، اما دغدغه و مسئله این است که تهران 1400 به کدام راه و روش برای مدیریت بیشتر نیاز دارد.شهر برای انسان ها ساخته می شود و از روابط انسانی و ساختار اجتماعی هویت می پذیرد. بنابراین محور و رویه حرکتی باید در جهت ارتقای کیفیت زندگی شهروندان و آرامش و آسایش انسان ها تنظیم شود و به اجرا درآید. در این نگاه است که مردم تدریجا شهرداری را از آن خود می دانند، به آن اعتماد می کنند و نسبت به شهر و مسائل و مشکلات آنها احساس تعلق و مسئولیت می یابند و رابطه ای ارگانی و صمیمی میان مردم و این نهاد برقرار و امید به آینده ای بهتر برانگیخته می شود. تنها با این امید است که ظرفیت عظیم و نیروی بزرگ اندیشه «مردم»، پشت سر شهرداری بسیج می شود و در تصمیم سازی ها و سپس در مرحله اجرا و نظارت به مدد مدیریت شهری می آید. این نکته را هم تاکید کنم که جهانیان درک کرده اند که شیوه برنامه ریزی شهرها جدا از شیوه تفکر، رفتار و زیست مردم نیست.مردم، نخستین و مهم ترین پیشروان تغییر در شهرها هستند، بنابراین برای رسیدن به شهر انسان محور و ارتقای کیفیت زندگی شهروندان باید به گونه ای برنامه ریزی کرد که آنان در مقایسه با هر گروه دیگری حساسیت و دغدغه بیشتر را به زندگی و زیست در شهر خود داشته باشند.در «تهران جدید» شهروندان باید هویت فردی و اجتماعی خود را داشته باشند و در عین افزایش حس تعلق، به تنوع و تکثر همه فرهنگ ها و مذهب ها و سنت ها احترام بگذارند. زندگی مدرن امروز خواست اکثریت شهروندان تهرانی است. استفاده از حمل ونقل مدرن، وجود بازارها و مال های گونا گون، مراکز شادی و نشاط، سالن های سینما و مراکز فرهنگی جذاب، ارتباطات شهری هوشمند و... ازجمله خواست های شهروندان است، اما نباید این مدرن بودن، باعث شود جایگاه فرهنگی و هویتی شهر و معماری و شهرسازی سنتی و بومی که میراثی برای آیندگان است فراموش شود.اعتقاد دارم که مهم ترین ابزار حل مسائل پیچیده تهران، مشارکت مردم و استفاده حداکثری از تمامی منابع، امکانات و توان مدیریتی ایرانیان است.مشکل تهران فقدان برنامه نیست، مشکل ناکارآمدی برنامه ها و عدم پایبندی مجریان به آن از یک سو و فقدان دیدگاهی جامع نگر در برابر پیچیدگی های سیاسی، اجتماعی، فرهنگی و اقتصادی شهر از سوی دیگر است. بنابراین راه خروج از تنگناها و بحران ها، تغییر پارادایم موجود و بسیج همه منابع و جلب مشارکت نخبگان، جوانان و عموم ذی نفعان برای تحول و اصلاح وضع شهرمان در چارچوب رویکردهای پیش گفته است.ساکنان شهر باید در تامین هزینه های شهر مشارکت داشته باشند. این کار مستلزم آن است که از یک سو، مدیریت و سازمان مدیریت شهری کارآمد و پاسخ گو شود، بهره وری افزایش پیدا کند و مهم تر از همه با فساد شهری با جدیت و قاطعیت مقابله و شفافیت محقق شود. با وجود فساد اداری هیچ سیاستی به بار نخواهد نشست. مقابله با فساد هم تنها در اراده مدیران شهرداری نیست، بلکه اراده جمعی و فراگیر می خواهد و مشارکت همگان را می طلبد. فساد، نابرابری را هم بیش از آنچه که هست تشدید می کند.علاوه بر آن باید به خاطر داشت که مشارکت فقط در تامین منابع مالی خلاصه نمی شود؛ مشارکت یعنی دخالت فرد برای تعیین سرنوشت شهر و دخالت او در تصمیم گیری هایی که به زندگی شهری او مربوط می شود. مردم در برابر سازمان های بزرگی مثل شهرداری که قدرت و منابع زیادی دارد و قادر است در امور مختلف زندگی آنان تصمیم های اساسی بگیرد، نباید احساس ناتوانی و ضعف کنند. وقتی مردم در مورد پروژه ای که در محله آنان اجرا می شود و مثلا رفت وآمد محله را مختل می کند، نقشی ندارند، چگونه می توان انتظار داشت که نسبت به محله خود حساسیت داشته باشند و در امور آن مشارکت کنند؟شهرداری بازیگر مهمی در حیات شهری است اما باید مجالی فراهم کنیم تا نهادهای مردمی و سازمان های داوطلبانه بتوانند در سرنوشت شهر نقش داشته باشند.ما امروز به شهر خود آگاه شده ایم، به بیماری هایش به تدریج آگاه می شویم و درعین حال، به شهر خود علاقه مندتر شده ایم. حس تعلق به شهر، توجه به تاریخ شهر و نگرانی درباره سرنوشت شهر در آگاهی جمعی ما پررنگ تر و پررنگ تر می شود. این حسی است که شهر را به پیش خواهد برد و بر چالش های آن غلبه خواهد کرد. تهران می تواند و باید به شهری تبدیل شود که همه شهروندان، آن را از آن خود بدانند و از زیستن در آن احساس آرامش، نشاط و «امید» داشته باشند. شهروندان امیدوار در فرایند اداره و بهبود امور شهری «مشارکت» می کنند و با تقویت مناسبات، رفتارها و نهادهای مدنی، تحرک، توسعه و «شکوفایی» شهر و شهروندان در همه زمینه ها میسر خواهد شد و عزم و اراده جمعی برای تبدیل تهران به شهری برای زندگی شکل خواهد گرفت.
                