شنبه ۲۱ مرداد ۱۳۹۶
-----------------------------------------
یادداشت
-----------------------------------------
روزی جهانی به نام خزر
-----------------------------------------

                    21 مرداد مقارن با 12 آگوست هر سال روز جهانی دریای خزر نامیده شده است. هندسه زمین ریخت شناختی دریای خزر نسبت به سایر دریاها و دریاچه های کره زمین متمایز است و بزرگ ترین دریاچه کره زمین قلمداد می شود. در هزاره سوم میلادی نگرانی های عمده ای اعم از کاهش سریع سطح تراز آب دریا، بیابان زایی در سواحل، خشک شدن تالاب ها و خلیج های کناره ای، آلودگی وسیع منابع آب و رسوبات بستر، از بین رفتن تنوعات زیستی و آشفتگی و تخریب زیستگاه های ساحلی و دریایی در منطقه دریای خزر وجود دارد که تاثیر گرمایش زمین و دخالت های انسانی در بروز مخاطرات فوق، مهم ترین عوامل محسوب می شوند. با وجود تصویب پروتکل های همکاری زیست محیطی مختلف و کنوانسیون تهران، هنوز حجم نگرانی ها در توسعه چالش های محیطی دریای خزر کاهش نیافته است. امروز مهم ترین نمایه های زیستی دریای خزر مانند فک های خزری و ماهی های خاویاری که واجد ارزش اقتصادی بسیاری هستند، در حال انقراض اند و متاسفانه نجات آنها کار بسیار دشواری است. از زمان شکل گیری دریای خزر در ابتدای دوره پلیوسن در حدود پنج میلیون سال قبل تاکنون اتفاقات طبیعی مهمی مانند ناآرامی های تکتونیکی و عوامل اقلیمی بر این گستره آبی وسیع تاثیر داشته است؛ ولی هرگز قلمرو زیست محیطی آن را تهدید نکرده و متاسفانه در دو قرن حاضر زیاده طلبی جوامع انسانی سبب بروز مشکلات جدی در آن شده است. امروزه بخش وسیعی از حد بستر و حریم طبیعی دریای خزر مورد تجاوز قرار گرفته و بیلان آبی و رسوبی دریای خزر به علت ساخت وسازهای زیربنایی دچار تغییر شده است. تاثیر گرمایش زمین بر نوسانات سریع و محیط زیست مناطق ساحلی از دیگر نگرانی های مهم در این حوزه آبی محسوب می شود. متاسفانه در کشور ما ساختار مدیریت پژوهش و تحقیقات کاربردی روی دریای خزر بسیار ضعیف و ناکارآمد است و تامین نشدن بودجه لازم برای تقویت فعالیت های علمی و استفاده نکردن از نخبگان دریایی موجب کاهش سطح ادراک و آگاهی درباره وضعیت طبیعی دریای خزر شده است و در نهایت مشکلات پیش بینی ناپذیری در زمان های نامعلوم سبب بروز بحران های جدی می شوند. این در حالی است که کشور روسیه از قرن هفدهم تاکنون تحقیقات و مطالعات گسترده ای درباره دریای خزر انجام داده است. به نظر می رسد مهم ترین کارهایی که برای حفاظت و مدیریت جامع مناطق ساحلی و منابع آبی دریای خزر می توان انجام داد، اقداماتی به شرح زیر است:- تقویت ساختار پژوهش دانش بنیاد دریایی در موضوعات علمی مرتبط با دریای خزر- تقویت و حمایت مالی مراکز تحقیقاتی وابسته به دریای خزر و اصلاح ساختار اداری آنها- به کارگیری نیروهای متخصص نخبه و استفاده از مدیران کارآمد با رشته های تحصیلی مرتبط با شرح وظایف کاری در مراکز تحقیقاتی- اصلاح قوانین و مصوبات مربوط به تعیین حد بستر و حریم دریای خزر مطابق واقعیت های طبیعی موجود و اعمال موازین قانونی با نظارت عالی- همکاری و مشارکت با کشورهای حاشیه دریای خزر در راستای توسعه پایدار- نجات ذخایر آبی وابسته به دریای خزر از خشک زایی از طریق راهکارهای مهندسی- تقویت سازمان های مردم نهاد برای پایش مستمر اوضاع زیست محیطی دریای خزر و حفاظت از منابع طبیعی آندر نهایت مهم ترین برنامه راهبردی برای گرامیداشت روز دریای خزر، یکپارچه شدن سامانه پایش و کنترل پارامترهای هیدرولوژی دریایی، محیط زیست و هواشناسی دریایی در سطح حوزه آبریز دریای خزر است. امید است در دولت جدید تدبیر و امید، نگاه ویژه ای روی دریای خزر و توانمندی های آن متمرکز شود و کمبودهای پژوهشی گذشته برطرف شود. در پایان این روز مهم را خدمت همه متخصصان، دانشمندان، کارشناسان، برنامه ریزان، قانون گذاران و مردم عزیز ایران تبریک و تهنیت عرض می کنم و از نور حکیم سلامتی روزافزون را برای همه عزیزان مسئلت دارم. 
                