دو‌شنبه ۱۸ اردیبهشت ۱۳۹۶
-----------------------------------------
یادداشت
-----------------------------------------
زمستان صداقت در «زمستان یورت»
-----------------------------------------

                    چهار روز بعد از حادثه تلخ انفجار در معدن «زمستان یورت»، حسن روحانی در قامت رئیس جمهوری ایران، کشوری که مردمش به خاطر ازدست دادن معدن چیان ناراحت هستند، به منطقه رفت درحالی که هم مسئولان استان گلستان و هم اطرافیان رئیس جمهوری، به خوبی می دانستند هنوز تعدادی از زیرآوارماندگان بیرون نیامده اند و غم و ناراحتی در منطقه بسیار بالاست و این موضوع می تواند باعث غلیان احساسات منفی و رویارویی و برون ریزی خشم از سوی داغ دیدگان دو برابر روحانی شود. در چنین شرایطی روحانی چرا به زمستان یورت رفت؟ آیا او نمی دانست مردمی که داغ دار دوستانشان هستند نمی توانند احساسات خود را کنترل کنند؟ آیا او نمی دانست دیدن چهره مصیبت زده مردم منطقه چه تبعاتی برای او خواهد داشت؟ آیا روحانی نمی دانست رسانه های مخالف دولت با تمام قوا از غم (نه خشم) مردم علیه او استفاده خواهند کرد؟ به واقع روحانی چرا صابون همه اینها را به تن مالید و در زمستان یورت حاضر شد؟ روان شناسان می گویند مهم ترین رفتاری که می توان در مقابل یک فرد مصیبت زده از خود بروز داد، این است که با او همدلی کنیم، کنار او بمانیم و اجازه دهیم حرف هایش را بزند و گریه هایش را بکند تا بتواند آرامش قبلی را کم کم به دست آورد. درست کاری که حسن روحانی کرد. او روز گذشته به دیدار مردمی رفت که فرزندان خود را از دست داده و هنوز بحران را پشت سر نگذاشته اند. آن طور که ابوطالبی (معاون سیاسی دفتر رئیس جمهور) در توییتر خود نوشته است، به رئیس جمهوری گفته شده بود ممکن است مردم منطقه خشمگین شوند و روحانی در پاسخ به این حرف گفته بود اگر با دیدن من از غم آنها کاسته می شود، به منطقه خواهم رفت. در این روزها بسیار به روحانی نقد شده است که صدای مخالف را نمی شنود، این انتقاد را در حالی علیه روحانی مطرح می کنند که فیلم انتخاباتی روحانی که شنبه پخش شد، تحمل او را در مقابل صدای منتقد نشان می دهد، آنجا که دانشجویان او را مورد تندترین نقدها قرار می دهند و روحانی با سعه صدر به آن گفته ها گوش می کند. نقدهایی که روحانی شنید، حتی صداوسیما تاب آن را نداشت و دقایقی از فیلم انتخاباتی روحانی را سانسور کرد. همان هایی که نقد نشنیدن صدای مخالف را علیه روحانی مطرح می کنند، فیلمی را در سایت ها منتشر کرده اند که نشان می دهد روحانی با آرامش و صبوری ایستاده است و صدای اعتراض یک معدنچی را در برابر دیدگان همه گوش می کند، بدون اینکه تندی کند یا بخواهد میکروفون از دست او گرفته شود. آیا واقعا روحانی نمی توانست مانند خیلی از هم رتبه های خودش بدون اینکه کسی متوجه شود، بخواهد به گفته های این معدنچی پایان داده شود؟ چه کسی میکروفون را به دست این معدنچی داغ دار داده است؟...افرادی به جز اطرافیان رئیس جمهوری که تمام قد ایستاده تا مرد معدنچی با برون ریزی خشم و دردش کمی از آلامش کاسته شود؟ مرد معدنچی با تمام نیرویش فریاد می زند من «درد دارم» او با این حرف می گوید چه چیز او را آزار می دهد و این مصیبت آن قدر سنگین بوده که نیاز به یک همدرد دارد و چه کسی بهتر از یک رئیس جمهور برای تقسیم این مصیبت و ابراز همدردی با او. اینکه یک معدنچی با غمی که دارد، مقابل رئیس جمهوری بایستد و برایش از روزهای سخت زندگی اش بگوید و غمش را با او تقسیم کند، ضعف حسن روحانی است؟ یا ضعف منتقدان رسانه ای دولت است که از همدردی رئیس جمهوری با یک شهروند معدنچی سوءاستفاده کرده و با نشان دادن بغض و آه او در برابر رئیس جمهوری، فراموش می کنند جمعی از هموطنان ما مصیبتی سنگین را پشت سر می گذرانند. روز گذشته رئیس جمهوری بر اساس گفته های مردی که چهار عضو خانواده اش در این حادثه جان باخته اند، به وزیر کار و استاندار در مقابل همه دستور داده است به خانه معدنچیان بروند و بدون اینکه حرفی در توجیه امر بزنند، فقط به حرف معدنچیان گوش و گزارشی از آن تهیه کنند و به رئیس جمهوری بدهند. این نشان می دهد سوءاستفاده از ناراحتی یک معدنچی که در حال درددل با رئیس جمهوری است، نه تنها رفتاری حرفه ای در رسانه نیست، بلکه اخلاقی هم نیست.ای کاش همکاران رسانه ای که با پخش این فیلم قضاوت را برعهده مخاطب نگذاشته و خود تحلیل های آنچنانی برایش نوشته اند، حداقل به پخش فیلم بسنده کرده و قضاوت را برعهده مردم می گذاشتند. یا حتی به جملات معدنچی مصیبت زده گوش می کردند وقتی که داشت درددل می کرد و این را به وضوح بیان می کرد «من درد دارم آقای رئیس جمهور، من می خواهم حرف بزنم» ای کاش اجازه می دادند طعم تسکین روحانی همچنان روی دل این مردم داغ دیده بماند و مصیبت مردم را دستاویز سیاست زدگی خود نکنند. ای کاش اجازه می دادند این مرد بعد از پایان گفته هایش آرام گوشه ای بنشیند و با خود بگوید این رئیس جمهور بود که دردم را التیام داد نه اینکه درگیر حاشیه های پروپاگاندای رسانه های منتقد دولت شود. این رسانه ها از هیچ کدام از کاندیداهای دیگر انتخابات ریاست جمهوری نپرسیدند شما که خود را لایق ریاست جمهوری می دانید، چرا یک بار مانند روحانی خود را در برابر غم این مردم قرار ندادید؟ آیا شما هم تحمل روحانی برای شنیدن این مویه ها و فریادهای مردم را دارید؟ اگر پاسخ مثبت است، بگویید در این چند روز چرا حاضر نشدید با این مردم دیدار کنید؟ چرا حاضر نشدید حق شهروندی آنها برای گفت وگو با کسی که خود را لایق ریاست جمهوری این کشور می داند، رعایت کنید و در برابر نقد آنها قرار بگیرید؟روزنامه نگاری موج سواری روی احساسات مردم نیست، بیان واقعیت هاست.
                