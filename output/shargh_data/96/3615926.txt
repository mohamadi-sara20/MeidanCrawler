پنج‌شنبه ۲‌شهریور ۱۳۹۶
-----------------------------------------
خبر آخر
-----------------------------------------
نامه ظریف به موگرینی و آمانو
-----------------------------------------

                    محمدجواد ظریف، وزیر خارجه، به فدریکا موگرینی، مسئول سیاست خارجی اروپا و یوکیا آمانو، مدیرکل آژانس بین المللی انرژی هسته ای، نامه نوشت. او در این نامه به تخطی آمریکا از مفاد برجام و قطعنامه 2231 اشاره کرده است. متن نامه ظریف به موگرینی و آمانو به این شرح است: عالیجنابان، هدف از نوشتن این نامه، جلب توجه شما به اقدام دیگری از سوی آمریکا است که مغایر با برجام و قطعنامه 2231 شورای امنیت بوده و اگر برای آن چاره جویی نشود، اعتبار آژانس را به چالش خواهد کشید. در خبرها آمده نماینده دائم آمریکا در سازمان ملل متحد «به وین سفر خواهد کرد تا نگرانی های دولت آمریکا درخصوص توافق هسته ای ایران را با آژانس بین المللی انرژی اتمی مورد بحث قرار دهد» و «آژانس را درخصوص پایبندی ایران به توافق تحت فشار قرار دهد». در بخشی از این نامه آمده است: اگرچه مقامات آمریکایی آزاد هستند که به وین یا هرجای دیگری سفر کنند و اگرچه مسئولین آژانس حق دارند افراد مختلف را به حضور بپذیرند، اما هدف اعلام شده این بازدید موجب برانگیخته شدن نگرانی های جدی نسبت به تخطی های بیشتر از متن و روح برجام و قطعنامه 2231 می شود.در نامه ظریف اشاره شده است: از یک سو، حتی پیش از اینکه این دیدار محقق شود، نحوه برنامه ریزی و اعلان عمومی آن و پیامی که ارسال می کند، به لحاظ فضای عدم اطمینان و ابهام آمیزی که این دیدار برای ایجاد آن طراحی شده است، عواقب مخرب قابل ملاحظه ای برای اجرای موفقیت آمیز برجام به دنبال دارد. از این منظر، این هم نمونه دیگری از «سوءنیت» حکومت آمریکا، با هدف محدودکردن انتفاع ایران از توافق است؛ یعنی همان رویه ثابتی که نهادها و ارگان های مختلف در ایالات متحده از زمانی که برجام حتی هنوز در دست مذاکره بود، در پیش گرفته اند و مستمرا در دولت فعلی این کشور به نحو وخیم تر و آشکارتری تشدید شده است. او تاکید می کند: علاوه بر این، این بازدید با هدفی که برای آن اعلام شده است، با مفاد مختلفی از برجام و قطعنامه 2231 درخصوص نقش آژانس و ضرورت صیانت از استقلال آن و حفاظت از اطلاعات حساسی که در معرض اطلاع آژانس قرار می گیرد نیز ناهمخوان است. شورای امنیت به نحوی آشکار بر «نقش اساسی و مستقل آژانس بین المللی انرژی اتمی در راستی آزمایی پایبندی به موافقت نامه های پادمان» تاکید کرده است. ظریف می نویسد: باید تاکید کرد که – همچنان که به وضوح در برجام و قطعنامه 2231 شورای امنیت مندرج است – آژانس باید از «اخلال در توسعه اقتصادی و فناوری ایران» پرهیز کرده و «مقررات امنیتی لازم الاجرا و حقوق اشخاص را محترم شمرده؛ و هر احتیاط لازم را برای حفاظت از اسرار صنعتی، فناوری و تجاری و سایر اطلاعات محرمانه ای که در اختیارش قرار می گیرد، مبذول دارد». هرگونه مشارکت در رویکرد مخرب دولت آمریکا در جهت تضعیف «اجرای موفقیت آمیز» برجام، یا ارائه هر نوع اطلاعاتی درخصوص ایران و فعالیت های هسته ای ایران، که در گزارش های معمول مدیرکل که به شورای حکام آژانس ارائه می شود، درج نشده باشد، به هر شخص ثالثی از جمله به فرستاده دولت آمریکا با مقرره فوق الاشاره همخوانی نخواهد داشت. من اطمینان دارم که مدیر کل و تیم او با این بازدید و سایر تلاش های مشابه با امانتداری و حرفه ای گری کامل برخورد خواهند کرد.
                