یک‌شنبه ۷ خرداد ۱۳۹۶
-----------------------------------------
حرف اول
-----------------------------------------
نقض پیمان نکنید
-----------------------------------------

                    روز گذشته خبر جلسه و توافق منتخبان شورای شهر تهران بر سر شهرداری محسن هاشمی، به سرعت در شبکه های اجتماعی منتشر و بازنشر شد. خوشبختانه خود آقای هاشمی به طور رسمی این خبر را تکذیب کرده و گفته است: «هنوز دو ماه تا تشکیل رسمی شورای شهر تهران زمان باقی است و هیچ گونه بحث و تصمیمی در این باره در شورای منتخب انجام نشده است که به نتیجه رسیده باشد». بااین همه به نظر می رسد تلاشی زیرپوستی به منظور زمینه سازی برای این رخداد از چندی پیش توسط برخی چهره ها و رسانه ها آغاز و رو به گسترش است. در همین راستا تلاش می شود این گونه القا شود که «در شرایط حساس کنونی» تنها دوای دردهای کهنه پایتخت، سپردن سکان هدایت شهرداری به منتخب نخست شوراست. به گمان نگارنده، این استدلال، با هر پایه تحلیلی و از سوی هرکس که مطرح شود نه تنها خطاست که دارای تبعات جبران ناپذیر در آینده خواهد بود. تبعاتی که دامنه اثرات سوء آن حتی می تواند از دایره شورای شهر فراتر رفته و گریبان گیر کل جریان اصلاحات شود. در زیر دلایل مدعایم را به طور خلاصه برمی شمرم: یکم: اعضای فهرست اصلاح طلبان که اکنون با رای قاطع شهروندان تهرانی تمامی کرسی های «بهشت» را از آن خود کرده اند پای میثاق نامه ای امضا گذاشته اند که براساس آن متعهد شده اند در صورت انتخاب...... به هیچ بهانه و برای تصدی هیچ سمتی از شورای شهر استعفا ندهند و تا پایان مهلت چهارساله، وکیل شهروندان باقی بمانند. نقض این میثاق نامه، نقض پیمان با دست کم یک میلیون 400 هزار رای دهنده است. درمورد شخص آقای هاشمی، این تعداد به بیش از یک میلیون و 700 هزار نفر می رسد. نقض پیمان با موکلان- به هر دلیل و بهانه ای که رخ بدهد- پیام بسیار ناخوشایندی به افکار عمومی و فعالان سیاسی ارسال خواهد کرد. از یاد نبریم که در روزهای منتهی به 29 اردیبشهت، انتقادهای فراوانی نسبت به نحوه گزینش فهرست شورا مطرح بود و فعالان سیاسی و مدنی، تنها به خاطر حفظ انسجام و مصلحت کلی جنبش اصلاحات، از انتقادهای خود صرف نظر کرده و برای رای دادن به «تمامی افراد فهرست» انگشت در جوهر رای گذاشتند.دوم: در صورت کناره گیری آقای محسن هاشمی از شورا برای تصدی سمت شهرداری، آقای مهدی چمران، به عنوان نفر نخست فهرست اصولگرایان، به صورت خودکار وارد شورا خواهد شد. در صورت انصراف ایشان نیز، نفر بعدی که او نیز یک اصولگراست به شورا راه خواهد یافت. هرچند با توجه به برخورداری اصلاح طلبان از اکثریت قاطع، ورود یک یا حتی چند نامزد اصولگرا به شورا، نمی تواند مانع مهمی برای پیگیری مطالبات اصلاح طلبانه تلقی شده و عده ای نیز معتقدند وجود صدای مخالف، به سلامت و کارآمدی هرچه بیشتر شورا یاری خواهد رساند؛ اما نمی توان از یک نکته چشم پوشی کرد؛ تعداد زیادی از چهره های کم و بیش مقبول در جریان اصلاح طلب، به خاطر محدودیت فهرست، برای پرهیز از شکسته شدن آرا به صورت داوطلبانه اعلام انصراف کرده و از نامزدی چشم پوشیدند. اکنون استعفای هریک از 21 عضو منتخب نه تنها ظلم مضاعف به نامزدهای انصرافی است، بلکه عملا به این معناست که تصمیم سازان جریان اصلاحات، با ندانم کاری خود عملا در زمین رقیب اصولگرا بازی کرده و برای ورود آنان به شورا فرش قرمز پهن کرده اند.بی شک حضور محسن هاشمی در شورا -با پشتوانه سال ها تجربه مدیریت کلان- سرمایه ای گرانسنگ و ارزشمند برای این نهاد است. سرمایه ای که می تواند شوارا را به جایگاه اصلی خود که همانا سیاست گذاری و نظارت بر نحوه اداره پایتخت است رهنمون شود.
                