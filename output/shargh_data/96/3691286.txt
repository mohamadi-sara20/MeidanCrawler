شنبه ۲۳ دی ۱۳۹۶
-----------------------------------------
حرف اول
-----------------------------------------
تاثیر داخلی یک شکست
-----------------------------------------

                    این روزها صحبت بر سر ماندن یا نماندن ایالات متحده در برجام داغ است، اما نگاهی به اتفاقی که هفته قبل در شورای امنیت رخ داد، اهمیت برنامه جامع اقدام مشترک را بیش ازپیش نشان می دهد. اینکه جلسه اضطراری «شورای امنیت» که به همت دولت آمریکا برای اعمال فشار به ایران تشکیل شده ناگهان به «جلسه دفاع از برجام» تبدیل شود، نشان می دهد برجام - باوجود همه تبلیغات منفی - در صف آرایی های دیپلماتیک و تصمیم گیری های کشورها در حوزه سیاست خارجه، نقش محوری و تعیین کننده پیدا کرده است. به عبارت دیگر، برجام را نمی شود صرفا یک توافق پایاپای چندجانبه دانست که در آن یک طرف در ازای پذیرفتن یک سری تعهدات، معافیت یا امتیازاتی دریافت می کند. جلسه اخیر شورای امنیت یک بار دیگر نشان داد که برجام به محوری تبدیل شده که قدرت های جهانی کلیت سیاست خارجه خود را حول آن تنظیم یا (در برابر آمریکا) توجیه می کنند. طبیعتا از دید ایران، وجود این محور - که روابط میان ایران و قدرت های جهانی را تعدیل و نظام مند می کند - امر بسیار مثبتی است. درواقع شکست های متوالی آمریکا در شورای امنیت - چه در رابطه با برنامه موشک های بالستیک و چه در مورد اخیر ناآرامی ها – نه تنها برای ایران یک «پیروزی سیاسی» محسوب می شود، بلکه در عرصه عمل نیز «ضریب امنیت ملی» کشور را افزایش می دهد.اما از دید دولت آمریکا، وجود این چارچوب، زیان های راهبردی فراوانی داشته و نه تنها «برجام» آمریکا را با محدودیت های جدی در حوزه «قانون گزاری داخلی» و «بهره برداری از سازوکارهای قهریه بین المللی» مواجه کرده بلکه به سایر دولت ها - به ویژه متحدان و هم پیمانان او - ابزار و بهانه ای داده است تا با استقلال بیشتری در قبال ایران سیاست گزاری کنند. به بیان دیگر، دولتی که سابقا می توانست «شورای امنیت» و «آژانس بین المللی انرژی اتمی» را حتی به عدول از منشور و اساسنامه خود برای تصویب قطع نامه های غیرقانونی علیه ایران متقاعد کند - و در این راستا حتی نهادهای قانون گزار اتحادیه اروپا و چین و روسیه را نیز با سیاست هایش همسو کند - امروزه خود را از تمام این اهرم های راهبردی محروم می بیند. در نتیجه، عجیب نیست اگر اتفاق اخیر در شورای امنیت - که به شدت برای وجهه و اقتدار آمریکا گران تمام شد - موجب شود ترامپ و نو محافظه کاران در واشنگتن با رویکرد جدید و انگیزه بیشتری علیه برجام تلاش کنند. به احتمال زیاد، در انتخابات میان دوره ای کنگره در ماه های آتی، با دو رویکرد متضاد با محوریت شکست آمریکا در شورای امنیت مواجه خواهیم شد: رویکرد حزب جمهوری خواه که با استناد به این شکست، برجام را «پسرفت راهبردی» و عامل محروم شدن آمریکا از اهرم ها و متحدان سنتی خود در عرصه بین المللی معرفی می کند و رویکرد دموکرات ها که با استناد به همین اتفاق، سیاست مبهم، بدعهدی های غیرضروری و رفتار نامتعارف دولت ترامپ در قبال برجام را عامل انزوای این کشور در صحنه بین المللی می خواند. مهم است که چگونه دستگاه «روابط عمومی» ایران در این میان بر این جدال تاثیر خواهد گذاشت.
                