سه‌شنبه ۲ خرداد ۱۳۹۶
-----------------------------------------
سرمقاله
-----------------------------------------
انتخاب «راه اعتدال»
-----------------------------------------

                    طلیعه سال 96 با برگزاری انتخاباتی آزاد همراه شد؛ انتخاباتی سالم و قانون مدار و البته پرشور و پرفروغ که در آن مردم- قهرمان ایران اسلامی- با ایستادن در صف های طولانی در چارچوب قانون و رعایت حقوق شهروندی در فضای اخلاقی و کرامت انسانی آرای خود را که نشانگر اراده شان در تعیین سرنوشت خود و نسل های بعدی بود، به صندوق های رای انداختند تا بار دیگر در مسیر اعتدال به دور از بدخواهی ها و افراط و تفریط ها «راه اعتدال» را انتخاب کنند و مردم سالاری دینی و اسلامی را عینیت ببخشند و تبلور آموزه های مردم سالاری نزد کشورهای غربی و به ویژه کشورهای منطقه شوند. این حماسه و صحنه های باشکوه، در تاریخ ایران ماندگار شد و مردم در ادامه حرکت آگاهانه خود در خرداد 92 و اسفند 94 گام سوم را هم در 29 اردیبشهت 96 محکم تر از همیشه برداشتند و البته همین اعتماد بالای مردم به دولتی که در چهار سال گذشته هدف تندترین و ناجوانمردانه ترین نقدهای غیرمنصفانه قرار گرفت، مسئولیت و کار ما را سنگین تر از گذشته خواهد کرد؛ اما بی شک با تمام توان این مسیر را ادامه می دهیم و باید با فعال کردن بخش های اقتصادی، فرایند توسعه سیاسی، اقتصادی و اجتماعی کشور را مدیریت کنیم تا پاسخ مناسبی به اعتماد مردم داده باشیم. رای قاطع و 24میلیونی مردم به دکتر روحانی فارغ از قوت قلب بودن، سرمایه بزرگ اجتماعی است که بار مسئولیت رئیس جمهور و دولت منتخب را سنگین تر خواهد کرد و این پیام را می دهد که مردم نه تنها موافق بازگشت به عقب نیستند، بلکه خواهان فضایی باثبات، بانشاط و شاداب به همراه پیشرفت و ادامه مسیرهای اعتدال گرایانه هستند و مسیر و آینده شان را خودشان انتخاب می کنند. این پیروزی و مشارکت بالا متعلق به مردم، نظام، رهبری و سپس رئیس جمهوری است که فقط رئیس جمهور عده ای که به او رای دادند نیست و رئیس جمهور آحاد جامعه است و این همان مردم سالاری اسلامی است که تبلور آن در پیام رئیس جمهور پس از اعلام نتایج انتخابات نمود علنی یافت.موفقیت های متعدد دولت تدبیر و امید در بخش های مختلف، از جمله برجام که با رهنمودهای رهبری و تدبیر رئیس دولت و دیپلمات های حرفه ای شکل گرفت به همراه موفقیت های اقتصادی، یکی پس از دیگری منجر به شکل گیری راهی شد که دیگر قطع نامه ها و تحریم ها را کاغذپاره نمی خواند و براساس تدابیر مقام معظم رهبری، تعامل با دنیا را در دستور کار خود قرار داد تا علاوه بر وصول مطالبات معوق، سرمایه گذاری خارجی تحریک شود و اقتصاد بیش از پیش رونق یابد.آرای مردم در صندوق ها نشان داد بلوغ سیاسی در جامعه تکامل یافته و مردم را نمی توان براساس وعده های بی پشتوانه از راه اعتدال بازداشت.رئیس جمهوری که از ابتدا مصمم به کاهش نرخ تورم بود، بالاخره پس از 26 سال نرخ تورم را تک رقمی کرد و این در حالی است که هم زمان رشد اقتصادی هشت درصدی بدون درنظرگرفتن موفقیت های نفتی محقق شد و اقتصاد مقاومتی در مسیر اصلی خود قرار گرفت. تراز صادرات مثبت شد و شاخص فلاکت به نصف کاهش یافت و باز این در حالی است که نفت با قیمت حدود 45 تا 50 دلار به فروش رسید، تورم مهار شد و دهک های پایین تر از یارانه بیشتر بهره مند شدند. به هرحال حماسه حضور کامل شد و مردم برای تداوم راه اعتدال پا به میدان گذاشتند و اراده خودشان را در صندوق ها مستولی کردند تا دوباره به ورطه شعار و وعده های خانمان برانداز نیفتیم. در واقع مردم با انتخابشان نشان دادند فریب فریبکاری را نمی خورند و نمی خواهند در بر روی پاشنه ای بچرخد که پیش ترها می چرخیده. در همین مسیر هم به موفقیت های ورزشی زیادی دست یافتیم و بانوان ورزشکارمان درخشیدند و قهرمانی های متعدد را نصیب خودشان کردند و برای ایران اسلامی با برافراشته شدن پرچم کشور عزیزمان افتخار آفریدند.آرای مردم در صندوق ها نشان داد ملت ایران جنگ پرور نبوده و خواهان صلح و آرامش است، اما همچنان برای دفاع از کیان و ارزش های خود تا آخر ایستاده است و اجازه هیچ گونه تعدی به ارزش های اعتقادی و خاک کشورش را نمی دهد.حماسه چشمگیر مردم قهرمان نشان داد مردم ما برجام را به عنوان سند موفق نظام جمهوری اسلامی پذیرفته و مصمم به ادامه مسیر هستند و می خواهند که سند چشم انداز 1404 در کنار برنامه ششم توسعه به مقصد برسد و کشور با برنامه اداره شود و نه براساس شعار.به هرحال تا سال 1400 افق های روشن پیش رو روز به روز پرفروغ تر خواهد شد و درخشش جوانان ما کامل تر می شود تا روحیه شادی و نشاط به طور ریشه ای در بین آنها نهادینه شود و نصب العین مسئولان و جوانان قرار گیرد.
                