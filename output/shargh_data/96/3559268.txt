دو‌شنبه ۲۵ اردیبهشت ۱۳۹۶
-----------------------------------------
سرمقاله
-----------------------------------------
پاسداشت امید و صداقت
-----------------------------------------

                    مبارزات انتخاباتی دوازدهمین دوره ریاست جمهوری ایران آخرین روزهای خود را می گذراند. چند روز دیگر با شمارش آرای مردم، پیروز انتخابات اعلام می شود و برای چهار سال دیگر زمام ریاست جمهوری را به دست می گیرد. به هرحال این انتخابات بیش از یک برنده نخواهد داشت؛ ملت. این مردم اند که براساس آنچه از نامزدها دیده اند و شنیده اند و تجربه ای که در طول سال ها از آنها داشته اند با رای اکثریت، یکی را برمی گزینند. اما بازنده انتخابات کیست؟ شاید در ظاهر تصور شود نامزدهایی بازنده انتخابات اند که نتوانستند رای اکثریت ملت را به دست آورند. این پاسخ درست است اما کامل نیست. بازنده اصلی را جایی دیگر و در چیزی بسیار مهم تر و عزیزتر از آدم ها باید جست. با همه روشنایی ها و زیبایی هایی که مبارزات انتخاباتی اخیر در چشم ما نشاند، حیف که نقطه تیره این ایام آنجاست که اخلاق را به تباهی کشاندند. نشانه های زیادی برای این سخن در دست است. حجمی از بی اخلاقی که در این دوره بعضی از نامزدها به مبارزات انتخاباتی تحمیل کردند شاید در هیچ یک از ادوار انتخابات کشور سابقه نداشته است. در این دوره در حد بی سابقه ای درباره واقعیت های اقتصادی و اجتماعی و سیاسی کشور اطلاعات نادرست و غیرواقعی گفته شد. خصوصا دو نامزد اصلی اصولگرا تلاش فراوان در این کار داشته اند. وعده های واهی بی اساس و غیرقابل تحقق دادند و این نیز غیراخلاقی است.وعده واهی برابر است با فریفتن که در همه نظام های اخلاقی عملی مردود است. در جریان مناظره ها نسبت های زشتی به رقیب انتخاباتی داده شد. دروغگو خطاب کردن دیگران در چنین فضایی نشان از بی اخلاقی گوینده دارد. دو نامزد برای بالاکشاندن خود بی دریغ در تباه نشان دادن جامعه ایران کوشیدند و چشم بر سابقه بستند و همه این تباهی را به دولت روحانی نسبت دادند. این روش جز ناامیدکردن مردم از وضعیت کشور چه معنا دارد؟ برای آنکه مردم را از رقیب ناامید کنند، سخن ها گفتند که بسیاری از آنها ناروا بود و ممکن بود نتیجه آن، ناامیدی ملت از کل کشور و نظام باشد. بی پروایی در شکستن همه مرزها چنان بالا گرفت که حتی به حریم خصوصی اشخاص و حقوق آسیب دیدگان هم رحمی نکردند. وقتی محمدباقر قالیباف پای دختری را در مناظره به میان می کشد که هیچ ربطی به انتخابات ندارد و تنها نسبتش با سیاست آن است که پدرش وزیر است، آشکارا حریم خصوصی او را نقض کرده است. وقتی محمدباقر قالیباف به هدف رای گرفتن از مردم چهره معصوم و بی گناه چند کودک معلول در یک خانواده محترم و کم بضاعت را اسباب تبلیغ خود قرار می دهد، بدترین کار غیراخلاقی را مرتکب شده. معلولان به عنوان یک گروه اجتماعی کم توان تحت حمایت ویژه اخلاق و حقوق اند و حتی سرپرستان آنها اجازه ندارند از آنها برای بهره های سیاسی یا تجاری استفاده یا به زبان دقیق تر، سوءاستفاده کنند، اما گویی انگیزه کسب قدرت هر کاری را مباح کرده است. «تظاهر» همواره کاری ناپسند و مطرود است. تظاهر به چیزی کردن یعنی نشان دادن چیزی از خود که واقعیت چندانی ندارد و فقط برای هدف خاصی انجام می شود. چه بسیار از این دست چیزها که از بعضی نامزدها دیدیم و شنیدیم. مناظره های تلویزیونی، فیلم های تبلیغاتی و گفتارهای انتخاباتی بعضی نامزدها، ما را به جهانی برد که در آن اخلاق به سهولت در برابر چشم همگان می تواند قربانی تلاش برای کسب قدرت شود. اینجا است که اخلاق بازنده می شود. حالا چهار روز بیشتر به روز انتخاب نهایی نمانده است. این بار روز انتخاب، فقط روز انتخاب یک رئیس جمهور نیست، روزی است که در آن باختی را که تا امروز به اخلاق تحمیل شده است باید جبران کرد. از حاکمیت قانون و قانونمداری بسیار گفته ایم، اما حق آن است که اگر اخلاق نباشد هیچ اثری از قانون نمی توان یافت. اخلاق اساس حقوق است. کسانی که اخلاق نمی دانند ارزشی هم برای قانون قائل نیستند. آنجا که نه اخلاق باشد نه قانون هیچ چیز نخواهد بود. این بار فقط یک رئیس جمهور انتخاب نمی کنیم، مهم تر از آن، بی اخلاقی را از خود می رانیم تا راستگویی و درستکاری و حرمت حیثیت انسان ها و امید و صداقت را پاس بداریم. در روز انتخاب نهایی، بی اخلاقی را نفی و طرد می کنیم.
                