یک‌شنبه ۲۲ مرداد ۱۳۹۶
-----------------------------------------
گزارش. اندیشه
-----------------------------------------
مراد فرهادپور درباره مفهوم زمان از منظر رهایی: تاملاتی درباره زمان انقلابی
-----------------------------------------

                    امروزه پیش فرض گرفته می شود که واژه هایی مثل انقلاب یا زمان انقلاب بی معنا و منسوخ اند. بحثی که بارانه عمادیان مطرح کرد در مورد کسانی که هم به عنوان متفکر و هم به عنوان مبارز سیاسی مشغول کارند، نشان دهنده این است که ماجرا به هیچ وجه این گونه نیست و انقلاب کاملا فعلیت تاریخی خود را حفظ کرده است. برای پی بردن به این موضوع نیازی به بحث های پیچیده نیست و نگاهی به دنیای دوروبرمان نشان می دهد، آنچه امروز نظام سرمایه داری تحت عنوان «توسعه» به همه جوامع تحمیل کرده و آن را معیار خوشبختی و پیشرفت معرفی می کند، چیزی نیست جز، از یک سو، حرکت مستقیم به سوی فاجعه در شکل نابودکردن تنها سیاره ای که برای زندگی در اختیار داریم و از سوی دیگر، بردن حیات اجتماعی به سمت موحش ترین شکل نابرابری و آمیختن سرمایه داری افسارگسیخته با بدترین شکل های استبداد به صورتی که دیگر حتی خود سیاست مداران و صاحبان قدرت هم از جامعه 99 درصدی و یک درصدی یا چهار درصدی سخن می گویند. به عبارت دیگر، در تجربه واقعی مردم، این نابرابری آن قدر مشهود است که می توان از آن به عنوان یک حربه تبلیغاتی استفاده کرد. به همین دلیل، به گمان من پرسش روبه روی ما هنوز همان پرسش لوکزامبورگ است: سوسیالیسم یا بربریت. یا بهتر است بگوییم سوسیالیسم یا سرمایه داری در ترکیب با بربریت. چون قرار نیست در نهایت به یک نقطه نهایی پایان همه چیز و همه کس برسیم، بلکه به همان نقطه ای می رسیم که الان در آن بسر می بریم: زندگی در دوزخ برای میلیاردها نفر و در کنار آن فضاهای کوچکی از سلامت طبیعی و اجتماعی برای اقلیت های کوچک. ازاین رو، همچنان باید بر معناداربودن انقلاب و زمان انقلاب تاکید کرد و تشخیص داد، نه فقط پرسش همان پرسش است، بلکه اجزا و گام های اولیه پاسخ نیز همانند. این اجزاء چیزی نیستند جز سازماندهی توده مردم در قالب یک جریان سیاسی که بتواند از طریق مبارزه سیاسی قدرت تصمیم گیری را در دستان خود بگیرد و از طریق این قدرت تصمیم گیری روابط مالکیت را دگرگون کند و شکل دیگری از اقتصاد را ممکن سازد و جوابی دهد به پرسش هایی که بن سعید طرح کرده بود. نمی توان با چاپ صدها مقاله دیگر از ریچارد رورتی یا هانا آرنت یا مدام صحبت کردن در مورد جنایات استالین فوریت این مسائل را پنهان کرد. این دو هیچ ربطی به هم ندارد و می توان از مسئله قدرت گرفتن برای تصرف اقتصاد به ویژه در مناسبات تولید و حقوق مالکیت دفاع کرد و درعین حال، استالینیسم را هم نقد و محکوم کرد. تا جایی که من می دانم، باز هم تنها نمونه ای که تجربه اتحاد شوروی را به صورت جدی نقد و آن را به شیوه ماتریالیسم تاریخی تحلیل می کند، یک مارکسیست آلمانی است به نام بارو که قبل از سقوط اتحاد جماهیر شوروی کتابی نوشت و به همین دلیل هشت سال زندانی کشید.نگاهی واقع گرایانه نشان می دهد، در مقابل کارگرانی که حقوق معوقه شش ماه پیش خود را مطالبه می کنند، سخنان کارشناسان اقتصادی درباره کارآفرینی و فواید آن مضحک است. در سرمایه داری فعلی، پنج شرکت بزرگ دنیا مثل گوگل، فیس بوک، آمازون و اپل و چندتای دیگر کم و بیش یک تریلیون دلار ارزش دارند، یعنی پنج برابر بودجه سالانه کل کشور ما و در مجموع می توانند کل اقتصاد روسیه را بیش از یک بار بخرند. هیچ یک از این شرکت ها نه کارآفرینند و نه اصلا چیزی تولید می کنند. گوگل و فیس بوک و آمازون حتی یک میخ هم تولید نمی کنند، بلکه رانت می گیرند. به همین علت، نه به کارگر احتیاج دارند و نه به کارآفرین؛ درحالی که بودجه آنها سه برابر کل کشورهای آفریقایی است. حتی مثل ما هم نیستند که نفت را جست وجو کنند و کشف و استخراج کنند و آنگاه از آن رانت بگیرند، بلکه درست مثل کسی که یک ساختمان به او به ارث می رسد، اجاره می گیرند. هرکس دیگری هم جای آنها بود می توانست دقیقا به همین نتیجه برسد و همین گجت های مسخره اینترنتی را بسازد که هیچ چیز عجیب خاصی در آن نیست. آقای بیل گیتس جوری رفتار می کند که چون یک بار یک برنامه کامپیوتری نوشته - صرف نظر از اینکه خودش نوشته است یا نه - و ذره ای هم بعد از آن نه کار و نه کارگری روی این برنامه کار نکرده، می تواند تا ابد بابت آن رانت بگیرد. این کار مشابه آن است که کسی بگوید من صاحب زبان فارسی هستم، چون دستور گرامر فارسی را یک زمانی نوشته ام، از حالا به بعد هرکسی هر جمله فارسی بگوید، باید یک قران به من بدهد. این دقیقا کاری است که ورد در ویندوز آقای بیل گیتس انجام می دهد. کاری که گوگل و آمازون می کنند هم همین است. همه از چیزی رانت می گیرند که اصلا تولید نکرده اند و ذره ای هم ربطی به تولید ندارد. بر این اساس، داشتن قدرت ایجاد تغییر در روابط مالکیت که نه طبیعی اند، نه ابدی و نه مقدس، امر واضح و پیش روی ماست. حتی احتیاجی ندارد به سر و کله زدن در مورد نظریه ارزش کار یا اینکه تئوری بحران مارکس درست بود یا نه یا اقتصاد با برنامه و دولتی کار می کند یا نه. بعد از دوران بازی های تبلیغاتی پس از جنگ سرد که برنده جنگ از آن در جهت سرکوب نیروهای مقاومت درون خودش و در سراسر جهان استفاده کرد تا نظم نوین جهانی بسازد که امروز شاهدیم چه تبعاتی برای همه جهان به بار آورده، دخالت در حقوق مالکیت و بسیاری از عرصه های اقتصادی حرکت های جمعی و تصمیم گیری های جمعی واقعیت ساده ای است که هرکسی واقعا منافعش در گرو نفی این قضیه نباشد و غرضی نداشته باشد، مجبور به تصدیق آن است. دیگر وضعیت پنج شرکت اول لیست بورس نیویورک نشان دهنده اوضاع است.گذشته از معنادار بودن زمان انقلاب، می کوشم به صورت سلبی سوءتعبیرها یا ابهاماتی را بررسی کنم که حول و حوش انقلاب یا زمان انقلاب وجود دارد. چون حرکت استراتژیک در ساختن یک نظریه یا حتی یک جریان سیاسی که بتواند به پیچیدگی شبکه های زمانی و زمانمندی های گوناگون و منطق های گوناگون سرمایه و دولت و کار و کالا جواب دهد، واقعا کار ساده ای نیست که بتوان به صورت کوتاه در یک جا به آن اشاره کرد. اکثر سوءتعبیرهای درون مفهوم زمان انقلاب به مفهوم «روز بعد» برمی گردد. یک روز انقلاب داریم، یک حال انقلاب و البته نوعی حالگیری بعد از آن که این حال تمام و همه بی حال می شوند. مسئله دقیقا همین حال و بی حالی است. «روز بعد» کی می آید؟ نمونه های تاریخی زیادی داریم. در بسیاری موارد، این «روز بعد» می تواند به غافل گیری های تراژیک - کمیک هم بینجامد. برای مثال، قیام کارگران و دانشجویان پاریس و شهرهای فرانسه در مه 68 که به لحاظ تاریخی آخرین نمونه یک قیام گسترده در کشورهای پیشرفته سرمایه داری بود و بخش اعظم طبقه کارگر، جوانان و دانشجویان در آن همراه بودند و دولت و نظام اقتصادی را کاملا مستاصل کرد و اساسا یک لحظه گسست بود. در پی این گسست، نظام و سیستم براساس همان روابط قدرت و سیستم بازتولید خود انتخابات برقرار کرد و جالب است بدانید ارتجاعی ترین و دست راستی ترین مجلس از دل این انتخابات بیرون آمد. یعنی درست در شرایطی که میدان های پاریس در اشغال کارگران و دانشجویان است، انتخابات عملا به حربه خنثی کردن انقلاب بدل می شود. چیزی نظیر همین قضیه را در انقلاب های عربی دیدیم. در آن 8-9 ماه در قاهره و تونس و کشورهای عربی دیگر، باز هم کارگران، زنان، جوانان و دانشجویان مبارزه کردند، ولی نتیجه انتخابات پیروزی اخوان المسلمین بود. این بار، با یک واسطه این پیروزی خواه ناخواه نیروهای انقلابی را در برابر هم قرار داد و استبدادگرایی اخوان المسلمین زمینه را برای جداشدن مردم از حکومت انقلابی فراهم کرد و نهایتا از طریق دخالت آمریکا و ارتش نوعی کودتای نظامی صورت گرفت که خود را از طریق انتخابات تقویت می کرد. السیسی با انتخابات رئیس جمهور شد و نهایتا دیکتاتور سابق، مبارک، که در تمام این مدت قرار بود محاکمه شود، آزاد شد و برگشت به خانه اش و فضا حتی از دوره مبارک هم استبدادی تر شد. این هم نمونه ای دیگر که چگونه انتخابات پس از لحظه انقلاب به عکس خود منجر می شود. البته موارد معکوس هم هست که چگونه از دل فرضا یک انتخابات، یک جنبش سیاسی رادیکال سر برمی آورد.مسئله این است که به هرحال این «روز بعد» چیست؟ کی آغاز می شود؟ چگونه آغاز می شود؟ دلخوش کردن صرف به یک دوره کوتاه پرشور و رمانتیک کافی نیست و مسئله بر سر این است که روز بعد که قرار است زندگی عادی از نو شروع و روابط بازسازی شود و ما با کار و فعالیت عادی سروکار داریم، چه اتفاقی می افتد. بی تردید، در این زمینه به این دید استراتژیک نیازمندیم که خود سرمایه داری یک شبه به وجود نیامده است. به هزاران شکل مختلف در طول چندصد سال، از قرن سیزدهم تا قرن شانزدهم، تجربه های مختلفی در کار بوده که یکی از آنها در انگلستان بیشتر پیش رفت، به انقلاب علمی و صنعتی رسید و از طریق پیوند اشراف انگلستان با دولت تمامیت خواه و ساخته شدن امپراتوری بریتانیا زمینه اولیه سلب مالکیت و غارت همه جهان شکل گرفت که نقطه شروع انباشت اولیه سرمایه است. این تنها یک مورد است و ساخته شدن سرمایه داری هزاران شکل دیگر هم داشته است. بنابراین، فراتررفتن از سرمایه داری چیزی نیست که به سادگی در یک فضای زمانی کوتاه به آن رسید.انقلاب یک زمان دارد و این زمان هم واحد است به دلایلی که خواهم گفت یا لااقل از یک دید به عنوان زمان یکدست یک حال به هم پیوسته تجربه می شود. به همین جهت، از مردم به عنوان فاعل این انقلاب و صاحب این حال سخن گفته می شود. نگاهی تاریخی نشان می دهد این مردم هیچ وقت مساوی با همه نیست و همواره اقلیت کوچکی کار را شروع می کند. اکثریت ممکن است اصلا داخل زمان حال نباشد و به همین علت هم در انتخابات واکنشی بر ضد این لحظه حال نشان می دهد. ادغام اکثریت در لحظه حال انقلاب یک فرایند زمانی طولانی است. در دوران های گذشته، اصلا تکنولوژی این اجازه را نمی داده که بتوان یک حال مشترک همگانی داشت. به هرحال، بدیهی است که هیچ انقلابی انقلاب همه نیست. انقلاب ها همه مردمی اند، توسط مردم عادی شروع می شوند، ولی همواره اقلیتی آن را شروع می کنند و به همین علت هم تبدیل این اقلیت به اکثریت یک فرایند پیچیده پرافت و خیز است. نباید این اقلیت را با واژه هایی مثل ملت یا مردم در کل مساوی با همه دانست. پشت واژه مردم، همه، اکثریت و نظایر آن، همیشه گنگی و ابهاماتی هست که نباید به سادگی به آن تن داد. به همین علت، گاه تلاش می شود این لحظه حال به صورت ساختاری با نام گذاری هایی همچون انقلاب بورژوایی یا انقلاب بورژوا - دموکراتیک یکدست شود. در تاریخ جهان، چنین چیزی وجود ندارد و انقلاب ها همه انقلاب های مردمی اند. انقلاب بورژوایی در واقع تلاشی است برای اینکه از طریق نوعی دترمینیسم اقتصادی عملا بتوان محدوده ای برای حال پیدا کرد و تکلیف حال و زمان انقلاب را مشخص کرد. به همین جهت، عبارت دولت بورژوایی و دموکراسی بورژوایی که در ادامه انقلاب بورژوایی می آید، در حکم محدودیت هایی است که نباید از آن رد شد. حال انقلاب و زمان انقلاب در داخل این خطوط تعریف می شود. در این تحلیل ساختاری و انتزاعی معمولا حتی از انقلاب «بورژوازی» سخن گفته می شود. شاید چون املای انگلیسی بورژوایی و بورژوازی به هم نزدیک است. در فارسی، حتی برخی مترجمان بورژوایی را به اشتباه بورژوازی می نویسند. ولی شاید هم مسئله نه فقط اشتباه در املا بلکه این است که، به قول نیچه، ما همیشه برای یک فعل یک فاعل نیاز داریم و برای یک کنش یک کنش گر و بنابراین چیزی به اسم انقلاب بورژوایی باید فاعلی به نام بورژوازی داشته باشد. ولی در تاریخ، اصلا انقلابی نیست که بورژوازی در آن شرکت کرده باشد. بورژوازی ترسوترین و محافظه کارترین و به لحاظی پست فطرت ترین طبقه کل تاریخ است. اشراف بارها و بارها برای امتیازات فئودالی خودشان شخصا جنگیده اند، ولی بورژوازی واقعا به خیابان نمی آید. آنچه به عنوان انقلاب بورژوایی مطرح می شود، مردمی هستند که دست به طغیان زده اند، فرودستان، کارگران، حتی پاپتی ها به اضافه دهقان ها و سربازان و زنان و غیره. هیچ وقت اثری از بورژوازی نیست بلکه بورژوازی از نتایج این قضیه بهره مند می شود. فاعل واقعی نیز همان دولت تامه است. یعنی در تمام این موارد، دولت از بالا - به شیوه اصلاحات ارضی ایران - قدرت ماورای اقتصادی خود را به کار گرفته تا زمینه را برای غارتگری بورژوازی فراهم کند - یا به تعبیر گرامشی، انقلاب انفعالی - ولی بورژوازی خودش در این قضیه نقشی نداشته.مفهوم انقلاب بورژوایی را اصلا نمی توان براساس نوعی دترمینیسم اقتصادی توضیح داد. در تمامی جنبش هایی که در عصر جدید رخ دادند، ما شاهد جریاناتی بودیم که خواهان چیزی به غیر از سرمایه داری بودند. انقلاب کرامول، انقلاب فرانسه، ژاکوبن ها و غیره. در مورد کمون پاریس حتی این گروه ها توانسته اند موقتا پیروز شوند. ولی در 99 درصد موارد در همان حالت جنینی قبل از آنکه صدایشان به مردم برسد خفه شدند. اینها تلاش هایی بودند در جهت ساختن آینده ای غیر از سرمایه داری. به عبارت دیگر، چنین نبود که براساس دترمینیسم تاریخی و رشد نیروهای مولده و قوانین تاریخی انقلاب کرامول فرضا باید به این شکل پیش می رفت. درست برعکس، سرکوب این جنبش ها پیش شرط شکل گیری سرمایه است نه اینکه چون سرمایه داری وجود دارد و شکل گرفته پس جنبه های ضدسرمایه دارانه ای را که در این انقلاب ها حضور دارد از بین می برد. چرا اینها از بین می روند؟ درست به همان دلیل که در استثنای خاصی مثل کمون پاریس (و طبق معمول استثنا موید قاعده است) از بین رفته اند، به گفته مارکس به علت توازن نیرو. اینها جنبش هایی اند که می خواهند نظمی بری از خشونت، بری از زور و سلطه و بری از نابرابری بسازند. مسلم است در دنیای کنونی چه از داخل و چه از بیرون به انقلاب حمله می شود و همه زور دولت ها، ابرقدرت ها، دولت های منطقه ای انقلاب ها را داغون می کند. مسئله اصلی این است که چگونه می توان در دنیایی که براساس خشونت و ترس حرکت می کند به سمت نظمی غیر از نظم سلطه حرکت کرد. از این رو، بدون نوعی پیوند بین مبارزان ضدجنگ در کشورهای پیشرفته و مبارزات ضدفقر و استثمار در کشورهای آسیایی و آفریقایی واقعا آینده ای پیش رو نخواهیم داشت و به مرور شاهد آنیم که همه، نه فقط ابرقدرت ها بلکه دولت های عادی، آشکار و پنهان هر جا دلشان بخواهد، دخالت نظامی می کنند و با زور عملا هر امکانی را که مردم برایش جنگیده باشند در نطفه خفه می کنند. اینها مواردی است که نشان می دهد تعریف لحظه حال تا چه حد دشوار است. از یک جهت این حال ذاتا یک حال همگانی و کلی است چون حقیقت آن با همگانی بودن پیوند خورده و به همین جهت، به قول آدورنو، انقلاب همیشه انقلاب علیه ترس است. چون ترس مردم را از هم جدا می کند و نازیسم نمونه عجیب و غریبی است که با متمرکز کردن ترس در یک گوشه خاص در ارتباط با یهودیان و کمونیست ها و کولی ها نوعی وحدت متکی بر نفرت ساخت.حال انقلابی حالی است که در آن واحد هم یکدست است و هم چندپاره. از یک طرف، با مشارکت در زمانی مواجهیم که در آن گذشته و آینده یا پس و پیش دیگر معنایی ندارند. ولی از طرفی دیگر این زمان در عین حال زمان بروز تعارض ها و اختلاف ها و تفاوت ها هم هست. تفاوت ها فقط مال «روز بعد» نیست که وحدت اولیه از بین می رود بلکه این تفاوت ها و تعارض ها از قبل وجود دارند. یکدست و چندپاره بودن هم زمان این حال را باید به صورت دیالکتیکی فهمید. برای این منظور بهترین کار شاید مقایسه ای الاهیاتی باشد. واژه پیش بینی (anticipation) اشاره به یک نگرش الهیاتی از منظر رزنتسوایگ می کند که به ساخته شدن یک حال بر می گردد. چگونه یک لحظه از طریق پیش بینی و انتظار فعالانه ابدی می شود. این نکته را می توان از طریق مفهوم کنش نیز توضیح داد. در ادیان ابراهیمی مسئله این نیست که شما وجود را براساس زمان می شناسید. هایدگر از اگزیستانس می گوید، نوعی حضور داشتن، قرارگرفتن در یک زمان و مکان خاص، نمایان و ظاهربودن. در اینجا زمان اصل است و حضور شما در آن زمان همان وجود است و همه چیز درون آن می چرخد و مابقی چیزها فرع است. در دید ادیان ابراهیمی اصل با کنش است نه با زمان و مکان. به همین علت خدای ادیان ابراهیمی نامرئی و غایب است و از طریق کنش خود، یعنی تاریخ، اثر می گذارد. ما آن را از طریق حضورش درک می کنیم. به همین علت هم احتیاجی به بت و تصویر ندارد. ما او را غیر مستقیم از طریق کنش حس می کنیم. این کنش یک کنش قدرتمند است که می تواند در همه زمان تصرف کند. چون این کنش کنش الهی است کل تاریخ برایش یک حال واحد است و گذشته و آینده همه یکی است. هم می تواند در گذشته دخالت کند هم در آینده، بنابراین گذشته و آینده می شود یک لحظه حال. می توان این نکته را در پدیدارشناسی کنش تجربه کرد. در یک تصادف رانندگی لحظه حال سه ثانیه است، در عرض سه ثانیه می توان ترمز زد یا با تغییر مسیر از تصادف جلوگیری کرد. در تنظیم اقتصاد و برنامه ریزی بودجه یک مملکت لحظه حال یک سال است و در یک مسابقه فوتبال لحظه حال 90 دقیقه. بدین سان، مفهوم زمان تابع مفهوم کنش و تصرف در زمان می شود.در زمان حال انقلاب تغییر گذشته و آینده به طور هم زمان ممکن است. نوعی حال است که بدون نیاز به یک فاعل واحد می تواند در عین حفظ تعارض ها و تفاوت ها همه نیروها را به گونه ای گرد هم آورد که نظم بدون خشونت ممکن شود. چون می توان گذشته را تغییر داد. گذشته دیگر سنگینی بار زمان مرده ای را ندارد که احکام و اعمال آن ما را وادار به نوعی قصاص کند. در حال انقلاب همه چیزها قابل تغییرند. این حال فقط یک جور سرمستی نیست. حال انقلابی زمانی تمام نمی شود که انقلاب شروع می کند به عمل کردن و قانون گذاری و نهادسازی. باید دید این حال چگونه در «روز بعد» و زندگی واقعی عمل می کند. مسئله گسترش این حال به شکلی است که دقیقا بتوان در آن تصرف کرد. در چه لحظه ای دیگر ما نمی توانیم از یک حال صحبت کنیم؟ این چیزی است که رو به پس فهمیده می شود. در آینده است که ما می توانیم برگردیم و بگوییم فلان حادثه یا فلان روز پایان حال انقلاب بود، از آنجا به بعد همه چیز تمام شد و برگشتیم به روال عادی علت ها و معلول ها. ولی آیا این نکته را درباره نقطه شروع هم می توان گفت؟ از آنجا که رخداد یا گسست اولیه حالت معجزه وار و نامعین دارد هیچ وقت نمی توان به نقطه شروع دست یافت. برعکس، می توان پایان را فهمید و گفت کجا این حال تمام شده. چون دیالکتیک وحدت و کثرت در آن حضور دارد و سلسله مراتب ساخته شده می توان گفت آن حال تمام شده. ولی کجا این حال شروع شد؟ کجا از نظم قبلی وارد فضایی شدیم که در آن زمان جهت نداشت. گذشته و حال و آینده همه با هم در یک حال، حال اراده سیاسی یک مردم، آمیخته بود. شاید این نحوه بیان با استعاره الهیاتی تصویری رمانتیک و روان شناسانه از حال انقلاب جلوه دهد ولی برای یافتن معنای استراتژیک باید این دید را در نظر داشت، یعنی برای شناخت و تحلیل شبکه نیروها و زمان مندی ها و حرکت های سرمایه داری و مثلا فهم این نکته که در دهه دوم هزاره سوم به لطف خانم تاچر و آقای ریگان با گسترش فزاینده فقر در خاورمیانه و انبوه شدن ثروت در خلیج فارس روبه روییم. براساس منطق انباشت اولیه سرمایه به راحتی می توان نشان داد چرا تهی دستان شهری ساخته می شوند. چرا انقلاب را دست فروشی که به جز چرخ هیچ ندارد باید شروع کند نه حتی یک کارگر. تنها با آگاهی از بستر آفریقا، خاورمیانه، مصر، نقش عربستان سعودی و امارات و شیخ هایی که روی چاه های نفت نشسته اند می توان به لحظه گسست تاریخی در تونس که آن دست فروش پیوستار تاریخ را منفجر کرد پی برد.
                