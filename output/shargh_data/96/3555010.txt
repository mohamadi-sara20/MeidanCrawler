دو‌شنبه ۱۸ اردیبهشت ۱۳۹۶
-----------------------------------------
type_unknown
-----------------------------------------
گفت و گو با عباس آخوندی: تقسیم بندی قالیباف از جامعه جوک است
-----------------------------------------

                    گروه اقتصاد: ادعاها را برنمی تابد و به شدت از بی تعهدی برخی کاندیداهای ریاست جمهوری شاکی است. می گوید: «این چه حرف هایی است که بیان می شود؟»، «فقط ادعا پشت ادعا، بدون هرگونه سند و دلیلی»، «تعجب می کنم می شود برای رای جمع کردن، هرگونه تعهدی کرد؟» اینها تنها بخشی از حرف های عباس آخوندی، وزیر راه، مسکن و شهرسازی، است. کمتر پیش می آید که در سفرهای «راه» خود که مشغول بازدید از پروژه هاست، حرف های سیاسی بزند، اما این بار به خاطر فضای ایجادشده در تبلیغات انتخاباتی، حاضر به گفت وگو دراین باره شد. آخوندی در گفت وگو با «شرق» درباره وعده های انتخاباتی شهردار تهران که این بار سودای ریاست جمهوری را در سر می پروراند، می گوید: «کسانی که این حرف ها را می زنند، در عملکرد اجرائی خودشان عمدتا متحد همین گروه ها (گروه های رانت) هستند... همین شهردار، مدعی تقسیم جامعه ایران به چهار درصد و 96 درصد است». اینجاست که شاکی می شود و درباره عملکرد قالیباف که داعیه دولت مردم را دارد، می گوید: «واقعا چنین بحثی از سوی این فرد، جوک است!» وزیر راه وشهرسازی پروژه پل صدر را مثال می زند که برای اجرای آن، زمین های عباس آباد که به توصیه مقام معظم رهبری برای عموم مردم بود، از سوی قالیباف به فروش رسید. می گوید: «مجوز اطلس مال را به این خاطر دادند که هزینه پل صدر را تامین کنند... همه این کارها را کرده اند و در چشم مردم نگاه می کنند و می گویند ما دنبال شفافیت و جنگ 96 درصد علیه چهار درصد هستیم. واقعا این نوع اظهارات گمراه کننده جای شگفتی دارد» و تاکید می کند همه این حرف ها به خاطر فرار از پاسخ گویی و گمراه کردن اذهان مردم است. البته او به همین بسنده نمی کند. از وعده های ابراهیم رئیسی، دیگر کاندیدای ریاست جمهوری، درباره مسکن سازی بسیار گله مند است.نمی گذارد کلام منعقد شود و با تندی می گوید: «کاملا روشن است این وعده ها، خلاف سیاست های مقام معظم رهبری است». آخوندی در بیان چرایی گفته خود می گوید: «وقتی در جامعه گفته می شود می خواهیم مخابرات، پتروشیمی و صنایع بسیار پیچیده را به بخش خصوصی بدهیم، مسکن را که سال های زیادی در دست مردم بوده به بخش دولتی بدهیم؟اینکه معلوم است بیشتر یک نوع اقدام عوام فریبانه است. همین کاری که دولت قبلی کرد... هنوز ملتی اسیر کار او هستند» و اینجاست که هشدار می دهد: «تعجب می کنم می شود برای رای جمع کردن، هرگونه تعهدی کرد؟ اگر قبلی ها نمی دانستند چنین اقداماتی چه عواقبی دارد، کسانی که تعهد می کنند قطعا می دانند چگونه این طرح، اقتصاد ایران را گرفتار کرده است». حدود یک هفته قبل شما خبر از ایجاد رانت در دولت قبل برای ترک ها در مسکن مهر دادید. در دولت گذشته، از قبل مسکن مهر چه میزان فضای رانتی برای کشورها و گروه های دیگر ایجاد شد؟فارغ از مبانی اصلی برای اینکه چرا مسکن اجرا شد و چقدر بهره وری داشت، نحوه اجرای آن، جای تردید جدی دارد. در دولت قبل، فقط 53هزار واحد مسکونی به یک شرکت ترک واگذار شد. انگار مسکن مهر تکنولوژی پیچیده ای داشته که پیمانکاران ایرانی از عهده آن برنمی آمدند. مبلغی که با یک شرکت ترک قرارداد بسته شده بیش از سه هزار میلیارد تومان است. با توجه به اینکه آن زمان که این قرارداد را بستند، یک دلار، هزار تومان بود، در معنای دیگر می توان گفت مبلغ قرارداد واگذارشده بیش از سه میلیارد دلار است. این جدا از ادعاهایی است که معمولا پیمانکاران در پایان کار دارند. نتیجه آن نوع شعار دادن و کار های بی فکر، چنین هزینه های سهمگینی بر دوش مردم است. چینی ها در این پروژه مشارکت نداشتند؟عمدتا شرکت های ترکیه ای قرارداد بسته اند. به گفته برخی کارشناسان، ظاهرا به جز پیمانکاران ترکیه ای، پروژه ها در داخل به گروه های خاصی داده شده بود. این صحت دارد؟بله، من چندین بار اعلام کرده ام در کل این مجموعه که واگذار شده و شاید به قیمت امروز بیش از 100هزار میلیارد تومان باشد، حتی یک مناقصه برگزار نشده است. افراد فنی، مفهوم این کار را متوجه می شوند که امکان رانت و خطا و فساد چقدر زیاد است. سازمان بازرسی گزارش جالبی در این زمینه ارائه کرده. به نظرم خوب است که همین گزارش منتشر شود. چون نسبت به نحوه ارجاع کار، مسائل فنی، انتخاب مکان ها، واحدهای خالی، گزارش هایی که درباره پیشرفت کار داده شده، نشان داده که تخصیص منابع بانک و... اکثرا خطا بوده است. بزرگ ترین معترض هم سازمان بازرسی و کمیسیون اصل90 مجلس شورای اسلامی بوده اند. در حوزه بنادر یک سری ادعا از طرف بعضی افراد از جمله آقای قالیباف مطرح شده. او در مناظره انتخاباتی به قاچاق از بنادر ایران اشاره کرده که واکنش سازمان بنادر را در پی داشت. پاسخ شما به چنین ادعاهایی چیست؟باید دید هدف از این بحث ها چیست. وقتی درباره قاچاق صحبت می شود، اگر میزان قاچاق مشخص باشد ماموران انتظامی و گمرک شناسایی و اقدام قانونی می کنند. بنابراین همه حرف ها جنبه برآوردی دارد و فکر نمی کنم کسی آمار دقیقی داشته باشد. اگر بشناسند و بدانند که باید اقدام و ضبط کنند. ولی آدرس غلط دادن و گمراه کردن مردم در این اظهارات بسیار روشن است. بنادر و مبادی رسمی ایران در کنترل دولت، نیروی انتظامی، گمرک و تمام دستگاه های نظارتی است و غیرممکن است که چنین اتفاقی بیفتد. بنابراین اگر چنین ادعاهایی مطرح می شود عمدتا درباره مبادی ورودی غیررسمی است نه رسمی یا مبادی ورودی ای که در کنترل دولت نیست. معمولا این اظهارات کلی که گفته می شود، به نظر من هدف گمراه کردن اذهان عمومی است که از آن نقطه، توجه مردم را منحرف کنند. چنین انگیزه هایی از طرف برخی کاندیداها صرفا برای رسیدن به ریاست جمهوری است یا ممکن است گروه هایی خاص پشت این قضیه باشند؟اطلاع ندارم؛ اما به خوبی متوجه هستم کسانی که این حرف ها را می زنند در عملکرد اجرائی خودشان عمدتا متحد همین گروه ها هستند. می توانید عملکرد شهرداری تهران را ببینید. شهرداری تهران فقط در منطقه یک، به 101هزار واحد مسکونی مجوز داده. مجوز بخش اعظم برج هایی که در تهران ساخته شده که اکثرا خلاف مقررات شهرسازی و طرح جامع است، از سوی همین شهرداری صادر شده است. چه کسی تمام منطقه 22 را تبدیل به یک سری برج کرده که با تمام مقررات برج سازی تهران و طرح جامع مغایرت دارد؟ کسی غیر از شهرداری این کار را کرده؟ همین شهردار، مدعی تقسیم جامعه ایران به چهار درصد و 96 درصد است. واقعا چنین بحثی از سوی این فرد، جوک است.او کسی است که ظرفیت زیستی این نسل و نسل های بعدی را در تهران فروخته است. چندین نسل باید بگذرد تا بتوان شهر تهران را اصلاح کرد. پل صدر را اجرا کردند و شهرداری که مدعی شفافیت است، هنوز هزینه پل صدر را اعلام نکرده است. هزینه آن، از هزار و 300 میلیارد تا چهارهزارو 500 میلیارد تومان نقل قول می شود و معلوم نیست قیمت تمام شده این پروژه چقدر است. اگر حداقل قیمت را هزار و 300 میلیارد تومان در نظر بگیریم، زمانی است که دلار هزار تومان بود، یعنی 1،3میلیارد دلار صرف ساخت این پل شده است. این پروژه چه دردی از مردم تهران حل کرده و کجای طرح جامع و طرح تفصیلی بوده؟ همین افراد در تلویزیون مدعی مدیریت مدرن و علمی هستند. واقعا جای شگفتی دارد. به قول شاعر:جای آن دارد که خون موج زند در دل لعلزین تغابن که خزف می شکند بازارشافرادی که این گونه ثروت مردم ایران را هزینه کرده اند، بدون پاسخ گویی به کسی، بعد که با کسری منابع مواجه شدند، مشکل بزرگ تری ایجاد کردند و بخش دیگری از اراضی تهران را فروختند و برج اطلس مال را ساختند. مجوز اطلس مال را به این دلیل دادند که هزینه پل صدر را تامین کنند. رهبری و دیگران گفته اند که عباس آباد باید فضای عمومی برای ملت ایران و شهر تهران باشد، اما آنها بابت پروژه های عبثی که در تهران اجرا کرده اند، دو برج بزرگ ساخته اند. بدون هیچ گونه شفافیتی. همه این کارها را کرده اند و در چشم مردم نگاه می کنند و می گویند ما دنبال شفافیت و جنگ 96 درصد علیه چهار درصد هستیم. واقعا این نوع اظهارات گمراه کننده جای شگفتی دارد. حرکات پوپولیستی ای که هیچ مبنایی ندارد. آب را گل آلود می کنند، فقط به این دلیل که از پاسخ گویی فرار و ذهن ها را گمراه کنند. با توجه به آخرین محاسبات، اختیارات شهردار تهران 33 برابر یک وزیر برای جابه جایی معاملات است. با توجه به این قضیه، ممکن است یک سری از این اقدامات ذیل همین اختیارات باشد؟من در جمع شهرداران سخنرانی کردم و گفتم مسئله ما عدم پاسخ گویی است. نظامی که اکنون در شهرداری وجود دارد و شهرداری که داریم، به دولت و شورای شهر پاسخ گو نیست. سیستم خودمحور و خودمختار که در شهرداری است، همین مدیریت های هرج ومرج طلبانه را به وجود می آورد. باید کاری کنیم شهردار، پاسخ گو باشد. شهردار تاکنون به هیچ اقدامی پاسخ نداده. بوستان مادر را از بین می برد، پاسخ نمی دهد. در منطقه 22 که تونل باد تهران است و نفس مردم تهران به این منطقه بستگی دارد، برج های خلاف قانون مجوز می گیرند و او به کسی پاسخ گو نیست. هفت مسیر سیل که از کوهستان به تهران می آیند، همه پوشیده و در بعضی حتی ساختمان ساخته شده و این یعنی اگر سیلی در تهران بیاید، ممکن است فاجعه بزرگی ایجاد کند. اگر خاطرتان باشد سیل درکه اوایل دهه 60، خسارت زیادی ایجاد کرد. چنین اتفاقی باز هم ممکن است رخ دهد. فقط ادعا پشت ادعا، بدون هرگونه سند و دلیلی. شاهدیم در فضای تبلیغاتی با یک سری اظهارات گمراه کننده اذهان مردم را از اتفاق واقعی که رخ داده، منحرف می کنند. آقای رئیسی هم مسائلی را درباره مسکن سازی و وام مسکن به جوانان مطرح کرده اند. به نظر شما در شرایط کنونی که با خانه های خالی و در عین حال رکود مسکن مواجهیم، وعده هایی مانند ساخت مسکن بیشتر و افزایش سقف وام مسکن، امکان تحقق دارد؟کاملا روشن است این وعده ها، خلاف سیاست های مقام معظم رهبری است. وقتی در جامعه گفته می شود می خواهیم مخابرات، پتروشیمی و صنایع بسیار پیچیده را به بخش خصوصی بدهیم، مسکن را که سال های زیادی در دست مردم بوده به بخش دولتی بدهیم؟ اینکه معلوم است بیشتر یک نوع اقدام عوام فریبانه است؛ همان کاری که دولت قبلی کرد. از سال 86 شروع کرد تا دو میلیون مسکن را بسازد، سال 96 است و 10 سال می گذرد، هنوز ملتی اسیر کار او هستند. می خواهند 10 سال دیگر مردم را دچار طرح عبث دیگری کنند؟ تعجب می کنم می شود برای رای جمع کردن، هرگونه تعهدی کرد؟ اگر قبلی ها نمی دانستند چنین اقداماتی چه عواقبی دارد، کسانی که تعهد می کنند قطعا می دانند چگونه این طرح، اقتصاد ایران را گرفتار کرده است. بیشتر دلم برای خریداران و صاحبان مسکن مهر می سوزد. این اقدامات گمراه کننده نبود؟ کسانی که می توانستند در شهر برای خودشان خانه تهیه کنند، به بیابان رفتند، فقط به خاطر اعتمادی که به دولت کردند. نه می توانند زندگی کنند و نه امکانات و امنیت و خدمات آب و برق دارند. این چه حرف هایی است که بیان می شود؟ واقعا این حرف ها غیرمتعهدانه است. افراد باید نسبت به حرف هایشان تعهد داشته باشند. تفاوت عملکرد دولت یازدهم در حوزه راه و مسکن در قیاس با دولت قبل چیست؟توسعه زیربنایی ایران از توسعه و نوسازی ناوگان هوایی شروع می شود تا دریایی و زمینی که نمی توانیم از آنها چشم پوشی کنیم. این کارها اقدامات چندین هزار میلیاردی است. اتفاقا در این دولت ثابت کردیم توان انجام این کار را داریم، ولی نه به روش شعاری که حضرات می گویند، به روش واقعی با توان اقتصاد ملی ایران. در این دولت، ترمینال سلام در فرودگاه امام را با بخش غیردولتی شریک شدیم و در حال ساخت آن هستیم. در این دولت، فرودگاه شیراز را به بخش خصوصی واگذار کردیم. در این دولت بیش از 40 پروژه احداث آزادراه را با شرکت های بخش خصوصی مذاکره و توافق کردیم و برخی را به تصویب هیئت وزیران رساندیم و برخی را قرارداد بستیم و در حال اجرا هستیم. در این دولت، احداث بندر را با کمک بخش غیردولتی تامین منابع و سرمایه گذاری کردیم. در این دولت، شبکه ریلی را توسعه دادیم. امسال 838 کیلومتر شبکه ریلی ایران توسعه پیدا می کند و پنج مرکز استان به شبکه ریلی وصل می شود. چنین کاری در تاریخ راه آهن ایران وجود نداشته. روزی بیش از پنج کیلومتر ریل گذاری جدید روزانه داریم. این رکوردها بسیار بزرگ است. ما این حرف ها را بدون ادعا و با عمل ثابت می کنیم، وگرنه هر کسی می تواند هر ادعای عجیب وغریبی داشته باشد و اذهان عمومی را گمراه کند. در این دوره 200 هواپیمای نو خریدیم و بزرگ ترین نوسازی هواپیمایی ایران را انجام دادیم. در این دوره در سال گذشته، 113 واگن را در پایان سال افتتاح کردیم و بیش از هزارو 800 واگن باری جدید وارد کردیم. هرکدام از این پروژه ها چندصد و چندهزار میلیارد تومان کار است. این کارها نیازمند تدبیر و اندیشه است و نه شعار. برای اینکه این کار را انجام دهید، باید بتوانید اعتماد ملتی را جلب کنید. باید اعتماد حرفه ورزها را به خود جلب کنید. طرف خارجی باید به شما اعتماد کند. کسی به شعار اعتماد نمی کند.
                