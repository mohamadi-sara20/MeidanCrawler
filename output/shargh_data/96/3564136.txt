سه‌شنبه ۲ خرداد ۱۳۹۶
-----------------------------------------
حرف اول
-----------------------------------------
اعتدال روحانی علیه افراط گرایی دینی
-----------------------------------------

                    با لطف خداوند و حضور پرشور مردم، دوازدهمین انتخابات ریاست جمهوری برگزار شد و دکتر روحانی با نزدیک به 24 میلیون رای برای مدت چهار سال دیگر به عنوان رئیس جمهور انتخاب شد. دولت دوازدهم در چهار سال آینده باید فعالیت های مهمی در سیاست داخلی و بهبود وضعیت اشتغال انجام دهد، ولی به عنوان یک دولت معتدل که پایه آن بر مقبولیت مردم و عقلانیت شیعی است وظیفه ای نیز در سطح منطقه دارد. متاسفانه مسلمانان در سال های گذشته به جای پذیرش اختلاف مذهبی و کثرت گرایی به فرقه گرایی و حتی به بدترین شکل آن یعنی نفرت گرایی مذهبی روی آورده اند. بنیادگرایی و افراط گرایی باعث به وجودآمدن مشکلات زیادی برای مسلمانان شده است؛ ازدست دادن امید به آینده، نبودن عدالت اجتماعی و توسعه نیافتگی علاوه بر صدها هزار کشته و مجروح، برخی از پیامدهای این تندروی مذهبی برای مردم مسلمان خاورمیانه بوده است. دوری از عقلانیت، گفت وگونکردن رهبران مذهبی و دخالت کشورهای غربی، از جدی ترین عوامل این اتفاق هستند. شخص رئیس جمهور و کابینه ایشان توانایی های زیادی برای از بین بردن این سه عامل یادشده دارند.تجربه موفق دولت یازدهم در توافق هسته ای و همراهی وزیر کاربلدی همچون محمدجواد ظریف می تواند قدرت های خاورمیانه را برای رسیدن به این هدف مقدس همراه کند. توانایی در گفت وگو و شناختن زبان بین الملل از نقطه قوت های تیم سیاست خارجی دولت یازدهم بود. این تیم می تواند با کشورهای منطقه نیز گفت وگو کند و آنها را برای حمایت نکردن از گروه های تکفیری متقاعد کند. علاوه بر این تسلط روحانی بر معارف شیعه، همراهی مراجع عظام شیعه با ایشان و حمایت عالمان اهل سنت ایران از گفتمان اعتدال در ایران نیز می تواند هم در باطل و ردکردن قرائت افراطی از اسلام موفق باشد و هم می تواند بزرگان هر دو مذهب اسلامی را کنار هم بنشاند.
                