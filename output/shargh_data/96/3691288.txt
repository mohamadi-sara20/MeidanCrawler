شنبه ۲۳ دی ۱۳۹۶
-----------------------------------------
یادداشت -1
-----------------------------------------
ممنوعیت آموزش زبان؛ اجحاف به معلمان
-----------------------------------------

                    در شرایطی که کشور دچار معضل بی کاری است، تصمیم آموزش وپرورش مبنی بر ممنوعیت تدریس زبان انگلیسی در دوره های ابتدایی، آسیبی بسیار جدی بر هزاران معلمی وارد می کند که در این مدارس مشغول تدریس هستند. این اقدام سازنده نیست و باعث می شود یا مدارس خلاف کنند یا خانواده ها بچه های خود را به آموزشگاه ها یا تدریس خصوصی بفرستند. در نتیجه هم بر حجم ترافیک می افزاید و هم رانتی می شود برای این آموزشگاه ها و هم از دید ناظران آموزش وپرورش دور خواهد بود و ممکن است مفسده زا نیز باشد. آیا می دانید اغلب معلمان، خانم هایی هستند که هستی و نیستی شان به درس دادن در این کلاس ها بستگی دارد؟ فارغ التحصیلی که زبان خوانده است، کجا کار کند؟ پس بهتر است اول این رشته ها در دانشگاه ها تعطیل شود، سپس اجازه آموزش دانش آموختگان آنها در مدارس داده نشود. اگر این تصمیم حتی یک نفر را از نان خوردن بیندازد، وزیر مربوطه چگونه می تواند وجدان خود را راضی نگه دارد و در مقابل خداوند پاسخ گو باشد؟ آیا فکر نمی کنید بریدن نان کسی در این شرایط بد اقتصادی درست نیست؟ مگر بزرگ ترین معلم اخلاق و فرهنگ تاریخ این سرزمین یعنی سعدی نگفته است «تیغ بران گر به دستت داد چرخ روزگار، هرچه می خواهی ببر اما مبر نان کسی». آیا دولت آماده است حقوق معلمانی را که شغل شان را از دست می دهند، بپردازد؟ رئیس جمهور در سخنان اخیر خود تاکید کردند که ما باید به نیازهای نسل جوان توجه کنیم. نسل جوان امروز با دنیا در ارتباط است. زبان انگلیسی نه زبان یک دولت استعمار گر که زبان علم و زبان ارتباط بین المللی است. بهترین سن آموزش زبان هم سنین کم است. دکتر روحانی چند سال پیش در سخنرانی دیگری گفت چرا دانشگاه های ما به زبان انگلیسی درس نمی دهند؟اگر می خواهید دانشگاه های ما در سطح بین المللی حرفی برای گفتن داشته باشند، باید سطح آموزش زبان را بالا ببرید. پیامبر اسلام(ص) فرمودند «اطلبوا العلم ولو فی الصین». طبیعی است برای آنکه شما علم را در چین بیاموزید، باید زبان چینی بدانید. امروز زبان علم حتی در چین هم انگلیسی است و طبیعی است تسلط مسلمانان به زبان انگلیسی آنان را قوی تر می کند. ممنوعیت آموزش زبان انگلیسی چیزی شبیه به ممنوعیت ویدئو، دیش ماهواره و فیلترینگ امروز اینترنت است. چنین تصمیماتی مردم را در پیگیری این خواست جدی تر می کند. در مقابل موج جهانی شدن نمی توان ایستادگی کرد. ما باید با تقویت خود محصولات فرهنگی خودمان را به دنیا عرضه کنیم. شعر و ادبیات فارسی و موسیقی سنتی ایرانی در دنیا حرف برای گفتن دارد. ما با بستن راه آموزش زبان انگلیسی، راه بردن فرهنگمان را به دیگر نقاط دنیا می بندیم. دانشمندانی که نتوانند با زبان دنیا گفت وگو کنند، هرگز جهانی نمی شوند، مگر آنکه به دیگر نقاط جهان بروند که این همان به فنادادن سرمایه های فکری و سازندگی کشور است.
                