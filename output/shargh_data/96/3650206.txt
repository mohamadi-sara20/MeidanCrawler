سه‌شنبه ۲ آبان ۱۳۹۶
-----------------------------------------
حرف اول
-----------------------------------------
آمارها شکنجه می شوند
-----------------------------------------

                    مباهات می کنیم به اینکه توانسته ایم تسهیلات پرداختی شبکه بانکی را در سال 1395 بیش از31 درصد افزایش دهیم. افتخارمان این است که هر سال بر توان پرداختی خود به بخش های اقتصادی افزوده ایم. سال قبل تر از قبل هم توانستیم 20 درصد بر وام های اعطاشده بیفزاییم. این را آمارها برایمان ثابت می کند. بانک ها سال گذشته 548 هزار میلیارد تومان وام پرداخت کرده اند و این رشد عملکرد ما را چشم انتظار رونق نگاه می دارد. آمارها دروغ نمی گویند؛ تسهیلاتی پرداخت و دریافت شده است و در حساب بانک ها می توان آنها را مشاهده کرد؛ اما از نظر دور ندارید که آمارها پشت پرده دارد. «استمهال» همان پشت پرده ای است که چهره آمارها را دگرگون می کند؛ آن قدر که دیگر رشد آمارها، رونق را نتیجه نمی دهد و برعکس در رکود عمیق تر غوطه بیشتری می خوریم؛ چراکه با روش استمهال، جریمه بدهکاران بانکی را می بخشیم و تسهیلاتی را که در گذشته به آنها پرداخت کرده ایم، از نو در حساب ها گزارش می کنیم. پس بدون اعطای تسهیلاتی نو، آمارهای تسهیلات را مثبت جلوه می دهیم. بانک ها منابع نقدنشونده و به تعبیر مسئولان پولی، قفل شده زیادی دارند. مدتی پیش رئیس کل بانک مرکزی اعلام کرد60 درصد از منابع بانک ها قفل شده است. از این رو، نیک می دانیم که محدودیت منابع بانک ها درخور تامل است و از این شرایط، اعطای دست و دلبازانه تسهیلات برنمی آید. از طرفی لازم است حساب ها مثبت باشد و عملکرد استخراج شده، شیب منفی را در کارنامه ثبت نکند. در نتیجه روشی که بانک ها برگزیدند، بازی با آمار است.بدهکار صدا زده می شود و به او معادل بدهی اش تسهیلات جدید داده می شودو درجا این تسهیلات به عنوان مطالبات بانک پس گرفته می شود؛ پس از یک سو، بخشی از مطالبات معوق بانک ها از فهرست معوقات خارج شده و بار سنگین معوقات سبک تر می شود و از سوی دیگر عملکرد پرداخت تسهیلات صعودی عجیب پیدا می کند، غافل از آنکه همه این عملیات کاغذی است و نه پولی داده شده و نه پولی ستانده شده است.آمار استمهال بدهی بانک ها در ردیف آمارهای محرمانه جای می گیرد. گاه حتی به مزاح مسئولان عنوان می کنند آمار استمهال به رئیس کل بانک مرکزی هم داده نمی شود. محاسبات و گفته های تحلیلگران حوزه بانکی اما ارقامی نزدیک به 60 تا 70 درصد تسهیلات اعطایی بانک ها را به عنوان استمهال برآورد می کند. بنابراین عجیب نیست که رشد تسهیلات بانکی اعلامی را در اقتصاد بی اثر می بینیم و نمودی ظاهری برای تزریق این چنینی منابع نمی توانیم تصور کنیم. ما آمارها را شکنجه می کنیم. آمارهایی که باید در خدمت برنامه ریزان و توسعه نویسان باشد، علامت های غلط می دهند؛ بنابراین سیاست گذاران هم به آمارها بی اعتماد شده اند.این یک برش است از آنچه در استخراج داده های بانکی روی می دهد. تعمیم دادن این اتفاق به تمام آمارها صحیح نیست و ما نیز چنین قصدی نداریم؛ با این حال، برخی از آمارها را باید با پس و پیش زمینه آنها در نظر گرفت و شرایط رسیدن به آنها زمینه را تحلیل کرد؛ اما اگر تنها و تنها در همین یک قلم هم شکنجه آمارها اتفاق بیفتد، با توجه به اینکه این بخش به خودی خود زمینه ساز تدوین سیاست های بسیار کلیدی و بزرگ در اقتصاد کشور است، به جرئت می توان گفت قسمت بزرگی از اقتصاد با کدهای اشتباه این بخش به بیراهه رفته می رود.
                