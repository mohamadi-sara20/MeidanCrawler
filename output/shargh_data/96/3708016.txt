شنبه ۲۸ بهمن ۱۳۹۶
-----------------------------------------
type_unknown
-----------------------------------------
ائمه جمعه علیه رفراندوم
-----------------------------------------

                    گروه سیاست: در یک هفته ای که از طرح ایده همه پرسی از سوی حسن روحانی می گذرد، یکی از تندترین واکنش ها را ائمه جمعه داشته اند. آن هفته احمد خاتمی و این هفته احمد علم الهدی. خطیب نماز جمعه مشهد مقدس با انتقاد از طرح موضوع همه پرسی با استناد به اصل 59 قانونی اساسی، گفته است: در این سیل چندمیلیونی که در حمایت از نظام برخاستند و در این سیل جمعیت که عکس رهبری در دستشان است، این حرف را می زنید، می دانید چه در ذهن ها تداعی می شود؛ اینکه شما طرفدار مردم سالاری سکولار هستید، نه مردم سالاری دینی... شما می آیید در این سیل جمعیت چندمیلیونی اصل 59 را به رخ مردم می کشید؟ مردمی که عکس رهبری در دستشان است. توجه داشته باشید اساس نظام را به خاطر خوشایند یک اقلیت لاییک بی دین وابسته به غرب زیر سوال نبرید. این سیل چندمیلیونی را که برای اسلام و دین آمدند، برای خوشایند یک اقلیت لاییک بی دین نادیده نگیرید».احمد خاتمی هم هفته پیش گفته بود: «بنده به شبکه دولتی ضداسلامی، ضدایرانی و ضدانقلاب فراری که دلخوش به برخی اظهارنظرها شده اند می گویم که آنها هرگز به آرزوی خود برای رفراندوم و همه پرسی عمومی نخواهند رسید... این جریان می خواهد سفره اسلام و ولایت فقیه را با رفراندوم جمع کند». ایشان به اصل 177 قانون اساسی اشاره کرد و افزود: رویای ضدانقلاب در این زمینه هیچ گاه محقق نخواهد شد و اسلام و اهل بیت در این کشور ماندنی است.این در حالی است که لعیا جنیدی، معاون حقوقی رئیس جمهوری همه این اتهامات و واکنش ها را ناروا خوانده و با اشاره به اینکه قانون همه پرسی مصوب 1368 مجلس شورای اسلامی تصریح می کند که رئیس جمهوری یا صد نفر از نمایندگان مجلس حق دارند برای برگزاری همه پرسی پیشنهاد دهند، گفته است: «رئیس جمهوری ابتدا حق همه احزاب و جناح ها و فراتر از آن حق همه باورمندان به قانون اساسی را برای مشارکت سیاسی در اداره کشور به رسمیت شناخت تا امید جمعی و وحدت ملی را تقویت کند و سپس برای فرض اختلاف بین جناح ها یا بروز برخی معضلات جدی عمومی، یکی از ظرفیت های موجود در قانون اساسی یعنی همه پرسی موضوع اصل 59 این قانون را در کنار دیگر راه حل ها و ظرفیت ها مورد تاکید قرار داد. بنابراین، هرگونه سوءتعبیر یا سوءبرداشت از سخنان وی که متکی بر نصوص قانون اساسی است، روا نخواهد بود».او در تبیین سخنان رئیس جمهوری در مورد رجوع به همه پرسی، گفت: «یکی از مظاهر اعمال حاکمیت در کشور قانون گذاری است. قانون، قاعده کلی، عام و لازم الاجرا درباره یکی از امور و شئون عمومی کشور است. برابر قانون اساسی جمهوری اسلامی، اعمال قوه مقننه از راه مجلس شورای اسلامی است (اصل 58)، ولی برابر اصل 59 قانون اساسی در فصل پنجم این قانون تحت عنوان حق حاکمیت مردم و قوای ناشی از آن آمده است: «در مسائل بسیار مهم اقتصادی، سیاسی، اجتماعی و فرهنگی ممکن است اعمال قوه مقننه از راه همه پرسی و مراجعه مستقیم به آرای مردم صورت گیرد. درخواست مراجعه به آرای عمومی باید به تصویب دوسوم مجموع نمایندگان مجلس برسد». همه پرسی می تواند درباره تصویب یا بازنگری در قانون اساسی، پیوستن یا عدم پیوستن به یک معاهده یا سازمان بین المللی یا در مورد قانون گذاری عادی باشد.به گزارش ایرنا، رئیس جمهوری روز یکشنبه گذشته و در مراسم 22 بهمن پیشنهاد انجام رفراندوم برای موضوع های مهم و خاص را اعلام کرد که با واکنش های مختلفی همراه بوده است.دو هفته دیگر خطبه می خوانم!خطبای جمعه در این سال ها همواره متهم بوده اند که علیه یک جریان و به نفع جریانی دیگر در خطبه ها موضع گیری کرده اند تا جایی که اضافه شدن ابوترابی به خطبای جمعه تهران هم از سوی برخی اصلاح طلبان با استقبال روبه رو شد و از او به عنوان خطیب اعتدال یاد کردند. این در حالی است که خروجی سخنان دیروز او چندان نشانی از این اعتدال نداشت. احمد خاتمی روز پنجشنبه با اشاره به همین موضوع گفته است: «شایعه کردند به دلیل اینکه ائمه جمعه جناحی صحبت می کنند، نمازهای جمعه خلوت شده است؛ این تهمت است، ائمه جمعه ولایی صحبت می کنند نه جناحی. والله زیرسوال بردن نهاد نماز جمعه سرمایه سوزی است، بله، ممکن است برخی از نمازهای جمعه خلوت تر هم شده باشد، اما اینکه بگوییم نماز جمعه خلوت شده باشد، چنین نیست، حداقل در نماز جمعه تهران که بنده خطیب آن هستم، می بینم جمعیت عظیم حاضر می شوند، نمازهای جمعه دیگر هم همین طور است». آمدن ابوترابی این شایعه را تقویت کرده بود که او احتمالا قرار است جایگزین احمد خاتمی شود. خطیبی که معمولا بیشترین و تندترین حملات را علیه دولت و اصلاحات دارد.اما او دیروز گفته است: «نقد کنید، اما تحریف نکرده و دروغ نگویید، آقای ابوترابی همکار جدید ما شده است، میدان باز است، هیچ کدام از ائمه جمعه موقت تهران عزل نشدند، آیت الله مهدوی کنی چند خطبه خواند، اما همواره به ایشان امام جمعه موقت تهران می گفتند، آیت الله جنتی دیگر خطبه نمی خواند، اما هنوز به ایشان امام جمعه موقت تهران می گویند، هیچ امام جمعه ای در تاریخ انقلاب در تهران برکنار نشده است. بدخواهانی که خدا هدایتشان کند، در فضای مجازی نوشتند خاتمی چون تندروی کرد، برکنار شده است، بی معرفت ها لااقل به فکر آبروی خود باشید، من دو هفته دیگر خطبه می خوانم». او دیروز موارد دیگری هم گفته، مثلا گفته است: «روزنامه ای که سابقه اهانت به پیامبران و اهل بیت را دارد، تیتر زد خاتمی گفته اغتشاشگران را بکشید، من کی گفتم اغتشاشگران را بکشید. من بیش از 20 سال است خارج فقه می گویم و می دانم چطور حرف بزنم، گفتم آن افرادی که غارت کردند و لیدرها که آدم کشتند را بکشید، چرا تحریف می کنید، مرد باشید و عین حرف را بزنید».
                