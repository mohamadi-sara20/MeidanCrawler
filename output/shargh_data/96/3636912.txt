دو‌شنبه ۱۰ مهر ۱۳۹۶
-----------------------------------------
یادداشت
-----------------------------------------
در دفاع از ارزش های جمهوری اسلامی ایران
-----------------------------------------

                    چندروزی است که در ارتباط با حضور یا عدم حضور آقای «سپنتا نیکنام» هموطن زرتشتی در شورای اسلامی شهر یزد و دیگر منتخبان اقلیت های دینی در شوراهای اسلامی شهر یزد و سایر شهرهای ایران، گفت وگو و اظهارنظرهای فراوان در مطبوعات و رسانه های مجازی در گرفته است. صورت مسئله این است که آقای نیکنام چهار سال گذشته به عنوان نماینده مردم یزد در شورای اسلامی این شهر عضویت داشته و به وظایف قانونی در برابر همشهریان عمل کرده اند و در مرحله اخیر شورای شهر یزد نیز همچنان به نمایندگی مردم در شورای شهر یزد انتخاب و مشغول انجام وظیفه شده اند. همه امور روال عادی خود را طی می کرد که روز شنبه اول مهرماه 1396 آقای عباسعلی کدخدایی، سخنگوی محترم شورای نگهبان، اعلام کردند: «در جریان بررسی صلاحیت عضویت در شوراها طی مکتوبی عضویت اقلیت دینی را در شوراهای اسلامی شهر از باب وجود شائبه سلطه بر مسلمانان به مصلحت ندانسته اند».نظر بنده اشاره به کلمه «سلطه» در مکتوب شورای نگهبان است (آن طور که آقای کدخدایی بیان کرده اند) با آنچه نویسنده از اعتقادات همه ادیان توحیدی آموخته ام، سلطه هیچ انسانی بر انسان دیگر جایز نیست؛ به طور مثال سلطه مسلمانی بر مسلمان دیگر نه موضوعیت دارد و نه جایز است، چه برسد به سلطه غیرمسلمان بر مسلمانی.... آقای علیرضا رحیمی نماینده مجلس شورای اسلامی، ریاست هیئت عالی نظارت بر انتخابات شهر و روستا در استان تهران در این زمینه گفته اند برای نخستین بار در جمهوری اسلامی ایران دیوان عدالت اداری شعبه 45 در تاریخ 13 شهریور جاری با صدور حکمی عضویت آقای نیکنام در شورای اسلامی شهر یزد را مردود دانسته، در حالی که به موجب اصول 13 و 26 قانون اساسی آزادی فعالیت های دینی و اجتماعی برای شهروندان ایرانی با صراحت تضمین شده و براساس اصل بیستم همین قانون «همه افراد ملت یکسان در حمایت قانون قرار دارند و از همه حقوق سیاستی، اقتصادی، اجتماعی و فرهنگی با رعایت موازین اسلامی برخوردار می باشند». به نظر می رسد تا اینجای کار مشکلی در سلسله مراتب اداری پیش آمده و در ارتباط با ایشان هنوز عینیت پیدا نکرده و آقای نیکنام در شورای شهر یزد عضویت دارند.نکته مهم و قابل توجه در این ماجرا این است که «نظر شورای نگهبان نه فقط درمورد آقای نیکنام بلکه در شمول عام آن در مورد اقلیت های دینی و حقوق مصرحه آنها در جمهوری اسلامی ایران معنی پیدا می کند». آقای کدخدایی سخنگوی شورای نگهبان در توضیح موضوع اضافه کرده «فروردین سال جاری، آیت الله جنتی در جریان بررسی صلاحیت نامزدهای انتخابات شوراهای شهر و روستا ابلاغیه ای برای جلوگیری از تایید صلاحیت نامزدهای اقلیت های دینی در انتخابات شوراها منتشر کرد. در این ابلاغیه تاکید شده بود، با عنایت به اطلاعات واصله از بعضی مناطق کشور که اکثریت مردم آن مسلمان و پیرو مذهب رسمی کشور هستند و افراد غیرمسلمان در این مناطق خود را داوطلب عضویت در شوراهای اسلامی شهر و روستا کرده اند و با توجه به اینکه تصمیمات شوراها درباره مسلمین بدون رسیدگی آن در شورای نگهبان لازم الاتباع خواهد بود، تبصره یک ماده 26 قانون تشکیلات وظایف و انتخابات شوراهای اسلامی کشور و انتخابات شهرداران مصوب 1375 نسبت به چنین مناطقی با نص فرمایش های بنیان گذار جمهوری اسلامی ایران حضرت آیت الله خمینی علیه الرحمه مغایر است و لذا خلاف موازین شرع شناخته شده است». درباره استناد قانونی به آنچه پیش آمده یا خواهد آمد، مقامات مسئول در جمهوری اسلامی اعلام موضع کرده اند و از جمله آقای علی لاریجانی رئیس محترم قوه مقننه ابلاغیه آیت الله جنتی را رد کرد و مستقیما به هیئت نظارت بر انتخابات شوراها دستور داد «قانون درباره حضور پیروان ادیان الهی در انتخابات شوراها رعایت شود و تغییر نکند». به نظر بنده حرفی در ارتباط با رعایت قانون برای گفتن باقی نمی ماند و دولت موظف به اجرای قانون است، این یک سوی موضوع، اما از سوی دیگر بنده به عنوان یک ایرانی یهودی که با دیدگاه ها، اظهارنظرها و شخصیت حضرت امام راحل مخصوصا در مورد اقلیت های دینی، قبل و بعد از انقلاب اسلامی تا آنجا که ممکن است آشنایی، اطلاع و آگاهی دارم، بیان این مطلب را که منتسب به ایشان کرده اند، آن طور که گفته شده «نسبت به چنین مناطقی به نص صریح فرمایش های بنیان گذار جمهوری اسلامی ایران حضرت امام خمینی علیه الرحمه مغایر است» باور ندارم و به دلیل ارادت خالصانه ای که به امام راحل داشته ام، آن را برنمی تابم و به بیانات امام راحل در مورد حقوق و حضور اقلیت های دینی در جمهوری اسلامی ایران اشاره خواهم کرد و قضاوت با مردم ایران است: «شما زرتشتی هستید و همیشه خدمتگزار این ملت و این مملکت بودید، باید به کار خودتان ادامه بدهید...وحدت کلمه را حفظ کنید» (29/11/1357)«ما در حقوق مساوی هستیم و قانون هم ان شاءالله بعد به تصویب ملت خواهد رسید، در قانون همه اقشار حقوقشان ملاحظه خواهد شد». (12/1/1358)«همه اقلیت های دینی در اسلام محترم هستند...؛ آنان ایرانی اند و مثل سایر ایرانیان همه گونه حق دارند...». (21/10/57)«اقلیت های دینی به بهترین وجه از تمام حقوق خود برخوردار خواهند بود». (16/8/1357)«اساسا اقلیت های دینی با مسلمانان در صف واحد هستند و برای کشور خدمت می کنند و در صف واحد از تمام ارزش ها و مآثر برخوردار می باشند». (7/3/1359)«این مملکت مال همه ما هست، مال اقلیت های دینی، مال مذهبیون و مال برادران اهل سنت؛ همه ما با هم هستیم». (17/11/1357)«این درست است که در کشور ما گروه های قومی مختلفی وجود دارد، ولی همه ما یک ملت را تشکیل می دهیم». (15/8/1358)«اقلیت های دینی نه تنها آزادند، بلکه دولت اسلامی موظف است از حقوق آنها دفاع کند و دیگر اینکه هر ایرانی حق دارد که مانند همه افراد از حقوق اجتماعی برخوردار باشد، مسلمان یا مسیحی یا یهودی یا مذاهب دیگر فرقی ندارد». (24/8/1357)«ما حساب جامعه یهود را از حساب صهیونیست ها جدا می دانیم... من در پاریس قبل از غلبه نهضت به آن کسی که از طرف جامعه یهودیان آمده بود تنبه دادم و گفتم بنای اسلام بر این است که هیچ قشری را در مضیقه نگذارد». (24/2/1358) (ملاقات با نمایندگان کلیمیان ایران در قم)«در چیزهایی که مربوط به مجلس است، در چیزهایی که مربوط به قانون است، باید همه تشریک مساعی کنیم، همه ملت با هم باشند». (27/8/1361) (در ملاقات با نمایندگان اقلیت های دینی جماران) نقل قول هایی نمونه از دیدگاه های امام راحل در مورد حقوق و حضور اقلیت های دینی در بستر انقلاب اسلامی و شکل گیری نظام جمهوری اسلامی ایران در زمان های مختلف، موضوع سلطه کسی بر کس دیگر یا کسانی بر کسانی دیگر مطرح نشده و وجود ندارد و قانون اساسی جمهوری اسلامی ایران تکالیف و حقوق و شکل مدیریت جامعه را مشخص کرده است و در قانون گذاری مشورت و مسئولیت مشترک مطرح شده، چه در مجلس شورای اسلامی یا در شوراهای اسلامی شهر و روستا و حتی در مجلس خبرگان قانون اساسی که پنج نفر از نمایندگان اقلیت های دینی عضویت داشتند. اصل مشورت و تبادل نظر بین همه اعضا با حقوق مساوی رعایت شده با یادآوری اینکه اجرای قانون در صلاحیت قوه مجریه یعنی دولت است و تکالیف دولت نیز در قانون مشخص شده است. با ذکر خیری از شهید دکتر بهشتی که رحمت خداوند بر او باد، نوشته را به پایان می رسانم، با این امید که در رعایت حقوق قانونی مصرحه در کتاب قانون جمهوری اسلامی موثر واقع شود.روز چهارشنبه 21 شهریور 1358 در جلسه مجلس خبرگان قانون اساسی جمهوری اسلامی ایران، شهید دکتر آیت الله بهشتی، نایب رئیس مجلس خبرگان خطاب به مرحوم عزیز دانش راد، نماینده کلیمیان ایران در مجلس خبرگان قانون اساسی چنین می گوید: «تشکر از آقای دانش راد، همان طور که مکرر در طول مراحل مختلف انقلاب و در اعلامیه ها و بیانیه های امام و رهبری عالی قدر و مراجع دیگر تقلید و جوامع روحانیت و شخصیت های روحانی و جوامع اسلامی و گروه های دیگر تاکید شده، همه ما خواستار آن هستیم که به یاری خداوند و با همکاری و همفکری همه گروه ها و قشرهای اجتماعی مسلمان، تحصیل کرده و افراد برجسته و صاحب فهم، بازاریان، کشاورزان، کارگران، دانشجویان، دانش آموزان و همچنین با همفکری و یاری همه مردمی که در ایران زندگی می کنند، هرچند مسلمان و معتقد به اسلام نباشند، اما تشخیص داده باشند که سعادت آنها در نظام اسلامی تامین می شود، به یاری خداوند و همکاری آنها چنین آینده ای را در پیش داشته باشیم و آرزویمان این است که حتی در این مراحل به صورت معبر و گذر به سوی آینده ای که در پیش داریم، عملا بتوانیم تحقق این آرمان و آرزو را مشاهده کنیم». تمام منابع ذکرشده در این نوشته نزد این جانب است.
                