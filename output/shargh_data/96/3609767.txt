دو‌شنبه ۲۳ مرداد ۱۳۹۶
-----------------------------------------
حرف اول
-----------------------------------------
آموزش و پرورش در کما!
-----------------------------------------

                    این روزها حال مهم ترین نهاد تعلیم و تربیت کشور یعنی آموزش وپرورش خوب نیست؛ با وجود همه تدبیرها، هنوز امید به آموزش وپرورش برنگشته است و بیم آن می رود چنان چه روند موجود ادامه پیدا کند، شرایط بسیار ناخوش تر از آن باشد که به تصور آید. امروز بسیاری از دلسوزان، خیرخواهان و صاحب نظران تعلیم و تربیت و پیش کسوتان آموزش وپرورش نگران وضع موجود و آینده تعلیم و تربیت فرزندان این مرز و بوم هستند. منشا اصلی نگرانی، برگرفته از دو چالش مهم است: چالش اول، جایگاه نامناسب آموزش وپرورش در برنامه توسعه ملی و مناسبات حاکم بر توزیع ثروت و قدرت و فقدان اولویت در نظام تصمیم سازی کشور. چالش دوم، تضعیف سازمان آموزش وپرورش و قشر بزرگ و محترم فرهنگیان و معلمان از درون و تلقین احساس ناتوانی آنها در اداره آموزش وپرورش.اینک آموزش وپرورش در میان این دو چالش، به یک نهاد فراموش شده تبدیل شده و در تحقق رسالت و ماموریت بنیادین خود، حتی در تامین ابتدایی ترین نیاز فرهنگیان؛ یعنی حقوق و پاداش بازنشستگی، دست وپا می زند و مهم ترین کار هر وزیر، آن شده که بتواند یک حسابدار خوب باشد تا از پس دخل وخرج روزانه این خانواده بزرگ تعلیم و تربیت برآید؛ گویا اراده ای برای ایجاد یک عزم ملی برای بهبود، ارتقا و اعتلای آموزش وپرورش وجود ندارد. راستی چه شده است که در شرایطی که در کشور برای سایر اولویت ها، توان، منابع و عزم ملی ایجاد می شود که قطعا مهم خواهند بود؛ امور تعلیم و تربیت فرزندان ایران زمین که مهم ترین سرمایه کشور، خانواده ها و آینده سازان فرهنگ و تمدن ایرانی و اسلامی هستند، باید به فراموشی سپرده شود؟ چگونه می توان در امر بهداشت و درمان آحاد جامعه فراتر از ظرفیت و منابع مادی و معنوی کشور تعهد ایجاد کرد که آن هم امری است حیاتی و ده ها اولویت مهم در کشور طراحی کرد و به آنها اهتمام ورزید؛ اما آموزش وپرورش و تعلیم و تربیت کودکان، نوجوانان و جوانان را به تقدیر روزگار سپرد و مدیریت آن محل تجربه ورزی و آزمون و خطای افراد غیرمرتبط یا ناتوان باشد.اینک شیوه مدیریت کلان در موضوع نهادهای آموزشی، مشابه پدر و سرپرست خانواده ای است که به جای پرداختن به درون نظام خانواده و تعلیم و تربیت فرزندان خویش، به توسعه کالبدی ساختمان، به تجهیز امکانات و لوازم خانه، به امکانات رفاهی...اعضای خانواده، به دیوارکشی و ایجاد امنیت برای حیاط منزل همت گمارد؛ اما از وظیفه تعلیم و تربیتی خود غفلت کند و به مرور زمان همه... را از دست داده و دلخوش به آن باشد که خانه ای مجلل با امکانات رفاهی بالا دارد؛ غافل از آنکه هویت خانه از درون در حال آسیب دیدن است.من به عنوان یکی از خادمان تعلیم و تربیت، علاقه مندم همه مسئولان نظام... روسای سه قوه، مجمع تشخیص، شورای عالی انقلاب فرهنگی... را مورد سوال قرار دهم که ما را چه شده است که به تعلیم و تربیت فرزندان کشور کم توجه و گاهی بی توجهیم؟ آیا صداهای تلخ آسیب های اجتماعی را نمی شنویم؟ آیا فاصله گرفتن جوانان از ارزش های اخلاقی و دینی را درک نکرده ایم؟ آیا آمار طلاق و جدایی و اعتیاد جوانان را نمی بینیم؟ آیا به بی کاری جوانان و تبعات فسادبرانگیز آن توجه نداریم؟ ما که پیرو آیین و مکتبی هستیم که مهم ترین رسالت و مسئولیت آن، تعلیم و تربیت جامعه بوده، ما که رهرو پیامبری هستیم که معلم بزرگ بشریت بوده، انقلاب ما انقلاب فرهنگی و پیشوای ما امام خمینی(ره) است که جمهوری اسلامی را برای تربیت می خواست، چه شده است که به آن آرمان ها و ارزش ها کم توجه شده ایم؟ آیا وقت آن نرسیده است که آموزش وپرورش نه مسئله اول کشور، بلکه مسئله مهم مسئولان ارشد نظام باشد؟آموزش وپرورش تاکنون در دو مرحله دچار بحران و تلاطم مدیریت شده است؛ مرحله نخست آن معطوف به دوران پس از شهادت شهیدان رجایی و باهنر است که فقدان آن دو بزرگوار، مدت های مدیدی آموزش وپرورش را در رنج و گرفتاری غرق کرد تا با تلاش های آقایان دکتر اکرمی و دکتر نجفی، به ساحل آرامش رسید و مرحله دوم آن از دهه 80 به بعد، آن زمان که مدیریت آموزش وپرورش به افراد غیرمرتبط سپرده شد.با آمدن آقای دکتر روحانی و رویکرد توسعه یافته او به مقوله تعلیم و تربیت و حضور یکی از فرزندان شایسته آموزش وپرورش در راس مدیریت این نهاد، برخلاف پیش بینی ها، متاسفانه روند ناامیدی ها تداوم یافت و با توجه به مهیابودن ایجاد تحول در نظام مدیریت آموزش وپرورش مانند نظام بهداشت و درمان کشور؛ اما آموزش وپرورش نتوانست جایگاه خود را همپای تحولات داخلی در فضای دولت تدبیر و امید پیدا کند و اینکه با آغاز کار دولت دوازدهم و معرفی وزیر جدید برای آموزش وپرورش، نه تنها نگاهی به جلو نشده است بلکه بازگشت به تجربه ناموفق گذشته وآن هم با رویکردی تنزل یافته نسبت به جایگاه آموزش وپرورش، قدم برداشته شده است. آنچه در شرایط موجود درباره نهاد مهم آموزش وپرورش شایان تامل است، ایراد به وزیر و کسانی که مسئولیت قبول می کنند، نیست، بلکه مسئله فراتر از آن و متوجه کسانی است که شاهد به وجودآوردن چنین شرایطی برای آموزش وپرورش کشور هستند. پرواضح است اگر این نگرش ها و رویکردها عوض نشود، این وزیر می آید و بعد از مدتی استیضاح، یا برکنار می شود یا حداکثر چهار سال باقی می ماند؛ اما نه تنها اتفاق مهمی نیفتاده، بلکه همچون روال گذشته، در بر همان پاشنه خواهد چرخید و مسائل و چالش های اساسی نه تنها حل نشده بلکه به مرور زمان تبدیل به یک مطالبه اجتماعی خواهند شد که پاسخ دیرهنگام به آن، بسیار سنگین و حتی غیرقابل جبران خواهد بود.اینک مسئولیت نمایندگان محترم مجلس شورای اسلامی، بیش از دیگران است. انتظار جامعه فرهنگیان از منتخبان ملت آن است که کمک کنند تا بیش از این آموزش وپرورش آسیب نبیند و نگذارند آموزش وپرورش دوباره دچار آزمون و خطا شود.
                