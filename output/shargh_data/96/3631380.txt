چهار‌شنبه ۲۹‌شهریور ۱۳۹۶
-----------------------------------------
یادداشت
-----------------------------------------
راه دشوار مدیریت «کشور تهران»
-----------------------------------------

                    با آغاز به کار پنجمین دوره شورای اسلامی شهر تهران، تغییرات اساسی در حوزه مدیریت شهری پایتخت در راه است، به خصوص که دوره جدید مدیریت شهری با گفتمان اصلاح طلبی شکل گرفته و در بسیاری موارد راهی را خلاف آنچه گذشت خواهد پیمود، تفاوتی که از همین بدو امر در رئوس و عناوین برنامه های دو شهردار سابق و فعلی آشکار شده است. این تعارض با تاکید بر «محوریت انسان» به جای «محوریت پروژه» و تاکید بر «مشارکت شهروندی» به جای «اقتدار در مدیریت» نمود پیدا می کند. در یک نگاه کلی، می توان مهم ترین مولفه از مختصات مدیریت شهری دوره قبل را تعریف مسیر حرکت از بهشت به پاستور در قالب یک «پروژه مدیریتی» صورت بندی کرد، پروژه ای پرهزینه و بلندپروازانه که در دل خود صدها پروژه کوچک تر را تعریف و راهبری می کرد. پروژه هایی شاخص و زبانزد که هم عطش مدرن شدن تهران توسط مدیری مقتدر و باکفایت را سیراب کند و هم اقتدار و کفایت این مدیر را به رخ ایرانیان بکشد. به بیان دیگر دستاورد آنچه در دوره مدیریت جناب دکتر قالیباف با هزینه هنگفت و تبلیغات فراوان اجرا شد، تلاش برای تحقق «امر سیاسی» از رهگذر «مدیریت اجرائی» بود، روشی که خود به تقلیل امر سیاسی و آشفتگی در مدیریت شهری و سفارشی سازی برخی پروژه های خاص انجامید، پروژه هایی که با وجود موفقیت در برخی موارد، نتوانستند کلیت زیست شهری در کلان شهر تهران را بهبود ببخشند. چنانچه «مدیریت جهادی» را به عنوان راهبرد اصلی مورد تاکید جناب دکتر قالیباف و به عنوان سبکی از مدیریت که نوید حل معضلات و مشکلات مزمن مدیریتی کشور را می داد بدانیم، این شعار در جلب اعتماد مردم و حل برخی مشکلات حوزه شهری، مثل آلودگی هوا و ترافیک و بهبود محیط زیست شهری ناکام ماند. این ناکامی بیش از آنکه محصول ناکارآمدی در اجرا باشد، ناشی از ضعف در تبیین و عدم التفات به مبانی نظری و زیرساخت های گفتمانی بود. اساسا از آنجا که گفتمان پدیده ای بین الاذهانی و مقید به تاریخ و جغرافیا و مخاطبان است، تبیین آن نیز مستلزم ایجاد فرصت های گفت وگو بین کنشگران سیاسی و اجرائی و ذی نفعان و ناظران و منتقدان خواهد بود. بنابراین شرط موفقیت در حوزه مدیریت شهری، توانایی ایجاد فرصت هایی برای گفت وگوی چندجانبه و چندضلعی بین حاکمیت، شهرداری و سازمان های مردم نهاد است تا از ماحصل تعاملات و برهم کنش آنها، بتوان جریانی از سوژه و مسئله و موضوع را در کنار هم قرار داد تا زمینه مناسب برای حل معضلات و شکوفایی شهر و شهروندان فراهم شود. موضوعی که غفلت از آن موجب روی گردانی مردم از مدیریت شهری دوره قبل شد. بااین حال اگرچه دال مرکزی و نقطه قوت برنامه های ارائه شده توسط جناب دکتر نجفی «انسان محوری» و به کارگیری «حکمروایی خوب در مدیریت شهری» و پرهیز از رویکرد «پروژه محوری» را نشان می دهد...نباید از نظر دور داشت که آسیب فوق الذکر، همچنان رقیبی سرسخت و جدی برای برنامه های «انسان محور» در شهرداری تهران است.آسیبی که به دلیل رسوخ و رسوب ساختاری در لایه های تصمیم ساز و مجری در بدنه اجرائی و همسویی و منفعت رسانی به شبکه های اقتصادی در حاشیه شهرداری می تواند باعث عدم موفقیت این رویکرد شود.نگاهی به برنامه پنج ساله توسعه شهرداری تهران و کارنامه منتشرشده آن نشان می دهد که برای تحقق برنامه های انسان محور و مشارکت جو در شهرداری راه دشواری در پیش است. پیشینه تاریخی و سابقه ذهنی و عادات رفتاری مدیران شهرداری آکنده از مفروضاتی است که قرابت چندانی با این رویکردها ندارند، بنابراین مدیریت شهری در دوره جدید با دشواری هایی برای مدیریت تهران روبه روست، شهری که به دلیل گستردگی مسائل و تنوع سلایق و علایق ساکنانش در واقع خود یک کشور با معضلات و مشکلاتی به همان گستردگی است.برای غلبه بر این دشواری ها توجه به چند نکته می تواند موثر و راهگشا باشد.گام اول تمرکز بر حوزه گفتمانی و نظری به عنوان زیرساخت همه برنامه های بعدی است. شرط توفیق و تحقق برنامه های جناب دکتر نجفی، توانایی هژمونیک کردن یک گفتمان سیاسی مشخص و برنامه ریزی و اجرا براساس پارادایم های مدیریتی ذیل آن است، امری مستمر و دشوار که فقط از راه گفت وگوی چندسویه بین مدیریت ارشد شهری با حاکمیت، دولت و سایر نهادهای مرتبط و همچنین مخاطبان و ذی نفعان شهر، یعنی مردم و نهادهای مردم نهاد محقق می شود.دومین گام برای موفقیت برنامه های جناب دکتر نجفی، ایجاد ساختارهای متناسب با این رویکرد جدید است. شهرداری به دلایل ساختاری و به دلیل ماهیت عملیاتی خود، قوه شنوایی و بینایی ضعیفی دارد. برای رفع این نقیصه ایجاد ساختارهای هوشمند در خطوط تماس شهرداری و ذی نفعان از جمله ضرورت هاست. ساختارهایی که در عین شنوایی و بینایی، باید توانایی تحلیل و تصمیم گیری و قدرت نظارت بر عملکرد شهرداری را نیز داشته باشند و عملیاتی کردن این موضوع خود، نیازمند طراحی دقیق ساختارهای جدیدی است که از هویت دوگانه ای برخوردار باشند؛ هویتی که نیمی از آن از ماهیت رسمی شهرداری و نیم دیگر از ماهیت غیررسمی و برخاسته از تشکل های مردم نهاد شکل گرفته باشد.از سوی دیگر با توجه به اعلام شعار مشارکت محوری در برنامه های شهردار جدید پایتخت، نباید این امر تبدیل به برنامه های تبلیغی و صرفا نمایشی شود. برگزاری نشست و هم اندیشی و سمینار در این موضوع اگرچه گاهی لازم یا مطلوب است اما نکته مهم که ضامن موفقیت امر مشارکت محوری شهروندان است، تغییر ساختارهای تصمیم گیر در مجموعه شهرداری متناسب با نیاز و خواست مخاطبان و ذی نفعان شهرداری است. این مهم نیز مستلزم کاهش تمرکزگرایی و گسترش دامنه تفویض اختیارها به مدیران میانی و کارشناسان و نهادهای واسط و ساختارهای جدیدی است که در بالا به آن اشاره شد؛ امری که خود مستلزم اعتماد متقابل و مدارا و صبوری از هر دو سوی ماجراست.بررسی و تحلیل تجربه مهم ایجاد شورایاری ها که کمابیش با همین رویکرد ایجاد شده بودند و عدم توفیق آنها نیز از جمله موارد بااهمیت در این زمینه است.گام سوم تحقق رویکرد انسان محوری و مشارکت جویی، ایجاد تغییرات اساسی در نگرش و بینش و رفتار مدیران ارشد و میانی و همچنین نیروی انسانی شاغل در شهرداری است.هم جهت کردن و به کار گیری ظرفیت و توان عملیاتی نیروهای حال حاضر شهرداری در راستای فوق امر دشواری است که نیازمند صرف زمان و منابع بسیاری است، زیرا به دلیل آنکه عمل زدگی در شهرداری بخشی از ضرورت های کار در آن است، مدیران ارشد نیز دچار این آسیب شده و در سطوح سیاست گذاری و تصمیم گیری نیز نوعا بر همین مبنا اقدام می کنند. برای این مهم باید توسعه خلاقیت و نوآوری و خودشکوفایی از جمله برنامه های پیش رو باشد. لازمه این کار نیز تحول در حوزه های ساختاری و فرایندی شهرداری و تغییرات هوشمندانه در فرهنگ سازمانی این نهاد مهم و اثرگذار است.اکنون که با استقرار برخی مدیران شهری آرایش تیم شهردار جدید در حال شکل گیری است، باید امیدوار و منتظر بود تا پشتوانه حمایت کم نظیر مردم از مدیران جدید، فرصت های طلایی و درعین حال زودگذر پیش رو را به اقداماتی ماندگار برای خدمت به شهروندان کشور تهران تبدیل کند.
                