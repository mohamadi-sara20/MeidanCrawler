یک‌شنبه ۱۵ مرداد ۱۳۹۶
-----------------------------------------
حرف اول
-----------------------------------------
رئیس جمهوری برای رفاه
-----------------------------------------

                    بررسی خصوصیات و عناصر اصلی ساخت گفتمانی رئیس جمهور روحانی در مراسم تحلیف سال 92 و سال 96 می تواند بیانگر شمای کلی جهت گیری رئیس جمهوری در اداره کشور باشد. پس از پیروزی در یازدهمین انتخابات ریاست جمهوری، دکتر روحانی «ایجاد ثبات و آرامش در همه زمینه ها» و «بازسازی اعتماد بین مردم و حاکمیت» را از نتایج انتخابات برشمرد و تاکید کرد برنامه او «نجات اقتصاد ایران»، «ارتقای منزلت ایران براساس تامین منافع ملی» و «رفع تحریم های ظالمانه» است. نشاط، امید و اعتماد به عنوان سرمایه اجتماعی حاصل از انتخابات یازدهم ریاست جمهوری پشتوانه روند توسعه و پیشرفت کشور قرار گرفت، اما در مراسم تنفیذ پس از دوازدهمین انتخابات ریاست جمهوری، دکتر روحانی گفتمانی متفاوت را اتخاذ کرد. ضرورت بناکردن جامعه عادلانه با تکیه بر افزایش تولید و اشتغال همراه با تاکید بر سه گانه «ریشه کن کردن فقر، داشتن نظام حمایت اجتماعی و ایجاد فرصت های برابر» از مولفه های اصلی گفتمان دکتر روحانی در سال 96 به شمار می رود. روشن است روحانی در دوره دوم ریاست جمهوری خود گفتمانش را به مسائل رفاهی داخلی معطوف کرده و آگاهانه اولویت اصلی دولت خود را حمایت اجتماعی از گروه های آسیب پذیر تعریف کرده است.جان کلام سخنرانی مراسم تحلیف سال 96 را باید تاکید دکتر روحانی بر این نکته دانست که «یکی از اهداف دولت دوازدهم ریشه کن کردن کامل فقر مطلق از جامعه ایران است». رئیس جمهور برای تحقق این هدف از یک سو بر افزایش تولید و اشتغال و از سوی دیگر بر ایجاد نظام جامع تامین اجتماعی تاکید دارد. دکتر روحانی مسیر تحقق این اهداف را نیز مشخص می کند و بر گفت وگو، اجماع و استفاده از توان نیروهای خلاق اشاره می کند تا به درستی اعلام کرده باشد به دست آوردن رضایت مردم و ارتقای کارآمدی نظام جز در سایه اجماع فراگیر به دست نخواهد آمد. ارائه یک گفتمان شفاف رفاهی در مراسم تنفیذ سال 1396 را باید تفاوت مهم گفتمانی سخنان رئیس جمهور نسبت به سال 92 برشمرد. عناصر اصلی ساخت گفتمان رفاهی در دولت دوازدهم متکی بر مولفه هایی مانند اشتغال، ریشه کن کردن فقر، افزایش تولید و عدالت اجتماعی همراه با ایجاد فرصت های برابر و تاکید بر نظام تامین اجتماعی است که این مفهوم از عدالت تفاوت جدی با عدالت در گفتمان نئولیبرالی دارد. همین جا باید متذکر شد سیاست های رفاهی دولت یازدهم زمینه را برای تحقق شعار ریشه کنی فقر مطلق در کشور فراهم کرده است. اقداماتی نظیر افزایش حقوق بازنشستگان، افزایش مستمری گروه های هدف بهزیستی و کمیته امداد، پیشی گرفتن رشد دستمزد بر تورم در هر سال، جهت گیری هدفمند برای مهار فقر آموزشی، فقر درمان و فقر تغذیه که در دوران دولت یازدهم در وزارت رفاه برگزار شد را می توان در زمره نمونه سیاست های رفاهی موفقی عنوان کرد که زمینه ریشه کنی فقر مطلق در کشور را فراهم کرده و در انتخابات اخیر نیز از جمله عوامل اقبال این گروه ها به دکتر روحانی بود. با وجود آنکه رقیب، سرمایه گذاری سنگینی برای جلب نظر این اقشار با وعده های سراب گونه کرده بود، سیاست های رفاهی و حمایتی دولت یازدهم توانست اعتماد اقشار مختلف را به دست آورد. نکته آخر اینکه با تکیه بر تحلیل گفتمان روحانی در مراسم تحلیف می توان ادعا کرد دولت دوازدهم جهت گیری روشن تر و هدفمندتری در حوزه رفاهی خواهد داشت و شاید بتوان رئیس دولت دوازدهم را رفاهی ترین رئیس جمهور پس از انقلاب قلمداد کرد. 
                