سه‌شنبه ۲۴ بهمن ۱۳۹۶
-----------------------------------------
یادداشت
-----------------------------------------
الزامات یک طرح پرسروصدا
-----------------------------------------

                    این روزها موج تازه ای در دولت و وزارت راه و شهرسازی به نام «بازآفرینی شهری» به راه افتاده است که اگرچه ظاهری منطقی و زیبا دارد؛ اما بالقوه می تواند رشته توسعه اقتصادی و اجتماعی در ایران را در هم بریزد و نتیجه ای وارونه نسبت به آنچه باور دولتیان است، به بار آورد. هدف این بازآفرینی، بازسازی دوهزارو 700 محله در 543 شهر با ظرفیت شش میلیون خانوار یا حدود 25 تا 30 میلیون نفر است که چیزی حدود دو برابر سطح تهران کنونی را خواهد پوشاند. نکات زیر درباره احتمال بروز نتایج وارونه است. نکند که فردا روزی حرفی را که رئیس امور اقتصادی مجلس شورای اسلامی زد که «ما الگو نداشتیم»، تکرار کنیم. مشکل ما نبود الگو نیست. کوتاهی و بی حوصلگی در خواندن این الگوهاست. بازآفرینی شهری الگو دارد؛ اما این الگو بومی نیست، بلکه از غرب گرفته شده و به صورتی که بیان شده، مسئله مسکن را در ایران حل نمی کند. چرا؟ به این دلایل:1- مسکن فرسوده در ایران برخلاف غرب تنها یک پدیده شهری نیست. مسکن در همه روستاهای ایران به صورت تاریخی و سنتی فرسوده بوده و هست. فرسودگی مسکن روستایی بازتاب نظام اقتصاد ارباب و رعیتی چندین هزارساله ایران است که در آن نظام عمده سود کشاورزی و تولید روستایی به ارباب می رسید و آنچه در دست روستایی باقی می ماند، آن قدر کم بود که نمی توانست برای ساخت خانه خود آجر تهیه کند. خانه را با خشت خام می ساخت که در نخستین زلزله خراب می شد. بازسازی آن هم با خشت خام صورت می گرفت و این نهضت تا به امروز ادامه دارد. بیشتر خانه های تخریب شده در زلزله اخیر در غرب کشور خانه های روستایی بودند. در برابر آن خانه اربابی در شهر با چنان مصالح با دوام و زیبایی ساخته می شد که اگر امروز هنوز سر پای خود ماندگار باشد، به میراث فرهنگی تبدیل می شود. نمونه این خانه ها را در شیراز و مشهد و تبریز و تهران به فراوانی مشاهده می کنیم.2- اگر مسئولان وزارت راه و شهرسازی بگویند که کار ما محدود به مسکن شهری است و مسئولیت مسکن روستایی مثلا با وزارت جهاد کشاورزی است، خود را بیشتر تابلو کرده اند؛ زیرا (الف) حاشیه نشینی که امروز بخش جدا نشدنی از شهرها و نتیجه بی توجهی به روستاهاست، وابستگی این دو نوع مسکن را به خوبی نشان می دهد. (ب) هر خانه روستایی یک واحد تولیدی است؛ در حالی که هر واحد مسکن شهری یک واحد مصرفی است. در افسانه ها و فولکلور روستایی ایران هرجا سخن از غذاخوردن است، از «نان و چای» یاد می شود. در تهران عزیز امروز ما با کافه ها و رستوران های فراوانی سروکار داریم که صورت حساب یک ناهار چهار نفره سر به 300، 400 هزار تومان می زند. پس این سخن که «اگر درباره مسکن روستایی پرسشی داری، برو از وزارت جهاد کشاورزی بپرس»...نشان بارزی از شکاف و بیگانگی در تصمیم گیری در امور آبادانی کشور در بالاترین سطح دولت است. تصور ما مردم از دولت یک «هیئت» است؛ نه گروهی بیگانه که دور میز نشسته اند.3- جمع کل مصالح ساختمانی ما شامل سیمان، آهن و چوب در سراسر کشور محدود است. این مصالح باید در بازسازی بناهای شهری و روستایی به کار رود. آیا دولت محترم حساب کرده است که مصالح مورد نیاز برای ساخت صد هزار واحد مسکونی در سال در برنامه بازآفرینی شهری چند درصد تولید داخلی است؟ و آیا چیزی برای مسکن روستایی باقی می ماند؟4- آیا دولت محترم حساب کرده است که کارگر مورد نیاز برای بازسازی اشاره شده در 10 سال آینده از کجا تامین می شود؟ از روستاهای ایران تامین می شود یا از کارگران مهاجر؟ تضمین وجود کار در شهرها هر دو گروه را به حرکت درمی آورد. روستاها از گذشته خالی تر شده و نسل جوان به شهرها روی می آورند. تنها سالخوردگانی که قدرت تولید و تحرک را از دست داده اند، در روستا باقی می مانند. کشورهای مهاجرفرست اطراف ما جشن می گیرند. فروشندگان خارجی مانند دوره پس از 1352 که بهای نفت سه برابر شد، به ایران هجوم خواهند آورد. در آن دوره کشتی های مصالح ساختمانی که به بنادر ایران می رسیدند، برای تخلیه بار خود چندین ماه معطل می شدند. برای انتقال بارهای تخلیه شده کامیون کافی نبود. کارگران نه تنها از کشورهای اطراف بلکه از فیلیپین و کره به ایران می آمدند. با این تفاوت که آن روز ارز فراوان داشتیم؛ ولی امروز همه چیز داریم، جز ارز خارجی.5- تجربه فاجعه بار ساخت «مسکن مهر» چند درس آموزنده به مسئولان ما می دهد که برای چیدمان «طرح ملی بازآفرینی پایدار شهری» می تواند سودمند باشد. نخستین درس وجود فساد در واگذاری پروژه ها بود که موجب صرفه جویی شرکت های پیمانکاری در کاربرد مصالح شده بود. این صرفه جویی شامل 1) کاهش میزان سیمان در بتون و ملات به کار رفته در بنا بود که موجب ریزش بناها در زلزله های اخیر شد. 2) کاهش ضخامت دیوارها تا حدی که صدای یک اتاق به راحتی به اتاق مجاور منتقل می شد. 3) کاهش کیفیت مصالح برقی و لوله کشی و اتصالات. این عیوب در بناهای تخریب شده به خوبی دیده می شود و در بناهای سالم در نخستین زلزله بعدی دیده خواهد شد.فاجعه دیگر مسکن مهر این بود که پروژه ها در مسیر راه های میان شهری ساخته می شد و به نام مردم محلی بود؛ اما به کام کارمندانی بود که در شهرها به کار مشغول اند. این استراتژی بیشترین سود را به صنعت خودروسازی می دهد و بیشترین سردرگمی و آلودگی محیط را به وجود می آورد.6- دولت هایی که سر کار می آیند، الزاما سلیقه مشابهی با دولت های گذشته ندارند. در اروپا و آمریکا هم همین گونه است. در آمریکا دولت جمهوری خواه بسیاری از مصوبات دولت دموکرات قبلی را نقض می کند. بسیاری از پروژه ها مانند کاهش آلودگی هوا که در دوره ریاست جمهوری باراک اوباما بر پایه کنوانسیون های کیوتو و پاریس آغاز شده بود، در دوره ریاست جمهوری ترامپ متوقف شد. دولت های ایران نیز نباید پروژه های بلندمدت تنظیم کنند. شرایط اقتصادی ایران قابل پیش بینی نیست.7- «قابلیت زندگی» و «جابه جایی» که در این پروژه مورد تاکید قرار گرفته، الزاما پدیده های فیزیکی و روی زمینی نیستند. پیشرفت اجتماعی نیز نوعی جابه جایی است. دولت های ایران باید بتوانند زندگی اجتماعی میلیون ها نفر مردم بینوای روستایی را تعالی بخشند.8- با کاهش محسوسی که روزانه در ارزش پول ملی رخ می دهد، آن 75هزار میلیارد تومان بودجه سالاانه ای که برای پروژه در نظر گرفته شده هنوز به سال سوم نرسیده، دو برابر می شود. شک دارید نگاه کنید به کاهش ارزش ریال در برابر ارزهای معتبر بین المللی در سه ماه گذشته. نگارنده در یک مقاله نوشته بودم که امضای وزیر اقتصاد و دارایی و رئیس بانک مرکزی روی اسکناس ها برای خنده و پزدادن بچه های آنها نیست، بلکه باید تضمینی بر حفظ ارزش مبادلاتی آنها باشد.9- اگر به هر صورت دولت محترم توانست این پروژه را به رغم مشکلاتی که در بالا ذکر شد، با موفقیت پیاده کند، باید بتواند از آنها به عنوان الگویی در کاهش آلودگی محیط استفاده کند. یکی از عوامل آلودگی محیط در محلات قدیم و حتی نوساز شهری که یکسره تکرار می شود، کشتن میلیون ها گوسفند در خانه و کوچه است. خون و آلودگی های ناشی از این کشتارها در محلات شهری پخش می شود و مردم و به ویژه کودکان را بیمار می کند. این کشتارها در هزار سال پیش عامل مهمی در آلودگی شهر نبود؛ زیرا شمار آنها کم بود. این نویسنده در جای دیگری پیشنهاد کرده بودم که در هر محله فضای کوچکی مانند یک اتاق به این کشتارها اختصاص داده شود، به نحوی که بتوان خون و آب شست وشو و ضایعات کشتن قربانی را جمع آوری کرد. اما کو گوش شنوا؟
                