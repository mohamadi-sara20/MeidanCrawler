پنج‌شنبه ۲۱ دی ۱۳۹۶
-----------------------------------------
یادداشت
-----------------------------------------
استوار به خط منافع ملک و ملت
-----------------------------------------

                    مرحوم مهندس علی اکبر معین فر به جهات متعدد موردعلاقه و احترام اینجانب بود. او را از سال های آغازین دوره متوسطه به عنوان یکی از دوستان نزدیک و صمیمی برادرم، مهندس عزت الله سحابی، می شناختم. بعد از پایان تحصیلات دوره لیسانس در دانشگاه تهران، فارغ التحصیلی ام را از این نظر مورد توجه قرار داد که صلاحیت ثبت نام در «انجمن اسلامی مهندسین» را کسب کرده بودم و فرم تقاضای عضویت من را ایشان و مهندس مصطفی کتیرایی به عنوان معرف امضا کردند. هر دو این بزرگواران، از بانیان و موسسان «انجمن اسلامی مهندسین» بودند. (یادشان مستدام باد)در سال های اشتغالم در دانشگاه تهران، در ارتباط با پروژه های پژوهشی، متوجه شدم که به همت و پشتکار مهندس معین فر، برای نصب ایستگاه های لرزه نگاری در نقاط لرزه خیز کشور، ردیف اعتبار بودجه به سازمان مدیریت و برنامه ریزی، پیشنهاد شده و از طرف سازمان مورد موافقت قرار گرفته است. این امر، پایه و اساس مطالعات و بررسی علمی مسائل لرزه ای و کاهش خطر زلزله در هر کشور، به ویژه کشورهای لرزه خیز نظیر ایران است. از جمله ویژگی های مهندس معین فر در کارهای علمی- تخصصی که عمدتا بر گستره زلزله و مهندسی زلزله متمرکز می شد، اعتقاد و توجه خاص به هم فکری و همکاری با افراد از مقوله ها و تخصص های مختلف بوده و کارهای گروهی را ارج می نهاد. ثمره این منش کاری، تولید آیین نامه ها و نقشه های کاربردی درباره خطر زمین لرزه بود که با کمک و همکاری جمعی از متخصصان و محققان، انجام گرفت. همچنین رقومی سازی نقشه گسل های ایران در سال های 1375 و 1376 که در قالب یک کار گروهی و مستقل، انجام شد، همت و تلاش مهندس معین فر در به سرانجام رساندن آن بسیار موثر بوده است. علی اکبر معین فر از جمله کارشناسان و مهندسانی بود که به صفت اخلاق متعالی و تعهدات اجتماعی، نیاز جامعه و کشور ایران را در زمینه های اصلاح و توسعه به خوبی می شناخت و در راه تحقق آنها، از پیشنهادات و پروژه های لازم و مفید بدون چشمداشت های مادی، حمایت و حتی با برخی از آنها، همکاری می کرد و افزون برهمه در خیزش های نهضت ملی ایران حضور مستمر داشت. در دولت موقت در سال های 1357 و 1358، در پست های ریاست سازمان مدیریت و برنامه ریزی و وزارت نفت در مقابل ریخت وپاش های بی رویه و بی هدف، ریزبینی و دقت شدید به خرج می داد و از درآمدهای ارزی کشور که در اوایل انقلاب از محدودیت های زیاد برخوردار بود، دلسوزانه حمایت و حراست می کرد. معین فر، به معنی واقعی کلمه کارشناسی بود که تعهداتش را با آگاهی و صداقت و خلوص، مدیریت می کرد. به بیان ساده، مهندسی را از اخلاق، جدا و منفک نمی دانست.در دوران نمایندگی در دوره اول مجلس شورای اسلامی، در جهت حفظ منافع و خیر و صلاح موکلان خود و تمامی مردم ایران زمین، توجه به حق و حقیقت گرایی را محور و هدف کار خود قرار داده بود. درهمین راستا، در هر مقطعی که مجلس با بحرانی مواجه می شد، او بر خط «منافع ملک و ملت» مستقیم و استوار می ایستاد و به دور از جوسازی و گروه بندی ها همرنگ و هم فکر مهندس بازرگان، دکتر سحابی و مهندس سحابی خود را در موضع مسئولیت نمایندگی مردم در مجلس شورای اسلامی مشخص و ممتاز می کرد. وداع مهندس معین فر با دنیا و ملحق شدنش به یاران و دوستان یادشده اش در دیار باقی، اگرچه برای ملت ایران فقدان دردناکی است، ولی امید که در پرتو رحمت بی کران حق، مشمول غفران و مغفرت الهی قرار گرفته و از مرتبتی بالا برخوردار شود. روانش شاد و راهش پررهرو باد.
                