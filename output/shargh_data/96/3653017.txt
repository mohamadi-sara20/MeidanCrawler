یک‌شنبه ۷ آبان ۱۳۹۶
-----------------------------------------
type_unknown
-----------------------------------------
فرجام 2 وزیر
-----------------------------------------

                    امروز دو وزیر پیشنهادی نیرو و علوم راهی بهارستان می شوند تا برای جلسه رای اعتماد حاضر شوند؛ به جز «منصور غلامی» و «رضا اردکانیان»، «حسن روحانی»، رئیس جمهوری نیز به مجلس می رود تا از پیشنهادهایی که برای دو وزارتخانه بی وزیرش داده، دفاع کند. علاوه بر رئیس جمهوری، غلامی و اردکانیان، برای هر وزیر پیشنهادی دو موافق و دو مخالف می توانند نطق داشته باشند؛ هرکدام به مدت 15 دقیقه. نمایندگان عضو فراکسیون های سه گانه مجلس، یعنی امید، مستقلین و ولایی، اعلام نظر فراکسیون های متبوعشان را به بعد از جلساتی که هر فراکسیون صبح امروز به صورت جداگانه خواهد داشت، موکول کرده اند. بین غلامی و اردکانیان، انگار وضع اردکانیان بهتر از غلامی است و بیشتر بحث بر سر وزیر پیشنهادی علوم ادامه داشته؛ چنان که تا شب گذشته، جلسات بررسی وزیر پیشنهادی علوم در فراکسیون امید همچنان ادامه داشت. «محمود صادقی»، نماینده تهران که روز پنجشنبه در جلسه منتقدان غلامی با پنج نماینده تهران حاضر بود، شب گذشته از جلسه برخی نمایندگان این فراکسیون با موافقان وزیر پیشنهادی علوم خبر داد. او عصر روز گذشته و پیش از برگزاری این جلسه، در رابطه با نظر فراکسیون امید درباره غلامی به «شرق» گفت: «هنوز به جمع بندی نرسیده ایم و شنبه شب پس از جلسه، نظرات را جمع بندی می کنیم... در جلسه ای که صبح یکشنبه با حضور شورای مرکزی فراکسیون و هیئت رئیسه آن برگزار خواهد شد، نظر فراکسیون مشخص می شود». از زمان اعلام نام منصور غلامی به عنوان گزینه پیشنهادی وزارت علوم، او سه بار به فراکسیون امید رفته است؛ یک بار روز یکشنبه به جمع هیئت رئیسه امید، یک بار عصر سه شنبه و یک مرتبه دیگر نیز روز چهارشنبه. روز پنجشنبه هم پنج نماینده تهران، یعنی عارف، سلحشوری، صادقی، موسوی و محمدی با دانشجویان منتقد غلامی جلسه ای تشکیل دادند و در آن جلسه به انتقادات مطرح شده درباره گزینه پیشنهادی وزارت علوم پرداختند. پس از آن بود که صادقی گفت احتمالا جلسه ای هم با موافقان غلامی در حضور نمایندگان امیدی برگزار خواهد شد که شب گذشته این جلسه تشکیل شد. بهروز نعمتی، عضو فراکسیون مستقلین، نیز اعلام نظر فراکسیون متبوعش را به بعد از جلسه صبح یکشنبه مستقلین موکول کرد. او در عین حال تاکید کرد هر تصمیمی که نمایندگان در فراکسیون به آن برسند، اعمال خواهد شد. او همچنین گفت فراکسیون نظرش را مانند رای اعتماد کابینه دولت دوازدهم، در قالب بیانیه ای ارائه خواهد کرد. «حمیدرضا حاجی بابایی»، رئیس فراکسیون ولایی، نیز به «شرق» گفت: «صبح یکشنبه پیش از جلسه علنی در فراکسیون جلسه داریم و موضوع اصلی جلسه، نظر فراکسیون در رابطه با دو وزیر پیشنهادی است». او اعلام نظر فراکسیون متبوعش را به بعد از جلسه صبح امروز موکول کرد و در عین حال گفت: «فضای فراکسیون ما برای دو وزیر پیشنهادی منفی نیست و می تواند مثبت باشد؛ اما نظر قطعی روز یکشنبه معلوم می شود». او ادامه داد: «من اظهارنظرهایی مبنی بر اینکه فراکسیونی در مجلس نظر مخالف داشته باشد، ندیدم». او همچنین گفت: نظر استمزاجی فراکسیون ما این است که مخالفتی با دو نامزد نداریم؛ اما تاکید کرد: یکشنبه صبح معلوم می شود که در رابطه با نظر مثبت یا منفی، بیانیه بدهیم یا ندهیم. از سوی دیگر، برخی نمایندگان روز گذشته پیش بینی کردند «غلامی» و «اردکانیان» بتوانند از مجلس رای اعتماد بگیرند. محمدباقر سعادت، عضو فراکسیون امید، روز گذشته به «ایسنا» گفته: «به نظر من وزیر پیشنهادی نیرو با آرای بالای نمایندگان موفق به کسب رای اعتماد مجلس برای تصدی این وزارتخانه خواهد شد. درباره آقای غلامی هم حرف و حدیث هایی وجود دارد؛ اما امیدواریم ایشان بتواند رای اعتماد نمایندگان را کسب کند. شاید آرای ایشان نسبت به آقای اردکانیان کمتر باشد؛ اما به نظر می رسد ایشان نیز می تواند نظر مثبت مجلس را به خود جلب کند». «علی محمد شاعری»، عضو فراکسیون ولایی، نیز گفته وزرای پیشنهادی نیرو و علوم می توانند از مجلس رای اعتماد بگیرند. با توجه به جو حاکم بر مجلس، لااقل آنها که بیان و عیان شده است، رای نیاوردن دو گزینه پیشنهادی کمی دور از ذهن به نظر می رسد؛ هرچند نباید از قدرت لابی های دقیقه 90 و تاثیر آنها بر جو مجلس غافل شد.
                