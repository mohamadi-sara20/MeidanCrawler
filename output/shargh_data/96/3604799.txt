یک‌شنبه ۱۵ مرداد ۱۳۹۶
-----------------------------------------
type_unknown
-----------------------------------------
یادهایی که نباید فراموش شوند
-----------------------------------------

                    ششمین مراسم تحلیف ریاست جمهوری است که در آن حضور دارم؛ آن هم در سالروز صدور فرمان مشروطیت که یادآور روح عدالت خواهانه و عزت طلبانه و ضداستبدادی ملت شریف ایران است. خداوند را برای نعمت خدمتگزاری به مردم، در عهد جمهوری اسلامی سپاسگزارم. یاد سلسله جنبان این انقلاب حضرت امام (ره) را گرامی می دارم و به روح پرفتوح شهدای والامقام که سندهای عزت و افتخار ما هستند، درود می فرستم. از روسای جمهور ما بعد از انقلاب، یکی از مردم بریده و به بیگانگان پناه آورده است. خداوند روح روسای جمهور شهید و فقید ما، رجایی و هاشمی را شاد کند که در قید حیات نیستند و بر عزت رهبری فرزانه انقلاب بیفزاید که سکاندار انقلاب اند و متکای مردم. مراسم تنفیذ در حضور ایشان برگزار شد. ولی ای کاش آقایان خاتمی و احمدی نژاد به این مراسم دعوت می شدند تا جمهور مردم تنها نبود و حاشیه ها بر متن مراسمی باعظمت که تنها چند صد نفر میهمان خارجی و شخصیت های داخلی در آن حاضرند و امروز تهران برایش تعطیل شده و کلی هزینه صرف برگزاری آن شده، سایه نمی افکند. یاد نمادها و عزیزانی که باید می بودند و نیستند بر روحم سنگینی می کند. برای حضورنداشتن این مرحومان و بزرگواران نگران نیستم. آنها در پیشگاه ملت قدرشناس، جایگاهشان محفوظ است. بلکه برای کسانی که وجهه این انقلاب مردم سالارانه و آزادی بخش و عزت آفرین را چه آسان و سهل خدشه دار می کنند، نگرانم؛ نگران قضاوت تاریخ. این روزها آرام ولی با پیگیری مجدانه در تلاش بودم تا دایره ملاقات کنندگان با محصوران کمی باز شود. بسیاری از افرادی که با آنها صحبت شد، با این مسئله موافق بودند. امیدوارم مسئولان مربوطه نسبت به این موضوع مسئولانه و هوشمندانه عمل کنند. اینها را که قلمی می کنم، سخنان آقای دکتر روحانی درباره بهایی که ملت برای مشروطیت پرداخت و برجام و مردم سالاری دینی و حقوق شهروندی و وحدت و... در گوشم طنین انداز است. اما ای کاش به برخی وعده ها و شعارهای دوران انتخابات که بارها از سوی مردم مطرح شد و عمل به آنها مورد تاکید قرار گرفت، اشارتی جدی تر می شد و حداقل با ذکر نام آیت الله هاشمی رفسنجانی از ایشان تجلیل به عمل می آمد. گوشم به سخنان رئیس جمهور و در حال تایپ مطلبم که زنگ پایان مراسم نواخته می شود. بدرود
                