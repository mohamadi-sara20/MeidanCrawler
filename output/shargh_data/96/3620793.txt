شنبه ۱۱‌شهریور ۱۳۹۶
-----------------------------------------
حرف اول
-----------------------------------------
مرگ نخبگان در نبود برنامه و تمهید
-----------------------------------------

                    غم ازدست دادن فرزند از سخت ترین و عمیق ترین غم هایی است که بر انسان می گذرد. از این جهت پیش از بیان هر چیز به خانواده های عزیزی که در حادثه سقوط اتوبوس دختران عزیزشان را از دست دادند، تسلیت می گویم. اما درباره این حادثه از هر زوایه که بخواهیم ورود کنیم سرفصل بی برنامه بودن و سهل انگاری توی چشم می زند. امیدوارم یک بار هم که شده، مسئولان به جای آنکه خودشان را پشت پیام های تکراری پنهان کنند، فکری به حال این درد بی درمان کنند، اینکه هر از چندگاهی دختران و پسران ما در جاده ها طعمه مرگ و خانواده هایشان داغدار نشوند. آنچه در حادثه اخیر بیش از دیگر موارد به چشم می آید، سفر شبانه غیرضروری دختران دانش آموز هرمزگانی است. هیچ مقدمه ای برای این سفر لحاظ نشده است. اینها فقط مقصد را تعریف می کنند و بچه ها به راه می افتند. بعد هم که حادثه اتفاق افتاده، راننده دستگیر شده و ارسال پیام و سفر مسئولان به منطقه آغاز شده است؛ اما این چه چیزی را روشن می کند. اگر برنامه ریزی لازم بود و بخش نامه و آیین نامه مشخصی برای شکل این نوع سفرها طراحی شده بود، نباید این اتفاق برای دختران بی گناه ما می افتاد. یک تصادف در اردوها در اروپا به عنوان فاجعه انسانی بزرگ مطرح می شود و اخبار ایران هم بارها و بارها آن را پوشش می دهد.در این حادثه به جای فروکاستن ماجرا به خواب آلودگی راننده، باید این بار جزئیات بروز این خطا بررسی شود. باید دید مدیر مدرسه با چه ایده و برنامه ای مجوز داده تا این دانش آموزان شبانه راهی سفر شوند؛ به این خاطر تاکید دارم که در این حادثه صرفا راننده نیست که مقصر است. چه دلیلی دارد این بچه ها شب هنگام در جاده باشند، اگر هوا گرم بوده که حالا تمام ایران گرم است و با وجود همه این توضیح ها بهتر آن بود که بچه ها در روز راهی سفر می شدند؛ اما این محقق نمی شود مگر اینکه پروتکل و آیین نامه ای نهایی شده و به همه مدارس و سازمان های آموزش وپرورش کشور ابلاغ شود.گاهی هم متاسفانه در پس برگزاری این اردوها صرفا نگاه سودجویانه برای انباشت منابع مالی برای مدرسه وجود دارد و بس؛ که اگر این چنین نبود شاید مدیران محترم تمهیداتی لازم و کافی را برای انجام سفر گروهی دختران نخبه می اندیشیدند.بنابراین نکته کلیدی اینکه این سفر فاقد مقدمه و پیش بینی لازم بوده و الان سخنان رئیس دادگستری و وزیر محترم آموزش وپرورش صرفا می تواند پاسخ گوی دردهای مقطعی این خانواده ها باشد و احساس و هیجان مردم را کنترل کند اما اگر آنها بخواهند کاری از سر دلسوزی انجام دهند، باید این بار ابعاد ماجرا عمیق تر و کلیدی تر بررسی شود. باید تاکید کنم نمایندگان مردم پیگیر تمامی امور مرتبط به درمان دانش آموزان زخمی شده و آسیب دیده در این تصادف خواهند بود. متاسفم که در روز عید قربان خانواده های عزیز هرمزگانی دچار چنین مصیبتی شده اند. این صرفا یک حادثه نبوده بلکه بی توجهی به ابعاد انسانی تدارک یک سفر بوده است. این واقعه صرفا یک حادثه نبوده بلکه یک هشدار بزرگ است به مسئولان تا دیر نشده تدبیری برای این امر بیندیشند.
                