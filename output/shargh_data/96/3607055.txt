چهار‌شنبه ۱۸ مرداد ۱۳۹۶
-----------------------------------------
یادداشت
-----------------------------------------
سوزن و جوالدوز
-----------------------------------------

                    در میان پنج صنعت بزرگ جهان، بانکداری وضعیتی متفاوت دارد. دلیل اصلی این تفاوت آن است که نظام بانکی به مثابه شبکه ای منسجم و مویرگی، وظیفه خون رسانی به همه اعضای دور و نزدیک پیکره بزرگ اقتصاد جهانی را دارد و از این منظر است که نه مانند صنعت نفت و گاز، فقط در میادین و حوزه های مربوطه، بلکه مانند صنایع غذایی در نقطه نقطه این کره خاکی حضور دارد و این حضور به قدری حیاتی است که برقراری رابطه اقتصادی بین بنگاه ها، صنایع و کشورهای جهان، بدون استفاده از نظام بانکی، تصوری محال تلقی می شود. در این صنعت، بانک ها درعین حال که ممکن است رقیب یکدیگر به شمار آیند، نیاز شدید به برقراری رابطه بانکی با همدیگر دارند که در اصطلاح صنعت، به آن رابطه کارگزاری گفته می شود و بدون برقراری این رابطه، نظام بانکی زمین گیر خواهد بود؛ زیرا در این صورت نه انتقال وجهی از شخصی به شخصی دیگر، شرکتی به شرکت دیگر یا کشوری به کشور دیگر امکان پذیر است و نه انتقال دارایی یا اعتباری. ازاین روست که حتی معامله ای شکل نخواهد گرفت. تعامل کشورها و شرکت ها با یکدیگر در اقتصاد را رابطه کارگزاری بانک ها به میزان بسیار زیادی تسهیل می کند. کارایی رابطه کارگزاری در نظام بانکی بین المللی، دو جنبه سیاسی و فنی دارد. از منظر سیاسی اگر کشورهای متبوع بانک ها نتوانند رابطه مناسبی با یکدیگر برقرار کنند، ایجاد رابطه کارگزاری دشوار، هزینه بر و در مواردی غیرممکن خواهد بود. درست از این منظر بود که موضوع محوری تحریم های بین المللی علیه کشورمان که از انگیزه سیاسی ظالمانه ای برخوردار بوده و هست، ایجاد محدودیت در روابط بانکی بود که از سوی سیاست گذاران آمریکایی، تحریم های هوشمند لقب گرفت. آنان می دانستند که تنها با ایجاد موانع جدی بر سر راه روابط بانکی و بستن مسیر تعاملات پولی و مالی ایران با جهان، می توان اقتصاد کشور را دچار چالش هایی جدی کرد. اگر تلاش های دولتمردان دولت یازدهم در دستیابی به سند با ارزش برجام نبود، اکنون با شرایطی به مراتب پیچیده تر و دشوارتر روبه رو بودیم؛ زیرا جریان ورود و خروج پول و ارز در کشور روندی بسیار بهتر از گذشته یافته و از این منظر، فرصت اصلاحات اقتصادی را نیز برای سیاست گذاران فراهم آورده است. آنچه اکنون، مانع از تحقق همه دستاوردهای بالقوه برجام در زمینه اقتصاد شده، رفتارهای آکنده از خصومت آمریکاست که نه تنها بنگاه ها و بانک های آمریکایی را از تعامل با بانک های ایرانی باز داشته؛ بلکه بانک های بزرگ بین المللی در دیگر کشورها را نیز که حجم سپرده های بسیار کلانی نزد بانک های آمریکایی داشته یا سپرده های بانک ها و بنگاه های بزرگ ترین اقتصاد جهان را نگهداری می کنند و علاوه بر آن، درآمد سرشاری از تعاملات اقتصادی با بنگاه های آمریکایی می برند، علاوه بر جریمه نقدی به قطع رابطه تجاری در صورت تعامل با اشخاص، بنگاه ها و بانک های ایرانی تهدید می کند؛ اما از منظر فنی موضوع به کلی متفاوت است. از این رو نوشته حاضر، نه در پی تحلیل علل تحریم ها و آثار آن، بلکه به دنبال آن است که در کنار جوالدوزی که برای مذاکره با خارجیان و احقاق حق ایران و ایرانیان ضروری می شمارد، سوزنی به خود فرو کند تا معلوم شود اگر تلاش های سیاست مداران و مذاکره کنندگان در مجاب کردن نهادهای مالی بین المللی به ثمر بنشیند، زمینه و ظرفیت استفاده از این فرصت ها در داخل تا چه میزان فراهم است؟ در سراسر جهان وقتی بانکی پیشنهاد برقراری رابطه کارگزاری به بانک دیگر می دهد، یکی از نخستین و مهم ترین اسناد لازم، صورت های مالی حسابرسی شده بانک پیشنهاددهنده است که اطلاعات اولیه مهمی را درباره آن بانک ارائه می دهد و بانک مقابل، ضمن بررسی و تحلیل اطلاعات مندرج در صورت های مالی و سایر اطلاعاتی که طلب می کند، درباره پاسخ مثبت یا منفی برای برقراری رابطه کارگزاری تصمیم می گیرد که تصمیمی کاملا فنی و براساس اصول بانکداری، مقررات بین المللی (مانند مقررات کمیته بال، الزامات گروه ویژه اقدام مالی یا همان FATF و ضوابط نهادهایی مانند بانک مرکزی اروپا، صندوق بین المللی پول و نظایر آن) و نظام نامه ها و رویه های داخلی آن بانک است. مشکلات پیش پاافتاده ای در نظام بانکی وجود دارد. در تیر گذشته که فصل مجامع سالانه بانک هاست، از میان 22 بانک بزرگ بورسی، فقط شش بانک مجمع عمومی برگزار کردند که در برخی موارد، آن هم با اما و اگر از سوی بورس و سهام داران و بانک مرکزی روبه رو بود و به مصوبات متقن قابل ارائه ای منجر نشد. 10 بانک مجمع خود را لغو یا معلق کردند و سه بانک هم اصلا آگهی دعوتی منتشر نکردند. در بین بانک های غیربورسی نیز داستان کمابیش مشابه است و به قرار اطلاع تعداد اندکی از این بانک ها توانسته اند مجمع سالانه برگزار کنند. دلیل اصلی این موارد را لزوم به کارگیری استانداردهای بین المللی گزارشگری مالی (IFRS) ذکر می کنند که خود یکی داستان است پر آب چشم. بانک مرکزی به درستی بر این اعتقاد است که بدون رعایت استانداردهای مزبور، صورت های مالی بانک ها قابل ارائه در مجامع، بانک ها و نهادهای بین المللی نیست؛ بنابراین ضوابطی برای آن ارائه داده که مورد نقد سازمان حسابرسی که با استناد به شواهدی قانونی، خود را مرجع رسمی تدوین استانداردهای گزارشگری مالی می داند، واقع شده و موارد انتقادی حرفه ای آن هم از اهمیت وافری برخوردارند و سازمان یادشده چون حسابرس بسیاری از بانک ها نیز هست، عملا قادر به تایید صورت های مالی تهیه شده براساس استانداردهای جدید نیست. سازمان بورس و اوراق بهادار هم که نهاد ناظر بر بانک های پذیرفته شده در بورس است، راه حل میانه ای را در پیش گرفته و رای به برگزاری مجامع براساس استانداردهای ملی داده و مهلت دیگری را برای ارائه صورت های مالی براساس استانداردهای جدید اعلام کرده که در متن اعلامیه منتشرشده ابهام اساسی وجود دارد که ناظر بر متن مرجع برای به کارگیری IFRS است. با توجه به اینکه اخباری دایر بر گفت وگوی موثر بین این سه نهاد مهم و توافق درباره چگونگی به کارگیری استانداردهای بین المللی گزارشگری مالی به گوش نمی رسد، سرنوشت این مهم، همچنان تاریک است.باید یادآوری کرد که در کشورهایی که متن واحدی برای به کارگیری IFRS منتشر شده و رهنمودهای به کارگیری آنها هم در دسترس بانک ها و بنگاه ها قرار گرفته، چالش هایی اساسی بروز کرده است. نکته دیگر آن است که در برخی از این بانک ها یا ترکیب پنج یا هفت نفری هیئت مدیره کامل نیست یا برخی از آنها اصلا تعیین نشده یا تایید نشده اند یا مدیرعامل بعد از ماه ها تعیین یا تایید نشده و بنابراین نظام اداره بانک با چالشی جدی مواجه است. می توان از بانک هایی که در عرض یکی، دو سال چندین مدیرعامل عوض کرده یا سرپرستان و مدیرانی را به کار گرفته اند که از ابتدایی ترین اطلاعات بانک مورد سرپرستی خود بی اطلاع بوده یا هیچ گونه برنامه ای برای بهبود آن ندارند صرف نظر کرد. همچنین می توان به عنوان نمونه به بانکی اشاره کرد که در اواخر اسفندماه سال گذشته، زیان هنگفتی را برای عملکرد واقعی 9 ماه منتهی به آذرماه اعلام کرده و در کمال شگفتی برای کل سال سودی پیش بینی کرده که به معنی کسب سودی چند هزار میلیاردی در چند روز باقی مانده از سال بوده و در خردادماه سال جاری نیز بعد از گذشت سه ماه از پایان سال همچنان بر سودآوری اصرار داشته و این در عین عجز مدیران آن برای ارائه پاسخی یک خطی برای این گونه رفتار بوده و در نهایت با عدم برگزاری مجمع سالانه از این مرحله عبور کرده است. هر بانکدار بین المللی می داند که در مقابل بانک خارجی نمی توان با صورت های مالی دو سال پیش، آن هم با کلی اماواگر نشست. نمی توان از بانکی بزرگ در اروپا یا آسیا تقاضای همکاری کرد و در پاسخ به سوال بحق آنان درخصوص برنامه برون رفت از وضعیتی که بانکی خاص با آن روبه روست، سخنرانی کرد. باید برای نظام اداره کارآمد بانک ها فکری کرد که امری کاملا داخلی است و باید برای حل مسئله گزارشگری مالی بانک ها فکری کرد که باز مسئله ای کاملا داخلی است. سپس باید برنامه ای جامع برای اصلاح نظام بانکی تهیه کرد که آن هم مسئله ای داخلی و البته بسیار مهم و دشوار است و سپس با آمادگی مناسبی با بانک های بزرگ بین المللی وارد گفت وگو از موضع قدرت شد تا برنده به حساب آمد.
                