پنج‌شنبه ۲۳‌شهریور ۱۳۹۶
-----------------------------------------
سرمقاله
-----------------------------------------
مردم خشمگین
-----------------------------------------

                    روزانه ممکن است با آمار و ارقام متعددی روبه رو شویم؛ ولی یکی از آنها سخت توجه نگارنده را به خود جلب کرد. بر اساس گزارش گالوپ درباره هیجانات در سطح جهان در سال 2014، ایرانیان در کنار همسایگان عراقی شان بیشترین تکرار تجربه خشم را در جهان داشته اند. در دیگر گزارش های مربوط به هیجانات منفی (مثل نگرانی، غم و خشم) همچنان ایرانیان در صدر قرار دارند. در سال 2017 حتی ما از همسایگان عراقی مان و نیز سودان جنوبی هم پیشی گرفتیم و بیشترین میزان تجربه خشم در میان کشورهای دنیا را نشان دادیم. البته شاید اما واگرهایی به روش این سنجش ها وارد باشد؛ ولی در نهایت با احتساب خطاهای احتمالی در روش نیز بعید است که از رتبه اول دنیا به سطحی خیلی پایین تر، چه رسد به سطح مطلوب، برسیم. این صورت مسئله ماست: چرا ما خشمگین ترین مردمان دنیا هستیم؟ چطور می توانیم آن را توضیح دهیم؟ به لحاظ اجتماعی خشم صدایی است که باید شنیده شود. صدایی که باید آن را مانند راس کوه یخی دانست که ریشه ای عمیق و ناپیدا در لایه های زیرهوشیار دارد. گسترش خشم در اجتماع در واقع برساخته ای اجتماعی است؛ امری که باید در تجربه مشترک ما ریشه داشته باشد. اگر بخواهیم تلاش کنیم که این میزان بالای خشم در کشور را تبیین کنیم، باید به دنبال علل و شرایطی بگردیم که به اندازه رتبه ایران در تجربه خشم مفرط یا منتها الیهی باشد.تردیدی نیست که مثلا کشور ما ناامن ترین و فقیرترین کشور دنیا نیست؛ بنابراین این رتبه بالا نمی تواند به روشنی مرتبط با وجود ناامنی یا فقر یا اموری از این دست در کشور باشد. خشم، مانند هیجانات دیگر، امری است که بر کل وجود فرد حاکم می شود و او را در خود می بلعد و بر قدرت قضاوت، رفتار و حتی حواس جسمانی اش نیز تاثیر مستقیم می گذارد. خشم هیجانی فعال است؛ یعنی می تواند محرکی برای کنش باشد و ممکن است ما را کینه جو و خودمحور کند و به سمت تخریب گری سوق دهد. در یک نگاه کلی، زمانی که مرزهای بنیادین شخصی و گروهی مورد تجاوز قرار می گیرند؛ یعنی اموری مانند تهدید استقلال یا اعتبار یا اقتدار، ناامیدی، اهانت و تبعیض، می توانند قرین با احساس خشم باشند. بنابر این می توانیم سوال را این گونه مطرح کنیم که چه چیزی باعث می شود ما بیش از مردمان دیگر کشورهای دنیا احساس کنیم که اعتبار و اقتدار و استقلال مان به چالش کشیده شده است؟ یا اینکه چه چیزی باعث می شود که احتمالا بیش از دیگران احساس یاس و اهانت کنیم؟ از طرفی چون این پیمایش با نمونه ای تصادفی از گروه های مختلف اجتماعی صورت گرفته است، می توان تقریبا استنباط کرد که این تجربه مکرر روزانه خشم الزاما و منحصرا ناظر به موقعیت های ویژه اجتماعی (مثلا روابط بوروکراتیک یا خانوادگی یا شغلی) نیست و موضوعی کلی است که در ابعاد مختلف زندگی ساری است و به نوبه خود همه این موقعیت های ویژه اجتماعی را تحت تاثیر قرار می دهد. ما احتمالا تنها به خاطر ترافیک سنگین یا مشکلات بوروکراتیک یا روابط اقتصادی و ناکامی نیست که خشمگین می شویم؛ بلکه احتمالا در زیر تمام این موقعیت ها نوعی رویکرد وجود دارد که باعث می شود که بیشتر خشم را تجربه می کنیم. به عبارت دیگر، خشم رویکردی است که بر ذهنیت ما، تحمیل شده است. اگرچه خشم به هر حال تجربه ای ذهنی است؛ ولی با نگاه انسان شناختی، ذهنیت افراد به نوبه خود حاصل تعاملی رفت و برگشتی بین شاکله های اجتماعی و حالات درونی است؛ یعنی تجربیات ذهنی ما برایندی از تجربه ما از دنیای غیرذهنی و بیرونی به همراه حالات و تفاسیر درونی هستند. شاید نتوان با قاطعیت از پاسخ به پرسش خشم ایرانی سخن گفت؛ ولی به نظر می رسد رابطه نامتعین با اقتدار هنجاربخش و خدشه در وفاق اجتماعی بر سر دال محوری یا خوشه دال های محوری که زندگی اجتماعی ما را به طور هنجاری شکل می دهند، منجر به گسترش نوعی گفتمان هیستریک- با تعریف لکانی- شده باشد. گفتمانی که فراورده جانبی آن خشم است. گفتمان هیستریک را می توان شیوه ای دانست که سوژه هویت نمادینش را مورد سوال قرار می دهد، سوالی که هر جایگاه اقتداری را که تلاش دارد هویت خاصی برای سوژه تعریف کند، مورد پرسش قرار می دهد. این به چالش کشیدن را می توان در شئون متفاوت اجتماعی مشاهده کرد، از روابط خرد اجتماعی- مثل رابطه مسافر و راننده و رابطه همکاران-، تا روابط کلان اجتماعی و سیاسی. به علت نبود وفاق بر سر دال [های] محوری یا فقدان «نام پدر»، حد نهایی گسترش گفتمان هیستریک بسط نوعی انکار و نفی متقابل در جامعه است. سوژه هیستریک به خطابی که رفتاری خاص را طلب می کند و از وی می خواهد که به گونه خاصی زندگی کند و سلیقه مشخصی داشته باشد و به باید و نبایدهای معینی تن دهد، واکنش نشان می دهد. زبان حال هیستریک این است که «من آنی نیستم که تو می گویی». سوژه هیستریک به تحمیل هویت و فشارهای همگون ساز حساس است و آن را تعدی به مرزهای بنیادین خود و اعتبار و اقتدارش، می انگارد. تهدیدی که خواه ناخواه موجب خشم می شود. در اینجا تاکید بر وجود ذهنیتی است که چنین تلقی ای از امور دارد، ذهنیتی که همان طور که گفته شد، برایند تعامل سوژه با شاکله های عینی اجتماعی است. در حقیقت «ذهنیت» محصول نهایی همه تجربه اجتماعی ماست و هر آنچه در آن تجلی می یابد، از جمله تجربه خشم، باید ما را عمیقا به بازاندیشی به این تجربه اجتماعی هدایت کند.
                