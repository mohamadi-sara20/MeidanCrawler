چهار‌شنبه ۱۱ مرداد ۱۳۹۶
-----------------------------------------
سرمقاله
-----------------------------------------
گفتمان تازه در فرهنگ
-----------------------------------------

                    انتخاب دوباره دکتر روحانی به عنوان رئیس جمهور و پیش از آن تغییر معنادار در ترکیب نمایندگان مجلس، شرایط مساعدتری را برای ایجاد تحول در نگرش وزارت فرهنگ و ارشاد اسلامی به مقوله جایگاه مادی و معنوی فرهنگ و هنر و امور مطبوعات و رسانه ها به وجود آورده است. اینک که در آستانه معرفی اعضای دولت جدید قرار داریم، بی مناسبت نیست که نکاتی را مورد توجه و تامل قرار دهیم.به اختصار دو نکته را که می تواند منشا رویکرد تازه این وزارتخانه باشد، متذکر می شوم.جهانی شدن: جهانی شدن تولیدات فرهنگی، هنری و رسانه ای که جسته و گریخته در یکی، دو سال اخیر شاهد برخی نمونه های آن بودیم، یکی از موارد استراتژیک در رشد و توسعه این تولیدات بوده و در نتیجه می تواند و باید موجب ایجاد تحول در نگاه مدیریت فرهنگی کشور باشد. امروزه سهم درخورتوجهی از رشد تولید ناخالص داخلی در کشورهای توسعه یافته از آن بخش فرهنگ و هنر است و سرمایه های هنگفتی جذب این بخش از بازار شده است. قابلیت های موجود در این زمینه در کشور ما در حدی است که قلمروهای فرهنگی ایران را در بازارهای مناطق هم جوار و دنیای اسلام می تواند پوشش دهد. این در حالی است که غنای فرهنگی ایران قابل مقایسه با کشورهای مزبور نیست ولی در زمینه راه و روش کسب سهم از بازار باید از تجربه آنها درس آموزی کرد. نمونه کارهایی که تاکنون هنرمندان ما در دنیا عرضه کرده اند و دولت هم چندان در آن دخیل نبوده، اگرچه محدود بوده اما دامنه تاثیرات آن بسیار زیاد بود و دولت را نیز به تحسین و تبریک واداشت. اگرچه در مسیر تولید این فراورده ها بعضا نهادهای دولتی سهمی از رنج و زحمت تولیدکننده نداشتند. اگر تاکنون تولیدات اهالی فرهنگ و هنر محدود و محصور در داخل کشور بود، اگر تا گذشته نه چندان دور نگاه به این حوزه از بالا و به مثابه کمک بگیر و نیازمند به دستگیری دولت بود، اما به واسطه قابلیت ها و خلاقیت های این قشر شاهد گام نهادن تدریجی تولیدات آنها به بازارهای جهانی هستیم. متاسفانه نقش دولت و سایر ارکان کشور دراین خصوص اگر نگوییم منفی بوده اما در حد انتظار، پیش برنده نیز نبوده است. بیراه نیست گفته شود بخشی هایی، چندان هم با نگرش مالوف یعنی کنترل این قشر در ازای کمک بخورونمیر مخالف نیستند. بنابراین استراتژی جهانی شدن راه میان بر توسعه این بخش است. وضعیت بخش های مختلف یکسان نیست. به عنوان نمونه با گذشت چهار دهه هنوز مطبوعات به واسطه فشارهایی که تحمل کرده اند هیچ گاه نتوانسته اند در عرصه منطقه و جهان عرض اندام کنند اما مثلا تولید فیلم هایی در تراز جهانی به مراتب بهتر شده است. اما آنچه در اینجا مورد بحث ماست، این است که جهانی شدن، علاوه بر اهداف فرهنگی، مزیت های اقتصادی نیز دارد و به تقویت بنیه مالی و اقتصادی اهالی فرهنگ و هنر و توسعه بازار آن می انجامد و در نتیجه به رشد و توسعه اشتغال که هدف مبرم دولت آقای روحانی و نیاز جامعه نیز هست، کمک می کند.نیازمند دولت یا اهالی فرهنگ؟ به نظر می رسد دیگر وقت آن است که شاهد تغییر نگاه اقتصادی به حوزه فرهنگ باشیم. همواره تصور می کنیم کار فرهنگی و هنری و رسانه ای زیان ده است؛ یعنی از نگاه عده ای باید این گونه باشد و بنابراین باید ناف اهالی این حوزه بند به دولت باشد. درحالی که چنین نیست؛ یعنی درواقع نباید چنین باشد. کافی است نگاهی به دنیای اطرافمان بیندازیم. سازوکار تولید فراورده های فرهنگی و هنری در دنیا اصلا شباهتی با آنچه در ایران می گذرد، ندارد. دلیل عمده آن وجود رقابت در بازار جهانی این تولیدات است. مثلا در کشور ما روزنامه هایی تولید می شود که هزینه هر نسخه آن شاید بیش از پنج هزار تومان است اما با قیمت 500 تومان عرضه می شود و فروش آن چنانی هم ندارد. چرا؟ چون تمامی هزینه هایش از محل سرمایه دولتی تامین شده است و روزنامه نگاران آن درواقع کارمند دولت به معنای حکومت اند. اما بخش خصوصی چنین سازوکاری را تاب نمی آورد چون مجبور است ارزان تر و باکیفیت تر تولید کند ولی مثلا دو هزار تومان بفروشد. تازه همین روزنامه دوهزارتومانی فروش دارد، چون مخاطب دارد، اما آن روزنامه 500تومانی روی دکه می ماند. پس اشکال بزرگی در این میان وجود دارد. رویکرد جدید وزارت ارشاد می تواند ریشه یابی مسائل از این منظر و یافتن راه مناسب برای اصلاح فضای فاقد رقابت کنونی در میان انواع تولیدکنندگان کالای فرهنگی در بخش های دولتی و خصوصی باشد. اگر فضای رقابت و الزامات آن رعایت شود، نگاه اهالی فرهنگ هم به وزارت ارشاد و سایر نهادها، صدقه ای نخواهد بود. همان طور که اشاره شد فقدان فضای رقابت و رانت از علل این شرایط است. علت دیگر مقوله آزادی است که البته امری نسبی است و در سال های گذشته دائما نوسان داشته است. هرقدر فضا آزادتر باشد از قدرت رانت کاسته می شود. یکی از راه ها تکیه بر همان اصل اقتصاد مقاومتی و پافشاری بر این مسئله است که تولید در عرصه فرهنگ و هنر علاوه بر دارابودن کیفیت و تاثیرگذاری باید اشتغال زا، کم هزینه و به صرفه باشد. نمونه های موجود نشان می دهد این قابلیت به خوبی وجود دارد؛ مشروط به رفع محدودیت ها و ایجاد فضای رقابت. در نتیجه باید جلوی رانت و تولید بی کیفیت گرفته شود. فکر می کنم اهالی فرهنگ و هنر با این رویکرد همدلی نشان خواهند داد، اگرنه، باید چوب ادامه وضع موجود را بخورند. بنابراین، بیش از اینکه انتخاب فلان شخص به عنوان وزیر فرهنگ و ارشاد اسلامی را مهم بدانیم که در جای خود اهمیت دارد، این رویکردهای نو به مسائل این حوزه است که اهمیت حیاتی دارد. چون فرصت ها و سرمایه ها را پی درپی از دست داده و می دهیم. اگر در بنیان کارها و فرایندهای آن تامل کنیم، درمی یابیم که نیازمند گفتمان های نو هستیم. امروز که مجلس تا حدود زیادی با دولت منتخب مردم همسوتر شده، این امر بیشتر به واقع نزدیک شده تا شرایط برای ایجاد تحول در بخش فرهنگ و هنر و رسانه مساعدتر شود و به نظر می رسد این رسالت بزرگ وزیر جدید فرهنگ و ارشاد اسلامی و همکاران اوست.
                