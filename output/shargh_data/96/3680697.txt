یک‌شنبه ۳ دی ۱۳۹۶
-----------------------------------------
یادداشت
-----------------------------------------
خواب آشفته «از نیل تا فرات»
-----------------------------------------

                    بعد از شکست دولت عثمانی در جنگ جهانی اول و تقسیم متصرفات این امپراتوری در ابتدای قرن بیستم و تشکیل دولت های جدید بر مرده ریگ مناطق تحت تصرف عثمانی، بخش فلسطین تحت قیمومیت دولت انگلیس قرار گرفت؛ منطقه ای که بخش هایی از اردن، لبنان و سوریه امروزی و بخش اشغالی فلسطین از سوی اسرائیل را شامل می شود. کلمه فلسطین از نام یک گروه غیریهودی ساکن در منطقه ای کوچک در ساحل جنوبی نوار غزه گرفته شده است و شهرهای تاریخی غزه، استلون، اشداد، اکرون و جت را در منابع باستانی شامل می شود. با ظهور دولت روم و تصرف اطراف دریای مدیترانه، منطقه فلسطین جزء دولت روم قرار گرفت و با تشکیل دولت روم شرقی از حدود سال 390 میلادی، این منطقه محل جدال ایران و روم قرار گرفت؛ اما بیشتر ایام جزء دولت بیزانس بود تا اینکه در سال 635 میلادی نیروهای عرب کل منطقه را فتح کردند و به حکومت رومیان برای همیشه بر منطقه پایان داده شد. تاریخ خون بار فلسطین در دوره جنگ های صلیبی و حکومت ممالیک به جابه جایی اقوام در این مناطق منتهی شد. با قدرت گرفتن دولت عثمانی در سال 1799 میلادی، منطقه فلسطین از ممالیک جدا و تحت فرمانروایی مستقیم دولت عثمانی قرار گرفت. در مکاتبات دولت عثمانی، به این منطقه «ارض فلسطین» یا سرزمین فلسطین گفته می شد که تا فروپاشی دولت عثمانی تداوم پیدا کرد. سال 1922 این منطقه تحت الحمایه دولت انگلیس قرار گرفت. بنا بر اسناد تاریخی، در این سال فقط سه درصد خاک فلسطین در اختیار یهودیان بود. حوادث جنگ جهانی دوم به ویژه در آلمان و اروپای شرقی، بهانه ای شد که جمعیت یهودی ساکن اروپا به اراضی فلسطین کوچانده شوند؛ هرچند بنا بر تحقیقات تاریخی که در کتاب محققانه آرتور کرایسلر که در ایران با نام قبیله سیزدهم یا «خزران» از سوی استاد محمدعلی موحد و فریدون آدمیت ترجمه و چاپ شده است، یهودیان اروپایی عبری نیستند و از نژاد قبیله خزرها هستند که در قرن دوم و سوم هجری، در شمال دریای خزر به قصد جلوگیری از فتوحات اسلامی، دولتی یهودی تشکیل داده و بعد از دو قرن با انقراض دولت خزرها، اهالی این قبیله در سراسر اروپا پراکنده شدند. حال اینکه خزرها نژاد عبری نداشتند. بعد از جنگ جهانی دوم، دولت انگلیس طرح ایجاد اسرائیل را در سرزمین فلسطین و تقسیم اراضی بین یهودیان و مسلمانان را در شورای امنیت مطرح کرد و در 29 نوامبر 1947، 18 آذر 1326، 55 درصد اراضی فلسطین به یهودیان و 45 درصد آن به فلسطینیان مسلمان اختصاص یافت. نوع تقسیم طوری بود که اراضی فلسطین از نوار غزه تا کرانه باختری رود اردن از طریق زمین و با پیوستگی اراضی به هم ارتباط داشتند؛ اما در سال 1948 که اسرائیل فعلی در فلسطین شکل گرفت، عملا نقشه پیشنهادی سال 1947 (قطع نامه 181) نادیده گرفته شد. با جنگ اول اعراب و اسرائیل در فوریه و جولای 1949 این تقسیم بندی ارضی به هم خورد و با شکست اعراب ساکن فلسطین از نیروهای اسرائیلی که به وسیله دولت های غربی حمایت می شدند، 78 درصد از اراضی فلسطین که در قطع نامه 181 شورای امنیت به فلسطینیان تعلق گرفته بود، به اشغال اسرائیل درآمد. سازمان های حقوق بشری تخمین می زنند در جنگ اول اعراب و اسرائیل، اعراب ساکن فلسطین و کشور نوظهور و غاصب اسرائیل، 700 هزار فلسطینی آواره شدند. در سال 1948، جنگ اول بین عرب های ساکن فلسطین و اسرائیل به وقوع پیوست. سپس جنگ شش روزه ژوئن 1967 این بار با کشورهای عربی مصر، اردن و سوریه به وقوع پیوست و اسرائیل با یورش همه جانبه هوایی، دریایی و زمینی، شبه جزیره سینا تا کانال سوئز در مصر و ارتفاعات جولان در سوریه و کرانه باختری رود اردن را از کشور اردن به تصرف خود درآورد و وارد بخش غربی فلسطین شد. مصر اما با چرخش به سوی اسرائیل بعد از جنگ رمضان 1973 در سال 1982 معاهده صلح امضا کرد و به عنوان اولین کشور عرب، به طور رسمی اسرائیل را به عنوان یک کشور تایید کرد. انور سادات که معمار این پذیرش بود، به دست خالد اسلامبولی کشته شد؛ اما پیمان صلح کماکان به قوت خود باقی ماند. بعد از جنگ های شش روزه عملا سرزمین های فلسطین به دو بخش کاملا مجزا از یکدیگر میان اراضی تصرفی اسرائیل تقسیم شد؛ غزه در کنار دریای مدیترانه، دو طرف آن اراضی اشغالی و یک طرف با مصر در رفح هم مرز شد. اراضی کرانه غربی رود اردن در جنگ های شش روزه با اردن اشغال شد. عملا خاک اصلی، همان خاکی که برابر قطع نامه 181 در سال 1947 برای فلسطینیان در نظر گرفته شده بود، در جنگ های فوریه و جولای 1948 به دست اسرائیل اشغال شد. از سال 1897 که سازمان جهانی صهیونیسم در راستای حمایت از ایجاد یک وطن برای یهودیان در فلسطین و در واقع برای اشغال فلسطین پایه گذاری شده بود، تا بیانیه بالفور در سال 1917 که از سوی جیمز بالفور، وزیر امور خارجه انگلیس، نوید ایجاد یک دولت یهودی در سرزمین فلسطین را برای یهودیان داد، دولت های عربی که عمدتا بعد از فروپاشی دولت عثمانی تشکیل شده بودند، اقدامی اساسی برای مردم فلسطین نکردند. تا اینکه رژیم غاصب و تازه تشکیل شده اسرائیل همه مسلمانان ساکن منطقه را که بیش از 700 هزار نفر می شدند، آواره کرد و با پاک سازی قومی عملا 87 درصد از اراضی موضوع قطع نامه 181 شورای امنیت را متصرف شد. بعد از پیمان صلح بین مصر و اسرائیل و بازپس گیری صحرای سینا از سوی مصر، عملا منطقه غزه به کانون مبارزه با اسرائیل تبدیل و اولین انتفاضه فلسطینیان شکل گرفت؛ انتفاضه ای که ابتدا از نوار غزه شروع و سپس به کرانه باختری رود اردن گسترش یافت. سرانجام فلسطین و اسرائیل در اسلو، پایتخت نروژ، اعلامیه ای امضا کردند که به موجب آن هر دو کشور یکدیگر را به عنوان کشورهای مستقل به رسمیت شناختند. کرانه باختری به سه قسمت تقسیم شد؛ یک قسمت به طور کامل در اختیار فلسطینیان قرار گرفت، قسمتی در اختیار اسرائیل و قسمت دیگر به صورت مشترک به دست دو دولت کنترل می شود. توافق اسلو اختلاف را بین فلسطینیان کرانه باختری و نوار غزه تشدید کرد، هرچند ارتش اسرائیل از لبنان عقب نشینی کرد.اجلاس کمپ دیوید با هدف برقراری صلح بین دو گروه فلسطینی منعقد شد که سرانجام با شروع انتفاضه دوم به شکست انجامید. انتفاضه دوم پنج سال طول کشید. در آوریل سال 2003 نقشه راهی برای دستیابی به صلح ازسوی اتحادیه اروپا، سازمان ملل، آمریکا و روسیه با یک جدول زمان بندی مشخص برای ایجاد دولتی فلسطینی شکل گرفت. اسرائیل طرح خروج از غزه را در سال 2005 پذیرفت و نیروهایش را از نوار غزه و چهار منطقه مسکونی در کرانه باختری رود اردن خارج کرد. از سپتامبر 2011 که فلسطینیان طرحی را به سازمان ملل ارائه کردند که به موجب آن فلسطین به عنوان یک کشور و همچنین عضوی از سازمان ملل شناخته شود، اوضاع تا امروز به کلی دگرگون شده است.به نقل از خبرنگاری که مدت ها در سرزمین های اشغالی به کار خبررسانی مشغول بوده است و مشاهدات خود را بعد از خروج از سرزمین های اشغالی چاپ و منتشر کرد «با قتل مناخیم بگین و به انزوا کشیده شدن حزب کارگر در اسرائیل و تفوق حزب دست راستی لیکود به ویژه از زمان روی کارآمدن نتانیاهو عملا سیاست بلعیدن اراضی فلسطینی با ایجاد شهرک های یهودی در اراضی باقی مانده فلسطینی دنبال می شود، هم اکنون بیش از 600 هزار یهودی افراطی شهرک سازی و سکونت در این شهرها را که در اراضی فلسطینی ساخته شده است، نوعی انجام وظیفه دینی و نوید سکونت در اراضی مقدس می دانند». می دانیم امکان تشکیل دولت فلسطینی در همین اراضی باقی مانده فلسطینی امکان پذیر نیست، چراکه خاکی باقی نمانده، جز کرانه باختری و نوار غزه که متراکم ترین بخش مسکونی جهانی است، اختلاف کشورهای عربی با یکدیگر و همچنین اختلاف بین رهبران فلسطینی کرانه باختری رود اردن و نوار غزه و با به حاشیه رانده شدن حزب دست چپی کارگر در اسرائیل عملا دست نتانیاهوی افراطی را باز گذاشته تا برخلاف همه قواعد بین المللی حتی قطع نامه های شورای امنیت سازمان ملل با شهرک سازی در اراضی فلسطینیان نقشه اشغال این اراضی را با سکونت صهیونیست های افراطی در این شهرک ها تکمیل کند. پیروزی ترامپ در آمریکا و حضور داماد صهیونیست او، کوشنر، در کاخ سفید در پست مشاور عالی و ارتباط تنگاتنگ این فرد با سران عرب منطقه و نتانیاهو، به یقین چراغ سبزی را از اعراب گرفته تا امضای فرمان اجرائی رئیس جمهور آمریکا درباره پذیرش بیت المقدس به عنوان پایتخت اسرائیل و انتقال سفارت آمریکا به این شهر امکان پذیر شود. آخرین میخ بر تابوت اراضی فلسطینی با انتقال سفارتخانه آمریکا به اورشلیم زده شد. وقتی گوگل هم زمان با امضای ترامپ، در موتور جست وجوگر خود، پایتخت اسرائیل را بیت المقدس اعلام کرد، دلیل محکمی بر توافق پنهان و از قبل طراحی شده است. فلسطینیان از سال 1897 که سازمان جهانی صهیونیسم برای حمایت از ایجاد یک وطن یهودی در فلسطین تشکیل شد تا امروز مظلوم بوده اند. یهودیان و حامیان آنها از همان سال 1897 یعنی 120 سال پیش، خواب «از نیل تا فرات» را می بینند و این کوتاهی و گناه کشورهای اسلامی است که صهیونیسم جهانی، متجاوز و متجاسر شده است.
                