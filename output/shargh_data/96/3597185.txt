دو‌شنبه ۲ مرداد ۱۳۹۶
-----------------------------------------
حرف اول
-----------------------------------------
افق مبهم سهم 30 درصدی زنان
-----------------------------------------

                    در رسانه ها و شبکه های اجتماعی گزارش شده است که در جلسه شورای عالی اداری به ریاست معاون اول رئیس جمهور تصویب شده که سن مدیران تا پایان برنامه ششم توسعه کشور هشت سال کاهش خواهد یافت و 30 درصد از مدیران کشور از میان زنان منصوب خواهند شد. جناب آقای دکتر جهانگیری همان طور که در مناظره های انتخاباتی اشاره داشتند، تاکید کرده اند شرایط برای استفاده از توانمندی زنان و جوانان بیش از گذشته مهیا خواهد شد و تلاش دولت دوازدهم در جهت کاهش سن مدیران و افزایش تعداد زنان در جایگاه های مدیریتی خواهد بود. به یقین زنان این کشور از اینکه ایشان برای تحقق وعده های دوران انتخابات تلاش می کنند، سپاسگزار هستند. نگارنده در تمام زندگی سعی کرده به رخدادها با خوش بینی بنگرد و به هرحال انسان با امید زنده است، اما در این مقطع زمانی که همه انتظار انتخاب حداقل سه زن در سمت وزارت را دارند نمی توانم انکار کنم که به اعلام چنین مصوبه ای چندان خوش بین نیستم. بنابراین پرسش هایی به ذهنم می رسد:1) بهتر نبود صبر می کردند پس از معرفی کابینه این امر را به تصویب می رساندند؟2) جزئیات این مصوبه اعلام نشده و مشخص نیست، اما آیا این سهم 30 درصدی از همین فردا آغاز خواهد شد یا در سال پایانی برنامه ششم توسعه به آن دست خواهیم یافت؟که در این صورت با چنددرصد در سال اول برنامه شروع می کنیم که به 30 درصد در پایان برنامه برسیم؟ یعنی امسال که سال اول برنامه ششم توسعه است، با 10 یا 15 درصد از مدیران شروع می کنیم، بعد هر سال پنج درصد به آن اضافه می شود تا به 30 درصد در 1401 برسیم؟3) ما تجربه اجرانکردن برنامه های توسعه را مثل برنامه چهارم داریم، همچنین تجربه بسیاری در اجرا نشدن قوانین و مصوبات را هم داریم. اگر اجرا نشد، به کجا باید شکایت ببریم؟4) آیا اصلا تفکر دولت دوازدهم در سال 1401 بر سر کار خواهد بود یا دولت دیگری همه بافته ها را رشته خواهد کرد؟اطمینان دارم افراد زیادی از این یادداشت متعجب خواهند شد که چرا حالا هم که دولتمردان رضایت داده اند، من اظهار شادمانی نمی کنم. شاید اگر شما هم در سن من بودید، خیلی از این واکنش شگفت زده نمی شدید.* جامعه شناس
                