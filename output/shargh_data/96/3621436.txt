یک‌شنبه ۱۲‌شهریور ۱۳۹۶
-----------------------------------------
حرف اول
-----------------------------------------
مرد روزهای خردادی
-----------------------------------------

                    نیمی از جغرافیای روزنامه خرداد این گونه بود: در شرق تحریریه میز گروه سیاسی قرار داشت. میزی کشیده و دراز که دور تا دورش صندلی بود و در راس آن فقط یک صندلی. صندلی دبیر گروه، علیرضا رجایی. در کنار آن در میان ما و گروه سیاسی گروه اقتصاد بود، محمدصادق جنان صفت و بعد گروه ادب وهنر و روبه روی آن میز کوچک دونفره گروه اندیشه بود به دبیری مقصود فراستخواه. علیرضا رجایی و مقصود فراستخواه گل های سرسبد روزنامه خرداد بودند. انسان هایی با خصایص منحصربه فرد خود که خلاصه اش می شود، انسان پاکیزه. چقدر دلم برای آن روزها تنگ شده است. برای انسان هایی فراتر از قلمرو میز و جناح های سیاسی شان. انسان های منزه. منزه از بخل و حسد، تزویر و ریا. اگر نماد سیاست علیرضا رجایی باشد، چه جایگاه منزهی است سیاست و اگر مقصود فراستخواه اندیشه ما باشد، متبرک باد نامش در هر تحریریه ای. این روزها سخت دلتنگ می شویم. نمی دانیم این دلتنگی از کجا سراغ مان آمده است و چاره دلتنگی چیست. به هر دری می زنیم. خواندن کتابی، تماشای فیلمی، نشستن در کافه ای، روایت خاطره ای یا پرداختن قصه ای؛ اما دلتنگی سمج چسبیده است به سقف دل مان. چرا زدوده نمی شود این دلتنگی ویرانگر. دیگر عشق هم چاره کار نیست. این وادی حیرت است، دلیلی برای دلتنگی نخواهیم یافت.تا اینکه یکباره مردی در برابر ما ظاهر می شود با صورتی که نیمی از آن را باند سفیدی پوشانده است و مجری تلویزیون بدون هیچ احساس همدردی که نشان از مسئولیت پذیری او باشد در امر خبر، از علیرضا رجایی می گوید. از مردی منزه که دیگر نیمی از صورت و یک کره چشمش وجود ندارد و اینک باید با صورتی نیمه، زندگی نیمه کاره خود را نظاره کند. کاش باز خردادی می آمد و هوای خردادی. باز علیرضا رجایی کیف سامسونت به دست از در تحریریه وارد می شد و با لبخندی بر لب خطاب به همکارانش می گفت: ببخشید دیر آمدم! باز نگاهش می کردم. کشیده و قدبلند. آرام و متواضع از همان دور به فراستخواه سلامی می کرد و سری برای ما تکان می داد. بعد، در کیفش را باز می کرد و ما سرک می کشیدیم تا کتاب تازه ای را ببینیم که او در حال خواندنش بود. آن روزها در حال وهوای خردادی علیرضا رجایی نگاهی عمیق به سیاست داشت و تسلیم آن تب وتاب سیاسی نمی شد و دست از خواندن برنمی داشت. حضور شخصیت هایی همچون او در تحریریه روزنامه های آن دوران، ماجرا را سراسر تغییر داد. روزنامه ها در آن ایام از کاغذهایی با مصرف روزانه، به برگه هایی تعیین کننده بدل شدند که تا حد بسیار، معیار مردم و نبض جامعه بودند. پیوند آکادمی و ژورنالیسم و حیات دیگر مطبوعات آن دوران ماحصل طرز نگاه و کردار همین انسان های چندساحتی بود... اینک از پس این سالیان باز تصویر تلخ علیرضا رجایی است که می آید تا خواب ما را برآشفته سازد. کاش او برای لحظه ای، نه با صورتی چنین محزون، روبه روی ما می ایستاد و مانند قدیم لبخند می زد. مگر نمی داند که ما چشم به راه مردی هستیم که از هرچیز بد منزه است.
                