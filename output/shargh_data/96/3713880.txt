پنج‌شنبه ۱۰ اسفند ۱۳۹۶
-----------------------------------------
حرف اول
-----------------------------------------
تهدیدات افراد منفعل
-----------------------------------------

                    نهادهای صنفی مثل کانون وکلا یا سازمان نظام پزشکی یا سازمان نظام مهندسی و...، فقط نهادی صنفی و حرفه ای نیستند. چنین تصوری، خطایی بزرگ است. حرفه هایی مانند وکالت، پزشکی و مهندسی ابعاد اجتماعی گسترده ای دارند؛ به ویژه که خیلی از مسائل صنفی آنها با امور اجتماعی در پیوند است. در این میان، وکالت بسیار به سیاست و جامعه مرتبط می شود. ماهیت وکالت، غیرسیاسی است؛ اما این حرفه به شدت کارکرد سیاسی دارد. آنها که این حرفه را مطلقا از جامعه و سیاست منفک می کنند و کناره می جویند، یا نمی دانند یا دنبال چیزهای دیگری هستند و نمی خواهند خود را به دغدغه بیندازند. کسی که می خواهد در مدیریت سازمان صنفی مشارکت کند، درواقع باید در رابطه متقابلی با مسائل اجتماعی و امور مربوط به ساخت قدرت قرار بگیرد؛ چنین کاری مستلزم قبول سختی ها و خطراتی است. این امر فراتر از مسئولیتی سازمانی، مستلزم وجود مسئولیتی اجتماعی در وجود آن فرد است. درست در این نقطه است که باید این پرسش را مطرح کرد: «کسی که قصد حضور در مدیریت نهاد صنفی را دارد، چه میزان مسئولیت اجتماعی دارد؟». مسئولیت اجتماعی به این معناست که فرد در برابر آنچه در محیط اجتماعی اش می گذرد، خواه مسائل صنفی یا امور دیگر، بی تفاوت نباشد و در برابر آن دسته از مسائل عمومی (نه مسائل شغلی و حرفه ای شخصی) که آنها را مهم یا مشکل می داند، در عرصه عمومی عکس العمل آشکار و مشخصی داشته و در سطح اجتماعی نیز برای طرح مشکل یا حل یا تحلیل آن، حضور یافته باشد.کسی که در تمام دوران فعالیت حرفه ای خود، هیچ حضور آشکار عمومی و هیچ عمل یا عکس العملی در برابر انبوه مسائل جامعه در عرصه اجتماعی نداشته و با استفاده از تخصص خود کاری (قلمی و قدمی) در عرصه عمومی نکرده است، به زبان صریح «مسئولیت اجتماعی» ندارد. نمی توان پذیرفت چنین کسی یکباره با معجزه انتخابات به فردی با مسئولیت اجتماعی تبدیل شده و درست کارانه در راه پیشبرد منافع مشروع صنفی، شخصیتی موثر و کارآمد باشد. روشن است که ادای مسئولیت اجتماعی، مستلزم ارائه جهت گیری هایی خاص است و قهرا موافقان یا مخالفانی خواهد داشت.آمدن به چنین عرصه ای می تواند هزینه هایی برای فرد در بر داشته باشد. کسانی که با وجود سال ها فعالیت حرفه ای، هیچ گاه خود را به چنین میدانی وارد نکرده اند، افرادی فاقد مسئولیت اجتماعی هستند که در بهترین حالت، فقط در اندیشه زندگی و منافع شخصی خود هستند. چنین کسانی حتی اگر برای جلب منافع خود کاملا اخلاقی و قانونی هم رفتار کرده باشند و به اصطلاح معروف «آدم های خوب و شریفی» باشند، اما به دلیل نداشتن مسئولیت اجتماعی یا تمایل نداشتن به درگیرشدن با مسائل عمومی، شایسته آن نیستند که در صف اول اقدام برای دفاع از صنف، هویت صنفی، منافع صنف، ارتقای صنف و... قرار بگیرند و از این راه به پیشبرد جامعه مدنی کمکی کنند. تحسین و تمجیدهای تبلیغاتی و عکس های شیک و دلپسند و جمله های دهان پرکن با تاریخ مصرف چندروزه، مهم نیستند و دور انداختی اند. باید دید عضو صنف که می خواهد به مدیریت صنف وارد شود، برای همکارانی که تحت ستم و بی عدالتی قرار گرفته اند، آشکارا چه کرده است؟کسی که دانش و حرفه خود را که مدعی است در جست وجوی عدالت است، در خدمت جامعه نمی گذارد، در برابر مشکلات، مسائل و آلام جامعه و مردم خود همیشه ساکت بوده و در عرصه عمومی (نه در کلاس درس یا جلسه خصوصی و مکاتبات خشک اداری و مانند اینها) حرفی نزده، چیزی ننوشته، عملی نکرده و بی تفاوت از کنار همه اینها گذشته است، کسی نیست که بتواند در مدیریت ارشد یک نهاد حرفه ای قرار بگیرد و در پیشبرد اهداف صنف و مصالح عمومی مهیای اقدام باشد. این قبیل افراد یا با بی عملی و انفعال موجب عقب ماندگی نهاد حرفه ای می شوند یا نهاد حرفه ای را نیز به وسیله ای برای پیشبرد منافع شخصی بدل می کنند و نمی توانند نماینده واقعی صنف و منافع صنفی باشند و بالطبع نمی توانند به منافع عمومی نیز بیندیشند و نتیجه طبیعی حضورشان در مدیریت سازمان حرفه ای، ضعیف ترشدن هرچه بیشتر نهاد حرفه ای خواهد بود. این تجربه ای تکراری است؛ اگرچه دولت ها همواره با مداخله های زیاد و ردصلاحیت های نامزدها و سایر تنگناها، موانع زیادی در برابر استقلال نهادهای صنفی ساخته اند، اما یکی دیگر از مهم ترین دلایل ضعف، بی عملی، بی اثری و عقب ماندگی سازمان های حرفه ای در ایران، ناشی از کمبود شدید مولفه ای است که آن را «مسئولیت اجتماعی» می نامیم.
                