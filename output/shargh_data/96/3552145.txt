چهار‌شنبه ۱۳ اردیبهشت ۱۳۹۶
-----------------------------------------
یادداشت
-----------------------------------------
معلمان در دولت تدبیر و امید
-----------------------------------------

                    هر سال هفته معلم فرصتی است برای پاسداشت تلاش و کوشش معلمان گرامی که در راه اعتلای تعلیم و تربیت و تبدیل ایران امروز به مدرسه و دانشگاهی به وسعت همه ایران زمین می کوشند و همچنین فرصتی است برای تکریم و تجلیل از فداکاری ها و آگاهی بخشی همه معلمان سرزمین مان. نظر به تقارن این ایام با برگزاری انتخابات ریاست جمهوری و انتخاب دولتی براساس رای و نظر مردم، خوب است وضعیت معلمان را در دولت تدبیر و امید ارزیابی و انتظارات جامعه فرهنگیان را از دولت آینده به اجمال بیان کنیم:1- با مروری بر مجموعه دیدگاه ها و برنامه های آقای دکتر روحانی می توان نتیجه گرفت نگرش و رویکرد ایشان نسبت به جایگاه و ماموریت آموزش و پرورش و منزلت معلمان دیدگاهی توسعه یافته و پذیرفتنی بوده؛ هرچند در مقام اجرا و عمل نواقص جدی داشته است....بخشی ناشی از عوامل بیرونی ازجمله اعتمادنکردن مجلس به وزارت آقای دکتر نجفی و بخشی هم ناشی از ضعف مدیریت داخلی آموزش وپرورش بوده است.2- یکی از دستاوردهای مفید دولت آقای روحانی در آموزش وپرورش، حذف مدیریت پوپولیستی و عوام گرایی و سپردن آن به مدیریت علمی و کارشناسی بوده است. توقف برنامه های بدون پشتوانه های مطالعاتی و اجرائی و شتاب زده و بازگشت آرامش و ثبات در مدیریت آموزش وپرورش و تلاش در جهت عقلانی کردن برنامه های کلان با استفاده از کارشناسان و نخبگان مسیری است که امید می رود در صورت تداوم، به ارتقای جایگاه نهاد آموزش وپرورش در توسعه ملی و معلمان و فرهنگیان بینجامد.3- تغییر مدیریت کلان آموزش وپرورش بنا بر خواست اکثریت معلمان و حضور جناب آقای دکتر دانش آشتیانی، نشانه هایی از بهبود، اعتماد و امید را بیش از گذشته فراهم کرده و پرواضح است که شرط تداوم این توفیق اولا متعهدشدن دولت در اولویت بخشیدن به اعتلای جایگاه آموزش وپرورش در برنامه ملی و ثانیا ارتقای توانمندی مدیریت آموزش وپرورش است تا زمینه تحول و تحرک همه جانبه نسبت به برنامه های آموزش وپرورش فراهم شود.4-اقدامات انجام شده به ویژه از حیث تامین منابع مالی چه در بخش بودجه مصوب (83 درصد) و نسبت به بودجه دولت (20 درصد) یا در بخش حقوق و دستمزد (84 درصد) روند روبه رشدی داشته است؛ اما این رشد به هیچ وجه پاسخ گوی نیاز آموزش وپرورش و معلمان به دلیل کاهش قدرت خرید آنان و تعهدات معوقه سنوات قبل نخواهد بود. اقتصاد آموزش وپرورش نیازمند یک عزم و اراده ملی برای شکوفایی است و این مهم باید در تعهد الزامی دولت آینده قید شود.5- امروز صحنه انتخابات گویای بسیاری از حقایق پنهان و آشکار است و مردم به ویژه ما فرهنگیان در آستانه یک انتخاب سرنوشت ساز قرار داریم که یا باید به گذشته برگردیم یا راه آمده را با احساس مسئولیت بیشتر تداوم بخشیم، هرچند تحولات چند دهه اخیر در ایران نشان داده است مردم ایران همیشه خواهان پیشرفت و توسعه هستند و رو به آینده دارند و با بهره مندی از تجارب تلخ و شیرین گذشته، راه آینده را هوشمندانه برمی گزینند؛ اینک راهی که در کشور آغاز شده باید با اقتدار بیشتر که نماد آن مشارکت حداکثری است تداوم یابد.رای به آقای دکتر روحانی تضمین کننده راه پیشرفت در همه جای ایران از جمله در آموزش وپرورش است، رای ما به آگاهی در مقابل گمراهی است؛ بنابراین باید با همه توان، اراده خویش را آگاهانه و فراگیر برای یک انتخاب اصلح در 29 اردیبهشت با هدف سربلندی ایران و جمهوری اسلامی به کار بگیریم.
                