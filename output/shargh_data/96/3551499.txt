سه‌شنبه ۱۲ اردیبهشت ۱۳۹۶
-----------------------------------------
سرمقاله
-----------------------------------------
کارگری که خستگی ام را از تن به در برد
-----------------------------------------

                    امسال مراسم روز کارگر از سوی تشکل ها، اتحادیه ها، تعاونی ها و خانه کارگر برگزار شد. با توجه به اینکه مراسم امسال مصادف بود با سال انتخابات، همه هزینه های مراسم از طریق تشکل های کارگری تامین شد. مراسم بسیار ساده، کم هزینه و پر از شادی، شعف و معنویت برگزار شد. جمعیت بیش از 20 هزار نفر امسال و آزادی بیان، بی اختیار من را به یاد مراسم روز جهانی کارگر که در سال 1384 در خیابان طالقانی برگزار شد و من سخنران تشکل کارگری بودم، انداخت؛ آن مراسم با درگیری نیروهای امنیتی و کارگران ناتمام ماند. پس از آن در تمام دولت قبل به هیچ مراسم و راهپیمایی کارگری مجوز داده نشد. همایش های کارگری در نهاد ریاست جمهوری و با جمعیتی محدود شاید در حدود صد نفر برگزار می شد. یک سال در سالن وزنه برداری برگزار شد که جمعیتی 400نفره جمع شد و مراسم با موسیقی و برنامه های جانبی برگزار شد که البته نیمی از کارگران نیز با شروع سخنرانی مراسم را ترک کردند. وقتی آنچه را که در سالیان گذشته اتفاق افتاد، با مراسم های سال های اخیر مقایسه می کنم، خدا را شکر می کنم که به برکت اعتماد کارگران به رئیس جمهور و دولتی که آن را حامی حقوق کارگران و محرومان می دانند، کارگران می توانند آزادانه مراسم برگزار کنند. خوشحالم کارگران می دانند چه کسانی صادقانه رفتار و عمل می کنند.با خودم مرور می کنم و می بینم مراسم های صدنفره سال های قبل به تجمع های چند 10 هزار نفره سال های اخیر تبدیل شده است. در ایام دولت تدبیر هیچ مراسمی با کمتر از جمعیت 10 هزار نفر برگزار نشد و امسال هم که جمعیتی بالغ بر 20 هزار نفر در مراسم حاضر بودند. در سال 93 نیز با دستور و پیگیری مستقیم رئیس جمهور، کارگران مجوز راهپیمایی گرفتند، به خیابان ها آمدند و اعتراض کردند. وقتی این مقایسه ها را انجام می دهم، بی اختیار به دیدگاه تنگ و کوچک عده ای فکر می کنم که تصور می کنند یک اعتراض 50 نفره بهانه ای برای زیرسوال بردن حضور باشکوه کارگران باشد. این سند افتخار دولت تدبیر است که نشان داد می توان و باید رفتار و شعارهای خاص جمعیتی حدود 50 نفره را (که فرض می کنیم سامان و سازماندهی نداشتند و کاملا تصادفی در یک مکان جمع شده بودند و احتمالا اتفاقی جلوی برخی دوربین های خاص هم قرار داشتند) شنید. اتفاقا نگران بودم مبادا کسی به آنها آسیبی برساند یا درگیری به وجود آید و چقدر غیرمسئولانه و بی انصافی است که برخی عادت به ندیدنشان را به ندیدن جامعه کارگری هم تسری دادند و نخواستند جمعیت 20هزارنفری را ببینند.اما خستگی ام را یک کارگر کارخانه کیان تایر در حاشیه مراسم از تن به در برد. او که کارخانه اش در سال های دولت قبل تعطیل شده بود و در این دولت کارخانه راه اندازی شد، به من گفت امروز بیش از پیش به حقانیت شما پی بردم و گفت دوستتان دارم.
                