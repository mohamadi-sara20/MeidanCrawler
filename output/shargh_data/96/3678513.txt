چهار‌شنبه ۲۹ آذر ۱۳۹۶
-----------------------------------------
حرف اول
-----------------------------------------
حداقلی اما امیدبخش
-----------------------------------------

                    روز پنجشنبه، 23 آذر، من هم در مجمع عمومی انجمن صنفی روزنامه نگاران استان تهران برای تصمیم گیری درباره انتخاب اعضای جدید هیئت مدیره این انجمن حضور داشتم. با وجود رسمیت مجمع با حضور حداقلی اعضا (حدود80 نفر در قیاس با حضور وسیع در مجامع قبلی) چند نکته برای من جالب و گویای وجود عزم جدی در میان حاضران برای بهره گیری از هر امکانی در راستای دفاع از حقوق روزنامه نگاران با دیدگاه های گوناگون بود: نخست مضمون بیانیه استعفای هیئت مدیره سابق و منتخب مجمع سال 95 که با لحنی حقوقی به فرایند تاییدصلاحیت اعضای هیئت مدیره انجمن از سوی برخی نهادها اعتراض داشتند. دوم، بیانیه هیئت موسس انجمن که اداره این مجمع را برعهده داشت و برخورد احترام آمیز آنها به تصمیم هیئت مدیره مستعفی و ارائه دو پیشنهاد به مجمع برای تصمیم گیری؛ نخست، نپذیرفتن استعفای هیئت مدیره و تن دادن به شرایط ادامه تعلیق فعالیت های انجمن و به ناچار تداوم فضای کشمکش غیرمستقیم با نهادهای رسمی و دوم، پذیرش این استعفا و موافقت با افزودن یک تبصره به شرایط انتخاب اعضای هیئت مدیره مبنی بر «اعلام نامزدی داوطلبان عضویت در هیئت مدیره حداقل 20 روز قبل از برگزاری مجمع» با هدف طی مراحل تایید صلاحیت در مراجع موصوف. به این ترتیب مجمع راه حل دوم را با اکثریت آرای حاضران پذیرفت و راه برای خروج از بن بست پیش آمده باز شد؛ با این یادآوری از سوی هیئت موسس که تمامی نامزدهای این انتخابات مسیر تایید صلاحیت را طی کرده اند و قاعدتا بهانه ای برای ممانعت از شروع کار انجمن و پیگیری حقوق برزمین مانده اعضا باقی نمی ماند. نکته مهم در این میان، وجود فضای همدلی با استعفا کنندگان و درعین حال تلاش برای دامن نزدن به جو اختلاف سلایق میان اعضا و حفظ شکیبایی، آینده نگری و اتخاذ تدابیر عملی برای گذر از موانع و سرعت گیرها و شکل گیری فضای جدید است. تذکر این نکته هم حائز اهمیت است که در دوران تعلیق هشت ساله فعالیت های انجمن ایران، تحولات بسیاری در ساختار رسانه ای کشور، هم به لحاظ کمی و هم از جهات کیفی اتفاق افتاده است.صدها رسانه مکتوب و مجازی، عرصه فعالیت قلمی و فرهنگی و هنری هزاران نیروی تازه به میدان آمده شده اند که در میان آنها چهره های سالم و استعدادهای فراوان از یک سو و نیز بسازوبفروش های شبه مطبوعاتی از سوی دیگر در سطح وسیع فعال اند. در غیاب «نظام رسانه ای جامع» و تعطیل و تعلیق نهادهای صنفی فراگیر روزنامه نگاران، برخی مبانی اولیه کار صنفی و حرفه ای و مناسبات حقوقی حداقلی میان صاحبان بسیاری از رسانه ها و کارکنان آنها دستخوش تزلزل و تهدید است. امید که هیئت مدیره منتخب انجمن به سهم خود و در چارچوب اساسنامه، برای کمک به ساماندهی فضای موجود با پشتیبانی تمامی اعضا گام بردارد. وجود چهره های شناخته شده و باتجربه و نیز نیروهای جوان و پرشور در ترکیب انتخاب شدگان این انتظار و امید را تقویت می کند. بهره گیری از تجارب مثبت فعالان گذشته در سطوح مدیریتی انجمن و غلبه بر عوامل جدایی و چندپارگی و گسترش زمینه های همکاری و همبستگی صنفی باید در دستور کار هیئت مدیره جدید باشد.
                