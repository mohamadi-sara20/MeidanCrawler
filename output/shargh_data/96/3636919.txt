دو‌شنبه ۱۰ مهر ۱۳۹۶
-----------------------------------------
یادداشت
-----------------------------------------
پیامدهای همه پرسی کردستان عراق
-----------------------------------------

                    با وجود مخالفت های گسترده کشورهای جهان و ازجمله سه کشور عراق، ترکیه و ایران، مسعود بارزانی، رهبر حزب دموکرات کردستان عراق، همه پرسی جدایی اقلیم کردستان از عراق را برگزار کرد و آینده ای پرابهام برای منطقه رقم زد. این رویداد چنانچه انتظار می رفت، با واکنش های تندی از سوی سه کشور پیرامون اقلیم روبه رو شد. حیدر العبادی نخست وزیر عراق در آستانه ازدست رفتن تمامیت ارضی و تجزیه بخش مهمی از کشور در اولتیماتومی به اقلیم، خواستار واگذاری تمامی گذرگاه های مرزی و فرودگاه های اربیل و سلیمانیه به دولت مرکزی شد؛اقدامی که با مخالفت بارزانی روبه رو شد و این کشور را که در حال فتح آخرین سنگرهای داعش است، در آستانه بحرانی دیگر قرار داد که احتمالا عمیق تر و طولانی تر از رویارویی با داعش خواهد بود. بی تردید حساسیت این تحول و ابعاد سیاسی و امنیتی آن برای کشورمان فراتر از آن است که بتوان در این مختصر به آن پرداخت و یقینا مسئولان کشور تدابیر لازم را برای مواجهه و حل این مشکل تدارک دیده اند. هدف این یادداشت موجز بیان چند نکته پیرامون این رویداد مهم در کنار مرزهای غربی کشورمان است. 1- بین چهار کشور دارای اقلیت کرد عراق، ترکیه و سوریه به دلیل افتراقات قومی بیشترین مشکل و ایران به لحاظ تاریخی و نژادی عمیق ترین پیوندها را با کردها دارد. از نظر بافت جمعیتی نیز ترکیه، بیش از 20 میلیون و عراق با بیش از پنج میلیون اقلیت کرد در مقایسه با ایران در مقام اول و دوم قرار گرفته اند. از این منظر بحرانی که عراق و ترکیه در رابطه با اقلیت کرد با آن روبه رو هستند، با ایران قابل مقایسه نیست و کشورمان در واقع در بین کشورهای چهارگانه دارای اقلیت کرد، از جایگاه منحصربه فردی برخوردار است. 2- با وجود برگزاری همه پرسی و بلندپروازی های حزب دموکرات و رهبر آن، شرایط جهانی و منطقه ای برای زایش مورد انتظار مسعود بارزانی مساعد نیست. شکل گیری چنین تحولی در وهله اول نیازمند توافق قدرت های بزرگ فرامنطقه ای (آمریکا، روسیه و اتحادیه اروپا) و در مرحله بعد ضعف و ناتوانی دولت های منطقه (ترکیه، عراق و ایران) در مواجهه با این بحران است. در سطح بین المللی، آنچه تاکنون مشاهده کرده ایم، آمریکا (هرچند به ظاهر) بارها با همه پرسی مخالفت کرد؛ اما به نوشته بعضی از تحلیلگران از همه توان و نفوذ خود برای جلوگیری از آن استفاده نکرد. روسیه در موضعی که برخی آن را مبهم ذکر کرده اند، بدون ورود به جزئیات همه پرسی تنها به حمایت از تمامیت ارضی عراق بسنده کرد. بیشتر کشورهای اتحادیه اروپا و خصوصا کشورهای تاثیرگذار، مخالفت صریح خود را با همه پرسی اعلام کردند. در سطح منطقه ای در کنار عزم قاطع و موضع مشترک سه کشور پیرامون کردستان عراق، موقعیت جغرافیایی اقلیم و محصوربودن آن بین ایران و عراق و ترکیه، قدرت مانور رهبری بلندپروازانه اقلیم را به شدت محدود می کند.احتمالا بارزانی به خوبی به این نکته واقف است که اتخاذ اقدامات سختگیرانه اقتصادی مشترک این سه کشور، می تواند کردستان عراق را با فاجعه ای بزرگ روبه رو کند که در این صورت نیازی به اقدام نظامی نیست. تاکنون تنها حامی پروپاقرص و محکم همه پرسی، رژیم صهیونیستی است. نتانیاهو و دیگر احزاب اسرائیل، حمایت جدی خود را از تشکیل دولت مستقل کردی اعلام کرده اند. ناگفته پیداست که برای رژیم صهیونیستی برخورداری از یک متحد در بین دو کشور عراق و ایران، ایده آل و آرزویی بزرگ است. از این منظر موضع این رژیم در بحران اخیر و حمایت از همه پرسی کاملا قابل درک است ولی بعید است که رهبران کردهای عراق از این نکته غافل باشند که تکیه بر حمایت اسرائیل در فقدان حمایت جهانی از «ایده استقلال» و عزم جدی دولت های سه گانه همسایه در جلوگیری از تحقق این ایده برای آرمانی که مسعود بارزانی در پی آن است، فاجعه بار خواهد بود.برای رژیم صهیونیستی تغییر صورت مسئله و تبدیل بحران سیاسی پس از همه پرسی به رویارویی نظامی امری است ایده آل؛ چه آنکه در صورت چنین تحولی عراق و ایران وارد درگیری نظامی احتمالا طولانی مدتی خواهند شد که حتی در صورت پیروزی، تبعات آن، جلب حمایت جهانی از «اقلیت کرد» از یک سو و تحریک احساسات اکراد ایران و کشاندن آنها به مقابله با دولت مرکزی از سوی دیگر خواهد بود. چنین تحولی فرصت های بازیگری را برای اسرائیل که درحال حاضر در اقلیت محض قرار دارد، فراهم خواهد کرد. اگر بپذیریم که تبدیل بحران سیاسی اخیر به فاز نظامی، فاجعه ای برای کل منطقه است، بنابراین باید از هر اقدامی که می تواند دولت های عراق و ترکیه را به سمت این گزینه سوق دهد، پرهیز کرد. درحال حاضر جهان از «تمامیت ارضی» عراق حمایت می کند. این یک اصل پذیرفته شده، بین المللی و از اصول سازمان ملل متحد است. فقط در شرایط تحریک افکار عمومی و تبدیل یک مناقشه سیاسی به بحرانی نظامی که به یقین ابعاد فاجعه بار انسانی آن موجب حمایت جهانی از ایده بارزانی خواهد شد، می تواند اصل دیگر «حق تعیین سرنوشت» را رودرروی تمامیت ارضی عراق قرار داده و طرفداران قدرتمندی را در عرصه بین المللی پیدا کند. با توجه به موارد فوق الذکر بر این باورم که باید موضع ایران در بحران کردستان عراق به تلاش دیپلماتیک برای میانجیگری بین دولت مرکزی عراق و اقلیم متمرکز شود. روشن است که در هیچ مرحله ای نمی توان از تمامیت ارضی عراق عدول و از ایده تجزیه حمایت کرد. نکته آخر اینکه سیاسیون کشور در اعلام نظر باید جانب احتیاط را نگه دارند. اهانت به رهبران کردی حتی در عراق و گذاشتن آنان در کنار رهبران رژیم صهیونیستی و مزدور قلمدادکردنشان و تکرار ایجاد اسرائیل دوم، از قبح مسئله می کاهد و موجب تحریک کردهای خودمان می شود و از این رهگذر پشتوانه و پیوندهای اقلیتی که بیشترین و قوی ترین همسانی نژادی و زبانی را با ایران و قوم آریایی دارند، تخریب می کند.
                