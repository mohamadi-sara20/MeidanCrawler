سه‌شنبه ۱۹ دی ۱۳۹۶
-----------------------------------------
یادداشت
-----------------------------------------
ایران بدون هاشمی
-----------------------------------------

                    در یک سال گذشته، در مقاطع مختلفی از نبود آیت الله هاشمی و اثراتی که حضور ایشان می توانست بر حل وفصل مسائل یا رویکردهای کلی توسعه ای کشور داشته باشد، سخن بسیار گفته شده است. به باور نگارنده، در چهار حوزه سیاست خارجی، سیاست داخلی، اقتصاد و مسائل اجتماعی می توان مزیت های دیدگاه های رئیس فقید مجمع تشخیص مصلحت نظام را بررسی کرد. در حوزه دیپلماسی، عمل گرایی ایشان یک وجه بارز بود که فقدان آن این روزها تا حد زیادی در ارتباط با جهان و به ویژه در مسائل منطقه ای محسوس است. اگرچه هیئت حاکمه جدید عربستان، ویژگی هایی متفاوت از گذشتگان خود دارند اما حتما درصورتی که فرصت لازم برای آیت الله هاشمی فراهم می شد، می توانست در همین موقعیت فعلی، ارتباطات گسترده خود با علمای اهل سنت را به کار بگیرد و ضمن تاکید بر ملزومات وحدت دو کشور اثرگذار اسلامی، به سمت نوعی تلطیف فضا با سعودی ها حرکت کند و وضعیت نامناسب فعلی ایجاد نمی شد. در سیاست داخلی، مشی ایشان مدارا با مردم و تقویت هم باوری در میان جریانات سیاسی، نخبگان، گروه های مرجع و قشرهای مختلف جامعه بود.آیت الله پلی میان اصلاح طلبان و اصولگرایان به شمار می رود و ضمن پذیرش اصل وجود سلیقه های مختلف سیاسی، تلاش می کرد همه جریان های معتقد به جمهوری اسلامی زیر یک چتر واحد حفظ شوند. این خلا امروز به شکل روشنی قابل لمس است. در زمینه مسائل اجتماعی، به جامعه ای با نگرش های مختلف معتقد بود و همواره از امکان بیان ایده های مختلف اجتماعی دفاع می کرد. افراد محدودی از این نوع نگاه دفاع می کنند. یکی دیگر از وجوه بارز ایشان این بود که مسائل اقتصادی را به خوبی فهم می کرد و راهکارهای قابل اجرا ارائه می داد. رئیس جمهور دوران سازندگی، از دوران پیش از انقلاب با اقتصاد به شکل عملی درگیر بود و در سفرهای خارجی، اندوخته های ارزشمندی از توسعه اقتصادی با خود به ایران آورد. درک عمیق و گیرندگی بالایی از شاخص های اقتصادی داشت و آمار و ارقام اقتصادی را با جزئیات به حافظه می سپرد و تحلیل می کرد. این ویژگی ها از رئیس پیشین مجلس، یک شخصیت متبحر اقتصادی ساخته بود که دیدگاه ها و نظرات او در برنامه های اقتصادی و آینده نگری، برای اقتصاددانان جالب توجه بود. عملکرد هشت ساله ایشان در دوران پس از جنگ در راس قوه مجریه، یکی از درخشان ترین مقاطع بعد از انقلاب را رقم زد. دولت سازندگی با 119 میلیارد دلار درآمد نفتی توانست اقتصاد کشور را 70 درصد رشد دهد، در حالی که احمدی نژاد با 700 میلیارددلار درآمد نفتی فقط 32 درصد بر حجم اقتصاد ایران افزود. همه این موارد نشان می دهد نبود آیت الله در سالی که گذشت و سال های آینده، چه لطمه ای برای ایران محسوب خواهد شد.
                