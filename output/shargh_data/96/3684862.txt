دو‌شنبه ۱۱ دی ۱۳۹۶
-----------------------------------------
سرمقاله
-----------------------------------------
مهره مار در کار نیست
-----------------------------------------

                    شرایط کشور و اعتراضات خیابانی در برخی شهرها باید از طرف کارشناسان بررسی شود و برای حل معضلاتی مانند تورم و افزایش قیمت ها، بی کاری جوانان در سطوح مختلف و به طورکلی نارضایتی از وضع اقتصادی و فشارهای معیشتی بر اقشار فرودست، از سوی دست اندرکاران اداره کشور تدبیری اندیشیده شود. ورود به این مباحث و صدور نسخه های معالجه این مشکلات خارج از تخصص نگارنده است. آنچه در این نوشته موجز به آن خواهم پرداخت، نقش سیاست خارجی در تخفیف این آلام و برون رفت از مشکلات اقتصادی است؛ به ویژه اینکه تحولات چندساله پس از روی کارآمدن دولت یازدهم نشان داد در شرایط کنونی که همه کشورهای جهان در صدد استفاده از منابع مالی جهان برای پیشبرد اهداف اقتصادی هستند، سیاست خارجی کشورها نقش مهمی در تحقق این هدف ایفا می کند. مذاکرات هسته ای پس از فترتی هشت ساله، مذاکرات بی حاصل و از دست دادن فرصت های انکارناپذیر زمانی آغاز شد که با تصویب قطع نامه های الزام آور شورای امنیت سازمان ملل متحد، اعمال تحریم های فلج کننده و تشکیل اجماع بین المللی علیه ایران، اقتصاد کشور به گل نشسته و دولت در تامین ابتدایی ترین نیازهای مردم با مشکلاتی جدی روبه رو شده بود. مذاکرات هسته ای چند هدف را دنبال می کرد: خارج شدن از چنبره قطع نامه ها، خروج از انزوای بین المللی و بازگرداندن روابط با جهان براساس قواعد بین المللی. از یاد نبرده ایم در دوره ای از هشت سال مذکور بسیاری از کشورهای دوست و حتی کشورهای کوچک جهان، به دلیل ترس از تاثیرات بین المللی در رفت وآمد سیاسی با ایران نیز ملاحظاتی داشته و محتاط بودند. این مهم چنانکه دیدیم پس از توافق نهایی مذاکرات موسوم به برجام به ثمر نشست. این اقدامات سیاسی برون رفت از بحران اقتصادی داخل از طریق رفع تحریم ها، آزادشدن پول های بلوکه شده و روان سازی مبادلات اقتصادی با جهان را به دنبال داشت. بعید است کسی در این دستاوردهای شگرف که در ذیل تصحیح جهت گیری نظام در عرصه سیاست خارجی است تردید داشته باشد و منکر از سر گرفته شدن روابط عادی ایران با جهان در عرصه های سیاسی و اقتصادی باشد. گواه این مدعا، رفع تحریم فروش نفت به عنوان شریان حیاتی اقتصاد کشور و نزدیک شدن به حد نصاب سهمیه دو میلیون و 300 هزار بشکه اوپک برای صادرات نفت است. اهمیت این اقدام را زمانی می توان بهتر درک کرد که مسببان شرایط تحمیلی به کشور قبل از برجام، شجاعت داشته باشند و اعتراف کنند که اگر برجام نبود امروز در سایه سیاست های ماجراجویانه دولت قبل باید شیرهای نفت را می بستیم؛ چون بنای جهان توقف کامل صادرات نفت کشور بود. هدف مهم تر از این موارد در مذاکرات هسته ای، جلب اعتماد سرمایه گذاران خارجی برای ورود به عرصه های متنوع اقتصادی کشور در سایه استمرار سیاست عقلانی «تعامل با جهان» و فراهم کردن فرصت های جدید برای شکوفایی اقتصاد کشور بود. بی تردید ایران می توانست با ادامه این رویکرد، زنجیره حلقه نیازهای اساسی اقتصاد کشور را تکمیل کند. رفت وآمدهای سطح بالای مقامات دولت های توانمند و تاثیرگذار اروپایی و آسیایی بارقه های امید را در این مهم فراهم کرد. سران و مقامات ارشد کشورهای جهان و شرکت های معظم که گردش مالی آنها چند برابر بودجه برخی کشورهای جهان است، در صف ورود به کشور قرار داشتند. رقابت بوئینگ و ایرباس، دو غول هواپیمایی جهان، برای گرفتن بازار ایران بر کسی پوشیده نیست. اما چرا این مهم محقق نشد؟پرسشی که پاسخ درست به آن می تواند کمکی در درک دلایل شرایطی باشد که در چند روز گذشته کشور را گرفتار و علاقه مندان به انقلاب و نظام اسلامی را نگران کرده است. سه عامل مانع پیشبرد راهبرد تعامل با جهان و اجرای کامل برجام بود؛ نخست، دوگانگی در سیاست خارجی کشور که نتیجه آن ارسال دو پیام ناهمسو و شاید متضاد به جهان بود. هیچ کس نمی دانست حرف های آقای روحانی و مذاکرات دکترظریف، رئیس دستگاه دیپلماسی کشور، جهت گیری مجموعه نظام در روابط خارجی است یا اقداماتی عملی از سوی دیگر نهادها؟ کشورهای جهان و به ویژه شرکت های بزرگ که باید حلقه نهایی منتج از برجام را رقم می زدند، در درک شرایط کشورمان عاجز بودند.دوم، تغییر رویکردهای آمریکا به عنوان بازیگر نخست برجام (البته در کنار ایران) با پایان دوره باراک اوباما که برای به نتیجه رسیدن توافق هسته ای بر بسیاری از سنت های متداول آمریکا پشت پا زد و در مقابل اسرائیل و عربستان سعودی که مخالف خروج ایران از انزوای بین المللی بودند، ایستاد و روی کار آمدن رئیس جمهوری که قبل از ورود به کاخ سفید برجام را بدترین توافق علیه منافع آمریکا اعلام کرده و پاره کردن آن را در راس شعارهای انتخاباتی خود قرار داده بود. زمان باقیمانده از دوره اوباما در کاخ سفید پس از توافق برجام فرصت مغتنمی برای تعامل با آمریکا در عرصه های دیگر بود.سوم، تاثیرات تحولات منطقه، جنگ های نیابتی و رویارویی سیاسی عربستان سعودی با ایران که متاسفانه با روی کار آمدن ترامپ و همبستگی این دو درباره ضدیت با کشورمان شدت یافت. در کنار این تحول، جهت گیری اسرائیل و لابی یهودی های هم پیمان با این رژیم در آمریکا و اروپا، با برجسته کردن برخی رهیافت های اشتباه ایران در منطقه، پالس هایی به جهان صادر کرد که بار دیگر شرایط ایران هراسی دوره قبل از برجام را در شکلی دیگر و این بار به بهانه گسترش تروریسم، باعث عقب نشینی کشورها و شرکت های جهان برای حضور در فرصت های اقتصادی کشورمان شد. شرایطی که در داخل کشور در حال شکل گیری است باید در اسرع وقت مهار شود. اگر اعتراضات ریشه در اوضاع اقتصادی دارد، ضروری است که این مشکلات شناسایی و مرتفع شود. دولت و دستگاه های نظارتی و قضائی کشور اولویت را در اقناع مردم، از طریق شفاف سازی و هرس کردن هزینه های نهادهای مختلف کشور و مبارزه با فساد سازمان یافته ای که تا مغز استخوان اقتصاد کشور رسوخ کرده قرار دهند و اعتماد آسیب دیده مردم را باز سازی کنند. این اقدامات شرط لازم برای عبور از مرحله حساس کنونی است. در کنار این اقدامات، ضروری است مسیر های ورود سرمایه گذاری به کشور پاکسازی شود. این کار جز از طریق رویکرد تعامل با منطقه و جهان امکان پذیر نخواهد شد. نمی توان در یک سو منافع دیگر کشورها را به چالش کشید و از سوی دیگر دستگاه دیپلماسی کشور را برای جذب سرمایه گذاران خارجی تحت فشار قرار داد. هیچ کس چنین مهره ماری را در آستین ندارد، مگر اینکه دلواپسان بر آن تاخته و تئوری های توطئه را در پشت چنین رویکردی ببینند.
                