پنج‌شنبه ۸ تیر ۱۳۹۶
-----------------------------------------
type_unknown
-----------------------------------------
مانع تراشی دولت پنهان علیه روحانی
-----------------------------------------

                    بیش از یک ماه از مشخص شدن نتایج انتخابات ریاست جمهوری دوازدهم و شوراهای شهر و روستا می گذرد. باوجوداین، هنوز بخش قدرتمند جریان سیاسی ناکام، نخواسته یا نتوانسته دلایل رای بالای مردم به حسن روحانی را درک کند و هجمه مداوم بر رئیس جمهور منتخب و جریان اصلاحات و اعتدال، ادامه دارد. برای فهم این مقاومت، شایسته است به دو نکته توجه شود. خوشبختانه نه در بین اصلاح طلبان و نه در بین اصولگرایان عاقل و میانه رو، صورت مسئله «ابرچالش» های کشور، مبهم نیست و روشن است. به عبارت دیگر، مشکل تشخیص مسئله وجود ندارد و مشکل اصلی، موانع پیدا و پنهان در حوزه اجرا برای رفع این معضلات است؛ به عنوان نمونه در موضوع بی کاری، همه آن را به عنوان یکی از چالش های نخست کشور پذیرفته اند. سالانه یک میلیون و 200 هزار نفر وارد بازار کار می شوند. دولت روحانی توانسته با حفظ روند باثبات اقتصاد و رشد اقتصادی، به طورمیانگین سالانه 700 هزار شغل ایجاد کند، اما بی کاری تلمبارشده، روی گرده دولت سنگینی می کند. ما باید به ایجاد بالای یک میلیون شغل در سال برسیم. کسی منکر این نیست و همه این نکته را پذیرفته اند. ابرچالش بعدی، معضل محیط زیست و بحران آب است که چند عامل شناخته شده دارد. بخشی از آن به عدم مدیریت کارآمد منابع و کم توجهی های داخلی بازمی گردد و بخشی هم برون مرزی است؛ مثلا ترکیه روی رودخانه های مشترک با عراق و ایران، سد احداث کرده و تالاب های عراق و خوزستان خشک شده و معضل ریزگردها، بروز کرده است یا معضل نقدینگی و بحران بانکی. برای حل این چالش ها، راه معجزه وجود ندارد. کل ارکان حاکمیت نه فقط دولت و همه نیروهای فعال جامعه مدنی و مردم باید دست به دست هم بدهند و در 20 سال آینده به تدریج این معضلات را مهار کنند. با همکاری همه جانبه و توجه به بخش خصوصی، باید برای ایجاد اشتغال کار کنیم. بنابراین مشکل کجاست؟ مشکل ما اجراست. نکته دوم مدنظر نگارنده، بررسی مشکلات اجراست که از آن غفلت می شود. انتخابات در کشور برگزار شده است، اما یک گروه خاص، نتایج آن را برنمی تابد؛ گروهی که در انتخابات همه کار کرد و حرف هایی زد که اپوزیسیون نظام هم نمی زند، حالا که نتیجه نگرفته مرتب کافه را به هم می ریزد. برخی سوال می کنند چرا این جریان، مطالبات را دامن می زند؟ باید گفت کار از دامن زدن به مطالبات گذشته است. در جریان انتخابات ما شاهد یک پوپولیسم افسارگسیخته از سوی این مانع تراشان بودیم. گفتند 250 هزار تومان یارانه می دهیم، کارانه می دهیم، به 16 میلیون حاشیه نشین سند ملکی می دهیم، دارایی اقتصادی را دوبرابر می کنیم و مردم انگیزانه ترین حرف هایی که احمدی نژاد هم نزد را زدند. سخن اینها چی بود؟ مدعی بودند مشکل کشور اقتصادی است و ما می توانیم با توزیع پول آن را حل کنیم. تصورشان هم این بود که سرضرب پیروز می شوند.، ولی فراموش کرده بودند کشور ایران، کشور برره ای ها نیست. روستاییان هم می فهمند با این شیوه ها نمی شود کشور را اداره کرد. ما دیدیم حتی مناطق کارگری و روستایی هم به حرکت درآمدند و به این پوپولیست ها رای ندادند، اما آنها پس از انتخابات به جای پذیرش رای مردم، دوباره با تغییر کانال، به مخالفت ها و ممانعت ها ادامه دادند.همان نیرویی که برای حل مشکلات مروج پوپولیسم شده بود، حالا روی دنده دیگری افتاده و فریاد می زند بیایید در مملکت بی دینی رایج شده است. رای مردم را تبدیل به رای حرام و حلال کردند. اصل مسئله را در نظر بگیرید. مسئله این است که نیرویی در کشور ایجاد شده که به لحاظ اجتماعی، منطق و برهان ضعیف است، اما به لحاظ قدرت سیاسی، امکانات و حاشیه امنیتی که در اختیار دارد، قوی است. این نیرو می تواند اداره کشور را با مشکل روبه رو کند. حال این مشکل را چگونه باید حل کرد؟ اصلاح طلبان، عقلای اصولگرا، چهره های میانه رو و رئیس جمهور، باید با نهادهای اصلی کشور صحبت کنند. کجای جهان این گونه عمل می شود که امکانات عمومی را در اختیار نیرویی قرار دهند و به شکل متناوب تحت نام های مختلف، در روند منطقی اداره کشور و توسعه کارشکنی کنند و امکانات دولت پنهان را در اختیار داشته باشند. تا وقتی جلو این نیرو گرفته نشود مشکلات باقی است. مردم ایران با رای خود به آنان می گویند از این روش ها دست بردارید. آنان زمان توسعه را از ایران می گیرند؛ به عنوان نمونه کل دوره احمدی نژاد تلاش کردند مسئله هسته ای را به مسیر دیگری هدایت کنند، اما در آخر فهمیدند راهی جز تعامل سازنده و باعزت وجود ندارد. درباره معضلاتی که در بالا به آن اشاره کردم هم راهی جز این نیست. همه این بحث ها می شود برجام. برجام یعنی اقدام مشترک برای مسائل مشترک از سوی همه نیروهای جامعه. همه نیروها باید بنشینیم و به تفاهم برسیم، ولی حوزه منافع بسیار قوی است و برای برخی جریان ها دشوار است که آن را ترک کنند، ولی راه حل همچنان اجماع بر سر معضلات کشور و اقدام مشترک از سوی همه نیروهاست. 20 سال باید براساس توسعه کار کنیم تا چالش ها مهار شوند. مانع تراشی دولت پنهان، سمی مهلک برای پیشرفت کشور است.
                