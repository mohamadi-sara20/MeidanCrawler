دو‌شنبه ۷ اسفند ۱۳۹۶
-----------------------------------------
یادداشت
-----------------------------------------
اختیار رئیس جمهور و حقوق مردم
-----------------------------------------

                    رئیس جمهور در تمام امور کشور حق تذکر و تعیین نماینده را دارد. تعیین کمیته هایی برای پیگیری مسائل زندان ها، حادثه پلاسکو، برخی ناامنی های اجتماعی و... در همین راستا صورت می گیرد. اگر مسئول عالی اجرایی کشور تشخیص بدهد می تواند این گزارش ها را در اختیار افکار عمومی قرار دهد. رئیس جمهور عالی ترین مقام رسمی کشور است و «مسئولیت اجرای قانون اساسی» را جز در اموری که مستقیما به رهبری مربوط می شود، برعهده دارد». اصل 113 قانون اساسی با این صراحت اختیار ریاست جمهوری را مشخص کرده و در 42 اصل بعدی هم بر وظایف و اختیارات او تصریح شده است. رئیس جمهور مستقیما مسئولیت امور برنامه و بودجه و امور اداری و استخدامی کشور را برعهده دارد. افزون بر 43 اصل قانون اساسی، وظایف و اختیارات رئیس جمهور به موجب قوانین متعدد دیگر هم بیان شده است. رئیس جمهور حق عزل هریک از وزرا و مقاماتی را که با حکم او منصوب می شوند، دارد و در اداره امور کشور در مقابل ملت، در همه زمینه ها باید پاسخ گو باشد. به همین دلیل رئیس جمهور می تواند در موارد خاص، بر حسب ضرورت با تصویب هیئت وزیران نماینده یا نمایندگان ویژه را با اختیارات مشخص تعیین کند. در این موارد تصمیمات نماینده یا نمایندگان مذکور در حکم تصمیمات رئیس جمهور یا هیئت وزیران است. توضیح دو نکته در اینجا ضروری است؛ وظیفه رئیس جمهور در این اصل اجرای قانون اساسی است و نه اجراکردن قانون اساسی و چون اجرای همه قانون اساسی بر عهده رئیس جمهور یا قوه مجریه نیست و بخشی از آن از طریق دیگر قوا یا نیروهای مسلح اجرا می شود، باید گفت رئیس جمهور در اجرای قانون اساسی جز در مواردی که به شخص او مربوط می شود، نقش نظارتی دارد و نه مباشرت در اجرای آن. نکته دوم که کمتر لحاظ شده و احتمالا استادان و شارحان قانون اساسی آن را توضیح داده اند، این است که در نظارت رئیس جمهور بر اجرای قانون اساسی تنها موردی که استثنا شده است، مستقیما به مقام رهبری مربوط می شود. بنابراین تذکر و اخطار قانونی به دیگر قوا یا به مسئولانی که در اجرای امور خاص مباشرت دارند و از اختیارات خاص رهبری نیست نیز از وظایف رئیس جمهور است. شورای نگهبان پیش از تصویب قانون تعیین حدود اختیارات رئیس جمهور در دی سال1360 اعلام کرده بود: رئیس جمهور موظف است چنانچه جریانی را مخالف مذهب رسمی کشور و نظام جمهوری و قانون اساسی تشخیص داد، اقدامات لازم را به عمل آورد. در قانون تعیین حدود وظایف و مسئولیت های ریاست جمهوری که پیش از بازنگری قانون اساسی و تغییر نظام پارلمانی به نظام ریاستی (1365) تصویب شده، آمده است: «در صورت توقف یا اجرانشدن اصلی از اصول قانون اساسی رئیس جمهور در اجرای وظایف خویش (باید) به نحو مقتضی اقدام کند.درصورتی که پس از بررسی ثابت شد در اجرای اصولی از قانون اساسی تخلفی شده است، باید رسیدگی کرده و گزارش امر را به مرجع صالح ارجاع دهد». در قانون فوق به رئیس جمهور حق اخطار و تذکر به دیگر قوا نیز داده شده و رئیس جمهور باید دست کم سالی یک بار آمار موارد دقیق اجرا نشدن و نقض و تخلف از قانون اساسی را با تصمیماتی که در این موارد اتخاذ شده است، به اطلاع مجلس شورا برساند. انتشار این گزارش ها نه تنها منع قانونی ندارد؛ بلکه مبادرت به انتشار آن موجب آرامش عمومی و همکاری مردم در اعلام تخلفات می شود. شرط اولیه موفقیت در این امر تضمین آزادی بیان و انتشار آن در رسانه ها است. با توجه به نص قانون اساسی و قانون حدود اختیارات مذکور، رئیس جمهور این اختیار را دارد که در موارد خاص بر حسب ضرورت مانند حادثه پلاسکو و نیز بررسی وضعیت زندان ها و مواردی که منجر به فوت یا خودکشی دستگیرشدگان و... می شود، نماینده یا نمایندگان ویژه برای بررسی امر تعیین کند. وظیفه رئیس جمهور در اصل 113، اجرای قانون اساسی است؛ بنابراین در مواردی که در قوای دیگر (مقننه و قضائیه) از اصول قانون اساسی اجرا نشده یا نقض شده باشد، باید آن را به مراجع صالح ارجاع دهد. در دیگر موارد او به عنوان مقام مجری قانون اساسی حق دارد به روسای دو قوه و نیز نهادهای دیگر تذکر یا اخطار قانونی دهد. رئیس جمهور حق دارد بررسی و تحقیق کند و از فرد یا افراد در قالب گروه یا هیئت مسئول، بازرسی کند. در صورتی که پس از رسیدگی به تشخیص رئیس جمهور، ثابت شود در اجرای قانون اساسی تخلفی صورت گرفته یا قانون اساسی نقض شده یا اصلی از اصول قانون اساسی اجرا نشده است، موظف است نسبت به اجرای اصل یا اصول مربوطه و رفع موانع و عوارض ناشی از تخلف اقدام و پرونده امر را برای رسیدگی به مراجع ارجاع دهد. هیئت های منتخب رئیس جمهور و شخص او در همین حد حق پیگیری دارند و جز درباره قوه مجریه که رئیس جمهور می تواند متخلفان را از کار برکنار کند و برای پیگرد به مراجع قضائی ارجاع دهد، در دیگر قوا و نهادها نمی تواند جز اقدامات فوق، اقدامی درباره تعقیب آنان به عمل آورد. در نظام قضائی کشور ما دادگاه قانون اساسی پیش بینی نشده است و این نقصی است که باید برطرف شود. هرچند با تصویب قانون مجازات اسلامی در مواد بخش دهم تعزیرات برای برخی از اقدامات ماموران دولتی در هر رده و مقامی درباره نقض احکام قانون اساسی مانند: شکنجه متهمان یا ورود غیرقانونی به منزل اشخاص یا استراق سمع و... تعیین مجازات شده است. برای نقض آزادی های شرعی و قانونی موضوع فصل سوم قانون اساسی با عنوان حقوق ملت، ترتیبات قانونی خاصی صورت نگرفته و برای پیگرد ناقضان قانون اساسی اقدام خاصی نشده است.
                