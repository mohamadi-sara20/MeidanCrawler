سه‌شنبه ۲۷ تیر ۱۳۹۶
-----------------------------------------
یادداشت
-----------------------------------------
همه به دنبال رانت دولتی
-----------------------------------------

                    سال هاست که ضرورت کاهش تصدی گری دولتی و واگذاری بیشتر امور به نهادها و تشکل های غیردولتی و به طورکلی مردمی کردن فعالیت های جاری در حوزه های مختلف اقتصادی، اجتماعی، فرهنگی و سیاسی یکی از محورهای اصلی سخنرانی های نخبگان و مباحث مطرح در تریبون های عمومی و اختصاصی جامعه بوده است تا جایی که تصویب قانون سیاست های کلی اصل 44 قانون اساسی با رویکرد کوچک سازی دولت و تقویت بخش خصوصی را پاسخی به این مطالبه و معضل اساسی پیش روی شکوفایی اقتصادی و توسعه کشور می توان قلمداد کرد. بخش دولتی و خصوصی کشور متفقا در فرایند مردمی کردن امور و کوچک سازی دولت به زمینه سازی برای نقش آفرینی بیشتر مردم در قالب بخش غیردولتی تاکید و اصرار داشتند. در این میان اگرچه همواره انتظار نیست که بخش حاکمیتی کشور از سر باورمندی به کوچک و چابک سازی دولت رسیده باشد و بر طبل آن بکوبد، ولی هیچ کس هیچ تردیدی در انگیزه واقعی بخش غیرحاکمیتی و غیردولتی در سردادن نوای کوچک سازی دولت نداشته و ندارد و از این رهگذر انتظار آن است که هر وقت فضای حضور پررنگ بخش دولتی در عرصه تصدی گری مطرح می شود، با مخالفت بخش خصوصی مواجه باشیم. تصمیم اخیر دولت برای تفکیک دوباره چند وزارتخانه که ادغام آنها حاصل اراده عمومی کشور در جهت کوچک سازی دولت بوده است، اظهارنظرهایی از سوی گروه ها و جریان های فکری جامعه را به دنبال داشت. صرف نظر از محتوای بحث هایی که از سوی موافقان و مخالفان مطرح می شود، موضع گیری بخش غیردولتی و فعالان خصوصی و بازرگانان کشور درخصوص تفکیک وزارت صنعت و معدن و تجارت و موافقت با تشکیل وزارت بازرگانی جای تامل دارد. مطالبه مستمر بخش خصوصی کشور در این سال ها در همه حوزه های اقتصادی، اجتماعی و فرهنگی در ظاهر بر واگذاری عرصه تصدی گری از سوی دولت بوده است و شاه بیت این حکایت، جمله «دولت پای بخش خصوصی را نبندد! دستگیری از بخش خصوصی پیشکش!» است که همواره از تریبون های بخش خصوصی بیان و مورد تاکید قرار می گیرد. بارها از این تریبون ها شنیده ایم که مثلا اگر فلان وزارتخانه نباشد، امور آن حوزه و بخش بهتر سامان می یابد و به کنارکشیدن دولت از سر راه بخش خصوصی تاکید می شود. پرسش در اینجاست که اگر نگاه و خواست بخش خصوصی این باشد، پس چرا به تشکیل وزارتخانه مستقل و مقتدر بازرگانی و به تعبیری «آقا بالاسر» یا به عبارتی دیگر بر تقویت بیشتر بخش دولتی نظر مثبت دارند؟ اگر ادغام وزارتخانه های صنایع و معادن و بازرگانی را به منزله کاهش اقتدار آنها در مقایسه با قبل از ادغام بدانیم- که البته این گونه هم هست- پس قاعدتا این شرایط باید برای بخش خصوصی مطلوب تلقی شود.به عبارتی اگر ادغام را همانند «شاه مردگی» - که نشان از وضعیت متزلزل است- بدانیم، پس برای بخش خصوصی کشور با شرحی که داده شد، «وزارت مردگی» شرایطی مطلوب برای دستیابی به اقتدار بیشتر و خودنمایی است. بااین فرض، شرایط کنونی و به هم پیوسته وزارت صنعت، معدن و تجارت باید بهترین وضعیت برای توسعه اتاق بازرگانی به مثابه بخش غیردولتی با سودای صدارت و وزارت باشد؛ نهادی مردمی و خصوصی که در حوزه تصدی گری در خلا وزارتخانه ای مقتدر و علاقه مند به محدودکردن بخش خصوصی بتواند در حوزه بازرگانی نقش آفرینی کند. چرا اتاق بازرگانی، فعالان و بازرگانان نیز با طیف دولتی ها هم نوا شده و شعار تشکیل وزارت بازرگانی مستقل سر می دهند؟ این احتمال می رود که گرایش متفاوت حاکم بر اتاق بازرگانی به دنبال رانت های محتمل دولتی و بودجه نفتی نهفته در آن باشد که ارکان بخش خصوصی کشور را به خود وابسته کرده که بدون آن خود را ناتوان و بیمار قلمداد می کند و رفتن به سوی آن را نسخه شفای خود می داند. تزریق مداوم از بودجه نفتی و دولت رانتی و نگاه دولت محور در همه ارکان کشور؛ چه بخش دولتی و چه غیردولتی رسوخ کرده و برای رهایی از چنین وابستگی ای باید به صورت تدریجی و با هوشمندی کامل نسبت به دولت زدایی از فکر و روح ارکان جامعه اقدام کرد تا سرانجام بخش خصوصی واقعی رها از تفکرات نهادینه شده، تصدی گری امور را به دست بگیرند و در مسیر پیشرفت و تعالی اقتصاد کشور حرکت کنند.
                