شنبه ۲۰ خرداد ۱۳۹۶
-----------------------------------------
یادداشت
-----------------------------------------
مردم؛ حامیان کشاورزی
-----------------------------------------

                    آقای روحانی بار دیگر بر بام اقبال اکثریتی که به انگیزه مصالح ملی پای صندوق های رای آمدند، برگزیده شد. بخش کشاورزی نیز با ارائه کارنامه ای ستودنی در ایام دولت یازدهم، در این حمایت بی دریغ نقشی پررنگ را ایفا کرد. به دلیل شدت آسیب ها در دولت های نهم و دهم، هر آواربرداری ای در دولت یازدهم به مثابه گامی در مسیر سازندگی به شمار می آمد. مدیریت بخش کشاورزی دولت یازدهم نیز در زدودن خرابی های گذشته به دستاوردهایی از قبیل رکوردشکنی در تولید گندم و... نائل آمد و از بسیاری از ظرفیت های نهفته خبر داد؛ ظرفیت هایی که در زیر آن آوار سنگین، چه بسا نفس های آخرین را می کشید. دولت دوازدهم و ازجمله بخش کشاورزی، در این آغاز دیگربار، باید بیش از دوره قبل به دگرگونی در راهبردها مبادرت کند. در این طلیعه جدید، مقایسه حال با تخریب های گذشته دیگر کارایی نداشته و مطالبات حامیان دولت دوازدهم و تمام مردم، پیشی گرفتن آقای روحانی از کارنامه چهار سال قبل خودش است. مدیریت اجرائی کشاورزی در اولین گام خود، باید به آگاه کردن بیشتر مردم، مسئولان، مجلس و رسانه ها از ظرفیت های محدود، تنگناها و چالش های پرشمار فراروی بپردازد. در فرایند این آگاهی رسانی و فرهنگ سازی، سقف انتظارات واقع گرایانه منابع پرسشگر از مدیریت بخش مشخص شده و مردم انتظار تامین «امنیت غذایی» به هر شکل و شیوه ای را نخواهند داشت. اینکه این مدیریت به حداکثر ممکن در مسیر دستیابی به «امنیت غذایی» حرکت کند، با تعهد برای تحقق «امنیت غذایی» تفاوت دارد. در حالت اول دستیابی به افزایش بهره وری پایدار مدنظر بوده؛ اما در توقع برای «تحقق امنیت غذایی»، راه به ذهنی گرایی برده و انتظار معجزه های ناشدنی را خواهیم داشت. در این آگاهی سازی، منابع پرسشگر از میزان منابع آب پایدار در کشور آگاه شده و به جای انتظار «خودکفایی» در تولید اقلام اساسی و اشتیاق بی برنامه برای افزایش جمعیت، تنها چگونگی بهره وری از منابع محدود را مطالبه خواهند کرد. مردم در چنین فضای اطلاع رسانی ای، تنها مصرف کننده هایی غیرمسئول نخواهند بود؛ آنها درمی یابند برای کاهش از 30 درصد از ضایعات مواد غذایی و نیز افراط در سرانه مصرف کالاهایی مانند شکر، گندم، برنج و روغن، چه نقش کلیدی در راستای تحقق امنیت غذایی ایفا می کنند. این مردم در پی دانستن از آنچه که در انبان تولید غذای کشور اعم از آب و خاک مانده است، به جای چشم دوختن به دروازه های واردات، به پرهیز از بریزوبپاش های نفتی خواهند پرداخت. آنان حتی از دیدن گل های فصلی پرنیاز به آب در حاشیه کوی و برزن شهرها لذت نخواهند برد؛ گل هایی که به ضرب و زور شهرداری ها کاشته شده اند تا به بهای تشنگی فردای این سرزمین، بر موجودیت حالایشان افزوده شود.چنین مردم آگاهی از رنگین شدن سفره های نوروزی خود با میوه های وارداتی هم، چین نگرانی بر جبین زده و از ورای آن نسل های به دنیا نیامده ای را می بینند که اموالشان را این گونه به تاراج برده ایم. وزارت جهاد کشاورزی در چنین دیالوگ صمیمی و بی پیرایه ای می تواند از تمام مردم، همکارانی فعال در حوزه تولید، مصرف و حراست از منابع بسازد؛ مردمی که تا پاسی از نیمه های شب انتخابات و در صفوفی به هم فشرده برای سرنوشت آینده، خواب از چشمان خود برگرفتند، انبوه همکاران بی چشمداشت بخش کشاورزی نیز به شمار خواهند آمد.
                