شنبه ۹ دی ۱۳۹۶
-----------------------------------------
type_unknown
-----------------------------------------
زیر 700 هزار تومان شرط یارانه نقدی
-----------------------------------------

                    گروه اقتصاد: به گفته معاون پژوهش های اقتصادی مرکز پژوهش های مجلس شورای اسلامی، درحال حاضر 75 میلیون نفر یارانه می گیرند که این رقم باید به 40 میلیون نفر برسد. روش های حذف یارانه نقدی قسمتی از یارانه بگیران فعلی از مباحث مهم این روزها بوده است که حالا معاون مرکز پژوهش های مجلس درباره نحوه اجرای آن اطلاعات بیشتری داده است. به گفته محمد قاسمی، در طرح فعلی بازنشستگان، افراد تحت پوشش کمیته امداد و بهزیستی و عشایر همچنان یارانه نقدی خواهند گرفت. همچنین روستاییان به شش دهک درآمدی تقسیم خواهند شد و به سه دهک پایین یارانه نقدی پرداخت خواهد شد؛ به عبارت دیگر نیمی از روستاییان از گردونه دریافت یارانه نقدی حذف خواهند شد. در ادامه نیز اگر کسی بتواند به دولت اثبات کند که کمتر از 700 هزار تومان درآمد دارد، یارانه نقدی خواهد گرفت که منوط به بررسی حساب های بانکی و درآمدهایش خواهد بود. ذکر این جزئیات از روشی که برای اجرا در نظر گرفته شده و هنوز نهایی نشده است، به این دلیل جالب است که تاکنون هیچ کدام از مقامات رسمی حاضر نشده بودند جزئیاتی از نحوه حذف یارانه های نقدی ارائه کنند.آنچه در ادامه می آید گزارش سخنرانی محمد قاسمی، عضو هیئت علمی دانشگاه علامه طباطبایی و معاون پژوهش های اقتصادی مرکز پژوهش های مجلس شورای اسلامی است. اعداد کلان بودجه سال 97محمد قاسمی، عضو هیئت علمی دانشگاه علامه طباطبایی، درباره اعداد و ارقام کلان بودجه سال آینده گفت: اگرچه معتقدم اعدادی که در جدول کلان بودجه ذکر شده، از اساس غلط است و به لحاظ فنی اعداد و ارقامی که اعلام شده است، با اعداد و ارقامی که باید باشد متفاوت است، اما برای بررسی بیشتر بودجه مجبوریم نگاهی به همین اعداد و ارقام بیندازیم. بنابراین به غلط بودجه عمومی دولت و بودجه شرکت های دولتی را که ماهیتی کاملا متفاوت دارند، جمع می کنیم و اسمش را بودجه کل کشور می گذاریم که 1194هزار میلیارد تومان بیان شده است. در این بین، سهم بودجه عمومی چیزی حدود 425 هزار میلیارد تومان است که 368 هزار میلیارد تومان آن منابع عمومی دولت و 57 هزار میلیارد تومان نیز درآمدهای اختصاصی دولت است که عمدتا مربوط به درآمد بیمارستان ها و دانشگاه های دولتی و... است. در این بین، از 368 هزار میلیارد تومان منابع عمومی دولت، چیزی حدود 193 هزار میلیارد تومان درآمدهای دولت است، 106 هزار میلیارد تومان واگذاری دارایی های سرمایه ای است که عمدتا حاصل فروش نفت است و 68 هزار میلیارد تومان نیز حاصل واگذاری دارایی مالی دولت است که درواقع همان استقراض های دولت از طریق اوراق قرضه و... است. در سمت هزینه ها نیز 276 هزار میلیارد تومان هزینه های دولت است که چیزی حدود 75 درصد مصارف عمومی را شامل می شود و 60 هزار میلیارد تومان نیز تملک دارایی های سرمایه ای، یعنی همان طرح های عمرانی است و 31 هزار میلیارد تومان نیز تملک دارایی های مالی، یعنی بازپرداخت سود و اصل اوراق قرضه و... است. اجبار دولت به اجرای تعهدات دولت های گذشتهقاسمی با اشاره به منابع و مصارف دولت در سال آینده گفت: از اعداد و ارقام کلان بودجه که بگذریم، اتفاقی که افتاده این است که دولت یک محاسبه ساده انجام داده است. دولت ابتدا پرسیده چقدر منابع حاصل از فروش نفت وجود دارد؟ دولت با قراردادن فرض هایی به این نتیجه رسیده که 111 هزار میلیارد تومان از این راه درآمد خواهد داشت. سپس پرسیده شده چقدر منابع غیرنفتی در اختیار دولت وجود دارد؟ دولت معتقد بوده که 183 هزار میلیارد تومان از این طریق درآمد خواهد داشت. به این ترتیب کل منابع در اختیار دولت در سال آینده 294 هزار میلیارد تومان در نظر گرفته شده است. در سمت دیگر یعنی مصارف چه خبر است؟برای اینکه ساده سازی کنیم، می پرسیم دولت در پایان سال چقدر هزینه جاری خواهد داشت؟ 240 هزار میلیارد تومان برآورد شده است. به جز این هزینه جاری دولت می گوید که در سال 97 باید نزدیک به 32 هزار میلیارد تومان نیز صرف پرداخت اصل و سود اوراق سررسیدشده کند. به این ترتیب حداقل 272 هزار میلیارد تومان هزینه های اجتناب ناپذیری است که دولت باید بپردازد. اگر این هزینه های اجتناب ناپذیر را از منابع کم کنیم، چیزی حدود 23 هزار میلیارد تومان در مقابل دولت بوده که با آن تصمیم بگیرد چقدر صرف طرح های عمرانی کند، چقدر حقوق ها را افزایش دهد و موارد دیگر. دقت کنیم هر بودجه به طور میانگین ماحصل تصمیماتی است که 16 دولت پیش از آن گرفته اند. بنابراین تصور اینکه دولتی سرکار بیاید و بتواند همه چیز را کن فیکون کند، تصوری غیرقابل قبول است. برای مثال وقتی کسی به استخدام دولت درمی آید 75 سال هزینه برای کشور دارد و هیچ کدام از دولت های بعدی نمی توانند از بار پرداخت حقوق این فرد شانه خالی کنند. به همین دلیل است که در برخی کشورها در بودجه ریزی این هزینه ها را تحت عنوان تعهدات از باقی بودجه جدا می کنند و اصلا به آن کاری ندارند. زمانی تعدادی از افراد استخدام شده اند، اینها باید حقوقشان را بگیرند، تعهدی داده شده و باید انجام شود. بنابراین این قسمت از تعهدات را کنار می گذارند و می بینند با باقی مانده چه می توانند بکنند. در ایران هم قسمتی از بودجه که جزء این تعهدات نیست، پنج درصد است و دولت در سطح همین پنج درصد توانایی بازی و تصمیم گیری دارد. دولت قرار نیست راجع به آن 300 هزار میلیارد تومان تصمیم بگیرد، دولت نهایتا باید درباره 23 هزار میلیارد تومان تصمیم می گرفته، به این ترتیب وقتی می گویید حقوق کارکنان را 10 درصد افزایش می دهیم از این 23 هزار میلیارد تومان نیز 17 هزار میلیارد تومان کسر می شود پس دولت می ماند و شش هزار میلیارد تومانی که درباره اش تصمیم گیری کند. سوال این است با این شش هزار میلیارد تومان چطور می خواهیم طرح های عمرانی و باقی امور را به سرانجام برسانیم؟ دولت در اینجا دو تصمیم گرفته است؛ اول اینکه 20 هزار میلیارد تومان از منابع صندوق توسعه ملی بردارد و دیگر اینکه 39 هزار میلیارد تومان نیز از بخش خصوصی و مردم قرض بگیرد. جمع این ارقام به 60 هزار میلیارد تومان می رسد که صرف هزینه های عمرانی شود. تصمیم اول که خلاف صریح قانون است و درباره نتایج تصمیم دوم نیز توضیح خواهم داد. مفروضاتی که دولت در نظر گرفته این است که نفت را بشکه ای 55 دلار بفروشد، روزی دو میلیون و 530 هزار بشکه نفت و میعانات گازی صادر کند، نرخ برابری ریال به دلار را هم سه هزارو 854 تومان در نظر گرفته است و به این ترتیب به عدد 111 هزار میلیارد تومان درآمد نفتی رسیده است. راجع به مالیات ها دولت تصمیم گرفته به اشخاص حقوقی فشاری وارد نکند و علت آن هم این است که دولت در همین سال جاری هم نتوانسته پیش بینی هایش درباره مالیات اشخاص حقوقی را محقق کند و به علت عملکرد ضعیف اقتصادی شرکت های دولتی و خصوصی مالیات پرداختی آنها به سطح مورد نظر نرسیده است. از دیگر سو پیش بینی درآمد حاصل از مالیات بر درآمد را حدود 18 درصد افزایش داده و 21 درصد نیز هدف گذاری مالیات بر ثروت را نسبت به سال جاری بالاتر در نظر گرفته است و به این ترتیب مالیات های مستقیم نسبت به سال جاری 14 درصد افزایش خواهد داشت. در بخش مالیات های غیرمستقیم که عمده ترین آن مالیات بر ارزش افزوده است، دولت نسبت به ارقام مصوب 11 درصد و نسبت به ارقام پیش بینی عملکرد 21 درصد افزایش را پیش بینی کرده است. مالیات بر واردات را نیز دولت 32 درصد افزایش داده که بخشی از آن ناشی از افزایش قیمت ارز است و بخشی از آن ناشی از افزایش تعرفه ها خواهد بود تا هم قدری واردات را کنترل کند و هم درآمد بیشتری کسب کند. به این ترتیب واردات غیرمستقیم 19 درصد رشد خواهد داشت. در بخش سوم یعنی واگذاری دارایی های مالی دولت تصمیم گرفته است مانند سال 93 به بعد که این جزء به جزئی مهم از منابع کشور تبدیل شده است، از مجلس اجازه بخواهد تا شرکت های دولتی و... به صورت ارزی و ریالی جمعا چیزی حدود 70 هزار میلیارد تومان اوراق قرضه منتشر کنند. از این رقم چیزی حدود 43 هزار میلیارد تومانش را دولت مستقیما تعهد خواهد کرد که این ارقام بسیار بزرگی هستند و اثر بزرگی نیز بر بودجه سال 97 داشته است. تصمیم دولت برای هدفمندی یارانه هاقاسمی با اشاره به تصمیم دولت برای هدفمندی یارانه ها گفت: اولین تصمیم مهم دولت در سال آینده درباره هدفمندی یارانه هاست. از ابتدا این بحث مطرح بود که پرداخت یکسان سرانه و بدون زمان به این شکل واقعا از لحاظ اقتصادی و منطق عدالت اجتماعی قابل دفاع نیست. اگر یک ضرب و تقسیم ساده انجام دهید، می توانید ببینید که در بودجه سال 96 دولت تصمیم داشته 33 هزار میلیارد تومان از محل پرداخت یارانه های نقدی و غیرنقدی خانوارها هزینه کند، اما اگر عدد یارانه نقدی ماهانه را در عدد 75 میلیون نفری که یارانه می گیرند ضرب کنید، به عدد 41 هزار میلیارد تومان می رسید. سوال اینجاست که تفاوت این هزینه 41 هزار میلیاردتومانی و آن پیش بینی 33 هزار میلیاردتومانی از کجا تامین می شود؟ مشخص است که دولت از بودجه عمومی کشور صرف پوشش این تفاوت خواهد کرد. 10 درصد رقم را هم باید به وزارت بهداشت پرداخت می کرد و در قانون برنامه ششم توسعه هم مطرح شد که برای خانوارهای تحت پوشش کمیته امداد و بهزیستی نیز به اندازه 20 درصد حداقل دستمزد پرداخت صورت بگیرد که بار مالی آن در بودجه سال 96 چیزی حدود چهار هزار میلیارد تومان می شود. جزئیات بیشتر از نحوه حذف قسمتی از یارانه بگیرانمعاون پژوهش های اقتصادی مرکز پژوهش های مجلس شورای اسلامی همچنین جزئیاتی از طرح دولت و مجلس برای حذف یارانه نقدی قسمتی از یارانه بگیران را تشریح کرد و گفت: درباره بحث هدفمندی، انواع سناریوها برای حذف یارانه نقدی قسمتی از یارانه بگیران مطرح است. روشی که فعلا در نظر گرفته شده این است که فعلا مشخص است که بازنشستگان، خانوارهای تحت پوشش و عشایر باید همچنان یارانه نقدی بگیرند. روستاییان به شش دسته تقسیم شوند و به سه دهک پایین تر یارانه نقدی پرداخت شود. همچنین اگر کسی ادعا کرد که درآمدش کمتر از 700 هزار تومان است به دولت اجازه می دهد که حساب ها و درآمدهایش را بررسی کند و اگر این موضوع اثبات شد، یارانه نقدی دریافت کند. اینکه چنین روشی خوب است یا بد، همچنان در حال بررسی است. آغاز انحراف در صندوق توسعه ملیقاسمی به برداشت ها از صندوق توسعه ملی نیز اشاره کرد و گفت: نکته دیگری که وجود دارد این است که دولت در این خشک سالی منابع به سمت استفاده از منابع صندوق توسعه ملی رفته است. به همین دلیل یک جدول تهیه کرده که از نظر سیاسی و اجتماعی کسی نتواند با آن مخالفت کند. از روستاییان تا زلزله زدگان تا بازنشستگان و بودجه دفاعی و... را در آن دیده است که کسی نمی تواند به راحتی با آن مخالفت کند. فراموش نکنیم که آقای مردوخی دبیر هیئت امنای ارزی کشور در دوران حیات حساب صندوق ذخیره ارزی می گوید نقطه انحراف حساب ذخیره ارزی آنجا بود که به دولت اجازه دادیم برای طرح های عمرانی از این حساب برداشت کند که نهایتا منجر به این شد که 90 درصد منابع را دولت مصرف کرد و 10 درصد را هم به بخش خصوصی پرداخت کردند که هرگز برنگشت. درحال حاضر نیز تکالیفی به گردن صندوق توسعه ملی گذاشته شده که به رقمی در حدود 26 هزار میلیارد تومان می رسد. دقت کنید که این منابع برای چنین اهدافی چاره ای جز تبدیل شدن از دلار به ریال ندارند و با هر ریال به ریال کاهش ارزش پول ملی، شاهد کاهش بازگشت این منابع به صندوق توسعه خواهیم بود. روش بودجه را با ساختار بودجه اشتباه گرفته ایمقاسمی درخصوص بودجه ریزی مبتنی بر عملکرد گفت: دولت از سال 1383 گفته می خواهد سیستم بودجه ریزی را عوض کند. اول آنکه یک اشتباه تئوریک وجود دارد و آن اینکه روش بودجه را با ساختار بودجه اشتباه می گیریم. ساختار بودجه بسیار پیچیده است و درواقع مجموعه وظایف و اختیارات دست اندرکاران بودجه است که در فرایند بودجه ریزی تهیه، تدوین، تصویب، اجرا، گزارش دهی و نظارت ترکیب و در بستری دیده می شود که شما می توانید ملاحظه کنید. او افزود: این با روش بودجه ریزی متفاوت است. در روش بودجه ریزی، درخواست کننده بودجه با تهیه کننده بودجه و نظارت کننده بودجه وارد مذاکره می شود. دولت الان می خواهد روش بودجه ریزی را عوض کند. دولت در این روش از دستگاه ها می خواهد هزینه انجام عملیاتشان را بازگو کنند؛ به عنوان مثال به سازمان استاندارد گفتند در سال چند استاندارد می دهید؟ سازمان مزبور هم عددی بالای هزار استاندارد را اعلام کرده است. سپس پرسیدند هر استاندارد چقدر برای سازمان هزینه دارد؟ سازمان نیز اعلام کرده هر استاندارد 60 میلیون تومان هزینه دارد. دولت نیز 60 میلیون تومان را به عنوان قیمت مصوب تمام شده قبول کرده است و به سازمان گفته درصورتی که هزینه استانداردها را به جای 60 به 59 میلیون تومان رساندید، می توانید مازاد این بودجه را به کارمندان خود بدهید. برای اینکه این کار هم شدنی باشد، تاکید کرده مدیران واحدهای مجری، اختیارات کامل در جابه جایی اعتبارات دارند. بنابراین دولت قواعد بودجه ای گذشته را لغو کرده و گفته اختیارات کامل در جابه جایی اعتبارات دارند. بعد هم گفته بودجه شما دوساله است و هرچه در پایان سال ماند، می توانید برای سال آینده هزینه کنید و نیازی به بازگرداندن آن نیست. بنابراین، نخست: بودجه دوساله می شود و دوم: اختیارات کامل به دستگاه ها برای صرف منابع داده شده است. اینها تصمیمات بسیار مهمی است. تضمینی برای انجام وظایف حاکمیتی وجود ندارداستاد دانشگاه علامه طباطبایی توضیح داد: اینجا اما با یک مشکل روبه رو می شویم. مشکل اینجاست که دستگاه مربوطه ممکن است برای کم کردن هزینه هایش، از انجام بخشی از وظایفش صرف نظر کند؛ به طورمثال در مورد سازمان استاندارد ممکن است این سازمان برای دادن استاندارد چهار آزمایش انجام دهد، درحالی که پیش از این برای اعطای همین استاندارد پنج آزمایش انجام می داد. بنابراین به دلیل آنکه انگیزه کاهش هزینه ها برای استفاده از منابع در اختیار وجود دارد، این احتمال هست که بخشی از وظایف دستگاه ها به طورکلی از چرخه ماموریت ها خارج شود.او اضافه کرد: با چه فرایندی این موضوع کنترل خواهد شد و با چه تضمینی قرار است امنیت، سلامت و امور مربوط به شهروندان انجام شود؟ در لایحه گفته اند که برای این تصمیم آیین نامه می نویسیم.قاسمی در ادامه گفت: انتقاد از این موضوع تبدیل به تابو شده است و هرکسی انتقاد می کند، او را متهم می کنند؛ اما واقعیت این است که درباره موضوع بسیار مهم وظایف حاکمیتی صحبت می کنیم. بهتر است دراین باره کمی جدی تر بیندیشیم. در هیچ کشوری چنین تفسیری از بودجه مبتنی بر عملکرد دیده نمی شود. چرا ما از هر چیزی در این کشور تفسیر اشتباه می کنیم؟ جایی شما می توانید بودجه ریزی مبتنی بر عملکرد داشته باشید که تعهد دولت به نتیجه است؛ اما در دستگاه های حکومتی ما چنین چیزی نیست. چرا در دستگاه های حاکمیتی می خواهیم این کار را انجام دهیم؟ امکان انجام تفریغ بودجه از بین می روداو تاکید کرد: از سوی دیگر، بحث های حقوقی نیز برای این تصمیم به وجود می آید. چگونه می خواهیم گزارش تفریغ بودجه انجام دهیم، در شرایطی که به دستگاه ها می گوییم بخشی از اعتبارات را سال بعد می توانی استفاده کنی؟ دیگر ناگزیر هستیم هر دو سال یک بار تفریغ بودجه انجام دهیم. اینها پرسش هایی است که باید دولت به آن پاسخ دهد. قاسمی عنوان کرد: واقعیت این است که شرایط حاضری که دولت در آن است، به لحاظ مالی شرایط بسیار پیچیده ای است. سال 1397 باید 30 هزار میلیارد تومان بابت اصل و سود اوراق بدهی که منتشر کرده ایم، پرداخت کنیم. دوستان بودجه ای می دانند این رقم در سال 1393، دو هزارو صد میلیارد تومان بوده است. بنابراین تمام آنچه به عنوان اصل و سود اوراق داریم، مربوط به بعد از 1393 است. بخش درخور توجهی از آن نیز به دلیل سود بالای 24 تا 28 درصد این اوراق در سال 1395 بوده است. با این نرخ سود، کمتر از چهار سال بدهی شما دو برابر می شود. دولت خود را گرفتار تله آینده فروشی کرده که خود آن را ایجاد کرده است و هرچه بیشتر اوراق بفروشد، دامی که برای خود پهن می کند، گسترده تر می شود. این کارشناس اقتصادی یادآور شد: اساس بحث آن افرادی که موضوع بازار بدهی را مطرح کردند، که ای کاش نمی کردند، این بود که بدهی های پراکنده دولت را اوراق سازی کنیم نه اینکه محمل جدیدی برای خرج دولت درست کنیم. گاهی برخی از افراد از دیگر کشورها مثال می آورند و به خورد مسئولان می دهند که مثلا ژاپن 110 درصد از بودجه را اوراق بدهی دارد. دیگر نمی گویند نرخ اوراق آنها نزدیک به صفر است. حال آنکه شما اینجا 28 درصد بهره می دهید. او اشاره کرد: درحال حاضر آخرین اوراقی که دولت منتشر کرده، برای خرید گندم بوده است و امروز می بینیم برای خرج بیمارستان ها اوراق می دهد. دولت گیر کرده در سه کنجی که هزینه ها به شکل نمایی بالا می رود و در آن سمت، نفتی داریم که یک مقدار ثابت درآمد است. واقعیت این است که سرعت رشد هزینه ها از درآمدها بسیار بیشتر است. اعتبار عمرانی ندهیم؛ اما اوراق منتشر نکنیمقاسمی با بیان اینکه این پرسش مطرح می شود که چه باید کرد؟ پاسخ داد: مسئولیت اول بر عهده دولت است. دولت هم تهیه کننده بودجه است و هم اجراکننده بودجه و واقعیات مربوط به آن را هم می داند. خاصیتی که سند بودجه دارد، آن است که دولت می تواند واقعیات را به همه نمایش بدهد و از مردم کمک بخواهد که مسائل کشور را حل کنند. در مقابل بودجه خاصیت دیگری هم دارد و آن اینکه می توان تمام مشکلات را زیر اعداد و ارقام دفن کرد. هر دوی این خواص از بودجه برمی آید و متاسفانه شکل بودجه ریزی ما به گونه ای است که مشکلات را در زیر اعداد دفن کرده ایم. در وهله نخست دولت باید شفاف عمل کند. اگر از من بپرسید، می گویم می صرفد که یک ریال به بودجه عمرانی تخصیص ندهیم؛ اما اوراق منتشر نکنیم. می ارزد که از بانک مرکزی استقراض مستقیم کنیم؛ ولی اوراق منتشر نکنیم. او اذعان کرد: سهم دولت در بازار بدهی در سال 1392، شش درصد بوده، بخش خصوصی 94 درصد. این نسبت در سال 1395 به 66 درصد سهم دولت رسیده است. درواقع عملا منابعی برای بخش خصوصی باقی نمانده است. هزینه ها به شدت باید کاهش پیدا کند. چرا می ترسیم این حرف ها را بزنیم. دولت باید بگوید آقای کارمند امکان افزایش حقوق شما وجود ندارد. آقای مدیر نه تنها نمی توانم حقوق شما را افزایش دهم که 20 درصد نیز باید از حقوق شما کم کنم. چرا دولت از بیان این مسائل واهمه دارد. قاسمی تاکید کرد: چرا مالیات از سود سپرده ها نمی گیریم؟ این مالیات از یک هزارم درصد تا 10 درصد می تواند متغیر باشد. رقمی را می توان تعیین کرد که بازارها به هم نخورد. می توان از آن کسانی که بیشتر از صد میلیون تومان سود سپرده می گیرند، مالیات دریافت کرد. چرا سیستم جامع مالیاتی ما بعد از 16 سال راه نمی افتد؟ آیا سیستم جامع مالیاتی نمی تواند موجب کنترل حرکت منابع به سمت بازار باشد؟این اقتصاددان بیان کرد: اتفاقات بسیار عجیبی افتاده و ما نگران هستیم. کار به جایی نرسد که ناگزیر باشیم دارویی تلخ تر از این را بخوریم. ما الان نگران وضعیت بانک های کشور هستیم. به همه مسئولان نیز گزارش کرده ایم. کل سود شرکت های خصوصی و دولتی ما در سال 1395، صد هزار میلیارد تومان بوده است. رقمی که برای سود سپرده های بلندمدت بانکی پرداخت شده، دست کم یک ونیم برابر این رقم است. کسی که پا روی پا می اندازد، سود می برد؛ ولی آن کسی که تولید می کند، ضرر می دهد. خبرهای خوبی در راه نیست؛ اما ظرفیت های بسیار زیادی وجود دارد که از این وضعیت خارج شویم؛ البته اگر رفتارها عاقلانه باشد.
                