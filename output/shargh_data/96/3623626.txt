چهار‌شنبه ۱۵‌شهریور ۱۳۹۶
-----------------------------------------
حرف اول
-----------------------------------------
ایران و عربستان نیازمند عبور از روابط سنتی
-----------------------------------------

                    به جرئت می توان گفت بسیاری از اختلافات بین کشورهای خاورمیانه و حتی بحران های داخلی آنها، ناشی از احترام نگذاشتن به قانون در تفکر و فرهنگ آحاد این کشورها، اعم از حکام و شهروندان است. حکومت در خاورمیانه از دیرباز خلاصه بوده است در بزرگ قبیله با ریش سفیدی، پدرسالاری و قیمومت طلبی. غایب بزرگ سیاست و حکومت در خاورمیانه، قانون و حاکمیت آن در ابعاد داخلی و خارجی است. حاکمیت قانون در حاکمیت داخلی یعنی وجود قانونی که شهروندان به دلیل خیر عمومی آن با رغبت به آن تمکین می کنند. همگان گذشته از هر موقعیت اجتماعی و رنگ و نژاد و مانند اینها در مقابل آن برابر هستند، کرامت انسان را گرامی می دارد و حقوق و تکالیف مصرحه به سهولت قابل دسترسی است. در بعد خارجی؛ یعنی آن بخش از حقوق بین الملل که موجب صلح و امنیت بین المللی و ارتقای حقوق بشر و به صورت کلی منافع جمعی است و هر حاکمیت مستقل، از بخشی از صلاحیت خود به نفع منافع عمومی جامعه بین المللی چشم پوشی می کند.در غیاب چنین تفکر و فرهنگی است که از دل شورش های مردمی در خاورمیانه داعش بیرون می آید که قربانی کردن غیرخود به وحشیانه ترین وجهی را مجاز می داند، اعتراض مردمی با نهایت بی رحمی سرکوب می شود، بدون توجه به قوانین بین المللی جنگ آغاز می شود و غیرنظامیان و زنان و اطفال بمباران می شوند. ایران و عربستان نقاط مشترک بسیاری دارند. بزرگ ترین نقطه اشتراک آنها همسایگی است. جغرافیا را نمی توان تغییر داد. همسایگان تکه های پازل نیستند که بتوانیم هروقت اراده کردیم آنها را جابه جا کنیم. همسایگی یک تعهد ابدی است. ایجاد تنش و ناامنی در اطراف خود و با همسایگان، قرابتی با توسعه و پیشرفت کشورها ندارد. روابط ایران و عربستان همواره دچار نوسانات شدید بوده است. من معتقدم دلیل این نوسانات صرفا در رقابت های منطقه ای بین دو کشور نیست، بلکه بخش مهمی از آن، مدرن نبودن این روابط و ابتنای آن بر روابط سنتی است.ایران و عربستان باید بپذیرند که اختلاف، گذراست و اصل بر همزیستی مسالمت آمیز است. هرچه اختلاف این دو کشور بزرگ ادامه پیدا کند، نه تنها زیان آنها، بلکه زیان سایر کشورهای همسایه و حتی کشورهای مسلمان نیز ادامه می یابد، اما به نظر می رسد دو کشور باید از روابط سنتی گذشته خود عبور کرده و به دنبال فرمولی باشند که بر اساس آن بتوان درجه ای از پایداری در روابط را ایجاد کرد.همه کشورها از جمله ایران و عربستان، الزاما نیاز نیست به دنبال دوستی یا رابطه ای احساسی، عاطفی یا سنتی باشند. به نظر می رسد دو کشور بهتر است بنای روابط خویش را ابتدا بر همزیستی مسالمت آمیز و سیاست همسایگی بگذارند؛ اصولی از حقوق بین الملل مانند حسن همجواری، عدم مداخله در امور داخلی و خارجی یکدیگر، احترام به تمامیت ارضی، احترام به دولت قانونی کشورها، مبارزه با تروریسم و ایجاد ثبات در منطقه بگذارند. درمجموع احترام به اصول و قواعد اساسی حقوق بین الملل و تعهد رعایت این اصول در روابط فیمابین در این مقطع مهم تر از بازگشت به روابط سنتی ناپایدار است.براین اساس به نظر می رسد گذاشتن شرط وشروط بیهوده، مبهم و غیرعملی برای آغاز گفت وگو بین دو کشور نه تنها ناشی از عدم واقع بینی و مصلحت بینی، بلکه بخشی از منشا آن عدم توجه به قواعد شناخته شده در روابط بین کشورهاست.
                