یک‌شنبه ۸ مرداد ۱۳۹۶
-----------------------------------------
یادداشت
-----------------------------------------
شهردار تهران چه کسی باشد؟
-----------------------------------------

                    این یک پرسش فراگیر است که چه کسی شهردار تهران باشد؟ از وقتی که شورای شهر تهران و دیگر شهر های مهم کشور، در اختیار اصلاح طلبان قرار گرفت؛ یعنی از ابتدای خرداد 96 که مشخص شد، شورای پنجم را مردم به دست اصلاح طلبان و میانه روها سپرده اند، تاکنون اظهارنظرهای فراوانی در رسانه ها مطرح شده که در آنها به شهردار آینده این شهر ها، از جمله تهران پرداخته اند. درواقع سیاست مداران و روزنامه نگاران، دیدگاه های خود را درباره ویژگی های یک شهردار خوب و موفق برشمرده اند و اعضای شورای پنجم را تشویق و ترغیب کرده اند که در انتخاب شهردار، خصوصا برای پایتخت کشورمان، دقت کنند. صاحب این قلم که آرزو می کند اعضای شورای اسلامی شهر تهران، آگاهانه و عاقلانه و مدبرانه، کسی را برای اداره شهر بزرگ و مهم تهران برگزینند که موفق و سربلند باشد، دیدگاه های خود را به جامعه عرضه می کند. موارد زیر در انتخاب شهردار تهران اهمیت دارد:1- شهردار تهران، نباید فردی تندرو و افراطی باشد و در برخورد با مردم و پرسنل شهرداری و پیمانکاران گوناگون، رفتاری به دور از اعتدال داشته باشد. سیاسی کاری و سیاست بازی، در شان یک مدیر بلندپایه نیست.2- شهردار تهران باید ذهن برنامه ریز و آینده نگر داشته باشد. برنامه ریزی و آینده نگری در داشتن نقشه راه بروز پیدا می کند؛ نقشه راه واقع بینانه؛ یعنی دقیقا مشخص کند که راس شش ماه و یک سال و یک ونیم سال و تا آخر دوره چهارساله که شهردار است، چه می خواهد انجام دهد. اولویت ها و دغدغه های او مهم باشد و در دام روزمرگی و تمرکز روی فعالیت های آنی و نزدیک بین نیفتد.3- شهردار تهران، باید دارای تجربه ای از نوع موضوعاتی که در فعالیت های شهرداری ها تعریف می شود، باشد و با فرهنگ شهرداری چی ها تا حدودی آشنا و مانوس باشد. این حرف، معنی اش این نیست که پیش از این حتما شهردار تهران یا یکی از شهرداران کشور بوده باشد. البته اگر فردی با این پیشینه پیدا شود، مناسب تر است.4- شهردار تهران باید قانون گرا باشد و از کارهای هیئتی و خارج از معیارهای حقوقی پرهیز کند. اگر کسی خود را نامزد پست مهم شهرداری تهران کرد، نباید و نمی تواند به بهانه های گوناگون خود را از حوزه نفوذ و مسئولیت های شورای شهر تهران خارج ببیند. تک روی و خود را مستغنی از مشاورت با دیگران دانستن، سم مهلک هر مدیری است، به ویژه اینکه این مدیریت، چندبعدی و دارای مسئولیت سنگین باشد.5- شهردار تهران، نباید موقعیت خود را موضعی برای جهیدن به ریاست جمهوری بداند. در غیر این صورت، به جای کارکردن برای مردم، برای پیروزی در انتخابات تلاش می کند و هر پروژه ای را که ساخت و افتتاح کرد، از آن بهره برداری تبلیغاتی خواهد کرد. چنین فردی خود را ملزم می داند که هرچه بیشتر پروژه بسازد و افتتاح کند تا مردم رای بیشتری به او بدهند.پدیده ناخوشایندی که در سه دوره گذشته، دامن شهر و شهردار و شهرداری تهران را گرفت و چندین هزار میلیارد تومان بدهی برای شهردار بعدی برجای گذاشت.6- شهردار تهران نباید تنگ نظر و کوچک بین باشد؛ یعنی نتواند یا نخواهد خود را به پروژه های عمرانی، شهرسازی، اجتماعی و فرهنگی کوچک و کم هزینه سرگرم کند تا مبادا در فرایند حمایت ها و انتقادها، حیثیت خود را مهم تر از خدمتگزاری و رسیدگی به مشکلات بزرگ و اصلی شهر بزرگی مانند تهران، بداند. در چنین شرایطی، تن به کارهایی که نیازمند دل بزرگ و اراده ای قوی است، نمی دهد.7- شهردار تهران باید در کنار فعالیت ها و مسئولیت های خود و با استفاده از مشورت کارشناسان باتجربه، لایحه هایی را برای عرضه به شورای شهر آماده کند که به وسیله آنها شهر را از این پراکندگی و فربهی نجات دهد یا حداقل از گسترش آن به هر نحو ممکن جلوگیری کند، حتی اگر شده، با به تصویب رساندن قوانینی در مجامع قانونی؛ مثل مجلس شورای اسلامی، برای محدودکردن مهاجرت به تهران.8- شهردار تهران باید هماهنگی مناسبی با مقامات ارشد نظام و روسای سه قوه و دیگر مراکزی که امکان دارد در امور شهرداری ذی نقش باشند، داشته باشد تا از بروز اختلافات و درگیری ها جلوگیری کند.کسی که تندرو افراطی یا سیاست باز باشد یا نقشه راه نداشته باشد یا بی تجربه باشد یا قانون گرا نباشد یا شهرداری را سکوی پرتاب به صندلی ریاست جمهوری بداند یا تنگ نظر و دل کوچک باشد یا نتواند از مشاوران خوب برای بهبود وضعیت تهران استفاده کند یا نتواند با مقامات ارشد و روسای قوا هماهنگ باشد، به چه دردی می خورد؟ بعضی از این ویژگی ها ذاتی است، اما بیشتر آنها اکتسابی است. کسانی یافت می شوند که با داشتن این خصلت ها و آموزه ها، شهردار تهران شوند. از این کسان انتخاب بفرمایید.
                