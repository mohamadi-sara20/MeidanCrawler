سه‌شنبه ۱۰ مرداد ۱۳۹۶
-----------------------------------------
یادداشت
-----------------------------------------
در غیبت و غربت احزاب
-----------------------------------------

                    راقم این سطور در سال 92 پس از انتخابات ریاست جمهوری دوره یازدهم، در همین روزنامه وزین «شرق»، با اشاره به سخنان جناب آقای دکتر روحانی که کارکرد احزاب در ایران را در حد مغازه ای توصیف کردند که: «تنها در ایام انتخابات کرکره اش بالا و پایین کشیده می شود»، ضمن تحلیل اجمالی دلایل و ریشه های تاریخی، فرهنگی و سیاسی شکل نگرفتن احزاب فراگیر، کارآمد و برنامه محور، بر این گزاره انگشت تاکید و تصریح گذاشتم که آنچه موجب نگرانی اندیشه ورزان و کنشگران فرهیخته سیاسی و اجتماعی است، ظهور فرصت طلبی، سهم خواهی و رویش نیروهای فصلی و دوزیست در ساخت سیاست و تاثیر آن در شکل گیری دولت پس از هر انتخابات است.همان گونه که انتظار می رفت، به دلیل عامل پیش گفته از موضوعات و مباحث پساانتخابات دوره دوازدهم، مسئله تشکیل کابینه و چیدمان هیئت وزیران است که به گفتمان مسلط رسانه ها، تریبون ها، سایت ها و شبکه های مجازی تبدیل شده است. گمانه زنی ها، توصیه ها، بیم ها و امیدها از سوی جناح ها، سلایق و گرایش های سیاسی، حتی از سوی اردوگاه رقیب جناب آقای روحانی، با غلظت شدید طرح و به طور حتم تا روز معرفی اعضای دولت به مجلس شورای اسلامی ادامه خواهد یافت. با تاسف باید اذعان کرد یکی از بزرگ ترین آفات پس از انتخابات در نظام های سیاسی که انتخابات آنها بر پایه رقابت احزاب صورت بندی نمی شود، همین پدیده است. در نظام های سیاسی «ریاستی» و پارلمانی که کارزار انتخاباتی بر اساس رقابت احزاب صورت می گیرد، دولت ها، برآمده از حزب پیروز هستند... و حزب و رئیس جمهور یا نخست وزیر آن، به تناسب هریک از نظام های یادشده، هیئت وزیران را مشخص می کنند. اما در نظام های سیاسی دیگر، ازجمله کشور ما به باور نگارنده در هیچ یک از دو مدل پیش گفته تعریف و دسته بندی نمی شود. تا زمانی که احزاب به معنای واقعی و نه فصلی شکل نگیرند و انتخابات در پروسه رقابت جدی برنامه های احزاب سامان نگیرد، گریزی از این معضل نیست. به بیان استاد مصطفی ملکیان در کتاب تقدیر ما و تدبیر ما: «در باورهای ذهنی و باورهای عینی بالقوه قابل تحقیق، هیچ چاره ای جز رجوع به افکار عمومی نیست».چه کسی است که نداند این انتخابات مانند بیشتر انتخابات ادوار ریاست جمهوری، عرصه ارائه دو تفکر و نگرش در نحوه حکمرانی و مدیریت عالی جامعه و نظام برای احراز مسئولیت دومین مقام رسمی کشور بود. هریک از این دو تفکر و رویکرد، در حوزه های سیاسی، فرهنگی، اجتماعی، امنیتی و اقتصادی آرای متفاوت و بعضا فاصله داری را عرضه کردند و مردم نیز آزادانه به یکی از این دو تفکر رای دادند. از منظر قانون اساسی هم موضوع صریح و شفاف است؛ به استناد اصل ششم قانون اساسی، اداره امور نظام با اتکا بر آرای عمومی است که به طور منحصر از معبر و مجرای انتخابات عبور می کند. اکنون که بر اساس قانون اساسی و دموکراسی، افکار و آرای عمومی در ترازوی انتخابات وزن کشی شده است، آیا اقتضای عدالت و عقلانیت نیست که شیوه و تفکری که مردم در انتخابات به آن رای داده اند در دولت، استانداری ها، فرمانداری ها و مدیریت های کل در مسئولیت های سنگین و حساس حاکم شوند؟ اکثریت 24 میلیون، رئیس جمهوری را با مواضع، شعارها، برنامه ها و جهت گیری های متفاوت از رقبایش انتخاب کردند؛ پس اکنون نوبت منتخب آنهاست که همکارانی را برگزیند تا او را تمام و کمال در تحقق وعده های انتخاباتی و مطالبات اکثریت پیروز، مدد رسانند و این تقسیم بندی به هیچ وجه نسبتی با دوقطبی کردن جامعه که رهبری معظم انقلاب به درستی همگان را از آن پرهیز دادند، ندارد. از طرفی،باید کاملا توجه و اهتمام کافی به حقوق اقلیت داشت. دیگر آنکه وقتی ما از قانون اساسی سخن می گوییم، نباید حقوق دیگر قوا به ویژه قوه مقننه، در تشکیل کابینه مغفول بماند. باید به گونه ای عمل کرد تا بر اساس قاعده عقلانی و حقوقی، تناسب مسئولیت و اختیار شرایط برای استفاده از مشارکت قانونی هریک از اجزای سیاسی و اداری نظام تسهیل شود.
                