دو‌شنبه ۲ مرداد ۱۳۹۶
-----------------------------------------
type_unknown
-----------------------------------------
محمد رضا باهنر، دبیرکل جبهه پیروان: می ترسم در انتخابات ریاست جمهوری 1400 یک «حراف» انتخاب شود
-----------------------------------------

                    محمدرضا باهنر در گفت وگو با «خبرآنلاین» درباره انتخابات گفت وگو کرده است. گزیده این مصاحبه که به وسیله «نسرین وزیری» انجام شده است، در ادامه می آید:- آن طور که لیدری اصولگرایان متمرکز در یک نفر باشد، این گونه نیست. جریان اصولگرایی طیف وسیعی است از افرادی که مقداری تندمزاج هستند تا آدم هایی که یک مقدار نرم تر برخورد می کنند. اینها معمولا در بزنگاه هایی مانند انتخابات تلاش می کنند جمع شوند و حرف واحدی را بیان کنند. اما در شرایط غیرانتخاباتی و شرایط طبیعی دنبال آن شخصیتی که باشد و حرف آخر را بزند، نیستند.- دیگر دوران چهره های کاریزماتیک در سپهر سیاست در حال تمام شدن است و باید «ساختار» جایگزین این نگاه شود.- الان دیگر زمان این نیست که دنبال چهره کاریزماتیک بگردیم. البته این هم خسارت های خاص خودش را دارد، موقعی که یک چهره کاریزماتیک وجود داشته باشد.- موافقت و مخالفتم با ادامه حضور انتخاباتی آقای قالیباف شناور بود. مثلا یک هفته مانده به انتخابات جمع بندی من این بود که مثلا هر سه یا چهار نفر باشند؛ یعنی آقای رئیسی، قالیباف و سایر دوستان هم باشند. اما سه شنبه یا چهارشنبه من هم به این نتیجه رسیدم که آقای قالیباف کنار برود، بهتر است.- من الان علاقه ندارم روی آدم ها حرف بزنم، بالاخره ممکن است هر کدام از این افراد بالقوه و بالفعل توانمندی هایی داشته باشند. حتی اینکه بخواهیم این 16 میلیون رای را تحلیل کنیم و بخواهیم جدا کنیم که چه مقدار از این آرا برای شخص آقای رئیسی و چه میزانش سهم جریان اصولگرایی بود، خیلی کار سختی می شود. یک زمانی ما در انتخابات مجلس از حوزه تهران 500 هزار رای می آوردیم و انتخاب می شدیم، هرکسی می آمد و می‎گفت مثلا در فلان محله برای شما 50 هزارتا رای جمع کردم. یکی هم می آمد و می گفت من 200 هزار رای در میان کارگرها برای شما جمع کرده ام و... وقتی این موارد را جمع می‎زدیم، رای من به پنج میلیون رای می رسید! درحالی که من 500 هزار رای بیشتر نیاورده بودم اما پنج میلیون مدعی داشتم!- اینکه بخواهیم این 16 میلیون رای را تفکیک کنیم یک مقدار سخت است. این موضوع در مورد طرف برنده هم صدق می کند. خدا درجات آقای رفسنجانی را متعالی بگرداند، این اواخر جایی گفته بودند که اگر ما از آقای روحانی در سال 92 حمایت نمی کردیم، ایشان پنج درصد رای بیشتر نمی آورد. نمی‎خواهم بگویم این عدد دقیق است اما به هرحال اگر حمایت آقای هاشمی و اصلاح طلبان نبود، رای آقای روحانی این گونه نبود.- برای 1400 فکر کنم همین هزارو 600 نفر که این دوره ثبت نام کردند، دارند خودشان را آماده می کنند! همان مردم عادی که در انتخابات ثبت نام کردند. طبیعی است که آقای رئیسی و آقای قالیباف هم می توانند برای 1400 نامزد باشند. بنده هم می توانم باشم! (خنده) نه اینکه حالا شما این را تیتر کنید و بنویسید باهنر نامزد ریاست جمهوری بعد است! من خودم را جزء آن گروهی گذاشتم که بی کار بودند و ثبت نام می کردند. خیالتان را راحت کنم که من جزء ثبت نام کنندگان 1400 نیستم! می ‎خواهم بگویم خیلی ها می‎توانند بالقوه برای انتخابات 1400 نامزد باشند. اما اینکه چطور این موضوع بالفعل شود و چطور جریان سازی انجام شود، باید بررسی شود.- نمی‎توانیم اسمش را هم سهم خواهی بگذاریم، می‎خواهند کابینه طوری چیده شود که به مواضع خودشان نزدیک تر باشند. حتی عده ای تلاش می‎کنند کسانی که می‎خواهند در کابینه مستقر شوند، خیلی موضع ضد آنها نداشته باشند. حتی من باهنر هم ممکن است ناامید باشم از اینکه کسی از دوستان من به کابینه برود، اما شاید علاقه مند باشم کسانی در کابینه جای بگیرند که خیلی هم شمشیر را از رو برای من و دوستانم نکشند!- در زمان انتخابات، شاید همه جریان ها دنبال چهره ای هستند که میزان رای آوری اش بالا باشد. روی رای آوری هم خیلی از پارامترها اثر دارد. من باز تکرار می‎کنم در این فضایی که ما جلو می رویم، می ترسم که در انتخابات ریاست جمهوری 1400 یک «حراف» انتخاب شود! کسی که در انتخابات ریاست جمهوری بتواند زود جواب دهد، پایین و بالا کند و سریع لوله کند و از این حرف ها.... این مسائل را باید برایش فکری کرد. این مسیر، مسیر عاقبت به خیری نیست. باید صداوسیما و رسانه ها، این مسیر را یک مقدار اصلاح کنند.- مگر اینکه جمنا را یک حزب تمام بدانند که من این گمان را ندارم. تا آنجا که من شنیدم جمنا این ادعا را ندارد و گفته است می‎خواهد احزاب اصولگرا را حول یک محور جمع کند. بنابراین اگر جمنا خودش یک حزب نباشد، دیگر دولت در سایه هم معنا ندارد، لازمه استقرار دولت در سایه وجود یک حزب است.- من گفته ام که الان دیگر موفقیت دولت را موفقیت نظام می دانم. شاید تا چند روز قبل رقیبمان بود اما امروز حتی آنها که اعتقاد دارند دولت ضعیف است، باید همراه آن باشند و کمک کنند. مثلا دولت را یک لیوان آب فرض کنیم که مقداری از لیوان خالی است، فرض کنید 50 درصد از این لیوان آب دارد، اما برخی می‎خواهند وانمود کنند که تنها 30 درصد ظرفیت این لیوان آب است، خب این 50 درصد دارد برای نظام کار می‎کند و هرچه ظرفیتش را کمتر کنیم نظام و مردم ضرر می بینند.- یک عده هم ممکن است تلاش کنند تا این 50 درصد را 70 درصد نشان دهند که این هم درست نیست. این دو دیدگاه متفاوت است که من روی این دو دیدگاه فارغ از بحث سیاسی و جناحی ارزش گذاری می کنم.
                