شنبه ۲۱ بهمن ۱۳۹۶
-----------------------------------------
یادداشت
-----------------------------------------
می شد انقلاب نکرد؟
-----------------------------------------

                    این سوال بارها پرسیده شده که در مواجهه با موج انقلاب، شاه نخواست اقدام نظامی کند یا نتوانست؟ سولیوان، سفیر آمریکا، در گزارشی به کشور متبوع خود اوضاع را وخیم و بحرانی ارزیابی می کند که روز و شب درگیری ها ادامه دارد و شاه هم سست و بی اراده شده است. می گوید در ملاقات پنجم دی 57 از من پرسید آیا آمریکا از او برای استفاده از زور و خون ریزی برای ایجاد نظم و امنیت حمایت می کند؟ پاسخ شاه 10روز بعد از آن در کنفرانس گوادلوپ داده شد! همچنین ارجاع به گزارش «پونیا توسکی»، فرستاده ویژه ژیسگاردستن، به ایران که در حدود 20 صفحه تنظیم شده است می تواند راهگشا باشد. او پنجم دی 57 وارد تهران می شود، صبح با شاه دیدار داشته و بعدازظهر همان روز سولیوان، سفیر وقت آمریکا، با شاه دیدار می کند. جمع بندی این فرستاده ویژه رئیس جمهور فرانسه، 14 دی 57 در کنفرانس سه روزه گوادلوپ منعکس می شود که در آن اثر و ردپایی به هیچ وجه از عامل اقتصادی نیست، اما فراوان از مبارزه با استبداد و فساد شاه سخن گفته شده است. بند یک می گوید: «تصادمات به سرعت رو به افزایش است و به اوج بحران می رسیم. اگر ارتش را کنار بگذاریم تقاضای برکناری و طرد شاه عمومی شده است». بند دیگر می گوید: «آنچه در ایران جریان دارد طرد یک رژیم پلیسی و فاسد نیست بلکه پایان جدال طولانی بین روحانیت شیعه و سلطنت به حساب می آید». بند هفت می گوید: «رویه آمریکا از آغاز بحران، فرمول «شاه- ارتش - استقلال» بوده اما امروز فرمول «مذهب - ارتش - استقلال» حاکم است». به هرحال مبارزه با استبداد و مقابله با عاملی که زمانی که قدرت داشته انسان ها را تحقیر کرده و همین طور ادامه داشته، موضوع اصلی انقلاب است. در سال 56 هم شاه فضای باز سیاسی به وجود آورد، چراکه هیچ نگرانی ای احساس نمی کرد. من در کمیته مشترک در زندان بودم و دادن روزنامه به ما آزاد شده بود. در ارگان حزب رستاخیز مطلبی از شاه خواندم که پشتم لرزید. نوشته بود ما وارد دروازه های طلایی تمدن می شویم و هیچ نگرانی ای هم نداریم. شاه بر اساس تفکر کاذب و بی اطلاعی از فضای داخل جامعه با خیال راحت گفت تعدادی از زندانیان سیاسی آزاد شوند. حتما فکر کرده اگر برخی مبارزان هم بیرون بیایند چه می توانند بکنند؟ اگر شاه صدای مردم را زودتر شنیده بود و نمی گذاشت هنجارشکنی ها، بی قانونی ها، زیرپاگذاشتن قانون اساسی و نادیده گرفتن حقوق ملت رخ دهد، بدون تردید جامعه رشد متوازن داشت و شاه در حد اختیارات محدود، سلطنت و نه حکومت می کرد. روزی هم مردم، سلطنت را به جمهوری تبدیل می کردند و تبعات انقلاب، آسیبی به دنبال نداشت. این روزها درباره مقایسه شرایط اقتصادی با سیاست های اقتصادی زمان شاه مطالب مختلفی در رسانه های اجتماعی می بینیم. آیا عملکرد اقتصاد آن دوران، درست و در راستای توسعه متوازن و پایدار بوده است؟یا اینکه مشکلات اقتصادی موجب انقلاب در سال 57 شده است؟ پاسخ از نظر من این است که بسیاری از اقداماتی که در آن مقطع انجام شده، در راستای توسعه پایدار بوده است. البته نقدهای مختلفی هم دارم، اما باید بین شاه و دولت، تفاوت قائل شد. اوج تقابل شاه با کارشناسان کشور در سال 52 قابل مشاهده است. نگارنده با کارشناسان آن مقطع سازمان برنامه وبودجه صحبت کردم. ماجرا از این قرار بوده که شاه دوست داشت مثل سیاست های دولت احمدی نژاد، دلارهای حاصل از گران شدن نفت را بی برنامه به واردات کالاهای مصرفی اختصاص دهد و سازمان برنامه مخالف بود. البته آن موقع زور شاه نرسید که سازمان را منحل کند، اما صراحتا می گفت تعدادی کمونیست را در آنجا جمع کرده اید تا چوب لای چرخ مملکت بگذارید! به هرحال از سال 38 تا 56، پنج برنامه توسعه اجرا و 87 میلیارد دلار هزینه شد. نرخ بی کاری یک رقمی و نرخ رشد اقتصادی هم دورقمی بود. اینکه توزیع درآمدها متوازن بود یا نه، سرفصل دیگری است، اما آنچه مدنظر نگارنده است، این است که شخص شاه عمدتا مخالف برنامه ریزی بود و می خواست قلدرمآبانه دیدگاه های خود را تحمیل کند. فراموش نکنیم، آنچه مردم ایران بیش از جیب، زندگی و معیشت به آن اهمیت می دهند، حرمت شخص و احترام به انسان ها و آزادی های آنان است. بسیاری از مردم جامعه دیدند که در این حوزه به بازی گرفته شده اند. وقتی شاه اعلام می کند حزبی به نام رستاخیز داریم و هرکس نمی خواهد در آن فعالیت کند، پاسپورتش را می دهیم از کشور برود، مردم احساس تحقیرشدن می کنند. هنوز صدای جیغ وناله زندانیانی که تنها به این جرم شلاق می خوردند که چهارم آبان (تولد شاه) شکلات و بیسکوییت اهدایی را نپذیرفته بودند، در گوش من است. جامعه ای که اسلامی و ایرانی است، نمی پذیرد شاه با کارتر گیلاس مشروب بزند و در تلویزیون پخش شود. تاریخ شمسی را به تاریخ شاهنشاهی تبدیل کند. البته هرکسی از زاویه خود به موضوع نگاه می کرد؛ برخی از منظر سیاسی، برخی اخلاقی و برخی مذهبی، اما یادمان باشد همه اینها روی هم فشرده شد. آن روز که با قنداق تفنگ در زمان رضاشاه، چادر از سر زنان کشیدند، این در ذهن مردم مانده بود. وقتی در 28 مرداد 32 دولت قانونی دکتر مصدق سرنگون شد و نخست وزیر مردمی آن محبوس و بعد محصور می شود و اجازه هیچ انتقادی به کسانی که منتقد بودند، داده نمی شود و وقتی ساواک به دنبال همه گروه های مبارز؛ از استاد و دانشجو، طلبه و مذهبی و مارکسیست می گردد، اینها یک جا سر باز خواهند کرد. این مدل ها در انقلاب ایران، سر باز کرد.
                