شنبه ۶ آبان ۱۳۹۶
-----------------------------------------
حرف اول
-----------------------------------------
پایان یک زندگی غم انگیز
-----------------------------------------

                    زندگی علی اشرف درویشیان بسیار غم انگیز بود و من از این بابت همیشه دچار یک جور کدورت از زندگی بودم. علی اشرف، زندگی سختی را گذراند. یا زندان بود یا از معلمی اخراج شد و یا زیر تهدید بود و بعد هم که در کشاکش زمانه و دشواری های آن بیمار شد و چنان بیماری سنگین بود که چون دکتر خسرو پارسا مرا خبر داد و بر بالینش رفتم، علی اشرف تقریبا مرده بود و فشارش چنان بالا رفته بود که کاری از کسی برنمی آمد اما او بازگشت و البته از همان موقع از دست رفته بود. به هر تقدیر این زندگی غم انگیز به پایان رسید و فکر می کنم هم خودش آسوده شد و هم خانواده اش. برای اینکه وقتی قریب به شش ماه پیش به دیدارش رفتم، متوجه شدم که «شهناز» - همسرش- او را مثل وزنه ای سنگین این طرف آن طرف می کشاند و چه و چه. این زندگی به نظرم برای خود علی اشرف هم دردناک بود. نمی خواهیم در سوگ او روضه بخوانیم اما رفتاری که با نویسندگان ایران شد، در هیچ دوره دیگری نظیر نداشت! از این رو بااینکه باور دارم آسوده شد، عمیقا از مرگ او متاسفم.داستان های علی اشرف درویشیان را در زمره آثار رئالیسم اجتماعی خوانده اند اما من نگاه دیگری به «رئالیسم» دارم.من معتقدم تمام آثار ادبی رئالیستی است؛ برای اینکه همه آن ها با آدمیزاد، با محیط ارتباط دارد. حتی انتزاعی ترین نویسنده ها، ساموئل بکت از نظر من از رئالیست ترین نویسندگان تاریخ است. بنابراین اجازه بدهید من تعریف خودم را از رئالیسم داشته باشم و بگویم علی اشرف درویشیان هم در حوزه کاری خودش با صراحت از مردمی نوشت که آرزومند بود شرایط بهتری پیدا کنند. علی اشرف به نحوی می خواست ادامه صمد بهرنگی باشد و این گونه نویسندگان از «هنر» مراد خاصی دارند، معتقدند هنر می بایست جای چیزی را عوض کند و طوری هم عوض کند که آن تغییر دیده شود. البته من چنین اعتقادی ندارم و نداشته ام. در سال 1351 در دانشگاه تهران سخنرانی داشتم و در آن به تفصیل نقطه نظراتم را گفته ام. بنابراین تمام نویسندگان رئالیست هستند و به اعتباری اجتماعی هستند. این تمایزگذاشتن بین نویسندگان خط کشی غیرلازم است. دوستان دیگر ما مثل بهرام صادقی، هوشنگ گلشیری و دیگران همه رئالیست اند و هیچ نویسنده ای نیست که از «واقعیت» نباشد، به این اعتبار که خودش واقعی است. مسائل واقعی اند، محیط و روابط واقعی اند و بیان توفیر می کند که باید چنین باشد. علی اشرف درویشیان ادامه صدوده، بیست سال ادبیات اجتماعی ما بود که گرایش تغییر داشت. ایشان تا زنده بود از کوششی که به آن باور داشت دریغ نکرد و مهم ترین کار او در این زمینه گردآوری افسانه های کردی است که کاری بس مهم بود و من این کتاب را بسیار به یاد می آورم و اهمیت بسیاری برای آن قائلم. خداوند بیامرزدش. امیدوارم جامعه ایران و هرآن کس که دلبستگی به این جامعه دارد، قدر او را بداند.
                