یک‌شنبه ۱ مرداد ۱۳۹۶
-----------------------------------------
سرمقاله
-----------------------------------------
پازل توطئه عربی علیه ایران
-----------------------------------------

                    رفتار اخیر دولت کویت درباره روابط دیپلماتیک خود با ایران، حاکی از آن است که سیاست منطقه ای نظام سلطه بر تداوم درگیری اعراب با یکدیگر از یک سو و فشار برای موضع گیری یا منفعل کردن آنان در قبال ایران متمرکز شده است. رفتار ناگهانی بنی سعود، مصر، بحرین و امارات در قبال کشور قطر، آن هم بدون اعلام و اخطار قبلی، اگرچه ریشه در تغییر مواضع ایالات متحده دوران ترامپ در قبال منطقه خاورمیانه دارد، اما از یک نقشه ازپیش تعیین شده هم حکایت دارد. آنان اگرچه امکان چنین اقدامی درباره ایران را ندارند، اما به طورحتم، به دنبال دامن زدن بر فشار ضد ایران هستند. کویت، شیخ نشین کوچکی است که به طورمعمول، تحت تاثیر سعودی ها عمل می کند. در شرایط فعلی با توجه به رویکرد هیئت حاکمه جدید عربستان و فعال مایشاءشدن فرزند ملک سلمان در این کشور، فشار مالی و سیاسی بر سایر کشورهای عربی برای هماهنگ شدن با سیاست های عربستان، افزایش یافته است. هدف آنان، منزوی کردن ایران است. نگرانی از قدرتمندشدن ایران در منطقه و نفوذ در میان کشورهای مسلمان، از دلایل رفتار اخیر سعودی هاست. آنان از طریق لابی های مختلف با غرب، به شکل غیرمستقیم با فشارهای سیاسی و به شکل مستقیم با ابزار تحریم ها، این هدف را دنبال می کنند. سیاست کلی جمهوری اسلامی هیچ گاه قطع رابطه با کشورها یا جنگ و تخاصم نبوده است، اما به نظر می رسد باید با دقت، مواضعی سنجیده و مقتدرانه در قبال رفتارهای اخیر آنان اتخاذ کرد. می توان برخی بهانه ها را از دست آنان گرفت و درعین حال، مواضع جدی دیپلماتیک در قبال رفتار آنان اتخاذ کرد. نکته مهم این است که آنان بدانند نمی توانند مانع توسعه و رشد ایران شوند. اگر بتوان از موضع اقتدار، آنان را دعوت به همکاری کرد، اتفاق مثبتی رخ داده است. باید به آنان یادآور شد سلطه ایران بر منطقه، تخیل آنان است و ایران با نفوذ معنوی خود در میان ملت ها به پیش رفته و نیازی ندارد رفتارهایی شبیه عربستان را در دستور کار قرار دهد. موضع وقیحانه اخیر ولیعهد سعودی که عملا صحنه گردان اصلی در عربستان است و تاکید بر کشاندن جنگ به داخل ایران و سپس حادثه تروریستی تهران، فرصت مناسبی بود تا با فعال کردن همه ظرفیت های داخلی و خارجی، کشورها و افکار عمومی جهان را نسبت به تروریسم مورد حمایت عربستان، حساس کنیم. بهترین موضع در قبال رفتارهایی نظیر آنچه کویت انجام داد، دعوت این کشور به اتخاذ سیاست های مستقل و درعین حال قدرت نشان دادن ازسوی ایران و تاکید بر داشتن ظرفیت مقابله در عین علاقه مندی به حفظ اخوت اسلامی و رعایت سیاست حسن همجواری است. کشورهای عربی می دانند راهی که عربستان در قبال قطر شروع کرده، منحصر به قطر نخواهد ماند و حکام جدید بنی سعود می خواهند همه کشورهای عربی را در اختیار خود بگیرند تا از نفوذ ایران کاسته شود. کاری که در یمن، عراق، سوریه و حالا قطر آغاز کرده اند، به زودی به سایر کشورهای عربی هم تسری خواهد یافت. نگارنده بر این باور است که در عین حفظ اعتدال و آرامش، قدرت نمایی ایران در قبال برخی کشورهای منطقه، امری ضروری است. باید مواضع مسئولان اجرائی و دیپلماسی ما جدی تر از آنچه امروز اعلام می شود باشد.* رئیس پیشین نمایندگی ایران در مصر
                