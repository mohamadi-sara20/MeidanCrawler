دو‌شنبه ۹ مرداد ۱۳۹۶
-----------------------------------------
حرف اول
-----------------------------------------
زنگنه، فقط وزیر نفت نیست
-----------------------------------------

                    با نزدیک شدن به زمان مراسم تحلیف ریاست جمهوری و اعلام اسامی دولتمردان، بازار گمانه زنی درباره ترکیب کابینه دولت دوازدهم به اوج خود رسیده است. جریان ها و گروه های سیاسی، موافقان و مخالفان دولت، اصناف و فعالان حوزه های مختلف......سیاسی، اقتصادی، فرهنگی و اجتماعی، هرکدام شنیده ها، تحلیل ها و خواست های خود را درباره ترکیب دولت آینده و خروج افرادی از کابینه فعلی و اضافه شدن افرادی دیگر مطرح می کنند.اما این روزها، فضای سیاسی، رسانه ای، مجازی و غیرمجازی بیش از همه روی یک نفر و رفتن و ماندن آن در کابینه بیش از بقیه متمرکز است. شخصی که لقب شیخ الوزرایی ایران را نیز یدک می کشد و در دولت یازدهم هم یکی از کلیدی ترین افراد بوده است. بیژن زنگنه در شرایطی که چینش دولت یازدهم در حال انجام است، طرفداران و مخالفان بسیار جدی ای دارد.اگرچه وزن مخالفان به لحاظ کمی در مقابل طرفداران زنگنه، بسیار ناچیز است اما این مخالفان از قدرت بالای تاثیرگذاری برخوردار هستند و شاید همین مسئله است که زنگنه را نسبت به ادامه کار در دولت بعدی دچار تردید کرده و طیف گسترده ای از حمایت ها را که دامنه آن به سطح جامعه کشیده شده است، برنمی تابد.زنگنه در چهار سال وزارت خود راه بسیاری از فسادها، رانت ها و انحرافات را در صنعت نفت سد و تلاش کرد این صنعت را تا حد امکان به مسیر واقعی خود برگرداند و در این راه نیز با وجود همه موانع و چالش ها به طور نسبی موفق بود.بنابراین طبیعی است جریان هایی، اصلاحات و اقدامات وی را در جهت بازسازی صنعت نفت برنتابند و به بهانه های مختلف سعی در تخریب و توقف این حرکت داشته باشند.صنعت نفت در پایان دولت یازدهم می تواند مدعی باشد که حداقل به شرایط قبل از تحریم ها بازگشته است هرچند با رسیدن به شرایط عادی متناسب با الزامات زمانی و قدرت رقیبان همچنان فاصله دارد.با این حال صنعت نفت پس از سال ها به ریل اصلی بازگشته است و آماده حرکت هدفمند و شتاب زا برای جبران عقب ماندگی ها، نقش آفرینی به عنوان عنصر اصلی پیشران اقتصاد کشور و افزایش اقتدار ملی در عرصه بین المللی است. اما زنگنه تنها وزیر نفت نبوده و نیست؛ به عبارتی نباید عملکرد زنگنه را در چهار سال اخیر فقط محدود به صنعت نفت دانست.زنگنه به دلیل عملکرد خود در دوره قبل از صدارت بر نفت و عجین شدن بسیاری از نقاط عطف صنعت نفت پس از انقلاب مانند پارس جنوبی و حضور شرکت های بزرگ خارجی در ایران، از اعتبار و جایگاه تاثیرگذاری در بازار جهانی نفت برخوردار است. ظرفیت و اعتبار بالای زنگنه در کنار محمدجواد ظریف در دولت یازدهم، راه بسیاری از مشکلات و موانع سیاسی ایران در عرصه خارجی را آسان، کم هزینه و هموار کرد.بی تردید افزایش مقتدرانه و سریع تولید و صادرات نفت ایران پس از رفع تحریم ها، بازگشت فضای تعامل و همکاری در اوپک با وجود همه فشارها و تهدیدها و به دنبال آن توقف روند کاهش قیمت نفت و افزایش نسبی آن در یک سال اخیر و همچنین بازگشت شرکت های بزرگ و معتبر خارجی به صنعت نفت ایران با نام و اعتبار زنگنه گره خورده است. اگر دستگاه دیپلماسی شرایط امضای برجام را فراهم کرد، دستگاه نفت و گاز در جریان مذاکرات هسته ای منتهی به برجام و مهم تر از آن پس از امضای برجام، مسئولیت اجرای آن و ایجاد زمینه و ساختار ماندگاری برجام را برعهده گرفت. در این راستا به طور خاص باید اشاره کرد در شرایطی که مناسبات ایران و عربستان در سه سال اخیر در بدترین شرایط سیاسی خود قرار داشت، با مدیریت و نقش آفرینی زنگنه و اتخاذ سیاست همکاری و تعامل با عربستان بسیاری از بن بست های موجود در اوپک مانند تعیین دبیرکل و توافق برای فریز نفتی با هدف افزایش قیمت نفت از بین رفت و راه تعامل سیاسی و دیپلماتیک بین دو کشور باز شد.مدیریت این صنعت در شرایط کنونی نیز نمی تواند صرفا فنی، اقتصادی و به عبارت دقیق تر فقط نفتی باشد بلکه لاجرم، این مدیریت علاوه بر جنبه های فنی و اقتصادی، باید شاخص ها و ظرفیت های سیاسی و بین المللی را نیز داشته باشد. بدیهی است درک این شرایط و تلاش برای بهره برداری از ظرفیت های مختلف پیش روی ایران از توان هر کسی برنمی آید.حضور افراد شناخته شده، معتبر و صاحب برند مانند زنگنه در مسند وزارت نفت، راه، هزینه و زمان حرکت ایران را در مسیر سخت و پرچالش تعاملات بین المللی هموار، کوتاه و کم خواهد کرد. بنابراین نباید به راحتی از کنار ظرفیت، سرمایه و اعتبار افرادی مانند زنگنه عبور کرد بلکه باید علاوه بر به خدمت گرفتن آنها، راه و زمینه فعالیت را بیش از گذشته فراهم کرد.
                