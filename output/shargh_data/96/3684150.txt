یک‌شنبه ۱۰ دی ۱۳۹۶
-----------------------------------------
یادداشت
-----------------------------------------
اشتغال، فقر، توسعه روستایی و تعاون
-----------------------------------------

                    امروز دو مشکل و چالش در اقتصاد کشور بیش از هر چیز دارای اهمیت و مورد توجه است. یکی بالابودن نرخ بی کاری و دیگری پایین بودن قدرت خرید و سطح رفاه و معیشت در دهک های پایین جمعیت به ویژه دو دهک اول است. هرچند هر دو این مشکلات متاثر از شرایط عمومی اقتصاد و رکود و تحریم و بعضی از سیاست های غلط سال های گذشته است؛ اما به دلیل گستردگی و وسعت مشکل نیازمند اقدامات جامع، همه جانبه و فراگیر است و لازم است همه عوامل دست اندرکار و موثر همکاری و در راستای رفع مشکل تشریک مساعی کنند. با یک تقسیم بندی کلی می توان حوزه عمل و گستره فقر و بی کاری را به دو حوزه شهر و روستا تقسیم کرد که به نظر غالب صاحب نظران ریشه بسیاری از مشکلات در بی توجهی به سرمایه گذاری در روستاها و نپرداختن به امر اصولی توسعه روستایی، مناطق مرزی و محروم کشور است. آنچه امروز در رشد حاشیه نشینی اطراف کلان شهرها و به تبع آن رشد اعتیاد و دیگر ناهنجاری ها به نحو بسیار تاثر انگیز مشاهده می کنیم، ناشی از غفلت همگانی و نپرداختن به موقع به رونق اقتصادی و سرمایه گذاری در روستاهاست. حال با همت مشترک مجلس و دولت هرچند با تاخیر توجه ویژه ای به ایجاد اشتغال در روستاها و کاهش فقر و تبعیض شده است و تصویب و اجرائی شدن طرح اشتغال فراگیر در روستاها و شهرهای زیر ده هزار نفر است که به لطف الهی می تواند اقدامی میمون و پر خیر و برکت برای جامعه روستایی، عشایر و مرزنشینان و به ویژه برای جوانان جویای کار باشد؛ اما نکته ای که از ابتدا بارها مورد تاکید مسئولان و برنامه ریزان در این حوزه بوده و هست، درس گرفتن از بعضی تجارب ناموفق گذشته و محدودشدن این اقدام مهم و قانونی به پخش و تقسیم پول و تسهیلات ارزان قیمت بین متقاضیان بدون درنظرگرفتن اولویت های تولیدی و بدون داشتن طرح های توجیهی سنجیده و اثربخش است. ما بر این باوریم که اصولی ترین راهکار توسعه و اشتغال روستایی پایدار جلب مشارکت سازمان یافته مردم است که اثربخش ترین مدل مشارکت در توسعه روستاها و مناطق محروم براساس تجارب داخلی و خارجی تشکیل تعاونی های موضوعی در گرایش های مختلف مبتنی بر مزیت ها و ظرفیت های محلی و منطقه ای است. بر اساس این وزارت تعاون، کار و رفاه اجتماعی از ابتدای سال جاری طرح روستا- تعاون را با هدف فعال سازی تعاونی های موجود برای ارائه طرح های توسعه و اشتغال آفرینی یا تاسیس تعاونی در روستاهایی که مزیت نسبی دارند، در دستور کار خود قرار داد و بر اساس این طرح در مرحله اول ایجاد هزار تعاونی در هزار روستا را هدف گذاری کرده است. خوشبختانه در دستورالعمل مشترکی که با مشارکت سازمان برنامه و معاونت توسعه روستایی تهیه و از سوی وزیر محترم تعاون به استانداران برای اجرا ابلاغ شده است، به اولویت داشتن شرکت های تعاونی برای اعطای تسهیلات تاکید شده است.اینک فرصت بسیار خوبی پیش روی بخش تعاون باز شده است تا ظرفیت گسترده ای با تشکیل تعاونی های متنوع در گرایش های کشاورزی، دامداری، مرغداری، پرورش ماهی و میگو یا زنبورعسل و تعاونی های فرش، صنایع دستی، صنایع تبدیلی، آی تی، مشاغل خانگی، گردشگری روستایی و بوم گردی متناسب با شرایط هر روستا ایجاد یا تعاونی های موجود را توسعه دهند. امید است همه عوامل ذی ربط به ویژه اتاق های تعاون استان ها، اتحادیه ها و تعاونی های توسعه و عمران شهرستان ها و تعاونی های دهیاری ها به خوبی در این عرصه در ارائه طرح های تعاونی ها به کارگروه های اشتغال استان ها و شهرستان ها فعال شوند و بتوانند مسئولیت اجتماعی خود را به خوبی ایفا کنند.
                