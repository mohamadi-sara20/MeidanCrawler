چهار‌شنبه ۲۸ تیر ۱۳۹۶
-----------------------------------------
type_unknown
-----------------------------------------
کابینه در پیچ بهارستان
-----------------------------------------

                    شرق: 14 مرداد حسن روحانی فهرست پیشنهادی کابینه جدیدش را به بهارستان تحویل خواهد داد. تا آن روز لابی ها و چانه زنی های فراوانی در کار خواهد بود، اما تا اینجای کار خبرهای خوشی از کابینه چینی به گوش نمی رسد و گویا نمایندگان فراکسیون امید از روندها رضایت ندارند. به همین خاطر با ایما و اشاره و گاه در شبکه های مجازی گله گذاری می کنند. براساس کارنامه صادرشده از سوی فراکسیون امید، هفت وزیر کابینه کنونی نمره قبولی نگرفته اند، شش وزیر در حوزه کاری خود موفق ظاهر شده اند و پنج نفرشان نمره متوسط گرفته اند. نمایندگان روی اسامی مکث نمی کنند اما پرواضح است که عبدالرضا رحمانی فضلی، وزیر کشور و محمود واعظی وزیر ارتباطات در اولویت تغییر هستند و گله ها از این دو فراوان است.واعظی دیروز میهمان «اصولگرایان ولایی» مجلس بود و آن طور که حسین نقوی حسینی از آن دیدار به ایلنا گفته، تاکید داشته که «هیچ گروه و جریانی نمی تواند مدعی باشد که باعث رای آوری روحانی شده،چون مردم به روحانی رای داده اند. آقای روحانی به هیچ گروه، جناح و جریانی بدهکار نیست. آن طور که ایلنا خبر داده، علی لاریجانی، رئیس مجلس نیز در موضوع چینش کابینه و نقش فراکسیون ها گفته «استنباط من این است که فراکسیون های مجلس به دنبال سهم خواهی نیستند، ولی فراکسیون ها می توانند نظرات و ملاحظات دیگری داشته باشند و این نظرات را مطرح کنند». جلسه فشرده و طولانی روز گذشته فراکسیون امید نیز با جمع بندی سخنان 35 نماینده به پایان رسید. چکیده نشست آنکه امیدی ها با تمام توان از دولت حسن روحانی حمایت کرده و درعین حال در موضوع رای اعتماد به کابینه به آرای مردم و تقاضای آنها توجه خواهند داشت. اتاق های فکر مشغول کارندبهرام پارسایی به آنها که بحث سهم خواهی اصلاح طلبان از کابینه را مطرح کرده اند، نقد دارد و می گوید: «همه جای دنیا وقتی یک طیف سیاسی مشخص پیروز میدان شود، ساختار سیاسی مدیران نیز نزدیک به همان طیف انتخاب می شود. پیام و رای 24 میلیونی مردم نیز شفاف بود. مسائل مربوط به سهم خواهی را کسانی مطرح می کنند که در پیروزی حسن روحانی نقشی نداشته اند و حالا کاسه داغ تر از آش شده اند». عبدالرضا هاشم زایی، رئیس سنی مجلس دهم نیز درهمین حال به خاطراتش از دوره نخست وزیری میرحسین موسوی اشاره دارد و نشست هایی که او آن موقع با نمایندگان موافق خود در مجلس دوم می گذاشت. به گفته هاشم زایی، هماهنگی میان دولت و مجلس می تواند در رای اعتمادها موثر باشد. او سراغ وضعیت نمره دهی به وزرای حسن روحانی رفته و می گوید: «برخی وزرای روحانی نمره قبولی نگرفته اند. نقدها به برخی وزرا واضح است. راه حل اصلی اینکه فراکسیون امید – احتمالا – اگر به جمع بندی برسد، به آنهایی که صلاحیت وزارت ندارند، رای اعتماد نخواهد داد». پارسایی بر این باور است که گروهی غیراصلاح طلب زیرکانه ماجرای سهم خواهی را به راه انداخته و اتاق فکرهایی در این میان به دنبال اهداف خاص خود می گردند. شانس زنان برای وزارت کم رنگ شددر همین حال از فراکسیون زنان مجلس نیز خبر رسیده که با وجود لابی ها برای حضور یک زن وزیر در کابینه دوازدهم، جمع بندی ها تا اینجای کار چندان مساعد نیست. محمدباقر نوبخت، سخنگوی دولت نیز در همین زمینه گفته «ملاک رئیس جمهور جنسیتی نیست، بلکه ملاک شایستگی است. دولت به استفاده از جوانان اعتقاد دارد اما معتقد است از جوانان باید در جای خود استفاده شود». این در حالی است که استقبال زنان برای حضور در انتخابات ریاست جمهوری دوازدهم یکی از برگ های برنده حسن روحانی در پیروزی انتخاباتی اخیرش بود و انتصاب وزیر زن یکی از شعارهای انتخاباتی اش. پروانه سلحشوری به «شرق» می گوید: «انتصاب وزیر زن در کابینه آینده حسن روحانی در دستور کار گروه های مختلف زنان و از جمله فراکسیون امید است و از آن کوتاه نخواهیم آمد. امیدوارم مخالفت ها از همه سو با حضور زنان در کابینه روحانی کاهش یابد». گله های توییتری علاوه بر رسانه های رسمی، حالا هر نماینده برای خودش حساب توییتر و اینستاگرامی دارد و در آن کوتاه و بلند اعلام موضع می کند. الیاس حضرتی نیز در توییترش نوشته که خبرهای خوشی از چیدمان کابینه به گوش نمی رسد، به ویژه در بخش مرتبط با وزرای اقتصادی. عضو فراکسیون امید و مدیرمسئول روزنامه اعتماد نوشته «اخبار خوبی از بستن لیست کابینه به گوش نمی رسد؛ به ویژه در تیم اقتصادی». غلامرضا حیدری نیز چنین توییتی کرده «رئیس جمهور نباید فکر کند از آسمان انتخاب شده است. طبیعی و اخلاقی است که کارگزارانش را از میان جماعت یاری رسان انتخاب کند نه اینکه به آنها بی اعتنا باشد». همین زمزمه های توییتی بیش از هر زمان دیگری نگرانی ها درباره چیدمان کابینه را چند برابر کرده است. نمایندگانی که بیش از مردم عادی به اخبار و پشت پرده ها دسترسی دارند، حالا دست به توییت شده اند و می خواهند هر طور شده پیغام برسانند که مسیر چیدمان کابینه به سمت و سوی خوشی نمی رود. لاریجانی اهل توصیه برای هیچ کس نیستخبرهای دیگری نیز نشان از آن دارد که وزیر کشور ماندنی است و رایزنی های علی لاریجانی برای ابقای او موثر بوده است. همچنین کسی از بهارستان به پاستور نمی رود. بهروز نعمتی از نمایندگان نزدیک به لاریجانی البته لابی رئیس مجلس را برای ابقای رحمانی فضلی تکذیب کرده؛ «مطمئن هستم آقای لاریحانی برای هیچ کس لابی نمی کند. اطلاع موثق دارم. ایشان نه تنها توصیه مثبت نداشتند که اتفاقا توصیه منفی داشتند، به چند نماینده پیشنهاد شده بود در کابینه حاضر شوند، آقای لاریجانی از آن نمایندگان خواستند که چنین نکنند. درباره اینکه گفته شده آقای لاریجانی درباره رحمانی فضلی توصیه هایی داشته نیز باید بگویم خیلی ها خیلی حرف ها می زنند. نباید جدی گرفت». مسعود پزشکیان، نایب رئیس نخست مجلس نیز به «شرق» گفته «برخی سخنان نادرست سبب شد دولت کمتر به سمت افراد همسو با خود برود. فشارهای بسیاری از سوی جناح های مختلف وجود دارد؛ رسانه ها، نمایندگان، مسئولان، سخنگو ها توقعاتی را هم ایجاد کردند و رئیس جمهوری نیز در مقابل همه این توقعات موظف به انتخاب وزرای خبره و توانمند است. تفاهم و وحدت در کابینه، تاثیرگذاری دولت را بیشتر می کند. با فشار و جناح بندی امور کشور حل وفصل نمی شود». نوبخت نیز درباره چینش کابینه دولت دوازدهم و مسائل مطرح شده در این زمینه، گفته «مردم با امید و انتظار برای اجرائی شدن مطالبات خود به روحانی رای دادند و روحانی باید بداند که این رای را مردم به او دادند». دستورالعمل فراکسیون امید در رای اعتماد یکی از گله های نمایندگان این است که تاکنون حسن روحانی برای دیدار با مجلسی ها درباره کابینه فرصتی اختصاص نداده. پارسایی درعین حال از برگزاری جلسه های کمیته تعامل با جهانگیری و نجفی خبر می دهد «به صورت ناپیوسته با چند نفر از اعضای دولت ازجمله آقایان جهانگیری و نجفی نشست هایی برگزار کردیم. به هر شکل تشکیل کابینه دوازدهم محلی برای راستی آزمایی شعارهای انتخاباتی روحانی است. به ویژه در انتصاب وزیر زن، چراکه در جامعه زنان ما به درستی انتظاری به وجود آمده که در مقطع کنونی انتخاب یک یا چند وزیر زن می تواند تعیین کننده باشد». دستور کار اصلاح طلبان با جلسه سه ساعته غروب روز گذشته مشخص است. آنها کماکان امیدوارانه از کابینه و دولت روحانی حمایت خواهند کرد. لابی ها در دستور کار است و هنگام رای اعتماد آرای مردم و معنای رایشان به فراکسیون امید و ریاست جمهوری مدنظر قرار خواهد گرفت.محمدرضا عارف: تعامل با دولت، هم زمان با ایفای وظایف نظارتی فام نیوز: رئیس فراکسیون امید مجلس، بر ضرورت تعامل با دولت متکی به رای گفتمان اصلاحات و همچنین لزوم ایفای وظایف نظارتی مجلس تاکید کرد. عارف گفت: درمجموع نظر ما این است که دولت آقای روحانی هم در سال 92 و هم به شکل ملموس تر در سال 96، رای خود را از گفتمان اصلاح طلبی به دست آورده و ما به عنوان نمایندگان این گفتمان در مجلس، باید با این دولت تعامل کنیم و نگاه ما به این دولت مثبت است. ما می خواهیم در ادامه مسیر هم این تعامل به حداکثر برسد. عارف همچنین با اشاره به لزوم توجه به سرمایه اجتماعی اصلاح طلبان و حامیان دولت، افزود: در عین حال و ضمن حفظ فضای تعاملی مثبت بین فراکسیون امید و رئیس جمهوری، ما خود را نسبت به مردم متعهد می دانیم و در این راستا بر انجام وظایف نظارتی خود به عنوان وکلای ملت نیز تاکید می کنیم و معتقدیم این دقت و نظارت، در راستای کمک به دولت دوازدهم برای تشکیل کابینه ای کارآمد، ضروری است.
                