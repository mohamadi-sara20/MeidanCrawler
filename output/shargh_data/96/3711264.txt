شنبه ۵ اسفند ۱۳۹۶
-----------------------------------------
سرمقاله
-----------------------------------------
پوپولیست ها در جزیره متروک
-----------------------------------------

                    حافظ از دست مده دولت این کشتی نوح/ ورنه طوفان حوادث ببرد بنیادتپیش بینی ها درباره چهار سال دوره دوم دولت روحانی درست از آب درآمد. این دولت روزهای سختی را پشت سر گذاشت و روزهای سخت دیگری نیز پیش رو دارد. شاید روحانی بیش از هر کس دیگری به این امر واقف بود اما آگاهی صرف در سیاست کارساز نیست. استراتژی و عملیاتی کردن آن استراتژی، از آگاهی و انباشت اطلاعات اهمیت بیشتری دارد. به بیان دیگر آگاهی، تنها پیش درآمد تبیین استراتژی است. در اواخر دوره اول دولت روحانی عیان بود که دیگر نمی توان به برجام دل خوش کرد و باید برای سیاست پسابرجام تدبیری دیگر اندیشیده می شد، که نشد. تحلیلگران سیاسی در ستایش و نکوهش سیاست های حسن روحانی بسیار نوشته اند و در این نوشته ها بیش از آنچه لازم بوده است، سخن گفته اند. اینکه این نقدها تا چه حد به کار گرفته شده یا اصلا زمینه هایی برای عملیاتی شدن آنها وجود داشته است، مسئله این یادداشت نیست. نکته مهم اینجاست که رئیس جمهوری خود نیز در مصاحبه های تلویزیونی و کنفرانس های مطبوعاتی به عمق مشکلات و مسائل نپرداخته و آنان را در پیش چشم مردم به تصویر در نیاورده است. او بیش از هر چیز به موضوعات کلی آرامش بخش پرداخته تا ضمیر خود و مخاطبانش را تسلی بدهد. اگرچه این تسلی پسندیده است اما کنشی سیاسی نیست.اگر دولت روحانی در بیست وچهارم خرداد 92، توانست در کوتاه زمانی بر آنتاگونیسم سیاست داخلی غلبه کند از همان دوران تاکنون نتوانسته است بر بحران انباشت سرمایه و طردشدگان جامعه فایق آید. در برنامه ها و سیاست های دولت روحانی نه تنها برای این دو بحران اساسی چاره ای اندیشیده نشده، بلکه این بحران ها عمیق تر نیز شده است. روحانی در تلاش است تا با سخنرانی های خود از تلخی این مشکلات بکاهد. از این روست که نسبت به روسای جمهور دیگر سخنان تندتری بر زبان می آورد. اما این سخنان به ندرت حامل کنشی سیاسی است. روحانی در خطابه هایش همواره از پیش کشیدن مصادیق عینی و آنالیز وضعیت موجود پرهیز می کند؛ آنالیزی واقع گرایانه که لازمه کنش سیاسی و فرایند سیاست آفرینی است. البته روحانی در یکی، دو سخنرانی ابتدای دوره دوم چند باری روایتی جزئی و واقع گرایانه از وضع موجود به دست داد که با اقبالی عمومی مواجه شد. این اقبال عمومی به سخنان روحانی چنان مشروعیتی بخشید که رئیس جمهوری می توانست دست به عمل بزند اما چنین نشد. عمل روحانی منطبق با سخنانش نبود و این عدم انطباق این تصور را به وجود می آورد که روحانی با این سخنان بیش از آنکه قصد جراحی اقتصادی و اصلاحات ساختار را داشته باشد، در پی چانه زنی و مذاکره و تعامل است. حتی اگر این گونه نباشد، تصور غالب مردم چنین است و زدودن این تصور از اذهان مردم، با روش های پوپولیستی، کاری بس دشوار است. درست مانند وضعیت احمدی نژاد، که انگار به جزیره ای متروک تبعید شده است و همچون رادیویی تک موج فراخوان می دهد و مردم خیالی را به صحنه می خواند و شبانگاه دست خالی به غار تنهایی خویش بازمی گردد. شاید به نوعی این سرنوشت نافرجام تمام پوپولیست هاست که از خرده مطالبات مردم در جهت اهداف اقتدارگرایانه خود بهره برداری می کنند. این واقعیت انکارناپذیر است که سخنان روحانی دیگر نمی تواند همچون گذشته مردم را خطاب قرار دهد و آنان را بسیج کند. با پذیرش این واقعیت بخشی از مشکلات دولت حل وفصل خواهد شد. آنچه بیش از هر چیز دوای درد دولت روحانی است، عملگرایی است؛ عمل به بازتوزیع ثروت در زمان حال و نه احاله آن به آینده ای نامعلوم. اگرچه پرواضح است که نهادهای خصولتی اقتصادی که توسط دولت قدرت گرفته اند و نیز نهادهای رسمی و دولتی مانع بزرگی برای این بازتوزیع هستند. از این رو تنها راهکار روحانی این است که هرم سیاست خود را واژگون کند و پیش از خطاب قراردادن مردم دست به عمل بزند. دولت روحانی به جای آنکه خرده مطالبات را تجمیع کند و درصدد بهره برداری از آنها باشد - کاری که در شرایط کنونی امکان ناپذیر است- بهتر است خرده مطالبات را به سیاستی خلاقانه تبدیل کند و مردمی را که به دنبال خواسته های مشروع خویش اند جدی بگیرد. در چنین شرایطی که آمیزه ای از مطالبات سیاسی و اقتصادی است، با این کار شاید سیاست داخلی احیا و راه برای نقش آفرینی موثر اصلاح طلبان باز شود. آنان مانند روزهای انتخابات می توانند در کنار دولت از خواسته های مردم حمایت کنند. تجمیع مردم و ایجاد انگیزه در آنان برای رویارویی با فقر و فساد و بی عدالتی کارساز است. البته این هم نوع دیگری از کنش پوپولیستی است که راه به جایی می برد. بدترین نوع سیاست، دستکاری و انحراف این خرده مطالبات است و دستکاری یعنی کدگذاری نادرست و ابداع جریان های سیاسی جعلی. اگر این دستکاری به همت دستکاری کنندگان در کوتاه مدت جواب بدهد، بی شک در درازمدت به ضد خودش تبدیل خواهد شد. سرانجام این خرده مطالبات به خرده اعتراضات می انجامد و این خرده اعتراضات تجمیع شده و باز همچون طوفانی سهمگین وزیدن خواهد گرفت و کشتی دولت و به تبع آن مردم را دچار تلاطم خواهد کرد. تمام کنشگران سیاسی در داخل و خارج از کشور، چشم به همین خرده مطالبات دوخته اند تا از رهگذر آن خرده مقاومت ها را شکل دهند و در مواقع ضروری عملیاتی کنند. دولت روحانی در مقطع کنونی وظیفه سنگینی بر دوش دارد. دولت به معنای «دولت»، باید «ملت» را از وضعیت کنونی به سلامت عبور دهد و این کار ممکن نخواهد شد مگر آنکه دولت روحانی باوری جدی به اراده مردم داشته باشد؛ باوری که می تواند مانع سوءاستفاده مخالفان دولت از مردم باشد.*در نوشتن این یادداشت از کتاب «سیاست اعتدالی در بوته نقد اقتصاد سیاسی»، محمد مالجو نشر لاهیتا استفاده شده است.
                