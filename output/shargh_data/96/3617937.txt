دو‌شنبه ۶‌شهریور ۱۳۹۶
-----------------------------------------
حرف اول
-----------------------------------------
پتروشیمی در دولت یازدهم
-----------------------------------------

                    با وجود بهره مندی ایران از منابع عظیم نفت و گاز جهان، بدیهی است کشور ما یکی از اصلی ترین بازیگران عرصه نفت، گاز و پتروشیمی در منطقه و جهان باشد. رشد روزافزون کاربرد محصولات پتروشیمی، تجاری شدن فرایندهای جدید در تولید محصولات پتروشیمیایی و بروز تغییرات اساسی در زمینه های سیاسی، اقتصادی و صنعتی در حوزه بالادستی نفت و گاز موجب شده توجه فعالان فناوری، اقتصاد و سرمایه گذاری در حوزه انرژی بیش ازپیش به صنعت پتروشیمی معطوف شود. نقش این صنعت در تکمیل زنجیره ارزش، تولید محصولات با ارزش افزوده بالاتر و کاهش خام فروشی به حدی است که همواره یکی از مسیرهای مورد توجه سیاست گذاران برای توسعه صنعتی و کلید اصلی رهایی از اقتصاد تک محصولی بوده است. همچنین مزیت وفور و تنوع منابع هیدروکربوری و موقعیت استراتژیک جغرافیایی کشور، ایران را به یکی از بازیگران اصلی حوزه پتروشیمی در منطقه و جهان تبدیل کرده است. گسترش صنایع پتروشیمی در ایران با اهداف مهم کلان ازجمله افزایش درآمد صادراتی، حذف تدریجی وابستگی به درآمد حاصل از خام فروشی نفت و گاز، گسترش صنایع پایین دستی، بسترسازی برای گسترش سایر بخش های اقتصاد اعم از صنعت، کشاورزی و خدمات، اشتغال زایی، افزایش تولید ناخالص داخلی و ارتقای سطح رفاه جامعه صورت گرفته است.روند توسعه و تحول صنعت پتروشیمی در کشور از ابتدا تا پایان برنامه پنج ساله پنجم، پنج مرحله زیر را دربر می گیرد. 1. مرحله پیدایش (43-1342) 2.مرحله گسترش اولیه (سال های 56-1343)3. مرحله رکود (سال های 67-1357) 4. مرحله تجدید حیات و بازسازی (سال های 78-1368) و5. مرحله جهش و تثبیت (سال های 95-1379) با اعمال تحریم های بین المللی علیه ایران در سال های گذشته، عملا روند توسعه و اجرای پروژه های پتروشیمی با چالش هایی جدی روبه رو شد. با این حال، در این سال ها با تکیه بر توانمندی ها و پتانسیل های داخلی حداکثر بهره برداری از مزیت های رقابتی این صنعت صورت پذیرفت. با اجرائی شدن برجام در دولت یازدهم، خون تازه ای در رگ های صنعت پتروشیمی کشور جریان یافت و امیدها برای حرکت مجدد موتور توسعه صنعت پتروشیمی کشور پررنگ تر شد. رفع تحریم های بین المللی پس از برجام در حوزه های فناوری، تامین مالی، حمل ونقل، بیمه و فروش محصولات در بازارهای بین المللی، حضور پررنگ تر و جدی تر ایران را در سطح بین المللی نوید می دهد. امکان حضور مجدد در بازار اروپا، صنایع پتروشیمی ایران را بر آن داشت تا سهم ازدست رفته خود را در این بازار جذاب بازپس بگیرد. در همین ارتباط، رویکرد شرکت ملی صنایع پتروشیمی در راستای تسهیل شرایط حضور شرکت های کلاس جهانی، رایزنی و برگزاری جلسات متعدد مدیریتی و کارشناسی با شرکت های تامین کننده دانش فنی و تجهیزات، بانک ها و شرکت های سرمایه گذار خارجی برای تامین منابع مالی مورد نیاز، عقد تفاهم نامه با کشورها و شرکت های مختلف جهت همکاری دوجانبه بوده است. با توجه به شرایط حاکم بر کشور و در راستای استفاده بهینه از منابع و با رویکرد کاهش خام فروشی نفت و گاز، بخش عمده ای از مسیر توسعه صنعت پتروشیمی به سمت تکنولوژی های نوین از جمله طرح های تبدیل گاز طبیعی به پروپیلن و سایر الفین ها به همراه تکمیل زنجیره محصولات پایین دستی سوق داده شده است. در همین راستا فعال کردن بخشی از پروژه های تامین خوراک از منابع بالادست با هدف رسیدن به ظرفیت های اسمی مجتمع های موجود با هدف دستیابی به اقتصاد بهتر تولید جزء گام های اصلی شرکت ملی صنایع پتروشیمی در راستای اجرائی کردن اهداف اقتصاد مقاومتی و تکمیل زنجیره ارزش بوده است. درخصوص ایجاد شرایط پایدار برای ورود سرمایه گذاران خارجی به زنجیره توسعه صنعت پتروشیمی ایران، تثبیت فرمول های قیمت خوراک از منابع بالادست در بلندمدت ازجمله اقدامات مهم و استراتژیک این صنعت بوده که موجب حضور مجدد صاحبان تکنولوژی های روز دنیا و سرمایه گذاران در ایران شده است. دراین باره نیز توجه ویژه به مناطق محروم یا کمترتوسعه یافته با ایجاد مشوق های لازم در زمینه قیمت خوراک، ازجمله دیگر راهکارهای جذب سرمایه گذاری در تکمیل زنجیره ارزش صنعت پتروشیمی بوده است. به موازات هموارکردن مسیر توسعه صنعت با ایجاد زنجیره های ارزش، توجه ویژه به توسعه دانش فنی، حفظ محیط زیست، کنترل شاخص های آلایندگی، بهینه کردن مصرف حامل های انرژی، بهره مندی حداکثری از توان داخلی فنی، مهندسی، ساخت، مشاوره، ایجاد اشتغال، انتقال فناوری و همچنین حفظ منابع آبی کشور و عملکرد قابل قبول در حوزه مسئولیت های اجتماعی در راس رویکرد تدوین مسیر توسعه صنعت پتروشیمی ایران قرار دارد. شرکت ملی صنایع پتروشیمی در قالب تاکید مقام معظم رهبری و سیاست های دولت درخصوص اقتصاد مقاومتی، طرح ها و برنامه های خود را مشخص کرده و به جدیت آنها را پیگیری می کند. امید است با تلاش و همت مضاعف بتوانیم تجلی شکوفایی صنعت پتروشیمی را در شاخص های توسعه و اقتصاد کشورمان در آینده ای نه چندان دور شاهد باشیم. 
                