دو‌شنبه ۲۵ اردیبهشت ۱۳۹۶
-----------------------------------------
یادداشت
-----------------------------------------
چرا دولت یازدهم می گوید سرمایه گذاری خارجی؟
-----------------------------------------

                    این یادداشت متکی بر اعداد جدولی است که نمایش دهنده نقش سرمایه گذاری خارجی بر توسعه و شکوفایی اقتصادی کشورهای توسعه یافته است. در این جدول مشاهده می شود کشورهایی که اکنون در صدر فهرست توسعه یافته ترین کشورهای جهان هستند، با جذب سرمایه گذاری بسیار کلان خارجی به این هدف بزرگ نائل آمده اند. کشور آمریکا تا سال 2011 توانست 1818 میلیارد دلار، بریتانیا هزارو 135 میلیارد دلار، هنگ کنگ حدود 770 میلیارد دلار، آلمان 764 میلیارد دلار، چین 699 میلیارد دلار، فرانسه 697 میلیارد دلار، بلژیک 633 میلیارد دلار، هلند 451 میلیارد دلار، اسپانیا 440 میلیارد دلار، کانادا 398 میلیارد دلار، ایتالیا 295 میلیارد دلار و استرالیا 246 میلیارد دلار سرمایه گذاری خارجی جذب کنند. فهرست سرمایه گذاری خارجی در سایر کشورها در جدول ارائه شده است. طبق بررسی های به عمل آمده و گزارش های وزارتخانه های مختلف، برای اجرای برنامه های توسعه ای در کشور به 500 میلیارد دلار سرمایه گذاری در میادین مشترک نفت و گاز و پتروشیمی، توسعه صنعت هوایی و ریلی، زیرساخت های عمرانی، نیروگاه های خورشیدی و سایر حوزه ها نیاز است. در یاداشت های قبلی تاکید کردم اگر این سرمایه گذاری ها انجام نشود، نمی توانیم به اهداف تعیین شده برای توسعه ایران دست یابیم. به شکل اولی، نخواهیم توانست به اهداف بلندمان در حوزه نفت گاز و پتروشیمی، توسعه حمل ونقل هوایی و ریلی، انرژی خورشیدی و سایر حوزه های مهم و زیربنایی برسیم. مشخص است که دولت چنین سرمایه ای در اختیار ندارد. درآمد حاصل از فروش نفت کمتر از 40 میلیارد دلار است که بیش از 80 درصد آن صرف هزینه های جاری کشور می شود. عمده ترین هزینه های دولت عبارت اند از هزینه های سنگین آموزش وپرورش، آموزش عالی، حوزه دفاعی، یارانه های مستقیم و غیرمستقیم، هزینه های سنگین حقوق و مزایای بازنشستگان و سایر حوزه ها که به این ترتیب با درآمدهای محدود موجود نمی توان به اهداف یادشده دست یافت. بنابراین برای توسعه کشور، تحول و شکوفایی اقتصاد ملی، ایجاد اشتغال پویا و تبدیل ایران به یکی از کشورهای مترقی جهان چاره ای جز سرمایه گذاری خارجی وجود ندارد. برای جذب سرمایه گذاری خارجی در گام اول می بایست تحریم ها کاملا لغو می شدند که دولت دکتر روحانی و تیم حرفه ای مذاکره کننده، تا حد زیادی با رسیدن به توافق برجام، این گام را برداشت. می دانیم تا تحریم ها لغو نشوند هیچ یک از اهداف قابل تحقق نیست و نمی توان به ظرفیت های ویژه ایران در توسعه صنایع نفت و گاز و پتروشیمی و حوزه هوایی و ریلی، انرژی لایزال و بی کران خورشیدی که مزیت ویژه مهمی برای ایران است و سایر پیشرفت های اقتصادی دست یافت. ظرفیت های بالقوه ایران در حوزه نفت و گاز و به ویژه صنایع بالادستی و پایین دستی پتروشیمی نیاز به حداقل 200 میلیارد دلار سرمایه گذاری برای جلوگیری از خام فروشی و افزایش سالانه صد میلیارد دلاری درآمد ملی دارد...ما ظرفیت بسیار ویژه و کم نظیری برای تولید برق از انرژی خورشیدی داریم و می توانیم به تولید 20 هزار مگاوات تولید برق از انرژی خورشیدی دست یابیم. موقعیت جغرافیایی و میزان تابش خورشید مزیت کم نظیری برای ایران خصوصا استان های اصفهان، یزد، کرمان، فارس و سیستان وبلوچستان است. در این استان ها بین 300 تا 320 روز تابش مناسب خورشید وجود دارد درحالی که کشورهای اروپایی و شرق آسیا از چنین مزیت ویژه ای برخوردار نیستند، ولی برنامه احداث ده ها هزار مگاوات نیروگاه خورشیدی در دست اجرا دارند.
                