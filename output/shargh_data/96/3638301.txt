چهار‌شنبه ۱۲ مهر ۱۳۹۶
-----------------------------------------
یادداشت
-----------------------------------------
هیولای گرسنگی بر مرکب تغییرات اقلیمی
-----------------------------------------

                    سازمان ملل متحد در گزارش اخیر خود از افزایش گرسنگان به 815 میلیون نفر که حدود 11 درصد جمعیت انسانی کره زمین را تشکیل می دهد، خبر داد. همین سازمان دو سال قبل عزم خود را برای ریشه کن کردن پدیده شوم گرسنگی در 15 سال آینده اعلام کرده بود، اما در دوسال اخیر نه تنها جهان به سمت کاهش گرسنگی حرکت نکرد، بلکه بر جمعیت 775 میلیون نفری گرسنگان در سال 2015 بیش از 40 میلیون نفر دیگر افزوده شد؛ پدیده ای که بر بستر نابرابری نظام جامعه بشری شکل گرفته است. گزارش مزبور علت این افزایش نگران کننده را تغییرات اقلیمی و پیامدهای کاهش منابع آب شیرین و عدم افزایش محصولات اساسی در مقایسه با افزایش جمعیت انسانی در این کره خاکی دانسته است. سازمان خواروبار جهانی، صندوق بین المللی توسعه کشاورزی، صندوق کودکان سازمان ملل متحد (یونیسف)، سازمان جهانی غذا و سازمان بهداشت جهانی در بیانیه ای مشترک با انتشار این گزارش اعلام کرده اند 155 میلیون نفر از این جمعیت را کودکان زیر پنج سال تشکیل می دهند و بیش از 93 درصد جمعیت گرسنگان در قاره های آسیا و آفریقا و بقیه در قاره آمریکا قرار دارند. کودکانی که از سوءتغذیه شدید رنج می برند هرساله تا 160 روز از سال را با بیماری پشت سر می گذارند. این تغذیه نامناسب نقش مهمی را در نیمی از 11 میلیون مورد مرگ ومیر سالانه کودکان جهان ایفا می کند. گرچه براساس این گزارش نزدیک به 480 میلیون نفر از شمار گرسنگان در مناطق جنگ زده و در معرض خشونت های داخلی قرار دارند، اما با ریشه یابی بسیاری از این اغتشاش ها به نظر می رسد عامل اصلی پدیده گرسنگی و به ویژه افزایش مخاطره آمیز آن در دو سال اخیر را باید در تغییرات اقلیمی و افزایش دمای زمین دانست. البته آمار جمعیت انسانی ای که در مدار بین گرسنگی و سوءتغذیه نسبی هستند، به مراتب از ارقام مورد اشاره بیشتر است. شاید یکی از تراژیک ترین رخدادهای ناشی از گرسنگی در انسان را بتوان از مستند سفر تاریخی ماژلان، دریانورد اسپانیایی، در اوایل قرن شانزدهم میلادی دانست؛ مجموعه ای دریانورد که با فرماندهی ماژلان در یک سفر دریایی طولانی از غرب اقیانوس اطلس راهی سواحل آرژانتین و نهایتا از تنگه ای (تنگه ماژلان) وارد اقیانوس آرام شدند. تقریبا همه ملوان هایی که زنده مانده بودند از فرط گرسنگی به خوردن گوشت مردگان و نهایتا به کشتن و زنده خواری همدیگر متوسل شدند. آیا روند افزایش گرسنگی چنین فرجامی را برای آینده جامعه بشری در پی دارد؟ اگر بپذیریم کشور ما در یکی از ملتهب ترین کانون های تغییرات اقلیمی و افزایش دما در جهان قرار گرفته، باید تا دیرتر نشده زنگ های خطر را به صدا درآوریم. اگر تاکنون دیوار درآمد منابع تجدیدناپذیر، بین خود و واقعیت ها جدایی نینداخته بود، چه بسا این صدا زودتر شنیده می شد. متاسفانه آینده بدون نفت و گاز کشورمان اکنون در بین دولبه قیچی افزایش تولید و از آن سو زوال منابع آب و خاک قرار گرفته است.راه حل مشکل، دعوت مردم به مشارکت در اعتدال مصرف است. همواره به خاطر داشته باشیم پیامد بحران گرسنگی فقط در مرگ ومیر خلاصه نمی شود. برای شرایط اجتماعی که از گسل های عمیق طبقاتی رنج برده و به سمت استقرار عدالت اجتماعی و نظام قسط سوق نمی یابد، خطر شورش گرسنگان و آنارشیسم می تواند تمامی دستاوردهای اخلاق و تمدن بشری را هم تهدید کند. با پیش بینی چنین فرجامی است که بیش ازپیش به نقش توسعه کشاورزی همراه با بهره وری حداکثری، پایداری منابع و بستر حیات و نیز جامعه مصرف کننده ای که بیش از داشته ها و قابلیتش بر طبل زیاده خواهی نکوبد، پی می بریم.
                