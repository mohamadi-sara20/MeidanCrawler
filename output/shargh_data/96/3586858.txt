چهار‌شنبه ۱۴ تیر ۱۳۹۶
-----------------------------------------
سرمقاله
-----------------------------------------
توتال فرصت موفقیت اعتدال گرایی در زمینه بین المللی
-----------------------------------------

                    زمانی که اندیشکده «مرکز امنیت نوین ایالات متحده» (CNAS) مفهوم کارآمدی تحریم های سیاسی و اقتصادی را به عنوان یکی از ابزارهای نوین سیاست خارجی ایالات متحده، به دولت ترامپ معرفی کرد، هشدار داد که رویکرد یک جانبه گرای احتمالی آمریکا در پیشبرد منافع خاص ایالات متحده و بی توجهی به منافع اقتصادی و سیاسی بازیگران بزرگ جهانی می تواند همراهی جهانی به ویژه اروپایی ها را با سیاست های آمریکا تحت الشعاع قرار دهد. فضای تعارض کنونی بین الملل گرایان در مقابل ناسیونالیسم آمریکایی فرصت مناسبی برای بهره گیری کشورهایی است که مورد خصومت و دشمنی ایالات متحده قرار دارند. این مقاله به بررسی زمینه ها و ابعاد مختلف فرصت برای جمهوری اسلامی ایران و تحلیل چرایی و اثرات تصمیم شرکت توتال برای سرمایه گذاری در بخش انرژی ایران با وجود تهدیدهای Snap Back تحریم ها می پردازد.چرا اروپای متحد ترامپ را تهدید می داند؟ استقبال ترامپ از برگزیت (جدایی بریتانیا از اتحادیه اروپا)، خرسندی از تقویت جایگاه سیاسی طرفداران ملی گرای لوپن در انتخابات فرانسه، تسری تصمیمات و قوانین داخلی به کشورهای دیگر نظیر تحریم های جدید مصوبه سنا علیه روسیه که بر روابط اقتصادی این کشور با اتحادیه اروپا اثر منفی مستقیمی دارد، خروج از توافق آب وهوایی پاریس (COP21) با استناد به منافع اقتصادی یک جانبه ایالات متحده، پیگیری سیاست های حمایت گرایانه و گمرکی در حمایت از شرکت های آمریکایی که اهداف بنیادین تجارت آزاد براساس رقابت را بین اروپا و آمریکا با اختلال روبه رو می کند، تلاش های بازنگری در نفتا و تعاملات اقتصادی با کانادا و مکزیک، سیاست های ضد مهاجرتی داخلی، اختلافات تجاری ترامپ با چین، پیگیری ابزار تحریم در راستای منافع آمریکایی ها و به ضرر منافع دیگر کشورها نظیر تحریم های انرژی علیه روسیه برای بالابردن ریسک سیاسی و افزایش هزینه های واردات گاز اروپا از روسیه و جایابی برای عرضه ال ان جی آمریکایی، اروپا و دیگر قدرت های بزرگ را به این نتیجه رسانده که ترامپ برخلاف اوباما «سیاست هژمونیک گرایی خود را در قالب تعارض منافع و نه هم گرایی منافع ایالات متحده با دیگر کشورهای جهان قرار داده است». این سیاست آن چنان عریان به دنبال منافع اقتصادی خاص ایالات متحده بوده که بسیاری از نرم ها و هنجارهای نگرشی خود را نیز نقض کرده است؛ مثلا باوجود قرار گیری عربستان سعودی در فهرست ناقضان حقوق بشر گزارش سالانه وزارت خارجه آمریکا، فقط برای دوشیدن اقتصادی (سخن آقای ترامپ)، حاضر به انعقاد قرارداد فروش چند صد میلیارددلاری تسلیحات مدرن به عربستان می شود.این پدیده نوظهور ناسیونالیسم اقتصادی حمایت گرا و یک جانبه نگر، تهدیدی علیه رویکردهای اروپایی است که از اوایل دهه 1990 به دنبال تقویت هم گرایی و «اروپایی شدن» بوده و سعی دارد که نرم ها و قواعد همکاری جهانی برای مبارزه جمعی با تهدیدات مشترک و روندهای فزاینده هم گرایی سیاسی و اقتصادی جهانی را تقویت کند. تعهد اروپایی ها به برجام: واکنش متقابل رژیم های سیاسی بین المللی به شورش ترامپ همان طور که کوهین، متفکر نولیبرالیسم، بیان کرد، رژیم های بین المللی به واسطه هژمون ایجاد می شوند؛ اما با قوی شدن آنها، رفتارهای خود هژمون را نیز متاثر می کنند.اقدامات ترامپ در عصر جهانی شدن و تقویت رژیم های بین المللی، شورشی علیه رژیم های سیاسی، اقتصادی، نظامی و محیط زیستی است که در قالب سخنانی نظیر نپذیرفتن هزینه های اقتصادی ناتو، خروج از Cop21، استفاده از سیستم های مالی آمریکا به عنوان اهرم فشار علیه دیگر کشورها و تلاش برای بازنگری در تعهدات خود در توافق برجام به عنوان یک توافق بین المللی نشان داده شده است. در مقابل شورش ترامپ، رژیم های بین المللی تلاش می کنند که با اعمال قواعد، اصول و پایه های خود، رفتار یک جانبه نگر ترامپ را تعدیل کنند. تلاش اتحادیه اروپا برای حفظ و اجرائی شدن برجام به عنوان یکی از بازیگران رژیم های سیاسی و امنیتی نشانی از «اختلاف نظر عمیق بین چندجانبه گرایی بین المللی و یک جانبه گرایی ترامپ به ویژه بعد از خروج از Cop21» است. این تلاش برای حفظ و اجرائی شدن برجام را می توان در کنش اروپایی ها در ایفای یکی از تعهدات خود در متن برجام یعنی «کمک به بازگشت ایران به تجارت آزاد بین المللی» دانست که ورود شرکت توتال به بخش انرژی جمهوری اسلامی ایران یکی از نشانه های آن است. بحران کسب وکار شرکت های بین المللی نفتی (IOCs): فرصت راهبردی برای ایرانهمان گونه که پل استیونز در گزارش از موسسه چاتم هاووس بیان می کند، شرکت های نفتی بین المللی به دلیل تغییر قواعد کلی کسب وکار در گذشته نظیر داشتن لبه فناوری به نسبت شرکت های ملی، سرمایه مالی و مدیریتی، بوک کردن ذخایر بزرگ برای بالابردن ارزش سهام خود، با ورود شرکت های کوچک و تخصصی، قیمت های پایین انرژی و چشم انداز تداوم آن برای بازگشت سرمایه، تصمیم شرکت های ملی برای مدیریت میادین بزرگ با استفاده از تخصص شرکت های کوچک و تخصصی و تغییرات جریان سرمایه از غرب به شرق و شرق به شرق، با بحران در کسب وکار حوزه انرژی در بخش بالادستی روبه رو شده و «تلاش زیادی در ازدست ندادن فرصت های اقتصادی مناسب در بازار انرژی کشورهایی با هزینه تولید کم نظیر خاورمیانه» دارند. در این شرایط توسعه بخش بالادستی ایران برای شرکت های بزرگ، فرصتی نیست که به راحتی برای آنها قابل چشم پوشی باشد. فرصت های راهبردی جمهوری اسلامی ایران در توافق نفتی با توتالمشارکت شرکت توتال در بخش انرژی ایران را نباید به عنوان یک «رخداد» قلمداد کرد؛ بلکه می تواند نشانه ای از یک «روند» باشد که می تواند اثرات عمیقی بر تحولات اقتصادی پسابرجام ایران داشته باشد. مهم ترین اثرات راهبردی ورود توتال به بخش انرژی ایران عبارت اند از: - ورود توتال به بازار انرژی ایران با توجه به ریسک های موجود تهدیدهای Snap Back ترامپ، رویه های قانونی لازم برای ورود شرکت های دیگر اروپایی و به ویژه شرکت های آسیایی را در عین وجود ریسک های سیاسی موجود ایجاد می کند.- بحران در کسب وکار بین المللی شرکت های بزرگ نفتی (نظر موسسه چاتم هاووس)، فرصت مناسبی را برای جذب این شرکت ها به بازار انرژی ایران فراهم می کند.- تعمیق وابستگی متقابل انرژی ایران از طریق شرکت های بزرگ نفتی با بازار جهانی، موضوع بازگشت تحریم ها را بر حسب سطوح وابستگی متقابل ایران و جهان دشوارتر می کند.- یک جانبه گرایی سیاسی، نظامی و اقتصادی ترامپ علیه جهان سبب تقویت رویکرد چندجانبه گرایی اروپایی ها در مخالفت با ترامپ شده است که حفظ و اجرای برجام از سوی اروپا یکی از نشانه های آن است.- ترامپ به دنبال لغو برجام با مسئولیت نقض آن از سوی ایران یا ناتوان کردن ایران در بهره گیری از مزایای اقتصادی آن در صورت اجرای برجام است. تداوم اهتمام ایران در اجرای مفاد برجام و ندادن بهانه نقض به ترامپ، می تواند جبهه چندجانبه گرایی را علیه ترامپ تقویت کند.- اعتدال گرایی دولت روحانی در قالب بین الملل گرایی می تواند منجر به ایجاد امنیت شود. شرایط تعارض کنونی رفتاری (تکرار می شود تعارض رفتاری و نه ایدئولوژیک) بین ترامپ با جهان و اروپا فرصت مناسبی برای بین المللی شدن روند اعتدال گرایی دولت فراهم می کند.- بهبود مولفه های فضای کسب و کار حوزه نفت و اقتصاد کشور به طور اعم و پرهیز از تنش های سیاسی بعد از انتخابات ریاست جمهوری، می تواند زمینه های بهره گیری از فرصت بین المللی شدن در فضای تقابل ترامپ با جهان را بیشتر کند.- به هرحال: باید این موفقیت بزرگ را مرهون دیپلماسی اقتدارگرایانه آقای رئیس جمهور و تلاش های ارزشمند وزیر محترم نفت و وزیر کاردان امور خارجه دانست و به آنها خدا قوت گفت و در انتظار قراردادهای بعدی بود.
                