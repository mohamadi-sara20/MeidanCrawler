شنبه ۲۷ خرداد ۱۳۹۶
-----------------------------------------
سرمقاله
-----------------------------------------
جایگاه خوفناک روحانی
-----------------------------------------

                    روحانی در سال های پیش رو چه خواهد کرد؟ شاید بهتر است بگوییم سیاست داخلی ایران در آینده چگونه خواهد بود؟ آیا به سوی گسترش دموکراسی قدم برمی داریم یا شرایط جهانی دست به دست معضلات داخلی داده و به ناگزیر به فضای محدودتری خواهیم رفت؟ روحانی در این میان چه نقشی دارد و اصلاح طلبان چه سازوکاری برای آینده اندیشیده اند. اگر تا دیروز به هر دلیلی می شد از پاسخ گویی به این سوال ها سر باز زد، امروز بی جواب گذاشتن این پرسش ها هزینه گزافی برای روحانی و اصلاح طلبان خواهد داشت. اوضاع واحوال با دهه گذشته تغییر اساسی کرده و بعید است، اگر مطالبات مردم تحقق نیابد...چون گذشته رفتار کنند و برای تحقق خواسته هایشان دل به جناح رقیب، اصولگرایان ببندند. دوران تازه ای در سیاست آغاز شده است؛ دور انی که دیگر بازی ماروپله در سیاست از کار افتاده و اگر جناح های سیاسی موجود این شرایط را درک نکنند و براساس تجربیات گذشته قدم بردارند، مردم آنان را ناامید خواهند کرد. از همین اکنون باید بر این تفکر که مردم ایران غیرقابل پیش بینی اند یا احساسی تصمیم می گیرند یا منفعت طلبانه، خط بطلان کشید و بیش از آنکه نگاه ها به سوی عملکرد مردم معطوف باشد، به خلق مردمی اندیشید که در آینده خواهند آمد؛ مردمی که اینک وجود ندارند، اما از پی کنش های سیاسی کنشگران سر برخواهند کشید. مردم، چه احساسی تصمیم بگیرند و چه منفعت طلبانه، این رویکرد در تصمیم گیری کلان آنان نقش اساسی ندارد. آنچه در پس پشت این تصمیم گیری ها رخ می دهد سیاستی است که آنان را خلق می کند و سپس آنان برای خودشان تصمیم سازی می کنند. بدون هیچ پرده پوشی و ابهام و عذر و بهانه ای، مطالبات مردم سر راست و روشن است؛ آنان خواستار رفاه نسبی شرایط زندگی شان هستند و می خواهند کرامت و شان انسانی شان حفظ شود. تحقق این مطالبات در سایه امنیت رخ خواهد داد، نه در فضای امنیتی. گاه برای ایمن ساختن جامعه با تشدید نظارت، فضای باز جامعه از دست می رود. آزادی های فردی و مدنی ناخواسته یا خواسته مورد تحدید قرار می گیرد. آنچه مردم را هراسان می کند، امنیتی کردن امنیت است که نوستالژی تلخی است به یادگار مانده از دهه های قبل. شاید در شرایط کنونی یکی از دشوارترین کارهای دولت روحانی ایجاد فضای امن برای مردم و جلوگیری از فضای امنیتی است. آنچه برژنیسکی را وامی دارد تا نگرانی اش را در مبارزه با تروریسم به کشورهای دموکراتیک گوشزد کند، سوءبرداشت از امنیت است. سوءبرداشتی که موجب امنیتی شدن جامعه می شود و شاهد مثال او کشوری به غیراز کره شمالی نیست که تبدیل به پادگانی بزرگ شده است. ایران نیز به شیوه خودش یکی از همین کشورهای دموکراتیک است. از این منظر هم دولت روحانی و اصلاح طلبان راه سختی در پیش دارند. هرکه بامش بیش برفش بیشتر. اینک جایگاه ریاست جمهوری، مجلس و شورای شهر را اعتدال گرایان و اصلاح طلبان در اختیار دارند. اگرچه برای به سامان کردن کارها و به سرانجام رساندن مطالبات راه دشواری پیش رو است، اما از سوی مردم هر عذر و بهانه ای در به سامان نشدن و به سرانجام نرسیدن پذیرفتنی نیست. بیش از آنکه کارایی و گفتمان اصلاح طلبان آنان را به قدرت رسانده باشد، هوش شهودی و تخیل خلاق جامعه ایرانی آنان را بر مسند نشانده است. مردم با درک وضعیت موجود به سویی گام برداشته اند تا تغییرهای بنیادی در جامعه به وجود آوردند. تخیل خلاق آنان احمدی نژاد را برکشید، اگر این تخیل، کابوس از آب درآمد گناه آنان نیست. مردم در پی تفاوت های بنیانی اند؛ برای رهایی از آدم ها و سیاست های کلیشه ای. این رویکرد تحلیل روی کارآمدن احمدی نژاد با شعارهای پوپولیستی را مخدوش می کند. یا باید از پوپولیسم ایرانی تعریفی دوباره کرد. بی شک تعریف مندکردن مفاهیم هم دردی از سیاست دوا نمی کند. باید «روشن سازی» کرد و پی برد که چه شد این گونه شد. خلاصه کردن احمدی نژاد در مفهوم پوپولیسم شاید ساده سازی تکنولوژی قدرت باشد و خوراک ذهن های تنبل. «روشن سازی سوق دادن مخاطب به دیدن امر غیر قابل تعریف است»،1 در سیاست، ما نیستیم که مسائل را طرح می کنیم بلکه مسائل است که گریبان ما را می گیرد. برای حل مسائل باید زاویه دیدی مناسب داشت و با نگاه انتقادی به سراغ کردارها و گفتارهای غیرعقلانی که عقلانی شده اند رفت و با تیغ عقل به جراحی شان پرداخت: «در واقع عقل مفهومی است برای غلبه بر خطا و پرهیز از خطر... عقل نیرویی است که در شکاف میان یک عقلانیت خاص و کردارهایی که این عقلانیت خاص در آن عمل می کند سربرمی آورد.... عقل به منزله نیرویی که از شکاف دانش سربرمی آورد و «دیگرگونه اندیشیدن» را ممکن می کند، همواره با اکنون در ستیز و دقیقا به همین معنا نابه هنگام است».2 اینک، زاویه دید دولت روحانی، مجلس و شورای شهر و در یک کلام استراتژی اصلاح طلبان چیست؟ چه برنامه ای برای مسائلی که گریبان آنان را گرفته است دارند. آیا می خواهند از شکاف بین کردارهای غیرعقلانی عقلانی شده با عقل طرحی نو دراندازند یا درصدند به بازی عقلانی جلوه دادن کلیشه های رایج بپردازند. هر زاویه دیدی به روابط تازه ای می انجامد. زاویه دید حسن روحانی برای کابینه جدید چیست؟ تکرار کلیشه های رایج یا اقدام و عمل برای پویایی استراتژی اصلاح طلبان، یک گام به جلو بدون برداشتن یک گام به عقب. چهارسال فرصت اندکی است و مهم تر از همه اینکه دیگر نمی شود با سیاست ماروپله مردم را تحریک یا قانع کرد. آنچه سیاست را زنده نگه می دارد عمل است. عمل به تئوری و باورها. منشا عمل هم دولت است. بی عملی یا بی انگیزگی در سازمان ها، وزارتخانه ها یا هر نهادی را می توان به هزارویک دلیل توجیه کرد. اما بی عملی دستگاه اجرائی کشور به هر دلیلی قانع کننده نیست. حسن روحانی راه سنگلاخی پیش رو دارد. راهی که بعید می دانم کسی آرزو کند که جای او باشد. مردی که زیر نگاه میلیون ها چشم برای تحقق مطالبات ریز و درشتشان است. مردمی که تنها امیدشان هنوز دولت روحانی است. این امیدها و دلبستگی ها خواب از چشم هر آدمی می رباید و جایگاهش را خوفناک می کند.پی نوشت ها: 1 و 2: تبارشناسی خاکستری، تاملاتی درباره روش فوکو، عادل مشایخی، نشر ناهید
                