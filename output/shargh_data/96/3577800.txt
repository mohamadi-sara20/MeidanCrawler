یک‌شنبه ۲۸ خرداد ۱۳۹۶
-----------------------------------------
سرمقاله
-----------------------------------------
ایران و هم گرایی علیه آمریکا و عربستان
-----------------------------------------

                    مواضع و اقدامات اخیر ضد ایرانی دولت و سنای ایالات متحده، اگرچه حاکی از یک برنامه ریزی قبلی بوده و با اقدامات پیشین ایالات متحده نیز متناسب است؛ اما تا حدی نیز تحت تاثیر مسائل اخیر در پیوند با برخی کشورهای عرب منطقه- به طور مشخص عربستان سعودی و امارات- اتخاذ شده است. آیا تحریم های جدید سنا و البته سخنان وزیر خارجه آمریکا، تاثیری بر اقدامات خصومت آمیز این دو کشور علیه ایران در سطح منطقه خواهد داشت؟ باید گفت هدف از این اقدام بیشتر ایجاد یک فضای روانی و تلاش برای بازگشت فضای ایران هراسی در منطقه است. با توجه به وضعیت عراق و سوریه که نسبت به گذشته دارای ثبات و پیشرفت های بیشتری در مبارزه با داعش هستند و تنش عربی اخیر که صف قطر، کویت و عمان را بیش از گذشته از سعودی ها و کشورهای اقماری آن جدا کرده است، سعودی ها و ایالات متحده از توان ضربه زدن کمتری به ایران برخوردارند. در جهان نیز این اقدامات، اثرگذاری گذشته را ندارد؛ به هر حال ایران به تازگی انتخاباتی با حضور قریب به 70 درصد مردم و یک رقابت جدی سیاسی را به نمایش گذاشته و دولت ایران در چهار سال گذشته، مسئولیت پذیری و حمایت از حل مسائل با دیپلماسی را در برجام و سایر حوزه ها به نمایش گذاشته است. برخلاف ایران، آمریکا اکنون وضعیت باثباتی ندارد و اغلب کشورهای جهان به غیر از دو، سه کشور عرب با سیاست و اقدامات رئیس جمهوری نامتعارف آن، موافق نیستند.بی اعتنایی ترامپ به پیمان های جهانی و رفتار ناپسند با همتایان خود در اروپا و سایر کشورها و اعضای گروه 20، بیش از گذشته اقدامات آمریکا را به چالش می کشد. حتی در خود آمریکا، انتخاباتی برگزار شد که تا مدت ها، عامل تشتت و چندگانگی بود و در خود حزب جمهوری خواه، تنش های بسیاری ایجاد کرده است. طیفی از جمهوری خواهان در کنار دموکرات ها در تلاش هستند سیاست های آمریکا نسبت به روسیه را تندتر کنند و شاهد این قضیه، نشاندن روسیه در کنار ایران در تحریم های اخیر سناست. رئیس جمهور آمریکا با نشستن بر سر میز عربستان در نخستین سفر خارجی خود، آمریکا را در یک تله بزرگ انداخت. همه از روابط عربستان با گروه های تکفیری و تروریست ها در منطقه و جهان آگاه هستند. حال آمریکا چگونه می خواهد خود را مدعی مبارزه با داعش و تروریسم نشان دهد؟ نداشتن تصویر روشن از ایران، منطقه و جهان از سوی ترامپ و تیم اطراف او اصلی ترین عامل اتفاقات اخیر است. آنان تصور می کنند برای فایق آمدن به شرایط داخلی، می توانند با ایجاد یک دشمن موهوم و تخیلی به نام ایران و تامین منافع مادی از کیسه برخی کشورهای عضو شورای همکاری خلیج فارس، مسائل داخلی خود را فرافکنی کنند. اقدام بسیار به موقع روزهای اخیر طیف های مختلف سیاسی در ایران در واکنش به مواضع و اقدامات اخیر هیئت حاکمه آمریکا، حتما این محاسبات غلط را بهتر نشان خواهد داد. محاسبات غلطی که در یکی، دو مرکز مطالعاتی آمریکا طراحی شده و تصور می کرد بین نیروهای مختلف و دستگاه های مختلف در ایران اختلاف دیدگاه های عمیق وجود دارد و ممکن است طرح چنین مصوبه ای در سنا، تعارض های داخلی را دامن بزند. توهمات فرزند خام پادشاه عربستان در منطقه نیز دنباله ای از اشتباهات محاسباتی ایالات متحده است. تصور او این بود که حمله به یمن و دامن زدن به مواضع رسانه ای علیه ایران، رقابت داخلی میان اعراب را کم رنگ خواهد کرد. امروز و بعد از بروز بحران روابط با قطر، اشتباه بزرگ سعودی ها خود را نشان داده است و تعداد زیادی از اعراب از اینکه تحت هژمون عربستان قرار بگیرند، نگران شده اند. از سوی دیگر با رفت وآمدهای گوناگون دیپلماتیک ایران با کشورهای صاحب نام جهان و توضیح آشکار شرایط منطقه و برخی ارتباطات پشت پرده، عربستان به عنوان عامل ثبات زدا مطرح شده و نمی تواند با بسیج امپراتوری رسانه ای در منطقه و جهان و رشوه های عظیم به ترامپ و تعدادی از اعضای کنگره و سنا، کار خود را پیش ببرد. جهان نسبت به رفتارهای عربستان بیش از گذشته حساس شده است.البته لابی های قدرتمند نفتی و گازی در ایالات متحده به دنبال ایجاد فضایی در منطقه هستند که تولید و صادرات نفت شیل را سودمند کنند و از طرف دیگر با ایجاد تنش در منطقه، به فروش تسلیحات ادامه دهد. بعد از فروش تسلیحات به عربستان، قطر به خریدار سلاح از آمریکا تبدیل شد و گام بعد هم سایر کشورهای متمول نفتی نظیر کویت و امارات، در صف خرید سلاح های آمریکایی قرار خواهند گرفت. ایران به عنوان یک کشور دموکراتیک، با ثبات و مسئولیت پذیر در ارتباط با کشورهای گوناگون، باید مجموعه ای از اندیشه ها و طرح ها را تبیین کند و مخاطراتی را که اتفاقات اخیر در آمریکا و منطقه برای اقتصاد، امنیت و صلح و ثبات منطقه و جهان در پی دارد، به جهانیان گوشزد کند. نگاه ترامپ و اکثریت جمهوری خواهان سنا و کنگره به روسیه، چین، ژاپن، کره و حتی اروپا و استرالیا حتما می تواند به وسیله ایران بهتر از قبل تبیین شده و راه را برای ائتلافی علیه خشونت و افراط گری تکفیری هموار کند.
                