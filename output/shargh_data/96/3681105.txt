دو‌شنبه ۴ دی ۱۳۹۶
-----------------------------------------
یادداشت
-----------------------------------------
بودجه زیر ذره بین
-----------------------------------------

                    شاید در هیچ دوره ای از تاریخ معاصر، بحث بودجه دولت این اندازه زیر ذره بین نگاه افکار عمومی قرار نگرفته بود. هنوز لایحه بودجه از پاستور به بهارستان نرفته بود که موجی از نقد و انتقاد نسبت به نحوه توزیع منابع بودجه به راه افتاد. تا اینجا باید گفت که یک اتفاق مثبت و امیدبخش افتاده است و از این همه حساسیت و نقد و نظر باید استقبال کرد، زیرا لایحه بودجه در تاریخ مدیریت اقتصادی کشور سرگذشت تلخ و اندوه باری داشته است. همواره تصور عمومی این بوده که تصمیم گیری ها درباره توزیع بودجه در لابی های پشت صحنه انجام شده است و به همین دلیل در فصل تنظیم و تصویب بودجه، نهادهای مختلف برای بالابردن سهم خود مقابل مجلس صف می بستند. این واقعیت تلخ را رئیس جمهور در روز تقدیم بودجه در صحن مجلس بیان کرد. او تاکید کرد که برای اولین بار دولت تصمیم گرفته همه ارقام و اطلاعات بودجه و نحوه توزیع آن را که از نگاه عموم پنهان می ماند، روی خروجی سایت دولت قرار گیرد. رئیس جمهوری در ادامه، از نهادها، جریان های سیاسی و فراکسیون های مجلس خواست تا دولت را در اصلاح و تحول نظام بودجه کشور همراهی کنند. بنابراین تردید نباید داشت که اگر قرار باشد دولت در وضع متلاطم امروز کشتی توفان زده اقتصاد را به ساحل آرامش برساند، باید تحولی در همین نقطه، یعنی نظام توزیع بودجه رخ دهد. وضعیت اقتصادی کشور و فشارها بر طبقات متوسط جامعه با هر زمان دیگری متفاوت است و چنانکه در دخل وخرج دولت و سایر مجموعه ها تغییری ایجاد نشود، خطر بروز یک وضعیت وخیم تر دور از ذهن نیست. بودجه سال 97 در حالی راهی بهارستان شده است که میزان درآمد حاصل از نفت، یعنی 114 هزار میلیارد تومان، فقط جوابگوی سه قلم از مخارج ضروری؛ یعنی حقوق و دستمزد، یارانه ها و طرح سلامت است.هنوز بسیاری از نهادها و موسسات ثروتمند از پرداخت مالیات معاف هستند. درآمدهای مالیاتی دولت در سال نودو هفت، 128 هزار میلیارد تومان پیش بینی شده است. 20 درصد معافیت مالیاتی دارند و 40 درصد دیگر فرار مالیاتی است و ایران یکی از بالاترین نرخ های فرار مالیاتی در جهان را دارد، اما مهم ترین ماموریت روحانی در غلبه بر دو آفت خطرناک «تبعیض و حیف ومیل بودجه»، به سهم شایان نهادهای فرهنگی برمی گردد. آن گونه که کارشناسان تاکید کرده اند، سال هاست چندین نهاد از ردیف بودجه فرهنگی سهم می برند، درحالی که منطق این ردیف بودجه و نیز اهداف و نتایج این کار برای افکار عمومی روشن نیست. آنچه روشن است، هرگونه اصلاح و جرح وتعدیل در این ردیف های بودجه با مقاومت های آشکار و پنهان روبه رو خواهد شد، اما قبل از این باید چند واقعیت مهم را مدنظر قرار داد:1- خزانه دولت برخلاف گذشته، انباشته از دلارها و درآمدهای نفتی نیست. دارایی دولت کاهش یافته است. درآمدهای مالیاتی و صادرات غیرنفتی نیز آن اندازه نیست که چاله های عمیق مشکلات اقتصادی را بپوشاند. مقام های دولت به صراحت اعلام کرده اند که دولت از جهت تامین منابع حداقلی برای اداره امور و گرداندن چرخ اقتصاد کشور دچار چالش است. در این وضعیت، کسری بودجه و برهم خوردن تراز دخل وخرج دولت تنها یکی از عوارض سنت بد بودجه نویسی گذشته است.2- مشکل رانت خواری و حیف ومیل منابع ملی واقعیت تلخی است که امروز در عصر رسانه صورتی عریان برای افکار عمومی پیدا کرده است. کسی نیست که خبر نداشته باشد چند دستگاه و کدام نهادها از ردیف نهادهای خاص، بودجه کلان دریافت می کنند بی آنکه کارکرد و سودمندی آنها روشن شده باشد یا در قبال سهم بودجه پاسخ گو باشند.3- در صورت ادامه توزیع فله ای بودجه، نه تنها خطر سقوط اعتبار دولت در چشم مردم وجود دارد، بلکه اعتبار نهادهای مربوطه نیز زیر سوال می رود. بنابراین روزهای حساس و خطیری پیش روی دولت وجود دارد و بودجه 97 را که به تعبیر روحانی در دنیای شفاف رسانه ها ارائه شده است، باید آزمون دولت و مجلس به حساب آورد. تدوین کنندگان لایحه بودجه در سازمان برنامه ریزی و مدیریت، اصلاحاتی بر مبنای واقعیت های درآمد و هزینه دولت در بودجه اعمال می کنند، اما متاسفانه گاهی در صحن مجلس سرنوشت متفاوتی پیدا می کند. اگر مجلس همراهی نکند، کاری برای اصلاح بودجه و توزیع عادلانه و منطقی آن از عهده دولت برنمی آید. این بار نیز انتظار نمی رود برخی دستگاه های خاص در لابی های درون مجلس از منافع خویش عقب نشینی کنند، اما رئیس جمهور در این مرحله برای شکستن دیوار تبعیض در نظام بودجه کشور یک یار نیرومند دارد و آن شبکه رسانه ای کشور و موج افکار عمومی است.
                