چهار‌شنبه ۱۰ آبان ۱۳۹۶
-----------------------------------------
type_unknown
-----------------------------------------
وزیر اطلاعات حلالیت طلبید
-----------------------------------------

                    شرق: سیدمحمود علوی اولین وزیر اطلاعاتی است که برای آنچه آن را قصور احتمالی در وظایف خود خواند، از ستمدیده یا ستمدیدگان عذرخواهی کرد. سیدمحمود علوی در نامه به عزت الله ضرغامی به جهت دستگیری و ایراد اتهام به طاهره قیومی تحت عنوان کلی از ستمی که بر این ستمدیدگان رفته، از آنها طلب عفو و بخشش کرده است.طاهره قیومی رئیس مرکز ارتباطات و تبلیغات دفتر رئیس جمهوری اسفند سال گذشته بازداشت و بعد از مدتی هم آزاد شد. عزت الله ضرغامی، در کانال تلگرامی خود در مطلبی پس از اشاره به سوابق قیومی، از ضرورت دلجویی و اعاده حیثیت از متهمان امنیتی رفع اتهام شده نوشته بود.ضرغامی دیروز در کانال تلگرامی و دیگر صفحاتی که در فضای مجازی دارد، در متنی با عنوان تشکر از نگارش نامه وزیر اطلاعات به خود خبر داده و نوشت:«وزیر محترم اطلاعات، پس از مطالعه یادداشت قبلی من در مورد ضرورت اصلاح فرایندهای امنیتی و انتقاد از برخورد غیراصولی با سرکار خانم طاهره قیومی، رئیس مرکز ارتباطات، اطلاع رسانی و تبلیغات ریاست جمهوری نامه ای خطاب به من مرقوم فرمودند. محتوای این نامه طلب عفو و حلالیت است. از جناب آقای علوی عزیز که شجاعت و جسارت این اقدام تاریخی را داشتند صمیمانه سپاسگزاری می کنم. رفتار ایشان در نظام جمهوری اسلامی ماندگار خواهد شد. در اینجا مسئله فرد و شخص نیست بلکه اصلاح رویه هایی است که فارغ از اختلافات جناحی همیشگی که بلای جان مردم شده، نیاز جدی امروز جامعه در برقراری عدالت اسلامی است».ضرغامی در ادامه این مطلب بخش هایی از نامه علوی را منتشر کرده و نوشته است: «موارد مهم دیگری هم در نامه هست که به نوعی درددل جناب آقای علوی نسبت به این فرایند نادرست است. شاید روزی لازم باشد که آن هم افشا و روشن شود».در نامه علوی خطاب به ضرغامی به نقل از کانال تلگرامی او آمده است: «مرقومه حضرت عالی را درخصوص سرکار خانم طاهره قیومی در کانال های تلگرامی ملاحظه کردم و بر احساس انسان دوستانه و عاطفه دلسوزانه حضرت عالی درود فرستادم. این جانب در چند سال حضور در دولت یازدهم که ایشان در سمت رئیس مرکز ارتباطات ریاست جمهوری فعالیت می کردند، غیر از نجابت و متانت و اهتمام و جدیت و خدمت از ایشان چیز دیگری ندیدم».در ادامه این نامه آمده است: «رسول اکرم(ص) می فرماید: از آه و دعای مظلوم بترسید؛ زیراکه حق خود را از خدا می طلبد و خدا حق هیچ حق داری را پایمال نمی کند و نیز می فرماید از آه ستمدیده بترسید گرچه کافر باشد؛ زیرا بین دعای مظلوم و اجابت خدا حجاب و حائلی وجود ندارد. اگر این خدمتگزار کوچک مردم، در این ستمی که بر این ستمدیدگان رفته، قصور یا تقصیری داشته باشد، امیدوارم این ستمدیدگان ما را مورد عفو و بخشش کریمانه خود قرار دهند. اذعان به قصور در دنیا بهتر از گرفتاری آخرت است که سیدالشهدا(ع) فرمود: «العار اولی من دخول النار» شرمساری و پذیرش سرافکندگی بهتر از گرفتارشدن آتش دوزخ است». ضرغامی چه نوشته بودضرغامی در مطلب قبلی خود متذکر شده بود وقتی از متهمی رفع اتهام می شود، اگر این اتهام اشاعه پیدا کرده باشد باید از متهم اعاده حیثیت شود. او از مجلس خواسته بود قانونی در این زمینه تصویب کند. او نوشته بود: «دستگاه های امنیتی برای انجام ذاتی ماموریت های خود موظف به جلب و بازجویی از افراد مظنون هستند که این اقدام باید با حکم قاضی و رعایت شئون اسلامی، اخلاقی و انسانی صورت گیرد. طبیعی است که اگر در این فرایند از افراد مظنون رفع اتهام شد، باید از آنان عذرخواهی شود و اگر در حاشیه دستگیری، اخبار و شایعاتی علیه آنان ایجاد شده باشد، صراحتا توسط دستگاه های مربوطه تکذیب شود. پیشنهاد می کنم مجلس شورای اسلامی با قید فوریت ماده واحده ای در این خصوص تصویب کند». او با اشاره به بازداشت قیومی نوشته بود: «همه دستگاه های اطلاعاتی، امنیتی و قضائی هم به این نتیجه رسیدند که ایشان (قیومی) بی گناه است ولی هیچ کس حاضر نیست این بی گناهی را مکتوب کند که او بتواند به حیات طبیعی و ادامه خدمت خود برگردد. ای کاش حمایت هایی که از برخی متهمان وابسته به آنان می شود از این مدیران بی پشتوانه هم صورت می گرفت».بعد از آن بود که علوی به عنوان اولین وزیر اطلاعات تن به عذرخواهی و طلب عفو و بخشش داد. در این میان چند وقتی است که فضای حلالیت خواهی در شرایط سیاسی کشور راه افتاده است. پیش تر آیت الله حائری شیرازی هم که در بستر بیماری است، از رئیس دولت اصلاحات و حجت الاسلام ری شهری به واسطه سخنانش در آستانه انتخابات خرداد 96 طلب حلالیت کرده بود. بعد از آن حلالیت گرفتن به هشتگی در فضای مجازی تبدیل شد و مخاطبان با یادآوری برخی موضوعات روز یا گذشته، حلالیت را هشتگ زدند.
                