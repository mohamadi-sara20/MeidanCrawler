پنج‌شنبه ۹ آذر ۱۳۹۶
-----------------------------------------
یادداشت
-----------------------------------------
درس هایی از تجربه یک زلزله ویرانگر
-----------------------------------------

                    وقوع زلزله ای در استان های گیلان و زنجان در سی ویکم خرداد 1369 سبب شد تا من که در آن زمان در بنیاد مسکن انقلاب اسلامی فعالیت می کردم، با پشتیبانی مدیریت وقت (مهندس عباس آخوندی) به منطقه آسیب دیده سفرهای متعددی داشته باشم. مشاهده آنچه به عنوان عملیات امداد و اضطرار و بعدها در دوره اسکان موقت و بازسازی در جریان بود، موجب شد «ثبت تجربه مدیریت فاجعه زلزله منجیل» در دستور کار قرار گیرد. کتابی از اولین گزارش های این پروژه در تعداد محدودی در شهریورماه 1372 منتشر شد. توجه به بخش های بسیار کوچکی از آنچه در فصل سوم کتاب با عنوان «درس هایی از تجربه زلزله منجیل» نوشته شده [عینا نقل می شود]، درباره وقایع قابل مشاهده در زلزله کرمانشاه نشان می دهد که ما از تجربیات گذشته به قدر کافی نمی آموزیم و با وقوع فاجعه های طبیعی مکرر همان اشتباهات را تکرار می کنیم: «به محض انتشار خبر زلزله، سیل مردم و کالاها به منطقه آسیب دیده سرازیر شد. حضور نیروهای داوطلب نشانه یکدلی و همبستگی ملی بود که می بایست با مدیریت صحیح امور، این انگیزه ها را به کار گرفت(صفحه 112). انجام فعالیت های چشمگیر و سریع، برای کاهش فشارهای سیاسی و اجتماعی ممکن است لزوما به صلاح مردم در زمان حال و آینده نباشد...حضور سازمان های امدادی (دولتی و غیردولتی) متنوع با فلسفه و روش های اجرائی خاص خود، اقدامات مدیریت فاجعه را دشوار تر کرده بود» (صفحه 113). با توصیف آنچه مشاهده و ثبت شده، پیشنهادات بسیاری ارائه شده که در اینجا فقط به چند مورد آن که مربوط به «دوره امداد و نجات» پس از زلزله است، اشاره می شود: «بیشترین تلاش و هزینه را باید در امر برنامه ریزی و آمادگی قبل از فاجعه کرد (صفحه 112)... ولی به هرحال اگر فاجعه ای رخ داد، در امر برنامه ریزی و اقدامات ضروری پس از فاجعه، توجه به نکات زیر ضروری است (صفحه 113): برای ورود مردم به منطقه آسیب دیده باید معیارهایی را مشخص کرد و از ورود افراد (هرچند خیرخواه) به منطقه آسیب دیده جلوگیری کرد. برنامه ریزان و سازمان های امداد، مسائل و مشکلات را باید از دید آسیب دیدگان فاجعه ببینند. آسیب دیدگان فقط بهره برداری کننده از برنامه ها و اقدامات نیستند، بلکه باید مشارکت کنندگان فعال در تمامی فرایند برنامه باشند. نیروهای لازم در دوره امداد فوری حتما باید آموزش های لازم را برای کمک های اولیه و نجات دیده باشند. خروج مجروحان و آسیب دیدگان از منطقه باید با ثبت حداقل اطلاعات باشد. مکان تخلیه مجروحان باید ثبت شود. باید از درخواست کمک های امدادی از مردم یا هرگونه امکانات، قبل از تایید قطعی این نیازها [توسط مدیریت فاجعه] خودداری کرد. پذیرفتن هر آنچه هرکسی می آورد (با قبول حس نیت و محبت آنها) برای آسیب دیدگان ممکن است مفید نباشد...». شاید فرق ما با مردمان سایر کشور ها مثل ژاپنی ها در این است که آنها از تجربیات گذشته می آموزند و ما «حال» را درمی یابیم!
                