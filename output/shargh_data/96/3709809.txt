چهار‌شنبه ۲ اسفند ۱۳۹۶
-----------------------------------------
یادداشت
-----------------------------------------
دیده بانان را نرانیم
-----------------------------------------

                    کنشگران و دلسوزان پایداری زمینه حیات ایران، دیده بانانی هستند که عوامل و فرایندهای تخریب در این عرصه را بیش از دیگر هم وطنان با قلم، قدم و سخن پایش می کنند؛ بنابراین اطلاق «طرفداران محیط زیست» برای این دیده بانان، توصیفی گمراه کننده است. آنان هرگز زندگی را فقط برای خود و بیش از همزیستان دیگر طلب نکرده و تلاش آنها معطوف به حراست از زمینه ای است که تنوع صاحبان حیات از جمله انسان را در خود می پروراند. نگاه و سمت گیری آنان با فعالان سیاسی یا هواداران یک تیم ورزشی تفاوتی اساسی دارد. جناح های سیاسی می کوشند با رقابت هایی حتی تا مرز خصومت، سلطه خود بر رقیب را سامان داده و همواره پیروز میدان باشند؛ اما کنشگران عرصه حیات در مسیر رسیدن به هم گرایی هرچه بیشتر با تنوع اجتماعی فعالیت کرده و پیروزی برای آنها در راستای این هدف، مفهومی جز رفاقت حتی با مخالفان فکری و سلیقه ای خود ندارد. باور دارند نه تنها گروه های مختلف انسانی بلکه همه تنوع زیستی در یک کشتی به سوی ساحل مشترک در حرکت اند. دیده بانان پایش زندگانی به گروه های کوه نوردی شباهت دارند که موفقیت را در صعود همگانی دانسته و همواره تواناترین آنها در پشت تیم حرکت می کنند. صاحبان کرسی و سیاست در نظام مدیریتی کشور نیز که حساسیت و مسئولیت امنیتی دارند، تاکنون بر این نکته وفاق داشته اند که این دیده بانان عرصه حیات از هر نحله و اندیشه سیاسی، جز در راستای منافع ملی گام نمی گذارند. پس باید بر سر این حافظان درونی چتری از حمایت و امنیت خاطر کشید. حامیان زندگی اگر گاه زبان و هشدار تلخی هم داشته اند؛ اما دغدغه شیرینی حیات برای همگان را دارند. رخدادها و اخبار اخیر درباره جمعی از فعالان زیست و حیات کشور به گونه ای رسانه ای و در مصاحبه های مسئولان مربوطه بازتاب یافت که با تلاش های بی شائبه اکثر قریب به اتفاق این نیروهای داوطلب، همسو نیست و فارغ از هرگونه داوری درباره رخداد بازداشت تعدادی از حامیان حیات و مرگ یکی از چهره های سرشناس آن در زندان (که هدف این نوشتار نیست) می تواند پیامدهای ناخوشایندی در انگیزه این دیده بانان بی ادعا داشته باشد. آیا با وجود این نگرش ها، از این پس این دیده بانان می توانند به وظایف داوطلبی خود با آسودگی خاطر ادامه دهند؟ فراموش نکنیم ایران در مقطعی از تاریخ طبیعی خود قرار دارد که به دمای ایران بر اثر غفلت و بعضا رویکردهای غیرعلمی در کانون های حیات، افزوده شده و تالاب ها به عنوان گنج های زیستی، در معرض ویرانی کامل قرار دارند. درباره آنچه بخشی از مردم و مسئولان بر سر تعادل طبیعت ایران آورده اند، تاکنون بسیار گفته شده و در گنجایش این فشرده نیست؛ تخریبی که در این بزنگاه سخت نه برای آیندگان که حتی برای نسل فعلی نیز نگرانی ایجاد کرده است. ادامه پرانگیزه و خستگی ناپذیر این دیده بانان که امید می رود به زودی همه ایرانیان را در بر بگیرد، در گرو فضای امن و نگاه مثبت ارکان کشور به آنان است.
                