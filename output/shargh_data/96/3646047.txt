سه‌شنبه ۲۵ مهر ۱۳۹۶
-----------------------------------------
type_unknown
-----------------------------------------
قاضی مقیسه: زنجانی گفت پول دارم یک ریال هم نمی دهم
-----------------------------------------

                    پانزدهمین جلسه رسیدگی به پرونده موسوم به فساد نفتی، در حالی روز گذشته در شعبه 28 دادگاه انقلاب به صورت علنی برگزار شد که قاضی مقیسه در پایان آن از بابک زنجانی نقل قولی را آورد. او در جمع خبرنگاران گفت: «در جلسه مواجهه زنجانی با متهمان ردیف دوم و سوم پرونده، او صریحا اعلام کرد پول دارم و یک ریال نمی دهم و این سخن ضبط شده است که حکم اعدام برای وی صادر شده و اجرای حکم به دست مسئولان است. اگر توضیحاتی را وکلا داشته باشند، به شعبه 28 ارائه می دهند و سپس ختم رسیدگی به پرونده را اعلام می کنیم». بیست وهفتم شهریور، در چهاردهمین جلسه دادگاه تجدیدنظر متهمان پرونده فساد نفتی بود که بابک زنجانی در دادگاه حاضر شد تا در مورد مشارکت «ح.ف.ه»، متهم ردیف سوم پرونده در بانک «fiib» و فروش آن به بانک ملت صحبت کند، اما در نهایت با توجه به درگیری لفظی او با مهدوی، وکیل شرکت نفت، از سوی قاضی مقیسه از جلسه دادگاه اخراج شد.در حاشیه جلسه دیروز، قاضی مقیسه با اشاره به اینکه اگر وکلا مطلب و توضیحاتی نداشته باشند، مطابق ماده 307 قانون آیین دادرسی کیفری اقدام به صدور حکم خواهد شد، اعلام کرد: «پس از اعلام ختم رسیدگی به پرونده و مشورت با قضات پرونده، در مدت یک هفته مطابق قانون حکم صادر می شود و حکم صادره به مدت 20 روز قابل فرجام خواهی است».این حکم می تواند مهر پایانی باشد بر پرونده ای که با بازداشت بابک زنجانی از دی سال 92 آغاز شده بود؛ بازداشتی که دادستان تهران دلیل آن را اتهامات زنجانی در سه حوزه کارگزاری ارز، اقدامات در مورد نفت و فعالیت در حوزه تجارت اعلام کرده بود. عباس جعفری دولت آبادی، همچنین دیگر اتهامات زنجانی را واریزنکردن پول از طریق سوییفت عنوان کرد که چنین پرونده ای را درباره تامین اجتماعی و بانک مسکن هم دارد.به این ترتیب قرار مجرمیت دوهزارصفحه ای بابک زنجانی با 209 جلد کیفرخواست که با ملزومات آن هر جلد 200 صفحه داشت، گشوده شد و در 11 مهر سال 94 اولین دادگاه بابک زنجانی به ریاست قاضی ابوالقاسم صلواتی، در شعبه 15 دادگاه انقلاب اسلامی به اتهام افساد فی الارض از طریق اخلال در نظام اقتصادی کشور با تشکیل و رهبری سازمان یافته به منظور ارتکاب جرائمی مانند جعل سند، پول شویی با علم به موثربودن در ضرر به کشور، کلاهبرداری در سطح گسترده از شرکت نفت، سازمان تامین اجتماعی و بانک مسکن، جعل 24 فقره اسناد و صورت حساب بانکی، استفاده از اسناد مجعول و پول شویی به مبلغ هزارو 967 میلیون یورو، برگزار شد. این محاکمه در 25 جلسه علنی و یک جلسه غیرعلنی برگزار شد. 16 اسفند 94 بود که سخنگوی قوه قضائیه اعلام کرد بابک زنجانی و دو متهم دیگر پرونده فساد نفتی در دادگاه بدوی به اعدام محکوم شده اند. همچنین این سه متهم به رد مال مربوط به شرکت ملی نفت ایران و جزای نقدی معادل یک چهارم پول شویی نیز محکوم شده اند. 16 فروردین 1395 نیز حکم اعدام بابک زنجانی ابلاغ شد. اول خرداد همان سال لایحه فرجام خواهی او به شعبه 15 دادگاه انقلاب ارائه شد، اما در نهایت دیوان عالی کشور در 13 آذر، حکم اعدام بابک زنجانی را تایید کرد، ولی حکم اعدام حمید فلاح هروی و مهدی شمس زاده، متهمان ردیف دوم و سوم این پرونده، نقض و به شعبه هم عرض ارجاع داده شد. 12 بهمن ماه 1395 نیز وکیل بابک زنجانی از ابلاغ کامل حکم اعدام به او خبر داد.همین نقض حکم دو متهم دیگر، زمانی را برای بابک زنجانی فراهم کرد تا بتواند برای بازپرداخت بدهی خود اقدام کند. سخنگوی دستگاه قضا هم در آذر سال 95 گفت: «بابک زنجانی اخیرا نامه هایی نوشته مبنی بر اینکه افرادی هستند که این پول را می دهند». رسول کوهپایه زاده، وکیل بابک زنجانی، هم قبل از صدور حکم قطعی، از حضور شرکای خارجی بابک زنجانی در تهران خبر داده و تنها راه قانونی ممکن را که هم تضمین برگشت پول ها و هم موجب رعایت قانون باشد، تبدیل قرار بازداشت موکل به قرار وثیقه دانسته بود؛ اتفاقی که هیچ گاه نیفتاد و با توجه به رایزنی هایی که سه وزارتخانه امور خارجه، نفت و اطلاعات انجام دادند، تاکنون هیچ کدام از بدهی های او از خارج به کشور برنگشته است.خردادماه امسال بود که رئیس کل دادگستری استان تهران از اعترافات «ع.ز» در مورد این پرونده خبر داد که می تواند بر روند نهایی پرونده بابک زنجانی و سرنوشت همدستان او تاثیر بگذارد. «ع.ز» که در کارها و امورات بابک زنجانی نقش فراوانی داشت و بارها در دادگاه نام او برده شد، در 26 اسفند سال گذشته در خارج از کشور دستگیر شد. در زمان شروع دادگاه تجدیدنظر دو متهم ردیف دوم و سوم پرونده فساد نفتی شایعاتی مطرح شد که پای او نیز به این دادگاه باز خواهد شد که چنین اتفاقی نیفتاد.به نظر می رسد پانزدهمین جلسه رسیدگی به اتهامات «ح.ف.ه» و «م.ش» پایانی باشد بر دادگاه تجدیدنظر و همچنین روشن شدن سرنوشت بابک زنجانی؛ فردی که بارها صدای دولتمردان کابینه حسن روحانی را درآورده و حتی نام او به مناظرات انتخابات ریاست جمهوری دوره دوازدهم هم کشیده شد. در همان ایام انتخابات بود که بیژن زنگنه، وزیر نفت، در سخنرانی اش گفت: «بابک زنجانی ساعتی یک میلیون و 80 هزار تومان پول مملکت را بالا کشیده است. الان هم راحت می چرخد، به ریش همه ما می خندد و زبانش هم از ما درازتر است. هفته ای یک بار هم از ما شکایت می کند که چرا به من اتهام دزدی زدید!». در پانزدهمین جلسه دادگاه تجدیدنظر چه گذشت؟به گزارش ایسنا، قاضی مقیسه در ابتدای جلسه دادگاه با اشاره به لایحه دفاعیه متهم ردیف دوم پرونده گفت: «با توجه به برگزاری 14 جلسه علنی دادگاه وقت به اندازه کافی به متهمان داد، اما با کمال تعجب در لایحه تقدیمی یکی از وکلای متهمان اعلام شده که دادگاه فرصت کافی در اختیار وکلا قرار نداده است. این گونه صحبت کردن ها سزاوار وکیل نظام جمهوری اسلامی نیست. هر چیزی را بیان نکنید و این سخنان واهی در شان وکلا نیست». قاضی مقیسه پس از قرائت اتهامات «ح.ف.ه»، متهم ردیف سوم پرونده، از او خواست تا در جایگاه قرار گیرد و از خود دفاع کند.میرسجاد سعیدمهر، وکیل «ح.ف.ه»: پس از مطالعه دقیق پرونده و استماع دفاعیات مشخص شد موکلم از بسیاری از اتهامات مندرج در کیفرخواست مبراست و به استناد اسناد پرونده ثابت می کنم آنچه درخصوص اتهامات موکلم بیان شده، به اتکای مستندات پرونده است و موکلم هیچ نقشی در عملیات کلاهبرداری و پول شویی متهم ردیف اول نداشته که در جریان رسیدگی دادسرا از این مسئله مهم غفلت شده است. نتیجه گیری دادسرا درباره موکلم اشتباه بوده و آنچه از مستندات ارائه کردیم، گم شده است.قاضی: دفاعیات موکلتان در پرونده موجود بوده و گم نشده است. ضمن اینکه در دادگاه قبلی قاضی محترم پرونده این دفاعیات را قبول نکرده و براساس آن حکم اعدام صادر کرده است. در لایحه وکیل آقای «م.ش»، متهم ردیف دوم، جز یک سری اتهامات به دادگاه نکته دیگری وجود ندارد و از این حرف شما که می گویید اطلاعات گم شده، متوجه می شویم وکلا پرونده را مطالعه نکرده اند.سعیدمهر: گلایه ما از دادگاه این است که صد صفحه لایحه دفاعیه آیا نیاز به یک صفحه پاسخ نداشت.قاضی: قضات دیوان عالی رای صادره را درباره این پرونده با دقت بررسی و حکم را تایید کرده اند، اما حالا سه وکیل «ح.ف.ه» حرف هایی می زنید که واقعیت ندارد. اوراق گم نشده و یک خط هم جایی نرفته، شما باید در دادگاه نظام اسلامی درست صحبت کنید، این حرف ها به منزله متهم کردن دادگاه به برداشتن اوراق پرونده است، اقرار کنید اشتباه کردید.سعیدمهر: سابقا این اتهامات در 26 جلسه دادگاه مطرح و هر سه متهم به اعدام محکوم شدند، اما شعبه تجدیدنظر احکام این دو متهم را به استناد اینکه از اخلال در نظام اقتصادی علم و اطلاع نداشتند، نقض کرده است. در کیفرخواست موکلم سه عنوان اتهامی افساد فی الارض و مشارکت در کلاهبرداری «اچ کی» و تامین اجتماعی و مشارکت در پول شویی آمده است که مستندات قانونی کیفرخواست تاریخ وقوع جرائم را سال 91 اعلام کرده است. اولا اتهامات مربوط به جعل های گسترده که به متهم اصلی نسبت داده شده بود حتی یک مورد هم به موکلم نسبت داده نشده بلکه متهم ردیف اول در بیشتر اتهامات به تنهایی متهم شناخته شده است. به موکلم کلاهبرداری از شرکت نیکو نسبت داده نشده و اتهامات پول شویی موکلم براساس اسناد دفتری ثبت شده که نیاز به بازنگری مجدد دارد.قاضی: آقای وکیل در جلسات گذشته دادگاه خواب بودید که مطالب خارج از موضوع مطرح می کنید. درباره موضوع اتهامات موکلتان صحبت کنید و با حرف های خارج از موضوع وقت دادگاه را نگیرید.سعیدمهر: من در جلسات گذشته خواب نبودم و حتی در 26 جلسه دادگاه گذشته حضور داشتم و آنچه می گویم براساس مندرجات کیفرخواست و در دفاع از موکلم است.قاضی: موکل شما برای چه در تاسیس بانک fiib نقش داشته و پول نفت را کجا برده است؟ شما وکیل نظام جمهوری اسلامی ایران هستید، مراقب سخنانتان باشید.سعیدمهر: آقای قاضی از پشت کوه نیامده ایم.قاضی: وقت دادگاه را به تخیلات واهی خودتان نگذرانید.سعیدمهر: از خدا برای شما طلب صبر می کنم. آقای زنجانی در تحقیقات بازپرسی اعلام کرده امضاهای اسکن شده «ح.ف.ه» به این دلیل بوده که «ح.ف.ه» در مسافرت بوده، در صورتی که موکلم اصلا این موضوع را نپذیرفته است و موضوع اسکن امضاهای «ح.ف.ه» یک ادعا از سوی زنجانی است؛ بنابراین دادگاه باید از او دلیل بخواهد و صرفا نباید به اظهارات او توجه کند.قاضی: آقای وکیل براساس اظهارات «ح.ف.ه» او این اجازه را به زنجانی داده است که امضاها را اسکن کند و بنابراین پای تمام قراردادها امضای این فرد وجود دارد.سعیدمهر: حسب تحقیقات انجام شده این اقدام از سوی زنجانی صورت گرفته و نشان می دهد بسیاری از قراردادهای بانکی منعقدشده دارای تاریخ های غیرواقعی هستند. یعنی در یک روز 11 سند جعلی درست کرده که همگی از سوی زنجانی بوده و همه این سندها دارای تاریخ های متفاوت بودند. اگر «ح.ف.ه» به آقای زنجانی اجازه استفاده از امضا داده است برای چه بابک زنجانی در یک روز 11 سند با 11 تاریخ متفاوت جعل کرده و این نشان می دهد موکلم از اسکن و سوءاستفاده از امضاهایش اطلاع نداشته است. یکی دیگر از اتهامات موکلم کلاهبرداری از سازمان تامین اجتماعی بوده و حسب اظهارات زنجانی او قصد داشته با خرید شرکت های سازمان تامین اجتماعی ارز به داخل وارد کند و در آن مقطع سازمان تامین اجتماعی به دلایل خاص خود، قصد فروش تعدادی از شرکت های خود را داشته است. همچنین کشور نسبت به واردشدن ارز در آن شرایط تمایل خود را اعلام کرده بود. موکلم نقشی در ایجاد انگیزه برای خرید شرکت های تامین اجتماعی از سوی بابک زنجانی نداشته است.قاضی: موکل شما برای خرید شرکت های سازمان تامین اجتماعی کار کارشناسی انجام داده و به زنجانی می گفته که کدام شرکت ها سودآور هستند، حتی پای قراردادها و تفاهم نامه ها را نیز امضا کرده است. در جریان خرید شرکت های سازمان تامین اجتماعی موکلتان شبانه و به دستور زنجانی از مشهد به تهران می آید و چک های صادرشده توسط مرتضوی را از او تحویل می گیرد؛ لذا نگویید که او در خرید شرکت ها نقشی نداشته است، لطفا به اظهارات موکلتان در جلسات قبلی توجه کنید.سعیدمهر: موکلم به دلیل اینکه عضو هیئت مدیره شرکت هلدینگ بوده پای تفاهم نامه ها را امضا کرده و امضای یک تفاهم نامه به تنهایی جرم نیست.قاضی: اگر موکل شما شریک زنجانی نبود و در کلاهبرداری ها شرکت نداشته، پس چرا رفته چک ها را از مرتضوی گرفته و به عنوان تسویه بدهی به شرکت نفت داده است.سعیدمهر: موکلم چک ها را به دستور زنجانی گرفته و به آقای میرکاظمی تحویل داده و میرکاظمی هم در جریان خرید و فروش شرکت های سازمان تامین اجتماعی بوده و موکلم هیچ گونه آگاهی از نیت زنجانی نداشته است. او حتی نمی دانسته که حواله های بانکی زنجانی جعلی است، حتی کارمندان بانک هم متوجه جعلی بودن حواله ها نشده بودند.در ادامه فلاحتی، یکی دیگر از وکلای متهم ردیف سوم، با حضور در جایگاه گفت: مشارکت در کلاهبرداری از شرکت نفت و وزارت نفت برای موکلم مصداق ندارد؛ زیرا موکلم تمام کارهای خود را به طور کامل گزارش می داده است. بر اساس قانون، هر فردی از راه حیله و تقلب مردم را با روش های مختلف فریب دهد کلاهبردار محسوب می شود یعنی کلاهبرداری از مردم مدنظر بوده است نه کلاهبرداری از مسئولان کشوری! اگر تحریم ظالمانه نبود هیچ زمان دولتمردان با افراد و شرکت های خصوصی معامله نمی کردند و فرصت نمی شد که دشمنان به نظام ضربه بزنند. در کیفرخواست آمده که کلاهبرداری از شرکت اچ کی صورت گرفته، باید پرسید اگر این شرکت خصوصی است پس اموال بیت المال برای چه در دست آنها بوده است. بر اساس قانون مبارزه با پول شویی باید تملک و تصاحبی توسط فرد مجرم صورت بگیرد در صورتی که موکلم اصلا تصاحب مالی نداشته است. پس از اظهارات وکیل متهم ردیف سوم، قاضی مقیسه پایان جلسه دادگاه را اعلام کرد.
                