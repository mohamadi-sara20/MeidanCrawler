سه‌شنبه ۱۸ مهر ۱۳۹۶
-----------------------------------------
type_unknown
-----------------------------------------
مرخصی اجباری عضو زرتشتی شورا
-----------------------------------------

                    شرق: ثبت جهانی شهر یزد در فهرست یونسکو وام دار زیست دوستانه مردمان یزد در کنار اقلیت های دینی این شهر تاریخی است. حالا انتخاب دوباره سپنتا نیکنام، عضو زرتشتی شورای شهر یزد، با حاشیه همراه شده است. حکم اخیر دیوان عدالت اداری از طریق فرمانداری به نیکنام ابلاغ شده و او هم حسب حکم دوهفته ای از فعالیت در شورای شهر یزد مرخصی گرفته است. پایان این مرخصی اجباری اما هنوز معلوم نیست، اینکه این مرخصی 15روزه به خداحافظی سپنتا نیکنام منجر خواهد شد یا اینکه پیگیری حقوقی نتیجه بخش بوده و او بار دیگر به صندلی اش در ریاست کمیسیون بودجه شورا باز خواهد گشت. شهیندخت مولاوردی، دستیار ویژه رئیس جمهوری در امور شهروندی، در همین زمینه به «شرق» گفت: «در تماس با یکی از نمایندگان استان یزد پیگیر این مسئله هستم. حکم اخیر دیوان عدالت اداری تعلیق موقت است و امیدواریم و انتظار هم این است که در حکم نهایی، این موضوع منتفی شود.چرا که به ویژه در شرایط حاضر کشور بیش از هر زمان دیگری به همگرایی و همبستگی و انسجام اجتماعی نیاز دارد و از سوی دیگر در چارچوب فصل سوم قانون اساسی حقوق ملت برای همه ایرانیان اعم از مقیم داخل یا خارج از کشور و فارغ از جنسیت و سن و قومیت و مذهب باید محقق شود.» مولاوردی همچنین تاکید کرده «به لحاظ حقوقی و قانونی هیچ منعی برای انتخاب و ادامه فعالیت عضو زرتشتی منتخب مردم یزد در شورای آن شهر وجود ندارد. افزون بر قوانین موجود، منشور حقوق شهروندی ابلاغی رئیس جمهور نیز بر این موضوع تاکید داشته و بر آن مهر تایید می زند.» سیدابوالفضل موسوی بیوکی، نماینده یزد، اما دغدغه دیگری دارد «مسلمانان و زرتشی ها در یزد تفکیک ناپذیرند. به جز برخی مراسم خاص، ما در اغلب مراسم کنار هم هستیم، از عزاداری سیدالشهدا گرفته تا شادی ها و غم هایمان. یادمان نرود که مسلمانان شهر یزد هم به سپنتا نیکنام رای دادند». علیرضا رحیمی، نماینده تهران نیز، می گوید: «در وضعیتی که در شهرهایی مثل تهران و اصفهان و یزد به طور تاریخی اقلیت ها صاحب تاریخ و جغرافیا و ریشه و اصالت فرهنگی هستند، رویکرد محدودسازی فعالیت های اجتماعی آنها کج پنداری و انحراف آشکار از قانون اساسی است».او با تاکید بر اینکه مجلس مباحث حقوقی این پرونده را پیگیری خواهد کرد، تاکید کرده: «از همان ابتدا نظرم این بود که این پرونده تشخیص مصلحتی است و باید به مجمع برود تا تصمیم درست درباره اش گرفته شود. چون این تصمیم به واقع با مصلحت نظام سروکار دارد. در شرایط خیلی بدی هستیم. شهر یزد در شرایطی به عنوان یک شهر جهانی در فهرست یونسکو ثبت شده که بخش عمده این ثبت جهانی ریشه در بعد برخورد تمدن ها در یزد دارد. زندگی مسالمت آمیز با زرتشتی ها بخش مهمی از این زیست است که در پرونده جهانی ثبت شهر یزد در یونکسو نیز مورد تاکید قرار گرفته است».دستیار ویژه حسن روحانی در امور حقوق شهروندی نیز تاکید دارد «به لحاظ حقوقی و قانونی هیچ منعی برای انتخابات افرادی از اقلیت های مذهبی به رسمیت شناخته شده در قانون اساسی وجود ندارد. سوای قوانین موجود، منشور حقوق شهروندی نیز بر لزوم حفظ حقوق اقلیت های دینی و تلاش برای توسعه حضور آنها در ارکان سیاسی و اجتماعی تاکید دارد». غلامعلی سفید، رئیس شورای شهر یزد نیز، به ایسنا گفته: «تلاش می کنیم در رای قطعی مشکل حل شود. فرماندار یزد با صدور ابلاغی حکم تعلیق موقت عضویت سپنتا نیکنام، عضو زرتشتی شورای اسلامی شهر یزد را صادر کرده است. این حکم روز گذشته به شورای شهر یزد ابلاغ شده و از طرفی سپنتا نیکنام هم به مدت 15 روز به مرخصی رفته است». به گفته او «با توجه به تبعات سیاسی داخلی و خارجی که لغو عضویت عضو زرتشتی شورای شهر یزد می تواند برای کشور ایجاد کند، تلاش می کنیم در این فرصت 15روزه، با رایزنی با مسئولان کشور، شرایط تغییر حکم را ایجاد کنیم». تفسیری از سخنان امام خمینیسپنتا نیکنام مورد وثوق مردم یزد است. چه مسلمان و چه زرتشتی. هم در شورای شهر پیشین حضور داشته و هم در شورای کنونی شهر یزد. رئیس کمیسیون برنامه و بودجه است و به گفته نماینده شهر یزد، جوانی است متخصص که مردم به او اعتماد کرده اند و او هم در کارش درخشیده. سیدابوالفضل موسوی بیوکی به «شرق» می گوید: «مسئله را نباید سیاسی تحلیل کرد. این ماجرا کاملا یک قرائت حقوقی متفاوت از دو دیدگاه متفاوت است. ما قانونی داریم که اگر شورای نگهبان مفاد قانونی را تصویب کرده دیگر قابل تغییر نیست. درعین حال در آیین نامه داخلی شورای نگهبان آمده که اگر شورای نگهبان در ارتباط با موازین شرعی دوباره به نتیجه رسید باید در آن قانون خاص اعلام نظر کنیم و این نظر نیز نافذ است. حضور افراد اقلیت های مورد تایید قانون اساسی در مجلس برحسب قانون مشکلی ندارد. ولی در ارتباط با شورای اسلامی شهرها این را ایراد گرفته اند. برخی به فرمایش حضرت امام ارجاع داده اند، جایی که ایشان گفته در شهرهای اسلامی که اکثریت مردمش مسلمان اند، اقلیت های مذهبی نمی توانند در امور ریاستی حضور داشته باشند. در مجلس مسیر به شکلی است که شورای نگهبان قوانین را با موازین شرع تطبیق می دهد اما دلیل اینکه حالا شورای نگهبان با حضور اقلیت ها در شورا مخالفت کرده، فقدان حضور شورای نگهبان و نهاد مشابه نظارتی است. اینکه در حکومت محلی شوراهای شهر هستند که عوارض می گذارند و تصمیم می گیرند. حالا شورای شهر این قوانین را تصویب می کند و نظارت و تطبقی بر آن نیست». او درباره اینکه چرا با وجود طرح بحث درباره حضور اقلیت ها در بحبوحه انتخابات، مسئله تا به امروز به طول انجامیده نیز به «شرق» گفت: «خب در این موضوع رسیدگی به آن طولانی شد و موعد انتخابات برخی نقدها وارد شد. بعد، این اتفاق دقیقا زمانی افتاده که در انتخابات شوراها نتیجه صلاحیت ها مشخص شده بود. این موضوع به مجلس رسید و نماینده اقلیت زرتشتی –جناب اختیاری- نامه ای را به آقای لاریحانی نوشت و ایشان هم پاراف کردند که وفق مقررات اقدام شود. مقررات را بیشتر از این توضیح ندادند. به همین خاطر پیش از انتخابات مسئله به اینجا رسید، اما حالا تفسیر دیگری مطرح است». عبدالله رمضان زاده، سخنگوی دولت اصلاحات، نیز در توییتی نوشته: «تعلیق عضویت عضو زرتشتی شورای شهر یزد با هیچ معیاری سازگار نیست». پیش از این علی مطهری، نایب رئیس مجلس، حکم دیوان عدالت اداری را «خلاف قانون» خوانده بود. دیوان عدالت اداری به دنبال شکایت یکی از نامزدهای شکست خورده در انتخابات شوراها، در شهریورماه حکم به تعلیق عضویت سپنتا نیکنام داده است. مبنای حکم دیوان عدالت اداری نظر فقهای شورای نگهبان است. آنها بخشی از قانون انتخابات شوراها را خلاف شرع اسلام می دانند. سپنتا نیکنام، نامزد زرتشتی انتخابات شورای شهر یزد، به عنوان نفر هفتم وارد شورای شهر یزد شد.
                