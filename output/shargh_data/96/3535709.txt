سه‌شنبه ۱۵ فروردین ۱۳۹۶
-----------------------------------------
سرمقاله
-----------------------------------------
سن پترزبورگ؛ شوک روسیه
-----------------------------------------

                    مدت ها بود که از حوادث تروریستی در روسیه خبری نبود. پس از اشغال کریمه در سال 2014 شاید بمب گذاری در متروی سن پترزبورگ را بتوان ضربه محکمی به امنیت روسیه قلمداد کرد. سن پترزبورگ پایتخت فرهنگی روسیه است و هر نوع حادثه شوک آور می تواند موجب بهت و حیرت سن پترزبورگی ها شود که شهر ولادیمیر پوتین و دیمیتری مدودف و حلقه سیاسیون حکومت مدار سن پترزبورگی های روسیه است.این شهر آرام و زیبا که یکی از نقاط دیدنی و گردشگری روسیه است، هرچند در این هنگام سال به سبب سرما و هوای گرفته بازدیدکننده خارجی ندارد ولی به تنهایی با بیش از پنج میلیون نفر جمعیت، نبض اقتصادی و تجارت و فرهنگ روسیه در آن می تپد. ناامنی در شبکه حمل و نقل به ویژه متروی آن، که در برخی موارد ایستگاه هایی از آن عمیق ترین ایستگاه های مترو در جهان است، موجب بروز احساس ناامنی در شبکه مترو می شود که می تواند حیات اقتصادی شهر را مختل کند. اگرچه هنوز علت اصلی انفجار به اطلاع نرسیده ولی رئیس جمهور پوتین در نخستین لحظه پس از انفجار که در نشستی با همتای بلاروس خود بود، بلافاصله دستور رسیدگی صادر و اعلام کرد بعید نیست که این انفجار یک عمل تروریستی بوده است.حضور روسیه در عملیات نظامی در سوریه و شکست داعش و تروریست ها در حلب و حمص و دیگر نقاط ناآرام سوریه، احتمال دخالت داعش و انجام عملیات تروریستی را بیشتر می کند. اگر بدانیم عملیات گسترده روسیه تزاری در سرکوب اتحادیه سیرکاسی (چرکسیا) در اواسط قرن نوزدهم که موجب تبعید خودخواسته هزاران مبارز چچنی به خاورمیانه از جمله اردن و سوریه شد که آن زمان بخشی از امپراتوری عثمانی بود، ممکن است از شرایط کنونی بهره گرفته و اقداماتی انجام دهند زیرا در آغاز حضور نظامی روسیه در سوریه یکی از اهداف حضور، سرکوب چچن ها و تروریست های قفقاز شمالی و آسیای مرکزی عنوان شد که حدود هفت هزار نفر تخمین زده شده است. آنان اکنون برخی از فعالان چچنی را در بیرون از مرزهای قفقاز شمالی تشکیل می دهند که در جریان قیام مردم چچن بعد از فروپاشی شوروی علیه دولت مرکزی روسیه قیام کردند و عملیات تروریستی بسیاری انجام دادند که معروف ترین آنها شامیل باسایف بود. گروه «بیوه های سیاه پوش» که بیوه زنان مبارزان چچنی هستند، در ایستگاه قطار ولگاگراد نیز اقدامات تروریستی انجام دادند. مدرسه بسلان، تئاتر مسکو و برخی عملیات انتحاری از جمله عملیات خرابکارانه ای بود که در این زمینه ها انجام شده است و هنوز هم جسته و گریخته در داغستان دست به فعالیت های تروریستی می زنند. این بار می توان برخی خرابکاری ها و عملیات بمب گذاری را به جریان تروریستی داعش هم نسبت داد که اگرچه ممکن است از سوی فعالان تروریستی حاضر در سوریه نباشد ولی مانند عملیات داعش و هوادارانشان در اروپا می تواند از سوی داعشی های بومی در روسیه تحت تاثیر جریان های حاکم بر سوریه و عراق به طور مستقل از داخل روسیه هم صورت گرفته باشد که تروریست های آن از آسیای مرکزی هم می تواند تغذیه شده باشد. می توان حدس زد که این آغاز عملیات تروریستی است که پس از شکست مفتضحانه داعش در موصل و حلب اکنون تروریست های فراری توانایی آن را دارند که دست به انتقام از روسیه بزنند. ناآرامی های داخل روسیه اگرچه تحت کنترل شدید حکومت قرار دارد ولی تبعات بحران اوکراین و شبه جزیره کریمه و نارضایتی های حاصل از آن بر بحران اقتصادی روسیه و ناآرامی های فرقه ای هم می تواند مسبب این وقایع باشد. تا به دست آمدن اطلاعات جدید باید صبر کرد. روسیه ممکن است در یک فرایند ناآرامی گرفتار شود که آرام کردن رویدادها، وابسته به مدیریت بحران از سوی پوتین و یاران اوست که کنترل شدید امنیت جامعه و رسانه و اقتصاد و سیاست روسیه را در دست دارند.
                