چهار‌شنبه ۲۷ دی ۱۳۹۶
-----------------------------------------
type_unknown
-----------------------------------------
نامه به روسای دو قوه
-----------------------------------------

                    نامه تعدادی از نمایندگان به رئیس جمهوری و رئیس قوه قضائیه در رابطه با بازداشت شدگان اعتراضات اخیر و موافقت با بازدید کمیسیون قضائی از اوین؛ دو خبری هستند که دیروز در ارتباط با پیگیری مجلسی ها از وضعیت بازداشت شده های اعتراضات اخیر، در راهروهای مجلس به گوش رسید.هرچند هنوز پاسخی به درخواست های دیگری که برای بازدید از اوین از سوی دو فراکسیون امید و حقوق شهروندی داده شده بود، ارائه نشده، ولی روز گذشته «محمد کاظمی»، نایب رئیس کمیسیون قضائی مجلس، از موافقت با بازدید اعضای این کمیسیون از زندان اوین خبر داد. او به «ایسنا» گفته است «بر اساس روند جاری و درخواست کمیسیون قضائی مجلس به عنوان کمیسیون مرتبط با مسائل قضائی موافقت شده که برخی اعضای کمیسیون قضائی به زودی از زندان اوین بازدید کنند». او افزود: «قطعا در این بازدید از محل بازداشت زندانیان جریانات اخیر نیز بازدید خواهیم کرد و با متهمان نیز صحبت می کنیم».بازدید از اوین؛ امری لازم و ضروریدر همین حال «محمدجواد فتحی»، عضو کمیسیون قضائی مجلس، هم در گفت وگو با «شرق» در مورد درخواست بازدید از زندان اوین از سوی این کمیسیون گفت: «با توجه به حوادث اخیر فکر کردیم برای کشف حقیقت نسبت به شایعاتی که وجود دارد، بازدید از زندان اوین را تقاضا کنیم؛ امیدواریم که مسئولان قوه قضائیه شرایطی فراهم کنند که بازدید انجام شود». این عضو فراکسیون امید این بازدید را امری لازم و ضروری می داند: «فکر می کنم برای اینکه شفافیتی در موضوع حاصل شود و اذهان عمومی نسبت به آنچه درباره بازداشتی ها وجود دارد، روشن و آگاه شوند، این بازدید امری لازم و ضروری است. اتفاقا قوه قضائیه هم باید استقبال کند». پیش از این هم «محمدرضا عارف»، رئیس فراکسیون امید، درباره درخواست بازدید نمایندگان از اوین، به «شرق» گفته بود که «توصیه ما این است که بازدید سریع تر اتفاق بیفتد. شاید بهتر بود که زودتر از اینها انجام شود».فتحی در پاسخ به اینکه آیا بازدید از بازداشتگاه های شهرهای دیگر هم در برنامه کمیسیون قرار دارد یا خیر، گفت: «اگر به عنوان نمونه وارد اینجا (اوین) شویم و ببینیم تخلفاتی وجود دارد، قطعا وارد بحث کلان در کشور هم خواهیم شد».نامه به روسای 2 قوهدرهمین حال «قاسم میرزایی نکو»، عضو فراکسیون امید، در گفت وگو با «شرق» از تنظیم و ارائه نامه ای به «حسن روحانی»، رئیس جمهوری و «آملی لاریجانی»، رئیس قوه قضائیه، خبر داد. به گفته او؛ این نامه به امضای 50،40 نفر از نمایندگان رسیده است؛ نماینده مردم دماوند در مجلس در این رابطه گفت: «برای اینکه خیالمان راحت شود، نامه ای با امضای 50، 40 نماینده تنظیم کردیم و برای آقای آملی لاریجانی و آقای روحانی فرستادیم که از دانشجویان، به ویژه دختران کسی در بازداشت نماند». او افزود: «اگر مواردی هست، روش های مختلفی وجود دارد که می توانند بعد از آزادکردنشان رسیدگی کنند. برای همین فکر کردیم که این نامه باید به دست قوه قضائیه هم برسد».میرزایی نکو ادامه داد: «ما در این نامه خواستیم که به دانشجویان دختر و کلا بازداشت شدگان دختر رسیدگی ویژه شود؛ چراکه خوب نیست آنها در زندان بمانند. آزادشان کنند و با روش های دیگر مسائلشان را پیگیری کنند».به گزارش «ایسنا»، به گفته «میرزایی نکو»؛ در متن این نامه که نسخه ای از آن به وزیر دادگستری و معاون پارلمانی رئیس جمهور تحویل شده، آمده است: «با توجه به آنکه حوادث تلخ و ناگوار اخیر در کشور بیش از همه باعث نگرانی دلسوزان و دغدغه داران شده و بر اساس گزارش های ارائه شده در جلسه غیرعلنی روز هفدهم دی ماه امسال، اگر این مسائل مورد تجزیه، تحلیل و کالبدشکافی دقیق قرار نگیرد، مصالح و منافع ملی کشور دچار ضرروزیان خواهد شد، به منظور جلوگیری از شدت یافتن ریشه های نارضایتی دستگیری های متعدد از سوی نیروهای امنیتی، اطلاعاتی و انتظامی، ضمن تشکر از زحمات همه عزیزان به نظر می رسد تداوم نگهداری و طولانی شدن زمان بازداشت آنان به ویژه دانشجویان و علی الخصوص دانشجویان دختر بازداشتی مسائل و مشکلات متعددی را در پی خواهد داشت. براین اساس تقاضا داریم نسبت به رفع بازداشت دانشجویان دستور رسیدگی، اقدام و مساعدت عاجل را مبذول کنید».3 دانش آموز آزاد شدندمیرزایی نکو همچنین در ارتباط با آمار افرادی که همچنان در بازداشت هستند، به «شرق» گفت: «آمار دقیقی از افرادی که هنوز در بازداشت هستند، نداریم، ولی می توان گفت که بیش از 50 نفر هستند». او این آمار را فقط برای تهران دانست و از آمار سراسری ابراز بی اطلاعی کرد. عضو فراکسیون امید همچنین درباره وضعیت دانش آموزان بازداشتی گفت: «در مورد دانش آموزان هم گفته بودند که سه نفر همچنان بازداشت هستند؛ ولی این سه نفر را هم گفتند که دوشنبه شب آزاد شدند».او در ادامه بر ارائه گزارش شفاف از سوی مسئولان امر تاکید دارد: «باید یک نفر بیاید گزارش بدهد. قوه قضائیه بیاید رسما بگوید که این تعداد بودند و برای این تعداد مشکل هست که جرائمی دارند و برای مردم توضیح بدهند؛ باید با مردم شفاف صحبت کنند».هنوز جوابی داده نشدهمیرزایی نکو درباره پیگیری های نامه ای که از سوی برخی نمایندگان درباره دو نفر از فوت شدگان به علی لاریجانی نوشته شده بود، گفت: «در حال پیگیری است و هنوز جوابی داده نشده». در نامه 40 نماینده مجلس خطاب به رئیس مجلس که روز یکشنبه منتشر شد، آمده: «چنانچه استحضار دارید دو نفر از بازداشت شدگان اعتراضات اخیر، یکی به نام آقای «سینا قنبری» در بازداشتگاه اوین و دیگری به نام آقای «وحید حیدری» در کلانتری شهرستان اراک فوت کرده اند. مسئولان ذی ربط علت فوت را خودکشی اعلام کرده اند، لکن بعضی از بستگان و شهود عینی این ادعا را مورد تردید قرار می دهند، همچنین خبرهای تاییدنشده ای حاکی از فوت تعداد بیشتری از بازداشت شدگان است. با توجه به مسئولیت مجلس شورای اسلامی در پاسداری از حقوق ملت خواهشمند است دستور فرمایید هیئت مستقل جهت بررسی موضوع و تحقیق درباره علت فوت نامبردگان و قصور یا تقصیر احتمالی مسئولان ذی ربط تشکیل شده و نتیجه به مجلس شورای اسلامی گزارش شود».حالا با این اوصاف انتظار برای پاسخ به یک نامه، تبدیل به انتظار برای پاسخ به دو نامه شد؛ البته از سوی روسای سه قوه.موافقت با بازدید اعضای کمیسیون قضائی از زندان اویندر همین حال محمد کاظم، نایب رئیس کمیسیون قضائی و حقوقی مجلس، نیز از موافقت با بازدید اعضای این کمیسیون از زندان اوین خبر داد.او با اشاره به درخواست کمیسیون قضائی و حقوقی مجلس برای بازدید از زندان اوین، گفته: «بر اساس روند جاری و پیرو درخواست کمیسیون قضائی و حقوقی مجلس به عنوان کمیسیون تخصصی مرتبط با مسائل قضائی، با بازدید برخی اعضای این کمیسیون از زندان اوین موافقت به عمل آمد. بر این اساس، قرار است اعضای کمیسیون قضائی و حقوقی مجلس شورای اسلامی در آینده نزدیک از زندان اوین بازدید کنند».او همچنین تاکید کرده: «بنا داریم در جریان این بازدید، از محل بازداشت بازداشت شدگان در جریان اعتراض های اخیر بازدید کرده و با متهمان و بازداشت شدگان صحبت کنیم».آزادی لیلا حسین زادهروز گذشته لیلا حسین زاده، دانشجوی انسان شناسی دانشگاه تهران، نیز با گذشت 20 روز از بازداشت، از زندان اوین آزاد شد. برخی دوستان نزدیک به او، دلیل تاخیر در آزادی لیلا حسین زاده را مسئله تامین سند برای آزادی او عنوان کرده اند. او در نهایت با قرار کفالت آزاد شد.در همین حال، مجید سرسنگی، معاون فرهنگی دانشگاه تهران، از آزادی همه دانشجویان بازداشتی دانشگاه تهران خبر داده و به ایسنا گفته است: «دانشجویان نگران غیبت در امتحان نباشند».معاون فرهنگی دانشگاه تهران با تاکید بر اینکه 39 دانشجوی بازداشتی تجمعات اخیر این دانشگاه آزاد شده اند، گفته: «از 41 دانشجوی بازداشتی اتفاقات اخیر دانشگاه تهران، تا امروز 39 دانشجو آزاد شده اند و در جلسه ای که امروز با سرپرست بازداشتگاه اوین داشتیم، پرونده دو دانشجوی در بازداشت نیز کامل شده و این دانشجویان فردا آزاد خواهند شد».او همچنین تاکید کرده: «یکی از دلایلی که هنوز دو دانشجوی دانشگاه تهران در بازداشت هستند، این است که خانواده های آنها به دلایلی نتوانستند برای گذاشتن وثیقه به تهران مراجعه کنند که البته این مشکل رفع شده و دانشجویان فردا آزاد خواهند شد».
                