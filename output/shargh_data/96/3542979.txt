دو‌شنبه ۲۸ فروردین ۱۳۹۶
-----------------------------------------
سرمقاله
-----------------------------------------
خدا روحانی را دوست دارد
-----------------------------------------

                    با پایان یافتن نام نویسی کاندیداهای ریاست جمهوری، می توان به مرزبندی های به وجودآمده از ترکیب کسانی که در مهلت پنج روزه نام نویسی کرده اند، دست یافت. انتخابات پیش رو را باید متکثرترین انتخابات در 38 سال گذشته دانست. صرف نظر از نام نویسی دکتر اسحاق جهانگیری و محمد هاشمی که به یقین بعد از نام نویسی گروه های مختلفی از اصولگرایان، با رایزنی با دکتر روحانی صورت گرفته و قطعا با یکدیگر هماهنگ هستند، باید به وضع موجود دیگر گروه و جناح ها توجه کرد. در ماه های گذشته بیشتر اذهان به طرف دوقطبی بودن انتخابات سمت و سو پیدا می کرد. از یک سو دکتر روحانی به نمایندگی از اصلاح طلبان و میانه روها و اعتدالیون جناح اصولگرا با پشت گرمی حمایت مدبرانه آیت الله هاشمی رفسنجانی و از دیگر سو، اصولگرایان که تا قبل از حضور آقای رئیسی معلوم و مشخص نبود که با چه فرد یا افرادی در رقابت با دکتر روحانی قرار خواهند گرفت. مرگ نابهنگام آیت الله هاشمی رفسنجانی ثلمه ای فراموش ناشدنی است. صاحب این قلم در روزهای اولیه فوت حاج آقا، دلواپس انتخابات اردیبهشت سال جاری بودم ولی فوت آقای هاشمی و سخنان ایشان در ماه های پایانی عمرشان در حمایت از آقای روحانی و دولت او و اینکه در دور بعدی با قدرت بیشتر به اداره امور خواهند پرداخت، چراغ راهنمایی است که اصلاح طلبان و بخش اعتدالی و میانه روی اصولگرایان را تشویق به پشتیبانی از رئیس جمهور می کند. پراکندگی اصولگرایانی که از برنامه های دکتر روحانی حمایت نمی کردند، کم کم وسعت بیشتری گرفته است. حضور ناگهانی یک جبهه نوظهور در جریان مقابل، نشانگر این بود که عقلای جناح اصولگرا به این فکر افتاده اند که از پراکندگی بیشتر خودداری کنند اما ترکیب اعضا و تعهد عددی این مجموعه از همان آغاز پیدا بود که در ناصیه این کشتی، نور رستگاری نیست! پرسش این بود؛ با کدام الگو و ترکیب تعداد سه هزار نفر را شناسایی و از آنان دعوت کرده اند و با کدام مانیفست از انبوه کنترل ناپذیر سه هزارنفری می خواهند به تعدادی از افراد شناخته شده طیف خود رای دهند و با چه پیمان و عقدی از افرادی که در رای گیری نهایی روی آنان اجماع صورت می گیرد، تعهد گرفته شده که به نفع نامزد حائز اکثریت کنار بروند؟ ظاهرا برنامه و دستورالعمل تعهدآوری در جبهه مردمی نیروهای انقلاب وجود نداشت و بی برنامگی تا جایی در این گروه نوظهور حاکم بود که در شمارش آرا هم دقت به عمل نیاوردند و با اعتراض نفر ششم از مجموع پنج نفره روبه رو شدند و با تعجب اعتراض نفر ششم وارد تشخیص داده شد و جای نفر پنجم و ششم عوض شد و بعد هم همه با هم بی توجه به نتایج به دست آمده راهی وزارت کشور شدند. اما سونامی احمدی نژاد را باید پدیده این دوره انتخابات نامید. مردی که راحت بن بست ایجاد می کند و اعمال وی در دوره ریاست جمهوری هشت ساله اش، نشانگر روحیه ستیزه جوی اوست. موضوع عزل وزیر امور خارجه وقت در سفر سیاسی خارج از کشور حین مذاکره با طرف سنگالی در تاریخ روابط دیپلماسی هیچ کشوری امکان تحقق ندارد. یا اصلی در قانون اساسی وجود دارد- اصل 136 – که احتمالا به ذهن تدوین کنندگان آن هم نمی رسیده که روزی قابل استفاده شود که در صورتی که پس از ابراز اعتماد مجلس به دولت، نیمی از هیئت وزیران تغییر کند، باید مجددا از مجلس برای هیئت وزیران تقاضای رای اعتماد شود.اما احمدی نژاد با کابینه خود برخوردی داشت که اگر گذشت آقای صفارهرندی نبود که بعد از عزل صرفا به خاطر ازرسمیت نیفتادن کابینه و اعمال اصل 136 قانون اساسی در جلسات شرکت می کرد، برای اولین بار با یک اتفاق عجیب روبه رو می شدیم! مردم این شیرین کاری ها را فراموش نکرده اند. البته حضور احمدی نژاد باعث سه قطبی شدن انتخابات شده است. از سوی دیگر نام نویسی های انبوه در جناح اصولگرا باعث شده در این دوره از انتخابات مردم با دقت و وسواس بیشتری به عملکرد شورای نگهبان نگاه کنند. اگر ملاک و معیار همانند سال 84 و تایید صلاحیت محمود احمدی نژاد به عنوان رجل سیاسی با اوصاف موردنظر اصل 115 قانون اساسی باشد، افراد دیگری از این جناح، کمتر از احمدی نژاد سال 84 نیستند. اگر احمدی نژاد در کارنامه خود تصدی پست وزارت و نمایندگی مجلس را نداشت، اینان دارای پست وزارت و نمایندگی مجلس هم بوده و از نظر تحصیلات عالیه هم کم ندارند. از منظر حقوق اساسی، نمی دانم با کدام متر و معیار این افراد تایید یا رد صلاحیت خواهند شد. ضمنا مشخص نیست شورای نگهبان با توصیه مقام معظم رهبری به احمدی نژاد و سابقه برخوردهای او در زمان ریاست دولت با این فرامین، چگونه برخورد خواهد کرد؟ اگر این توصیه را با کلان نگری اصل 110 قانون اساسی، برخاسته از دیدگاه رهبری پیرامون اداره کشور و جلوگیری از ضایعات حضور یک کاندیدا بدانند و آن را حکم حکومتی تلقی کنند، رد صلاحیت محمود احمدی نژاد امری ساده است و نیازی به توضیح ندارد و اگر با این دید به توصیه مقام معظم رهبری نگاه نکنند، در وضع خاصی گرفتار آمده اند. فردی که دو دوره از همین شورا تایید صلاحیت گرفته و هشت سال سکان اداره کشور را برعهده داشته و هم اکنون در مجلس عالی تصمیم گیری نهایی یعنی مجمع تشخیص مصلحت نظام با حکم رهبری در تصمیم گیری مجمع شرکت می کند را با چه دلیلی رد صلاحیت کنند؟ در نهایت نگارنده بر این باورم که خداوند دکتر حسن روحانی را دوست دارد و در ناصیه ایشان دو دوره ریاست جمهوری نوشته شده است. دور اول با تصمیم شورای نگهبان بر رد صلاحیت آیت الله هاشمی رفسنجانی آرای مردم به سبد دکتر روحانی ریخته شد و این بار با رفتارهای تخریبی طیف تندرو اصولگرایان و البته حضور محمود احمدی نژاد در عرصه انتخابات باعث تشکل یافتگی آحاد جامعه ایران برای دفاع از عقلانیت خواهد شد. 
                