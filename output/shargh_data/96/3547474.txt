دو‌شنبه ۴ اردیبهشت ۱۳۹۶
-----------------------------------------
خبر آخر
-----------------------------------------
لوپن و ماکرون در راند دوم
-----------------------------------------

                    فرانسوی ها روز گذشته پای صندوق های رای رفتند تا در انتخاباتی جنجالی که به باور بسیاری آینده اتحادیه اروپا را ترسیم می کند، جانشین «فرانسوا اولاند» را انتخاب کنند. به گزارش رویترز، اما همان طور که انتظار می رفت هیچ یک از 11 کاندیدای این انتخابات نتوانست آرای کافی را برای حضور در کاخ الیزه کسب کند و اکنون «ماری لوپن»، رهبر «جبهه ملی» و «امانوئل ماکرون»، وزیر سابق اقتصاد این کشور، باید خود را برای نبرد دوباره آماده کنند. طبق نتایج اولیه منتشر شده از سوی رسانه ها، ماکرون، نامزد مستقل میانه رو و لوپن به ترتیب 23،7 و 21.7 درصد آرا را به خود اختصاص داده اند. لوپن خواستار خروج مهاجران از فرانسه است، اما می گوید اسلام با دموکراسی فرانسه «ناسازگار» نیست. او که سال هاست به «نژادپرستی» متهم می شود و رابطه نزدیکی با «ولادیمیر پوتین»، رئیس جمهور روسیه دارد، از طرف روشنفکران فرانسه «رهبری پوپولیست» توصیف می شود. ماکرون، خلاف لوپن که حامی جدایی فرانسه از اتحادیه اروپاست، به شدت طرفدار انسجام این اتحادیه است؛ اما رقبایش او را به کلی گویی و بیهوده گویی متهم می کنند. مارین لوپن در یکی از مناظره های انتخاباتی گفت: ماکرون هفت دقیقه صحبت کرد، بدون آنکه چیزی بگوید. به عنوان یک چهره تازه در انتخابات فرانسه، ضعف تجربه سیاسی ماکرون، یکی از نقاط اصلی ضعف او محسوب می شود و حال باید دید در هفتم ماه می، شهروندان فرانسه او را برمی گزینند یا در انتخاباتی شگفتی ساز، مانند مردم آمریکا، مارین لوپن، همزاد «دونالد ترامپ»، رئیس جمهوری جنجالی آمریکا را برای هدایت کشورشان انتخاب می کنند؛ هرچند طبق اکثر نظرسنجی ها، لوپن شانس چندانی برای پیروزی در برابر ماکرون میانه رو ندارد.
                