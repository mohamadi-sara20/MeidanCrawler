چهار‌شنبه ۳۰ فروردین ۱۳۹۶
-----------------------------------------
نگاه هفته
-----------------------------------------
عالم بلاد فرانس در ایران
-----------------------------------------

                    گروه اندیشه: دعوت از فیلسوفان و متفکران مطرح اروپایی و آمریکایی بیشتر تابع بخت و اقبال است تا منطق. اینکه کدام متفکر، چه زمانی، به چه اقتضایی به ایران بیاید و آرا و افکار او طرح و بررسی شود، کمتر اهمیت دارد تا صرف حضور و عکسی یادگاری و چند سخنرانی در شهرهای مختلف. دعوت از برونو لاتور هم از این قاعده مستثنا نیست. سنت فکری او در ایران چندان شناخته شده نیست، از آثار او جز دو کتاب به فارسی ترجمه نشده و البته همین هم بحثی برنینگیخته، افکار او در فضای آکادمیک و روشنفکری ایران انعکاس نیافته. با این توصیف منطق دعوت از او چیست؟ لاتور فیلسوف، جامعه شناس و انسان شناس برجسته فرانسوی است. او متعلق به سنتی در جامعه شناسی است که آغازگر آن گابریل تارد جامعه شناس قرن نوزدهمی است. لاتور معتقد به روشی جدید در جامعه شناسی است که به جای درنظرگرفتن افراد جدا از هم به هم پوشانی میان آنها نظر دارد. بسیاری از متفکران کتاب «زندگی آزمایشگاهی، ساختن واقعیات علمی» لاتور را پس از کتاب «ساختار انقلاب های علمی» توماس کوهن مهم ترین کتاب در فلسفه علم می دانند. لاتور در این کتاب با درکی متعارف نسبت به علم شروع می کند و در ادامه با تحلیلی قوم نگارانه و شرح جزئیاتی که در آزمایشگاه اتفاق می افتد، ما را به این نتیجه گیری نزدیک می کند که واقعیات پدیده هایی هستند ساخته و پرداخته دانشمندان و بنابراین حاصل نزاع، مذاکرات و نقش آفرینی دانشمندان و دیگر عناصر موجود در آزمایشگاه. برونو لاتور در هفته اخیر سفری علمی- سیاحتی به ایران داشت. روز شنبه در دانشگاه شیراز در مورد نظریه معروف خود با عنوان «کنش گر- شبکه» سخنرانی کرد. روز یکشنبه در دانشگاه صنعتی شریف در مورد رویکرد کنش گر- شبکه و ارتباط آن با فلسفه تکنولوژی سخنرانی کرد و روز دوشنبه رئوس جامعه شناسی بدیل خود را در حضور دانشجویان و اساتید جامعه شناسی دانشگاه تهران ارائه کرد که به صورت هم زمان ترجمه شد. امروز هم در شهر قم در دفتر تبلیغات اسلامی حوزه علمیه، میزبان سفر او به ایران، درباره مذهب و نقش آن در بازسازی علوم اجتماعی سخنرانی خواهد کرد. آنچه در ادامه می آید گزیده صحبت های لاتور است در نشست «امکان جامعه شناسی بدیل» در سالن ابن خلدون دانشکده علوم اجتماعی دانشگاه تهران که با استقبال علاقه مندان و پرسش و پاسخ همراه بود.***دو سنت جامعه شناسی را باید از هم جدا کرد. یکی جامعه شناسی امر اجتماعی که با دورکیم شناخته می شود و بدیل آنکه به جامعه شناسی پیوند معروف است. سنت اول خود به دو جریان تقسیم می شود؛ یکی جریانی که تمرکز خود را بر فرد قرار می دهد در مقابل روشی که نگاه کلان دارد. اما در مقابل آنها گابریل تارد از مفهوم موناد برای مطالعات جامعه شناسی خود استفاده کرد. تارد در بررسی خود دریچه ای نامعمول باز کرد و پرسید «جامعه چیست؟». او برای پاسخ به این سوال به بحث مالکیت دو جانبه اشاره می کند که همه انسان ها به اشکال مختلف اعمال می کنند. در این صورت نیاز نیست از یک فرد اتم واره شروع کنیم و او را به موجودیتی کلی مثل جامعه نسبت دهیم. در نظریه اجتماعی همیشه دو نحله در اروپا وجود داشته که یکی برای مطالعه پدیده های اجتماعی از فرد آغاز می کند و دیگری از جامعه. باید دریابیم یک گروه چگونه ساخته می شود.در اینجا باید مفهوم جمع (collective) را به کار برد. از طریق ابزارهای اندازه گیری، جمع آوری داده ها اتفاق می افتد. حال آنکه مهم تر آن است که ابزارهای جمع آوری داده های ما چیست. برای پدیده های کلان مانند سرمایه داری یا اقتصاد با توجه به رویکرد کنش گر- شبکه، ابزارهای جمع آوری اطلاعات مهم اند درحالی که در رویکردهای دیگر به سراغ کنشگر اصلی می رویم. برای توضیح پدیده های کلانی مثل سرمایه داری می توانیم به ابزارهای جمع آوری اطلاعات مثلا در یک بانک توجه کنیم. برای مطالعه هر مسئله در نظریه اجتماعی به چیزهایی نیاز داریم. اول از همه مکان است، سپس جریان جمع آوری داده ها و بعد از آن ابزارهای سنجش داده ها مثل نقش یک کامپیوتر در یک بانک. در مرحله بعد به تفسیر متخصصان از این اطلاعات می رسیم. اگر بخواهیم به سطح بالاتری همچون جامعه برویم امکان مطالعه این مسائل را نخواهیم داشت. در نظریه اجتماعی تا پیش از نظریه کنش گر- شبکه، «مقیاس» به قدری در نظریه جامعه شناسان اهمیت داشت که آنها براساس مقیاس مورد مطالعه خود، مثل مقیاس خرد یا مقیاس کلان، روش و رویکرد خود را از هم جدا می کردند. اما نکته این جاست که این مقیاس را خود این کنش گران ساخته اند. به همین دلیل در رویکرد کنش گر- شبکه مقیاس را به طور کلی کنار می گذاریم. تصور اشتباه این است که مطالعه مسائل اجتماعی در سطوح مختلف مانند زوم کردن دوربین است که مدام می تواند به سطح بزرگ و کوچک جا به جا شود. در رویکرد کنش گر- شبکه این مسئله حل شده و طبق این رویکرد معتقدیم که ما به ابزارها و آزمایشگاه های متفاوت نیازمندیم. به بیان دقیق تر در رویکرد کنش گر- شبکه به جای رفتن از سطحی به سطح دیگر، از شبکه ای به شبکه دیگر می رویم. در بحث مقیاس به جای تفاوت مقیاس ها باید به ارتباط دو جانبه توجه کنیم. در بحث مقیاس یک دلالت سیاسی هم وجود دارد. اگر می گوییم یک فرد دیدگاه جهانی دارد این فرد حتما باید دیدگاه محلی هم داشته باشد. درواقع جهانی شدن مالکیت مقیاس نیست بلکه مالکیت اتصالات و ارتباطات است. مفهوم شبکه به ما اجازه می دهد تمایز خرد و کلان را منحل کنیم، تمایزی که از ابتدا باعث به ستوه آمدن نظریه اجتماعی شده است.یک نکته عجیب در نظریه اجتماعی این است که تصور می شود که اگر یک چیزی محلی است کوچک است و اگر جهانی است بزرگ. درصورتی که ابزار جمع آوری داده ها را فراموش کرده ایم. اشتباه نظریه اجتماعی این جاست که وقتی درباره فرد صحبت می کند او را از همه اتصالاتش جدا می کند و همچنین در نگاه کلان دچار اشتباهی مشابه می شود. مخصوصا این مسئله در نگاه دورکیم درباره کل و جامعه وجود دارد. وقتی این جداشدن اتفاق افتاد مکاتب مختلف به فکر افتادند که چگونه به این سوال جعلی پاسخ دهند و میان فرد و جامعه آشتی ایجاد کنند. ما باید محلی کردن یک امر جهانی و جهانی کردن یک امر محلی را دوباره تعریف کنیم. در اینجا دیدگاه متفاوت و منحصربه فرد تارد درباره مفهوم موناد اهمیت دارد. به عنوان مثال به دنیای دیجیتال توجه کنید. در دنیای اینترنت هرچه افراد را افزایش می دهیم در حال گسترش شبکه ایم. در این مثال چگونه می توان نگاه خرد و کلان را از هم جدا کرد؟ این مثال به درک مفهوم موناد کمک می کند. از نظر تارد، اجزای یک کل از خود آن کل بزرگ ترند و این حرف برخلاف دیدگاه رایج و مرسوم ماست. باید رویکرد و روشی جدید در جامعه شناسی وارد کنیم که می گوید به جای درنظرگرفتن افراد جدا از هم باید هم پوشانی میان آنها را در نظر گرفت. مانند تعاریف مختلف دانشمندان از یک مفهوم که به هم پوشانی دیدگاه ها و تعاریف آنها توجه می کنیم. این یعنی مونادولوژی که من مقاله ای با این موضوع نوشته ام و در آن به تفصیل به این مسئله پرداخته ام. این مسیری است که نمی توانم بگویم تا انتهای آن پیش رفته ام بلکه در حال پیشبرد آنم.
                