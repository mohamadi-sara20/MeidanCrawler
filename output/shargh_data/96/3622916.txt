سه‌شنبه ۱۴‌شهریور ۱۳۹۶
-----------------------------------------
یادداشت
-----------------------------------------
با مهر می مانیم
-----------------------------------------

                    سرنگونی دولت طالبان در سال 1382 در افغانستان و روی کارآمدن دولت انتقالی؛ فرصتی برای مهیاشدن زمینه های بازگشت میلیون ها مهاجر پناهنده افغان از سراسر جهان از جمله ایران به کشورشان فراهم کرد. نه تنها دولت های میزبان، بلکه سازمان های بین المللی و آژانس های سازمان ملل نیز سیاست ها و برنامه های حمایتی خود را تغییر دادند و جملگی با رویکرد بازگشت داوطلبانه پناهندگان و مهاجران افغان، سیاست گذاری و برنامه ریزی های اجرائی خود را آغاز کردند تا زمینه بازگشت و بازسازی افغانستان از سوی میلیون ها افغان که از سر ترس و تهدید طالبان خانه و دیار خود را رها کرده بودند فراهم شود. در همین رابطه جمهوری اسلامی ایران نیز با بیش از2/5 میلیون پناهنده و مهاجر افغان که جایگاه دومین کشور پناهنده پذیر در دنیا را به خود اختصاص داده بود، همسو با سیاست های بین المللی بازگشت پناهندگان، با وضع قوانین و مقرراتی تلاش کرد تا زمینه های بازگشت میلیون ها پناهنده و مهاجر افغان را تسهیل کند. یکی از مقررات تنظیم شده مربوط به چگونگی دسترسی دانش آموزان مهاجر به آموزش بود که تا قبل از آن به طور نامحدود و بدون ملاحظه موانع اقامتی و حتی مالی در اختیار دانش آموزان مهاجر و پناهنده افغان قرار می گرفت. بخش نامه مربوط به آیین نامه ثبت نام دانش آموزان اتباع خارجی که در سال 1383 به تصویب هیئت دولت وقت رسید، به دو نکته قابل توجه اشاره می کرد: یکی تاکید بر ضرورت وجود مدارک اقامت قانونی و دیگری وضع شهریه ثبت نام به عنوان تامین بخشی از یارانه های دولت که برای آموزش اتباع خارجی هزینه می شود. این دو عامل در مسیر زمان نه تنها به دو مانع جدی برای ورود بسیاری از کودکانی که به هر دلیل مدارک اقامتی قانونی در اختیار نداشتند و درعین حال با مشکلات اقتصادی عدیده ای در خانه و خانواده روبه رو بودند، شد، بلکه موجب خارج شدن تعداد قابل توجهی از دانش آموزان افغان از مدارس رسمی کشور شد که به دلایل مذکور امکان ادامه تحصیل در مدارس دولتی را نداشتند. در کنار این مسئله، غیرقانونی اعلام شدن فعالیت مدارس خودگردان که تا قبل از سال 83؛ بخش قابل توجهی از بار آموزش کودکان فاقد مدرک را برعهده داشتند، عملا ادامه تحصیل کودکان افغان را به یک امر پیچیده و محتوم به محدودیت تبدیل کرد و آغازی شد برای ورود کودکانی که تا چندی قبل پشت نیمکت های درس مشغول آموزش بودند و اینک به دلیل سیاست های محدودکننده ناگزیر از ورود به چرخه کار و خیابان شده بودند. سیاست های محدودکننده ناشی از اجرای مصوبات مربوط به ثبت نام دانش آموزان اتباع خارجی با وجود تمام آسیب های اجتماعی و اقتصادی که بر پیکر هزاران کودک مهاجر و پناهنده افغان و نیز فضای فرهنگی و اجتماعی داخل کشور وارد کرد، همچنان با قوت خویش پیش رفت و هر صدایی که در مخالفت با این سیاست و آثار زیان بار آن بلند شد، برداشت دیگری از آن می شد و عملا در آغاز پایان می پذیرفت. روی کارآمدن دولت تدبیر و امید در سال 1392 و باز شدن فضای سیاسی و اجتماعی در کشور زمینه بروز و ظهور مناسب تر گفت وگوهای مدنی در کشور را فراهم کرد و نیز فرصتی برای بازنگری در سیاست ها و رویکردهای سیاسی و اجتماعی در حوزه های مختلف و از جمله موضوع پناهندگان و مهاجران افغان در ایران فراهم کرد که همواره در زمره حاشیه های امنیتی کشور محسوب می شدند. اصلاح نگرش ها و رویکردهای مربوط به پناهندگان از نگرش های صرفا امنیتی به نگرش سیاسی- اجتماعی از جدی ترین تحولات تاثیرگذار دولت تدبیر و امید بر موضوع پیچیده پناهندگان و مهاجران در ایران بوده است. براین اساس و در نتیجه تلاش های سازمان های غیردولتی و سایر نهادهای مدنی برای به چالش کشیدن سیاست های آموزشی دولت درخصوص دانش آموزان اتباع خارجی در ایران که با پشتوانه فرمان مقام معظم رهبری مبنی بر ضرورت دسترسی تمام کودکان افغان به آموزش صورت گرفت، دولت محترم در اول اردیبهشت سال 1395 با لغو مصوبه قبلی، بر دسترسی برابر کودکان مهاجر و پناهنده به مدارس رسمی کشور تاکید کرد. مصوبه سال 1395 را به جرئت می توان یکی از حقوق بشری ترین مصوبات و قوانین اجرائی در جمهوری اسلامی در راستای پیاده کردن اهداف و آرمان های قانون اساسی کشور دانست که در محدوده سرزمینی، امکان دسترسی تمام کودکان و نوجوانان به آموزش رایگان را فراهم کرده است. آیین نامه جدید در سال تحصیلی 95 با وجود بکربودن و عدم آمادگی لازم در دستگاه های اجرائی ذی ربط، با قوت تمام و اهتمام دست اندرکاران بخش های دولتی و نیز پشتوانه سازمان های غیردولتی و نظارت و پیگیری رسانه های عمومی به اجرا درآمد و باوجود موانعی مانند نبود آمادگی های اولیه در ساختار وزارت آموزش وپرورش که بخش مهمی از آن به دلیل فقدان یا کمبود زیرساخت های لازم در مناطق محروم و حاشیه شهرهای بزرگ است که نوعا محل اسکان و زندگی جامعه مهاجران هستند و نیز مقاومت های انسانی برخی مدیران میانی و محلی حوزه آموزش و حتی خانواده های ایرانی، قریب به 45 هزار کودک بازمانده از تحصیل افغان، موفق به دریافت کارت های حمایت تحصیلی از مراکز صدور کارت های مذکور تحت نظارت ادارات اتباع وزارت کشور شدند، اما بر اساس گزارش های دریافتی از آموزش وپرورش، از مجموع دریافت کنندگان کارت های حمایت تحصیلی، تنها 28 هزار نفر دانش آموز بازمانده از تحصیل در مدارس دولتی ثبت نام کردند تا رقم دانش آموزان پناهنده و مهاجر افغان در مدارس دولتی کشور به رقم 400 هزار نفر برسد. در تحقیقی میدانی که از سوی انجمن حامی (حمایت از زنان و کودکان پناهنده) و در میان هزار نفر از کودکانی که امکان دسترسی به مدارس دولتی در چهار استان کشور را در سال تحصیلی به 1396-1395 نیافته بودند انجام شد، 36درصد به دلیل نبود اطلاع رسانی مناسب برای دریافت کارت حمایت تحصیلی؛ 22درصد ناتوانی از پرداخت هزینه های کمک به مدرسه؛ 15درصد تکمیل ظرفیت مدارس؛ 10درصد کبر سن کودکان؛ 10درصد عدم ثبت نام از دارندگان کارت اقامت سایر شهرستان ها، پنج درصد نقص مدارک هویتی و دو درصد نیز به دلیل نابردباری اجتماعی در محیط های آموزشی؛ ثبت نام و تحصیل در مدارس دولتی را از دست داده بودند.با بررسی های میدانی و درس آموخته های ثبت نام و آموزش کودکان مهاجر و پناهنده در اولین سال اجرای طرح برابرسازی آموزش کودکان ایرانی با اتباع خارجی و اهتمام مثبت دست اندرکاران اجرائی برای بهبود روند اجرای آیین نامه ثبت نام دانش آموزان اتباع خارجی سال 95 در سال تحصیلی 1397-1396؛ چالش ها و مشکلات کمتری را تجربه شد، به گونه ای که زمان ثبت نام و دریافت کارت های حمایت تحصیلی از پنج روز به 21 روز افزایش یافت و مدیران و مسئولان اجرائی مدارس دولتی با مسئولیت پذیری و آمادگی بیشتری به استقبال دانش آموزان بازمانده از تحصیل مهاجر افغان شتافتند. آمار رسمی از ثبت نام بیش از 60 هزار کودک افغانستانی برای دریافت کارت حمایت تحصیلی در سال تحصیلی فرارو حکایت از آن دارد که به نسبت سال گذشته از رشد درخور توجهی برخوردار است که امید داریم با تدبیر دستگاه های اجرائی، روند ثبت نام، جانمایی و حضور این کودکان در مدارس بدون هر مشکل موثری انجام شود. باوجود تمام اتفاقات مبارک و میمونی که در مسیر احیای ارزش های انسانی و حمایت همه جانبه از گروه های انسانی که به دلیل مسائل و مشکلات ناشی از جنگ های طولانی مدت ناگزیر به مهاجرت های اجباری شده اند؛ نکته ای که دست اندرکاران سیاست گذاری و اجرائی کشور باید به آن توجه کنند؛ بررسی تاثیر سیاست های اخیر آموزشی بر افزایش مهاجرت همسایگان به داخل کشور است که به دلیل تفاوت های فاحش شاخص های توسعه انسانی، روند روبه رشد ناامنی، افزایش مشکلات اجتماعی و اقتصادی و فقدان کنترل های متمرکز مرزی در حال وقوع و گسترش است. موضوعی که در صورت بی توجهی و به دلیل عمده وجود محدودیت های جدی در منابع و امکانات کشور، می تواند موجب بروز نارضایتی های محلی، افزایش شکاف های اجتماعی، تشدید آسیب ها و شکست سیاست های مهاجرتی در کشور شود.
                