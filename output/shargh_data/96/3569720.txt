پنج‌شنبه ۱۱ خرداد ۱۳۹۶
-----------------------------------------
سرمقاله
-----------------------------------------
صدا و سیما گزینشی با امام (ره) مواجه می شود
-----------------------------------------

                    در روزهای 14 و 15 خرداد هر سال- بیش از سایر ایام- نکوداشت بزرگ مردی در ایران و سراسر جهان برپا می شود که اگرچه مانند رهبران بزرگ کشورهایی نظیر ایالات متحده، انگلستان، فرانسه، هند، ترکیه و... تاریخ ساز بود، اما از ورای آنها، از زاویه دین و اخلاق به جهان پیرامون خود می نگریست؛ روزهایی که نه فقط در ایران که در شبه قاره، اروپا، آسیای جنوب شرقی، آمریکای لاتین و بسیاری از کشورها، علاقه مندان وی به بازخوانی اندیشه رهبری بزرگ می پردازند که توانست نام ایران را بار دیگر بر سر زبان ها بیندازد. نام و بزرگی امام نه برای مردم محوری و مردم مداری، نه برای شجاعت در مبارزه با ظلم و استبداد، نه برای تاکید بر زنده شدن اخلاق و رویه های معنوی، نه برای تربیت شاگردانی نظیر مطهری و منتظری و آیت الله امینی و... که برای درک درست از جهان و فقه پویا و توانمند و برای پاسخ گویی به معضلات بود. وقتی حمله به روشنفکرانی نظیر دکتر علی شریعتی از سوی تنگ نظران آغاز شد، این امام بود که به حمایت از ایشان پرداخت و برای درگذشت ایشان پیام داد. وقتی حمله به امام موسی صدر در برخی منابر به دلیل اینکه برای زنان بدون پوشش اسلامی سخنرانی کرده است شدت گرفت، این امام بود که در پیام خود او را فرزند خویش نامید. روشنفکرانی نظیر جلال آل احمد و طالقانی بزرگ، همان قدر با امام ارتباط برقرار می کردند که شاگردان حوزوی ایشان و حتی انقلابیونی که دیدگاه های دیگری داشتند.اگر فتوای امام در باب حلال بودن شطرنج نبود، اگر در باب موسیقی و سینما صراحتا موضع نمی گرفت، امروز تلویزیون ما با چالش مواجه بود. با وجود همه انتقاداتی که به عملکرد رسانه عمومی در ایران وجود دارد، همین فضای معمول فعلی مرهون ریل گذاری صحیح امام در آن مقطع بود. ایشان بدون مطالعه و تحقیق همه جانبه، اجازه طرح موضوعات را نمی داد. اگر برای دفاع از حقوق کارگر و قشر تولیدگر جامعه وارد میدان می شدند چنان باور پذیر و عمل گرا و جدای از شعارزدگی رفتار می کردند که همگان را به خود جذب می کرد. بسیاری از جوانانی که از خاک گلگون وطن در سال های دفاع مقدس حراست کردند، از دل همین طایفه، به سوی امام حرکت کردند. چه کسی به اندازه ایشان از حقوق زنان دفاع کرده است؟ در شرایطی که حتی امروز برخی چهره های صاحب کتاب و تریبون به طور رسمی خواستار خانه نشینی زنان توانمند سرزمینمان هستند، این امام بود که سه دهه قبل، از بازگشت آنان به همه عرصه های اجتماعی دفاع کردند و دیوارها را برداشتند. وقتی بر اساس اسناد موجود، برخی کشورهای خاورمیانه با مساعدت خود و جلب حمایت ایالات متحده دوران دموکرات ها و کارتر، صدام را به حمله به ایران تشویق کردند، ایستادگی در برابر همه ابرقدرت های جهانی به جز تکیه بر مردم و استفاده از همه سلایق درون کشور، چگونه ممکن بود؟ اگرچه این اتفاق باعث شد امام از بازگوکردن فرهنگ سازی ایده های روشنفکری خود بازماند و نتوانست بسیاری از مسائلی را که امروز حوزه های ما در حل آنها مانده اند و نوعا برداشت های قدیم و غیرمنطبق با نیازهای زمان معاصر را طرح می کنند تشریح و تبیین کنند، اما همین متون به جامانده همچنان سد محکمی در برابر تحریف هاست. امام با دیدگاه مترقی در هر عرصه ای وارد می شد، اثرگذار بود، چراکه با ادبیات حوزه هم آشنا بود و تلاش می کرد حوزه ها را به روز کند و حوزویان را با جریان های معاصر خود مثل واتیکان، الازهر، دانشگاه های دیگر بزرگ اسلامی در ام القری و جاهای دیگر آشنا کند. ایشان با رقبای جهانی گفت وگوی بین تمدن ها و ادیان را دنبال می کرد. رهبر فقید انقلاب در نوفل لوشاتو شب کریسمس پیام و یک شاخه گل گلایل به در خانه تک تک مسیحیان فرستاد و ما امروز هم ندیدیم مراجع عید کریسمس را تبریک بگویند و از مسیح به بزرگی یاد کنند. امام، وحدت برای شیعه و سنی را باور داشت و تا آخر عمر منادی وحدت ماند، اما امروز در کمال تاسف از خانه برخی بزرگان ما مداحی های ضدوحدت شنیده می شود. امام بسیار درباره نسل جوان و دانشگاهیان حساس بود و به آنان امیدها بسته بود، ولی امروز این جوان گرایی از مسائل مغفول ماست. من به روح بلند آن مرد بسیار بزرگ درود می فرستم و از رسانه هایی نظیر «شرق» که در جهت روشنگری ابعاد مختلف وجودی آن ابرمرد تلاش می کنند تقدیر می کنم. باید همچنان از امام گفته شود و دیدگاه های ایشان باز شود تا شاهد تحریف تفکر امام نباشیم. مسئولیت این جمله با نگارنده است که رسانه عمومی صداوسیما که به صورت گزینشی با امام مواجه می شود و به صورت میلی، یک نگاه تنگ وتاریک به کشور و ایران را منعکس می کند، در مقابل انحراف تصویری که نسل جوان از امام پیدا خواهد کرد باید در پیشگاه خدا و تاریخ پاسخ گو باشد. آن همه فتواهای مترقی امام منعکس نمی شود، اما به صورت کاملا بریده و گزینشی، به مسائل دیگری پرداخته می شود. دیدگاه های امام علیه جریان خاصی نخواهد بود و اگر هم هست، باعث بزرگی آنان خواهد شد، نه نگرانی آنان. امام امروز در بهشت زهرا(س) در قطعه ای از خاک سرزمین ایران در کنار شهیدانی که امام به آنها عشق می ورزید آرمیده است. وظیفه ما، بیان نقطه نظرات ایشان و یادگاران گرامی ایشان در عرصه حکومت داری، فرهنگ و سیاست ایران است.
                