یک‌شنبه ۱۲ آذر ۱۳۹۶
-----------------------------------------
یادداشت
-----------------------------------------
نسخه سوخته «احمدی نژاد»
-----------------------------------------

                    پیرو سخنان مکرر محمود احمدی نژاد در کنار پرچم مقدس جمهوری اسلامی و پخش آن در فضای مجازی، نامه ایشان را خطاب به مقام معظم رهبری (مد ظله العالی) در فضای مجازی مطالعه کردم و لازم دیدم حاشیه ای بر رفتار و نامه و برنامه پرحاشیه ایشان نوشته شود.ایشان عضو مجمع تشخیص مصلحت نظام هستند و باید بیش از دیگران مصلحت نظام را در رفتار و گفتار خود رعایت کنند؛ اما امروز سخنان جریان اپوزیسیون خارج نشین از زبان ایشان جاری می شود و با سخنان مبهم، نیشدار، چندسویه و جنجالی، بیش از صحبت های خارج نشینان برای BBC و VOA خوراک و سوژه و زمینه تخریب نظام فراهم می شود. این امر یا ناشی از تغییر اهداف بیگانگان مبنی بر تقویت کشورمان است یا ناشی از تغییر اهداف جناب احمدی نژاد که باید افکار عمومی و دلسوزان کشور در این باره قضاوت کنند. با فرض اینکه سخنان ایشان درست هم باشد، آیا رسانه ای شدن این نامه نشان از نیت خیرخواهانه ایشان است یا چیز دیگری را نشان می دهد؟ آیا رسانه ای کردن نوشته ایشان خطاب به رهبری، در راستای مصلحت نظام است؟ ایشان که عضو مجمع تشخیص مصلحت نظام هستند و این گونه عمل می کنند، از شهروندانی که عضو مجمع تشخیص مصلحت نظام نیستند و برعکس احمدی نژادی که هیچ مشکلی ندارد، با انواع مشکلات اقتصادی هم دست به گریبان اند، باید چه انتظاری داشت؟ آیا این نامه ایشان نوعی دعوت عمومی به رفتارهای تند خیابانی است یا دلسوزی به حال نظام و کشور؟آیا ایشان نمی دانند که مشکلات اجرائی، پاسخ گونبودن، بی انضباطی مالی، رفتارهای فراقانونی و دادن آمارهای صوری و غیرواقعی مورد اشاره در نامه که عمدتا با واقعیت نیز منطبق است، میوه همان نهال کجی است که خود ایشان در هشت سال ریاست جمهوری در این کشور کاشتند؟ آیا کسی که خود بذر بی اعتنایی به قانون را در این کشور کاشته و فتنه و فساد دوره مدیریتش، کشور را به لبه پرتگاه برد، اکنون و در فصل برداشت، مقصرنامیدن دیگران از جانب او مسموع است یا صرفا یک فرافکنی نابخردانه است؟ آیا ایشان به ریشه این مشکلات اندیشیده و اکنون از روی پشیمانی و ندامت از کرده های کارشناسی به نوشتن دردنامه روی آورده اند؟ آقای احمدی نژاد هنوز هم بر حسب تجربه درنیافته اند که خودمداری و خود را عقل کل پنداشتن، واضح ترین نشانه از نقص عقل است؟ چه شده است که میوه نهال معیوبی که با دست خود و با فکر خاص خود کاشته اند، امروز به مذاق مبارکشان خوش نمی آید؟ ایشان حالا قوه قضائیه را به چالش می کشند. چرا وقتی رئیس جمهور ایران بودند، زبان تلخ شان هرگز متوجه این قوه نشد؟ حتی بعد از دوره ریاست جمهوری شان نیز تا زمانی که پرونده یاران درجه یک ایشان مطرح نشده بود، از قوه قضائیه انتقاد نمی کردند؟پس اگر قوه قضائیه آن طوری که ایشان تجسم می کنند، باشد {که به نظر بنده این گونه نیست} ایشان را نگران نکرده؛ بلکه او نگران چیز دیگری است که در این مقال نمی گنجد. معلوم نیست احمدی نژاد یک بار دیگر چه رویایی در سر می پروراند.چه شده که آقای احمدی نژاد هم نگران آزادی بیان شده اند؟ احمدی نژادی که در دوره مدیریت او حتی کارشناسان هم جرئت نداشتند نظر علمی و کارشناسی مخالف نظر او را مطرح کنند. احمدی نژادی که فرمانداری داشت که وقتی مردم برای رفع مشکلات عادی و روزمره خود به او مراجعه می کردند و مشکلاتی مانند نبود نانوایی و آب شرب را نزد او مطرح می کردند، به جای حل مشکل، آنان را متهم به ضدانقلاب بودن و تشکیل پرونده می کرد. حال چه شده که ایشان هم نگران آزادی بیان شده اند؟جناب محمود احمدی نژاد واقعا چرا دست بر نمی دارند و خود و جامعه را به آرامش دعوت نمی کنند که هم برای دنیای شان مفیدتر است و هم برای قیامت شان. البته ایشان هیچ وقت در غیر از فضای جنجالی توفیقی به دست نیاورده اند و تصور می کنند که با چالشی کردن فضا و جنجال آفرینی محیط، زمینه موفقیت خود را آماده می کنند؛ ولی باید بدانند که دیگر هیچ زمینه ای برای حضور ایشان نیست. پیش بینی می شود که به جریانی بپیوندد که منافع کشور را فدای منیت های خود کرد. توصیه می کنم ایشان بر منیت های شان پا بگذارند تا منافع ملت زیر پا گذاشته نشود و این بزرگ ترین کاری است که او در باقی مانده عمرش می تواند برای خودش و ملت بزرگ ایران انجام دهد.
                