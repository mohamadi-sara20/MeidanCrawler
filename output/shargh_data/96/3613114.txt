یک‌شنبه ۲۹ مرداد ۱۳۹۶
-----------------------------------------
type_unknown
-----------------------------------------
بازی رای اعتماد در وقت اضافه
-----------------------------------------

                    شرق: ضربان مجلس بالا و پایین دارد. جلسه صبحگاه آرام است و بی حاشیه تا اینکه نوبت به موافقان و مخالفان وزیر ارشاد می رسد و نطق کوبنده قاسم میرزایی نیکو دقایقی مجلس را آرام تر از همیشه می کند. دوباره ریتم پایین می آید تا اینکه نوبت موافقان و مخالفان وزیر نفت فرامی رسد. گپ و گفت های مبتنی بر ساخت وساز سدها در دوره مدیریت حبیب الله بیطرف نیز از واپسین لحظاتی است که صداهای مخالف بالا می رود. جلیل مختار و نادر قاضی پور هم آن قدر پشت بلندگوهای مجلس فریاد می زنند که گاهی شنیدن صدایشان کار دشواری به نظر می رسد، آن هم در شرایطی که تریبون مجلس به بلندگوهای استاندارد مجهز است.خبرنگاران حوزه دولت برای امروز به حیاط ساختمان نهاد ریاست جمهوری در خیابان پاستور دعوت شده اند. این یعنی عصر امروز هیئت دولت جدید تشکیل جلسه خواهد داد. رای گیری به وقت اضافه افتاده و امروز تکلیف اعضای کابینه مشخص می شود.وزرای رای اعتمادگرفته نیز از بهارستان به پاستور می روند تا کارشان را برای چهار سال آینده کلید بزنند. پیگیری های «شرق» نشان از آن دارد که وضعیت چند وزیر شکننده است و احتمال رای پایین، ناپلئونی یا رای عدم اعتماد می رود، محمدجواد جهرمی، عباس آخوندی، علی ربیعی، بطحایی و سیدعباس صالحی در این ردیف قرار می گیرند، بااین حال مجلس دهم و فضای رای اعتماد به کابینه چندان حال و هوای مجالس گذشته را ندارد، نقدها و نظرها چندان چکشی نیست و بیشتر صداها بلند است و فریادها. شاید حتی گاهی نطق مخالف نیز به نطق مخالف نمی ماند و بیشتر شبیه وقت کشی سیاسی به نفع وزیر پیشنهادی است یا یک جور تلافی و گروکشی مسائل شخصی برخی نمایندگان با وزرا. با این حال امروز روز واقعه است. 17 وزیر پیشنهادی امروز در کارزار بهارستان محک خواهند خورد و باید دید کدامشان راه به هیئت دولت می برند. امروز نخست موافق و مخالف دو وزیر نیرو و ورزش و جوانان سخن خواهند گفت و با اتمام این فرایند، ماراتون رای اعتماد به کابینه آغاز می شود.نطق «نیکو»مخالف وزیر فرهنگ و ارشاد نطقی توفانی در صحن دارد. میرزایی نیکو رک و راست از اهمیت کلیدواژه رئیس دولت اصلاحات سخن می گوید. اینکه «نباید فراموش کنیم که جمله «تکرار می کنم» از سوی کسی مطرح شد که زمانی وزیر فرهنگ و ارشاد اسلامی بود و همین جمله تاثیر زیادی در پیروزی حسن روحانی داشت.قاسم میرزایی نیکو، مخالف دوم سیدعباس صالحی، وزیر پیشنهادی فرهنگ و ارشاد اسلامی است: «آقای جنتی از وزارت فرهنگ و ارشاد اسلامی رفت، ما تازه داشتیم به هوای تازه ای که سیدرضا صالحی امیری با خود آورده بود، عادت می کردیم که ناگهان با سیدعباس صالح شریعتی معروف به صالحی مواجه شدیم؛ از پژوهشگاه فلسفه حوزه علمیه، مردی که از شهر مشهد آمده است، شهر کنسرت ممنوع!». نقدها به همین جا ختم نمی شود؛ میرزایی نیکو، زبان تندوتیزی دارد: «باید نخبگان فرهنگی و هنری در مدیریت فرهنگ و هنر سهیم شوند. برای ما مشخص کنید که دیدگاه شما در حوزه فرهنگ چیست؟ آقای صالحی، ربنای استاد پیشکش، شما در کسوت نماد تلفیق حوزه و دانشگاه بیایید یک بار برای همیشه معلوم کنید که حلال و حرام در حوزه فرهنگ و هنر به خصوص موسیقی چیست؟». سانسور و زخم هایی که روح هنرمندان را می خراشدمیرزایی نیکو فقط به همین اکتفا نمی کند و در صحن علنی مجلس یادی می کند از سید معمار حسینه ارشاد و بانوی مجسمه مادر: «حصر پیشکش، بگویید که وزارت ارشاد چه زمانی می خواهد از هفت خان صدور مجوز رها شود. وزارت فرهنگ و هنر کی می خواهد از بازخوانی، سانسور و توقیف بعد از مجوز هفت خان رها شود؟». ذکر نام بزرگان دیگری نیز در دستور کار نماینده دماوند است و کمی بعدتر می گوید «اینان فرزندان من و شما هستند. حمایت از کیارستمی ها و اسکار فرهادی، تسلیت، تبریک، افتخار و این مسائل را نخواستیم، دستخطی له یا علیه مسئله ای دیده ایم؟ چند کلنل (کتاب محمود دولت آبادی) در پیچ وخم ممیزی خاک می خورند و زخم هایی که روح هنرمندان را می خراشد؟ ما فرزندان و نسل جوانمان را توقیف کرده ایم. فهرست بلندبالای رایزنان فرهنگی و سازمانی مشابه وزارت امور خارجه و سفیران فرهنگی ایران برای نسل جوان آن سوی مرزها چه کردند؟ دیپلماسی فرهنگی برون مرزی شما چیست؟». خط فکری تان مشخص نباشدهمان آش و همان کاسه استاو همچنین پرسشی مهم درباره فیلترینگ پیش روی وزیر پیشنهادی می گذارد: «آقای صالحی برای استفاده بهینه از صفحات اجتماعی و فضای مجازی چه برنامه ای دارید؟ صفحات اجتماعی شما کی، کجا و چند ساله است؟ استفاده از شبکه های اجتماعی و کلا دنیای مجازی بدون فیلتر یا ممنوع؟ اختیار امنیت جامعه فرهنگی دقیقا با چه کسی است؟». سوال ها به همین جا ختم نمی شود. وزیر پیسشنهادی باید به میرزایی نیکو بگوید «در کدام یک از کنسرت ها یا جشن های فرهنگی - هنری و صنفی شرکت کرده و خط فکری اش چیست؟ موضع سیاسی اش باید شفاف باشد، خط فکری شما اگر معلوم نباشد، همان آش و همان کاسه می شود؛ مسلخ اصلاح طلبان و روشنفکران به دست تعصب، تحجر و دلواپسی و به قول جانباز اصلاحات رای ما هم قدرت به مثابه کالا می شود. برای ما معلوم کنید بودجه عریض و طویل ارشاد کی به دست اهالی هنر خواهد رسید؟ شما گفتید نخ تسبیح هستید، برایمان شفاف بگویید که مهره های تسبیح چه کسانی خواهند بود؟». بیژن زنگنه وزیر پیشنهادی نفتیکی از داغ ترین مباحث امروز و روزهای قبل بحثی بود که بر سر بیژن زنگنه، وزیر نفت، درگرفت. جلسه به مخالفان و موافقان وزیر نفت که می رسد، دوباره برخی صداها بلند می شود. هدایت الله خادمی در مخالفت با زنگنه نکات مختلفی را در میان می گذارد. اینکه «نمایندگان مجلس را استخدام نکنید و یکی از ژنرال هایی را که می گفتید، معرفی کنید، رئیس جمهوری و قوه قضائیه باید جلوی این مفسده بایستد و جلوی آن را بگیرند». حرف هایش که تمام می شود، در تذکری جداگانه دوباره نکاتی مطرح می کند که در موضوع استخدام برخی نمایندگان ادوار از سوی وزارت نفت مطرح می شود. اینجا دیگر صدای علی لاریجانی درمی آید که جناب خادمی، شما خودتان کارمند نفت بوده اید. الان هم حاشیه ها و نکاتی در سایت ها مطرح است. خاطرم نیست در این سال ها نماینده دیگری کارمند نفت باشد. این نکاتی که شما می گویید اتفاقا به شبهات موجود دامن می زند. زنگنه نیز در فرصت پیش رو تاکید دارد که استخدام و به کارگیری برخی نمایندگان ادوار مجلس با اطلاع شخص رئیس مجلس و با هدف به کارگیری از توان نمایندگان انجام شده و کار خلاف قانونی نبوده که بخواهیم حالا آن را کتمان کنیم. نقد لاریجانی به خادمی نیز از آن نظر مطرح شد که او طوری در نطقش گفته بود که گویی برخی نمایندگان حال حاضر مجلس به استخدام وزارت نفت درآمده اند یا همکاری مالی با این وزارتخانه دارند. ماجرای باشگاه نفت و توضیح زنگنهمحمدجواد ابطحی، مخالف زنگنه است و می گوید «در باشگاه خصوصی اندیشه ورزان نفت به ما روشن بگویید شما و معاونان و رئیس دفتر آنجا چه می کنید؟ آیا این نمونه تعارض منافع نیست؟ این باشگاه یک موسسه خصوصی است که سال 94 راه افتاده است و تصمیمات راهبردی نفت در این باشگاه گرفته می شود». زنگنه نیز در پاسخ به ابطحی توضیح هایی ارائه می کند «این باشگاه با هدف ایجاد یک اتاق فکر شکل گرفت و هیچ منفعت مالی در آن نیست. اتفاقا چهار سال پیش هم که ماجرای رای اعتماد من مطرح بود، این باشگاه موجود بود. چرا آن موقع نقدی نشد؟ خب می گفتید قوه قضائیه و مقام های مسئول برخورد کنند. بنده عضو هیئت مدیره این باشگاه نیستم و تنها عضو هیئت موسس هستم و ریالی درآمد از عضویت در این باشگاه ندارم». محمدی، از مخالفان زنگنه، نیز گفته «انتظار بود با موافقت مراجع با الگوی جدید قرارداد نفتی شاهد قراردادهای بیشتر باشیم که به نظر می رسد این انتظار برآورده نشده است». مهرداد لاهوتی نیز از جماعت موافقان زنگنه می گوید «در پارس جنوبی همواره از قطر کمتر برداشت می کردیم. در این دولت امروز از قطری ها بیشتر برداشت می کنیم». عباس آخوندی: جلوی شهرفروشی را گرفتمعباس آخوندی در دفاع از برنامه های پیشنهادی اش گفت: «ما جلوی شهر فروشی و فروش مجوز و تراکم را گرفتیم؛ به طوری که تورم در مسکن حتی پایین تر از تورم آمد. من در همان ادامه کار تعهد اجرای پروژه مسکن مهر را دادم و 900 هزار خانه را تمام کرده و تحویل دادم؛ اما هیچ گاه تلاش نکردم از آن به عنوان کار تبلیغاتی استفاده کنم؛ چون معتقدم نباید این پروژه ادامه پیدا کند. می خواهم مشکل مسکن را برای اقشار کم درآمد حل کنم و مسئله بافت حاشیه ای را سروسامان دهم». موافقان و مخالفان چه گفتندسکینه الماسی، نماینده مردم دیر و کنگان، در مخالفت با وزیر گفت: «وزارت راه در زمینه ریسک های جاده ای کشور چه اقداماتی را برای شناسایی و مطالعه انجام داده است؟».سیداحسن علوی، نماینده سنندج، هم به عنوان موافق گفت: «عباس آخوندی فردی فرصت جو است که از تفکر زمان بهره گیری لازم را انجام داده و می توان ایشان را نظریه پرداز وزارت راه دانست». محمد شریعتمداری: مکلفیم کیک اقتصادی کشور را بزرگ تر کنیممحمد شریعتمداری در دفاع از برنامه های خود گفت: «سیاست های اقتصاد مقاومتی به عنوان داروی موثر در حل مشکلات اقتصادی کشور در برنامه های پیشنهادی مورد توجه قرار گرفته است. مجموعه معادن از حیث فناوری دارای ضعف هایی است که باید برطرف شود. در حوزه صنایع پایه، تولید فولاد خام، مس، سیمان، خودروهای سبک و سنگین به عنوان صنایع پیشران باید اهتمام لازم را برای توسعه ادامه دهیم. بنده حامی ایجاد و تولید کالاهای استراتژیک اقتصادی هستم». موافقان و مخالفانحسن بهرام نیا، نماینده نهاوند، به عنوان موافق، گفت: «اقتصاد در زنجیره سرمایه گذاری، اشتغال، تولید و صادرات است که آقای شریعتمداری برای این زنجیره برنامه دارد». رسول خضری، نماینده پیرانشهر، هم گفت: «اصلاح نکردن قوانین کار و تامین اجتماعی، مشکلات سنگین تامین مالی، شفاف نبودن سیاست های بانکی و حمایت نکردن بانک ها از صنایع و تولیدات باعث بروز مشکلات در حوزه صنعت شده است که قطعا آقای شریعتمداری با سابقه اجرائی قوی می تواند این مشکلات را حل کند». شهباز حسن پور، نماینده مردم سیرجان، در مخالفت با وزیر پیشنهادی گفت: «قیمت زمین در این شهرک ها پدر صنعتگران را درآورده است. چرا زمین به صورت رایگان در اختیار آنان گذاشته نمی شود؟». احمدعلی کیخا، نماینده زابل، هم گفت: «گفته می شود آقای شریعتمداری در زمان معاونت اجرائی رئیس جمهور در تنظیم بازار دخالت کرده و موجب اختلال آن شده است. در حالی که وظیفه وزرا و مسئولان در وهله اول عمل به قانون است». سیدعباس صالحی: معتقد به واگذاری امور به بخش خصوصی هستمعباس صالحی در دفاع از برنامه های خود، گفت: «این وزارتخانه دنبال شفافیت در همه مراحل تصمیم گیری و اجراست و ما معتقدیم دوره مدیریت پشت درهای بسته در غیاب مردم گذشته است. من معتقد به واگذاری امور به بخش خصوصی و فعالیت نهادهای صنفی هستم. من با اهالی هنر مانوس بوده و دغدغه و نگرانی آنها را می شناسم و تلاش خواهم کرد اهالی هنر هم مانند اهالی فرهنگ بر صدر بنشینند». موافق و مخالفعلیرضا ابراهیمی، نماینده رامیان و آزادشهر، در موافقت با وزیر پیشنهادی گفت: «او مدیری است که فرهنگ را می فهمد و دیپلماسی دارد و می تواند از ظرفیت ها و خلاقیت های امروز پاسداری کند».محمود صادقی، عضو فراکسیون امید، هم به عنوان مخالف گفت: «در مقطع فعلی شاهدیم فیلم اکران شده به دلیل مداخلات، از پرده سینما پایین کشیده می شود. سوال این است که آیا وزیر پیشنهادی قدرت مقابله با این وضع آشفته را دارد؟ به نظرم ایشان توانمندی کافی را برای مدیریت این وزارتخانه پرچالش و پرمسئله ندارد». رحمانی فضلی: برگزاری انتخابات بدون مشکل از اقدامات مثبت وزارت کشور استعبدالرضا رحمانی فضلی در توضیح برنامه های پیشنهادی خود، توجه به حقوق شهروندی را به عنوان یکی از دغدغه های رئیس جمهور برای برقراری توازن و تعادل در کشور دانست و گفت: «از لحاظ فضای امنیتی و سیاسی، فعالیت های جریان های سیاسی با کمک احزاب، گروه ها و رسانه ها، به گونه ای ساماندهی پیدا کرد که در 16 آذر در چهار سال اخیر بیش از 600 سخنرانی در دانشگاه ها با کمترین مشکل برگزار شد. در دوران انتخابات نیز بیش از هزارو 700 تجمع و سخنرانی در کشور انجام شد که هیچ کدام از سخنرانی ها مسئله خاص امنیتی و تنش اجتماعی نداشته است». رحمانی فضلی برقراری امنیت پایدار با کمک مرزنشینان و ساماندهی وضعیت کولبران و بازارچه های مرزی را به عنوان دیگر اقداماتش مطرح کرد. موافقان و مخالفانعلی اسماعیلی به عنوان مخالف وزیر کشور گفت: «جناب وزیر آیا توانستید آسیب ها را کاهش دهید؟ برای مبارزه با قاچاق کالا، ارز و مواد مخدر چه کردید؟ چگونه می خواهید جمعیت 50درصدی زنان را توانمند کنید؟».زهرا سعیدی هم در مخالفت گفت: «اجازه ندهید استانداران و فرمانداران مجلس را نادیده بگیرند. به استانداران خود تاکید کنید در اداره های خود از زنان بیشتر استفاده کنند». فریده اولادقباد، از موافقان، گفت: «ایشان دارای نگرش سیستمی در تحلیل مسائل سیاسی به جای تحلیل خطی است؛ یعنی به ابعاد اجتماعی و اقتصادی هم در تحلیل توجه می کنند». نورمحمد تربتی نژاد هم در موافقت با برنامه های وزارت کشور گفت: «امنیت گردشگران خارجی در دوره ایشان به طور چشمگیری افزایش یافت. رحمانی فضلی همکاری های امنیتی را با کشورهای جهان به ویژه همسایگان افزایش داد». سدسازی های بی رویه محور اصلی نقدها به «بیطرف»برای حبیب الله بیطرف، وزیر پیشنهادی وزارت نیرو، فقط فرصت شد تا چند مخالف و موافق صحبت کنند. جلیل مختار، نماینده مردم آبادان، به عنوان مخالف گفت: اکثر مشکلات فرابحران آب را وزیر پیشنهادی نیرو در کشور ایجاد کرده است. او از مشکلات فنی هم در پروژه برخی سدها گله کرد. نادر قاضی پور، نماینده مردم ارومیه، در مخالفت با وزیر پیشنهادی نیروی دولت دوازدهم گفت: «سالی که نکوست از بهارش پیداست؛ هنوز نیامده اید برق اهواز قطع شده است. 14 استان کشور با ریزگردها درگیر هستند و در برخی روستاها و شهرها، آب با تانکر تامین می شود. شهاب الدین بیمقدار، نماینده تبریز، آذرشهر و اسکو، هم در موافقت از وزیر گفت بیطرف دارای سوابق علمی و کاری درخشانی است که ایشان را شایسته تکیه زدن بر وزارت نیرو می کند.
                