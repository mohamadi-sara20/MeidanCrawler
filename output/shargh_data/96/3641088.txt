دو‌شنبه ۱۷ مهر ۱۳۹۶
-----------------------------------------
حرف اول
-----------------------------------------
زمینه های بسط دیپلماسی فرهنگی
-----------------------------------------

                    استفاده از ابزارهای دیپلماسی فرهنگی در عصر حاضر، یکی از مهم ترین راهکارهای کشورها برای برقراری ارتباط با سایر ملل، ایجاد تعاملات بین فرهنگی و حرکت به سمت صلح پایدار و دورشدن از تنش است. برای کشورهایی که در خاورمیانه پرآشوب کنونی به سر می برند و به دلایل مختلف در معرض انواع تهدیدها و طمع های خارجی قرار دارند، دیپلماسی فرهنگی اهمیتی مضاعف پیدا می کند. در این میان کشور ما ایران به دلیل سابقه تمدنی چندهزارساله، چهره های متعدد فرهنگی و ارزش های متعالی پرورده شده در این کشور، از ظرفیت های فراوانی برای استفاده از دیپلماسی فرهنگی برای دور کردن انواع تهدیدها از کشور، جلوگیری از منزوی شدن کشور و همچنین حرکت به سمت جهانی عاری از خشونت و افراطی گری برخوردار است. یکی از مهم ترین ظرفیت ها در این زمینه، کشورهایی هستند که با ایران سابقه تمدنی و فرهنگی مشترک دارند و به همین دلیل همواره به برقراری تعاملات فرهنگی با ایران تمایلات فراوان داشته اند. افغانستان، تاجیکستان، عراق و ترکیه امروز، همگی با ما تاریخ و سوابق فرهنگی مشترک و فراوانی دارند. بخش های مهمی از آثار مکتوب متعلق به ایران فرهنگی در این کشورها وجود دارد و کتابخانه های آنها و آثار خطی و نفیس موجود در آنها منابع مهمی برای بسط شناخت ما از تاریخ فرهنگ خودمان است. رودکی، مولوی، امیراسماعیل سامانی و قونیه و خجند و بدخشان و بخارا و سمرقند، همه بسترهای بسیار مناسب بسط روابط فرهنگی و برقراری صلح و صدور پیام انسان دوستی به جهانیان از این نقطه از جهان هستند. به همین دلیل یکی از مهم ترین سیاست های سازمان اسناد و کتابخانه ملی ایران، بر بسط روابط با این کشورها قرار گرفته است. کشورهایی که می توان در سایه دیپلماسی فرهنگی قدرتمند و برقراری تعاملات فرهنگی گسترده، روابط تجاری با آنها را نیز احیا کرد و با پیشبرد ایده های کلانی مثل احیای جاده ابریشم که خاورمیانه و ایران در مسیر آن قرار داشته اند، از تنش و تشنج در منطقه کاست. در سفری که به تازگی برای بازدید از کتابخانه ملی و دانشگاه ها و مراکز فرهنگی بلغارستان به این کشور انجام شد، متوجه شدیم که تحقیقات اخیر پژوهشگران انسان شناسی در این کشور ثابت کرده است که مردمان این کشور به لحاظ نژادی آریایی اند و از این جهت در گذشته دور با ایرانیان سوابق تمدنی و فرهنگی مشترک دارند.این یافته های جدید، پژوهشگران این کشور را نسبت به شناخت حوزه فرهنگی و تمدنی ایران بسیار علاقه مند کرده و تقاضای فراوانی برای بسط مبادلات فرهنگی با ایران را به وجود آورده است. می دانیم که بلغارستان کشوری هم مرز با ترکیه است و به نوعی در زمره کشورهایی به شمار می رود که می توانند به مثابه پل اتصال شرق و غرب عمل کنند. وجود رشته ایران شناسی و همچنین مطالعات اسلام و عرب، در چند دانشگاه این کشور، ظرفیت مناسبی برای تقویت روابط و حرکت در مسیر استفاده از ابزار دیپلماسی فرهنگی است. سازمان اسناد و کتابخانه ملی ایران با همکاری رایزنی فرهنگی ایران در بلغارستان تلاش کرد در این سفر ضمن دیدار با نهادها و چهره های فرهنگی این کشور، با انعقاد تفاهم نامه ها و برقراری ارتباطات اولیه زمینه را برای گسترش این ارتباطات فراهم کند. تلاش هایی که بعضا از سوی بخش غیردولتی برای ترجمه آثار فرهنگی ایرانی به زبان بلغاری و همچنین ترجمه آثار فرهنگی آنها به زبان فارسی صورت گرفته، بخش دیگری از دیپلماسی فرهنگی ما در این حوزه است که باید مورد حمایت بیشتر قرار گیرد تا بتواند دیپلماسی فرهنگی را به ابزاری موثرتر در ارتباطات خارجی ما بدل کند.
                