یک‌شنبه ۲۷ اسفند ۱۳۹۶
-----------------------------------------
حرف اول
-----------------------------------------
نه به استعفا
-----------------------------------------

                    دکتر نجفی، شهردار تهران، با شعار تهران شهر امید، مشارکت و شکوفایی، کار خود را آغاز کرد، اما خبر استعفای ایشان، مدیریت شهری تهران را با یک اقدام غیرمنتظره مواجه کرد. گرچه جریانی از ابتدا همه تلاش خود را کرد تا از شهردارشدن ایشان جلوگیری کند و آن گاه که موفق نشد، شایعاتی درباره کناره گیری شهردار تهران منتشر کرد، اما شهردار موفق تهران دست رد به سینه همه این شایعات و فشارهای روانی زد. اینک به بهانه بیماری او را مجبور به کناره گیری کردند. مروری بر دلایل و ریشه های این استعفا و تبیین عملکرد شهرداری تهران می تواند روشنگر راه آینده باشد. امروز در دنیا با تکمیل تجربه بشری درباره اداره مطلوب و مناسب جامعه، مفهومی متعالی به نام حکمرانی خوب به یک گفتمان جهانی بدل شده است و وظایف دولت ها و نهادهای مسئول در قبال مردم و جامعه را در قالب اصول حکمرانی خوب بیان کرده اند. مروری بر عملکرد شهردار تهران در هفت ماه گذشته و توجه به اصول حکمرانی خوب نشان می دهد که ریشه های استعفای دکتر نجفی نه به دلیل بیماری ایشان، بلکه به دلیل تبدیل شدن اداره شهر تهران به دلایل زیر به یک نمونه موفق مدیریتی با رویکرد اصلاح طلبانه بوده است:1- حاکمیت قانون: یکی از ویژگی های مدیریت توسعه یافته، تلاش برای حاکمیت قانون و پرهیز از اعمال سلیقه های فردی و استقرار مدیریت سیستمی مبتنی بر شایسته سالاری و اصلاح فرایندها بوده است. این شیوه نقش مهمی در پیشگیری از رانت خواری، ویژه خواری و فساد اداری و مالی داشته است. شهردار پاکدست تهران در این زمینه خود پیشگام بوده است.2- شفافیت: به معنی جریان آزاد اطلاعات و قابلیت دسترسی سهل و آسان برای همه است. یکی از اقدامات خوب و ماندگار شهردار تهران شفاف کردن وضعیت دخل و خرج و عملکرد مدیریت شهری تهران در دوران 12ساله گذشته است. متاسفانه در کشور رفتار حرفه ای نسبت به شفافیت در ارائه اطلاعات به ویژه در حوزه های اقتصادی وجود ندارد و بیشتر تلاش بر این است که با فضاسازی و رفتارهای پوپولیستی و رسانه ای و بدون ارائه سند و مدرک به اصطلاح شفاف سازی کنند تا جایی که بدترین مدیر ها، خود را می توانند پاک دست ترین مدیران معرفی کنند.یکی از موفقیت های دکتر نجفی تنظیم گزارش مستند حقوقی درباره عملکرد مالی و مدیریتی شهردار سابق و مهم تر از آن ارائه رسمی و قانونی آن به قوه قضائیه بوده است که این می تواند یکی از افتخارات مدیریت شهری باشد.3- مسئولیت پذیری و پاسخ گویی از دیگر اصول حکمرانی است که شهردار تهران در این مدت به صورت راهبردی به آن اهتمام ورزیده است. مسئولیت پذیری بدون حاکمیت قانون و شفافیت محقق نخواهد شد. اینکه شهردار خود را در مقابل شورای شهر تهران که نماینده مردم است، به صورت مستمر (حداقل دو هفته یک بار) ملزم به پاسخ گویی بداند یا نسبت به نیازهای اساسی مردم مسئولیت پذیری داشته باشد، رویه ای مبارک است.4- عدالت یکی از اصول کلیدی حکمرانی خوب است. عدالت، رفاه و آرامش پایدار در جامعه و رعایت حقوق مساوی و برابر برای همه شهروندان از اصول اولیه حکمرانی شایسته است.از دیگر اقدامات خوب شهردار در ماه های گذشته تلاش برای تحقق عدالت در ابعاد اجتماعی، انسانی، اقتصادی، سیاسی و مدیریتی است. مبارزه با رانت خواری و شبکه گسترده تبعیض و بی عدالتی و قطع کردن دست رانت خواران و ویژه خواران و تلاش برای تحقق عدالت در مدیریت شهری یکی از توفیقات اساسی شهردار تهران بوده است.5- اثربخشی و کارایی را ابزاری برای تنظیم فعالیت نهادها در راستای استفاده کارا از منابع طبیعی و حفاظت از محیط زیست تعریف کرده اند. یکی از رویکردهای موفق شهردار تهران که همواره مورد حمایت شورای شهر بوده، تلاش برای تمرکز بر منابع پایدار درآمدی و پرهیز از تراکم فروشی، شهرفروشی و تخریب محیط زیست بوده است. متاسفانه در دهه گذشته، شهر تهران بدترین و ناکارآمدترین شیوه را برای اداره شهر اتخاذ کرده بود و نتیجه آن اداره شهر با هزینه های هنگفت و تخریب باغات و محیط زیست و فقدان اثربخشی بوده است. از اصول حکمرانی خوب و شایسته، اهتمام و اثربخش کردن مدیریت شهری با راهبرد توسعه ای است عملکرد شهرداری در هفت ماه گذشته نشان داده است این رویکردها می تواند نویدبخش یک الگوی موفق اداره شهر برای کلان شهرهای کشور باشد. اقدامات شایسته شهردار تهران در مدت کوتاه، نویدبخش آینده خوب و درخشان برای شهر تهران و شهروندان تهرانی است. بالطبع شورای شهر تهران به صورت یکپارچه از تداوم مدیریت آقای دکتر نجفی حمایت کرده و اینجانب نیز قطعا در روز 19 فروردین در صحن علنی شورا به پاس احترام به رای مردم شریف تهران و پاسداشت اعتماد آنان به استعفای آقای نجفی رای منفی خواهم داد.
                