سه‌شنبه ۸ اسفند ۱۳۹۶
-----------------------------------------
سرمقاله
-----------------------------------------
امنیتی کردن مسئله ایران در شورای امنیت؟
-----------------------------------------

                    در ایران صاحبان تریبونی هستند که تصور می کنند با توسل به برخی اختلاف نظرهای اروپا و آمریکا می توانند جهان غرب را به سود خود، مقابل یکدیگر قرار دهند، بی آنکه به منافع ترجیحی دوجانبه آنان بیندیشند. متاسفانه آنچه در جهان به عنوان سیاست خارجی ایران نامیده یا تلقی می شود آنی نیست که از مجرای حرفه ای، یعنی وزارت امور خارجه ایران، اعلام و ابلاغ می شود. اصولا گویی در کشور ما سیاست خارجی جذابیتی برای خودنمایی دارد که افراد غیرمسئول را در هر لباس و موقعیتی به موضع گیری و اظهارنظر در موضوع به شدت تخصصی روابط خارجی وسوسه می کند، بی آنکه به آثار و عواقب آن بیندیشد. اکنون به بهانه همین اظهارنظرهای تریبونی در مورد یمن، منشا موشک های شلیک شده از یمن را ایران اعلام کرده و پرونده را به شورای امنیت برده اند. رای مثبت یا منفی شورای امنیت در برابر این پیش نویس تضمین شده نیست. در زمان احمدی نژاد شش قطع نامه محکوم کننده ایران بدون مخالفت چین و روسیه به تصویب رسید و گذشته از بهانه دورزدن تحریم ها و تلف شدن میلیاردها دلار درآمد نفتی به سود دایره کوچکی از سودجویان، آسیب های اقتصادی و اجتماعی جبران ناپذیری به کشور وارد شد. برجام گرچه توانست در توسعه بازار نفت و گاز و پتروشیمی و واردات برخی کالاهای اساسی از چین و هند و چند کشور دیگر تاثیرگذار باشد، اما با روی کارآمدن ترامپ که از قبل برجام را کلاهی نامیده بود که ایران بر سر آمریکا گذاشته و تهدید به برچیدن بساط آن و تجدید تحریم های فلج کننده کرده بود، روند عادی سازی روابط بازرگانی بین المللی ایران با دشواری مواجه شد. در این میان، برخی مخالفان داخلی برجام نیز ساکت ننشستند و بر شدت شعارها افزودند. در برجام محدودیتی برای توسعه صنایع دفاعی از جمله موشکی ایران وجود ندارد، اما تفسیر بیگانگان که تبلیغ اسرائیل، پول عربستان و قدرت آمریکا پشت آن است، موشک پرانی ارتش یمن در جنگ عربستان را اقداماتی از سوی ایران علیه صلح و امنیت بین المللی تلقی کرده اند که منجر به تدارک پیش نویس قطع نامه جدید شده است. زمینه سازی کار با موج بزرگ ایران هراسی از سوی عربستان و آمریکا و شخص نتانیاهو در کنفرانس امنیتی مونیخ به اوج خود رسید. هرچند دکتر ظریف حتی با توسل به طنز کوشید پاسخی درخور بدهد، اما هم زمان پیام هایی تهدیدآمیز از سوی برخی افراد در ایران، موجب شد وزیر خارجه روسیه -متحد قدیمی اسرائیل- در حضور آقای ظریف بگوید لازم است ایران از این گونه شعارها بپرهیزد. زمان بندی این واکنش که پس از دیدارها و تماس های نتانیاهو و وزیر خارجه عربستان با روس ها ابراز شده است، می تواند مانند نوبت های قبل منجر به عدم توسل روسیه و حتی چین به وتوکردن قطع نامه برای حمایت از ایران شود، زیرا این کشورها مایل به رنجاندن آمریکا و جهان غرب نیستند. اما حتی اگر قطع نامه به ضرب یک یا دو وتو به تصویب نرسد، هشداری جدی برای تشدید اقدامات دوجانبه خواهد بود. با پناه بردن عبد ربه منصور به عربستان، رئیس جمهور پیشین یمن، علی عبدالله صالح که به حوثی ها پیوسته بود، با اوج گیری جنگ داخلی میان آنها، هنگامی که خواست به عربستان بگریزد، کشته شد. با این همه و با توجه به محاصره کامل یمن از سوی عربستان و متحدانش با نظارت دقیق آمریکا، معلوم نیست متهم کردن جمهوری اسلامی به ارسال موشک به یمن چگونه اثبات شدنی است؟تا بتوانند در شورای امنیت به آن استناد کنند. آیا شورای امنیت صرفا استناد به تهدیدها و شعارهای رزمی و میدانی را برای صدور رای بر محکومیت ایران کافی خواهد دانست؟ اما مسئله این است که در جهان امروز، مقدمات امر به امور دیگری هم بازمی گردد. آنان دستگیری تعدادی ایرانی تبار اروپایی و آمریکایی را در تبلیغات خود نوعی گروگان گیری عنوان و تبلیغ کرده اند. سفر بوریس جانسون، وزیر خارجه بریتانیا، به عمان و سپس به ایران حکایت از وساطت او برای آزادی نازنین زاغری داشت که ناکام ماند. برخی پادرمیانی های دیگر برای آزادی این گونه زندانیان را هم نمی توان از نظر دور داشت. در این گونه موارد کشورها یا بر مواضع خود تاکید می کنند، یا مطابق اصل رعایت مصالح عمومی مسئله را با سازش حل وفصل می کنند. احتمالا وزیر خارجه انگلیس انتظار داشت دست خالی بازنگردد. درباره فرانسه هم نباید از نظر دور داشت که قوی ترین لابی سیاسی یهودیان در آن کشور نفوذ دارد و شعارهای ضدیت با غرب نیز پژواک هایی دارد.برجام هم قرارداد دوستی ایران و آمریکا یا ایران و غرب نیست؛ توافقی است ناظر بر فعالیت های هسته ای و لغو الزامات بین المللی درباره تحریم های ناشی از آن قطع نامه ها. اما اگر ایران یا هر کشور دیگری در خصومت با کشور یا کشورهای دیگر اصرار بورزد، طرفین تحریم ها یا محدودیت های دوجانبه ای را علیه یکدیگر برقرار می کنند. اکنون در شرایط حساسی قرار داریم. در هر دو طرف تنش، نیروهای ستیزنده دست بالا را دارند که جنگ را راه حل نهایی می دانند؛ جنگ به هر دو طرف آسیب می رساند. اکنون زمانی است که با عقلانیت به توانمندی های خود و واقعیات جهان بیندیشیم و با احترام به عقلانیت و اعتدالی که مردم به آن رای دادند، به جای ستیز راه مسالمت در پیش گیریم و اجازه ندهیم برخی شیوخ عرب سرنوشت عراق و سوریه را در خیال خود برای ایران هم تصور کنند.
                