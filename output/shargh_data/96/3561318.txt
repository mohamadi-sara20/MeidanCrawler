پنج‌شنبه ۲۸ اردیبهشت ۱۳۹۶
-----------------------------------------
یادداشت
-----------------------------------------
به مردم می گوییم؟
-----------------------------------------

                    فردا روز انتخاب است و آنکه انتخاب شود، زمام امور اجرائی «بزرگ ترین کشور دارنده ذخایر نفت و گاز دنیا» را برای چهار سال به دست می گیرد. «اقتصاد و نفت» اما، در این دوره از انتخابات، مظلوم بودند. کاندیداها، با این رنجورشدگان از تحریم، چنان شعار دادند که گویی آب سربالا می رود! «اقتصاد و نفت» اما، شعار پذیر نیست. نمونه واضحش را می خواهید؟ ونزوئلا، آینه تمام نمای آن است. کشوری که با بیش از 298 میلیارد بشکه، بزرگ ترین ذخایر نفتی جهان را دارد حالا تورم نزدیک به 800 درصدی را تجریه می کند. مایحتاج اولیه جیره بندی شده است و مردم باید ساعت ها در صف بایستند تا سهمیه شان را دریافت کنند. این میراث «شعارهای چاوز» برای مردمی است که روی نفت خوابیده اند. ما از دنیا درس می گیریم؟ 1- کاندیدایی که در مناظره، از ساخت پالایشگاه و پتروشیمی در استان های مختلف سخن می گفت پاسخش را در همان مناظره گرفت: «نمی توان»؛ چراکه به لحاظ اقتصادی در ایران، پالایشگاه و پتروشیمی باید نزدیک منابع خوراک، مصرف و مبادی صادراتی باشند. سال ها پیش، وقتی پتروشیمی ها هنوز خصولتی نشده بود، در سفری مطبوعاتی به یک واحد پتروشیمی رفتم. واحدی ضرر ده که مدیرش می گفت به دلیل جانمایی نامناسب و دوری از منابع خوراک و مبادی مصرف و صادرات، مدام ضرر می دهند. بی پروا می گفت به دلیل فشارهای سیاسی در آن منطقه، پتروشیمی احداث شده است. حرف های این روزها خیلی خاطره ها را زنده کرد. 2- روند کنونی پرداخت یارانه ها، یک روز گریبان کشور را می گیرد، اگر اصلاح نشود. چه برسد به اینکه وعده سه برابر کردنش را بر کشور تحمیل کنند. آیا می دانید تنها وزارت نفت از محل فروش فراورده های مایع و گاز، سالی 30 هزار میلیارد تومان به حساب هدفمندی یارانه ها واریز می کند تا به صورت نقدی به مردم پرداخت شود؟ آیا می دانید هر یک شغل، با احتساب هزینه های جنبی و تامین اجتماعی، با دلار امروز برای کارفرمای ایرانی، سالانه حداقل حدود 22 میلیون و 500 هزار تومان هزینه دارد. حالا 30 هزار میلیارد تومان را به 22 میلیون و 500 هزار تومان تقسیم کنید تا ببینید پرداخت نقدی یارانه ها چه میزان شغل را از مردم دریغ می کند. چه رسد به اینکه بخواهند یارانه ها را سه برابر کنند. اینها را به مردم می گوییم؟! 3- کاندیدایی که می گوید با همسایگان مان صحبت کنیم تا با همکاری هم از مخازن مشترک، نفت و گاز برداشت کنیم، می داند که عراق میادین بزرگ نفتی اش را از طریق برگزاری مناقصه به شرکت های نفتی بین المللی واگذار کرده است؟ می داند که همین شرکت ها پارس جنوبی را برای قطر توسعه داده اند؟به مردم می گوید در اوج روابط ایران و عراق و درست زمانی که ایران برای شکست داعش پشت دولت عراق ایستاده بود، وزیر نفت این کشور به همراه وزرای انرژی قطر و ونزوئلا به ایران آمد تا جلوی افزایش تولید نفت ما را با طرح «فریز نفتی» بگیرد؟به مردم می گوید که کشور دوست و برادر عراق، چطور در دوره تحریم ایران، جایگاه دوم تولیدکننده نفت اوپک را از ایران گرفت؟ در جلسات وزرای اوپک، به چشم دیده ام وقتی تولید نفت ایران، بر اثر تحریم، به نصف کاهش یافت، چطور ایران را به حساب نیاوردند! اینها را به مردم می گوییم؟!4- عربستان سعودی سهام یکی از بزرگ ترین پالایشگاه آمریکا را می خرد تا نفت بیشتری به این کشور صادر کند. ظرفیت بنادر صادراتی اش را تا 15 میلیون بشکه در روز افزایش می دهد تا بتواند در صورت لزوم، نفت بیشتری صادر کند و اتفاقا مسیری غیر از تنگه هرمز را برای صادرات نفتش، پررنگ تر می کند. سعودی ها تلاش می کنند با وابسته کردن هرچه بیشتر دنیا به نفتشان، حرف های سیاسی شان را پیش ببرند.در چنین شرایطی، وقتی کسی از افزایش قدرت صادراتی نفت ایران (تازه به اندازه برگشتن به قبل از تحریم ها) و بازپس گیری بازار از سعودی ها انتقاد می کند و هم زمان در جایگاه منتقد سیاست های عربستان سعودی در منطقه می نشیند، معلوم است موضوع را متوجه نشده است یا نمی خواهد با مردم صادق باشد.5- جریان های فکری مختلف در ایران طرفداران خود را دارند و هر رئیس جمهوری که انتخاب شود، برای اعتلای کشور، باید بتواند با همه گروه ها کار کند. این اما مهم است که «عوام فریبی»ها نشان داده شود. تجربه اقتصادی ونزوئلا پیش روی ماست. فضای انتخابات را همه درک می کنند اما، شاید در این دوره وعده های عوام فریبانه زیاد شنیده ایم. «اقتصاد و نفت»، در این دوره از انتخابات مظلوم بودند.
                