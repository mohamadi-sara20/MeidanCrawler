چهار‌شنبه ۴ بهمن ۱۳۹۶
-----------------------------------------
حرف اول
-----------------------------------------
صدا و سیما رحمی بکن!
-----------------------------------------

                    مادربزرگ مرحومم، از سر استیصال در نصیحت ناپذیری برخی افراد، این جمله را به زبان می آورد که «رحمی به خودت بکن!». مثلا جوانی که مدام نصیحت های او را نادیده می گرفت، آخرین جمله ای که از سر درماندگی خطاب به او به زبان می آورد این بود: «به جوانیت رحم کن!». حال حکایت این روزها و سال های ما و دلسوزان این ملک و ملت و سازمان صداوسیما است که درباره لزوم اتخاذ منش بی طرفانه و عادلانه این سازمان در رویکردها و تولیدات سیاسی و بخش خبر این سازمان چه نصیحت ها و نقدها کردیم و البته گوش ناشنوایش ما را از سر استیصال به این جمله کشانده است که: «صداوسیما رحمی به ملت بکن!». به رسانه ها از هر نوع که نگاه می شود در درون خود تنوع، تفاوت و گوناگونی موضوعی، شکلی، ژانری، قالبی و محتوایی دارند که در یک واحد «رسانه» ارائه می شوند. بنابراین رسانه در ذات خود کنارهم بودن، آشتی جویی، مصالحه درونی و جلوه متحد را به نمایش می گذارد. رسانه ای که کینه توزی می پروراند و کدورت می آفریند، ذاتا رسانه نیست.صداوسیما با وجود برخورداری از خیل افراد متخصص و حرفه ای و آگاه به منطق رسانه به دلیل اتخاذ رویکردی ضدارتباطی عملا به رسانه ای مهجور نزد مردم تبدیل شده است...مهجور به این معنا که حداکثر کارکرد صداوسیما جنبه سرگرم کنندگی آن است. این رسانه در حوزه «آگاهی» مردم و شکل دهی به افکار عمومی عملا عرصه را برای رسانه های خارجی و رسانه های اجتماعی وانهاده است.دولتی در ایران با رای اکثریت مردم برسرکار آمده و اقدام به کاری (برجام) کرده که این اقدام علاوه بر تایید رهبر معظم انقلاب، تحقق وعده انتخاباتی رئیس منتخب این دولت است. به عبارتی برجام- هرچه هست- خواست اکثریت مردم بوده است، پس باید به نظر اکثریت احترام گذاشت که این البته با نقد تفاوت دارد و قطعا نقد هم به معنای تخریب و ایستادن و موضع گرفتن در برابر اکثریت مردم نیست؛ کاری که صداوسیما مدام انجام می دهد.صداوسیما هیچ مدل ارتباطی ای به جز ارتباطات یک سویه نمی شناسد؛ مدل منسوخ رادیو و تلویزیون های قرن گذشته. همان مدلی که یک طرف می گوید، و یک طرف دیگر باید بشنود و اجرا کند؛ تصور باطلی که هنوز در صداوسیما به شدت بر آن تاکید می شود.مدل ارتباطی صداوسیما مدل بطئی، ناکارآمد، تجربه شده، شکست خورده و به خصوص مخاطب گریز و راندن مخاطب به سوی رسانه های خارجی و اجتماعی ای است که در پیام های آنها می تواند مقاصد ضدملی هم وجود داشته باشند.رسانه ها امروز باید غیر از اینکه اطلاعات را دریافت و پخش می کنند، خوب بشنوند؛ چنین رسانه ای، رسانه ای است قائل به ارتباطات دو سویه. رسانه های امروز علاوه بر گوینده(بودن) باید شنوا هم باشند. صدای مردم را باید شنید و صدای مردم هنگامی شنیده می شود که در صداوسیما بازتاب یابد و پخش شود. چیزی که در جریان اعتراض های اخیر به هیچ وجه در صداوسیما مشاهده نشد. تصمیم گیران رویکرد سیاسی و خبری صداوسیما مطمئن باشند در ایجاد، گسترش، برداشت ها و تعبیرهای متفاوت و تند از اعتراض های اخیر در کشور نقش داشته اند. دلیلش غیبت صداوسیما در این اعتراض هاست. صداوسیما باید پاسخ گو باشد چرا در این اعتراض ها غایب بود و باعث شد رسانه های اجتماعی میدان داری کنند و آنها باشند که از این اعتراض ها مستندسازی کرده و روایت کنند و در نهایت خوراک رسانه های خارجی تامین شود. صداوسیما چرا هرگز به میان معترضان نرفت، به آنها بی اعتنایی کرد و سخن آنها را نشنید و پخش نکرد و سبب برافروختن خشم آنها شد. بخشی از برافروختگی آن اعتراض ها به بی اعتنایی صداوسیما به معترضان مربوط می شود. صداوسیما عملا به نفع راست و دروغ اطلاعات در فضای مجازی و به ضرر منافع ملی از صحنه این اعتراض ها غایب شد و خود را به ناشنوایی و نابینایی زد و نه تنها صداهای اعتراض وحتی آن بخش برحق صداها را هم نشنید. صدای مردم را نشنید و اعتراض ها را ندید و به رسمیت نشناخت؛ گو اینکه اصلا اتفاقی نیفتاده است.تلاش صداوسیما همواره بر مخاطب سازی بوده است؛ در صورتی که پیام رسانه و مشخصا صداوسیما باید انعکاس واقعیت به مخاطب باشد نه ساختن مخاطب. صداوسیما باید به این درک برسد که اگر روش مخاطب سازی اش درست بوده است، پس چرا نتایج انتخابات سال های 92 و 96 باید به گونه ای دیگر و خلاف تبلیغات و پروپاگاندای آن رقم بخورد.این تصور درستی نیست که صدا وسیما با گزارش هایش فقط دولت را می کوبد. این سازمان در واقع با ایجاد ناامیدی نسبت به دولت و نارکاآمد نشان دادنش، کشور را به بحران می کشاند. صداوسیما بر شاخه نشسته و بن می برد. او مخاطب و شکل دهی افکار عمومی را عملا به رسانه های خارجی و فضای مجازی سپرده است و دچار غفلت است که تصور می کند در شکل گیری افکار عمومی نقشی دارد. صداوسیما که باید به دلیل کارکرد رسانه، منشا، محل صدور، نشر و رواج آرامش البته همراه با نقد و سازندگی باشد، عملا به منبع تخریب و به نفع یک جناح واردعمل شدن و بی احترامی به اکثریت مبدل شده است. صداوسیما رحمی به ملت بکن! به ایران و اسلام هم.
                