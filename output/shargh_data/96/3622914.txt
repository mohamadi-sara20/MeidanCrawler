سه‌شنبه ۱۴‌شهریور ۱۳۹۶
-----------------------------------------
حرف اول
-----------------------------------------
حضور شهردار امید در جلسات کابینه
-----------------------------------------

                    پیام تبریک دکتر روحانی برای شروع به کار و لباس خدمت به تن کردن دکتر نجفی در قامت شهردار تهران، برای شهروندان تهرانی دلگرم کننده و امیدبخش بود. اما آنچه در پیام رئیس جمهور به عنوان کلیدواژه برای مردم تهران درخور توجه و امیدبخش است، این بخش از پیام رئیس جمهور است که: «امیدوارم در پرتو بهره مندی از خرد جمعی، تدابیر توسعه محور و نیز همکاری موثر شهرداری و دولت در چارچوب قوانین و مقررات، شاهد هم افزایی بیشتر در ساماندهی امور پایتخت کشور و تبدیل آن به شهری توسعه یافته با مولفه های فرهنگ اسلامی و ایرانی برای تمام شهروندان باشیم». قدر مسلم، پایتخت بودن تهران بر شهر و شهروندانش هزینه هایی تحمیل می کند. بخش بزرگی از فضاهای این کلان شهر و خدمات ارائه شده برای وزارتخانه ها، نهادها و مراکز دولتی است. امروز بخش بزرگی از سفرهای درون شهری تهران و خدمات ارائه شده برای مراجعات مردم از سراسر کشور به ادارات دولتی و وزارتخانه ها، متمرکز در تهران است. از طرفی، باید اذعان کرد که اثر تصمیمات مدیریتی برای اداره تهران، شعاعی ملی دارد. چنان که اثر تصمیم محدودکردن فروش تراکم در زمان تصدی شهردار وقت، آقای ملکی مدنی، بر کل کشور تاثیر گذاشت و رشد جهشی قیمت مسکن در کشور را در پی داشت. در نتیجه، در معادله و رابطه تنگاتنگ دوطرفه و درهم تنیده تهران با دولت، ضرورت تغییر نگاه دولت برای کمک به توسعه متوازن این جهان شهر انکارناپذیر است. مطالعات تطبیقی نیز نشان می دهد در مدرن ترین و توسعه یافته ترین کشورهای جهان، کمک و مساعدت مالی به پایتخت در دستور کار دولتمردان است؛ زیرا اولا مفهوم منابع مالی و درآمدی پایدار برای اداره شهرها، یک رویا و فرض اتوپیایی است؛ در نتیجه همواره دولت های مرکزی خود را موظف به تامین منابع مالی برای اداره پایتخت می دانند. ثانیا دولت پایتخت نشین به عنوان یک شهروند باید موظف و متعهد به انجام وظایف شهروندی خود باشد. این همان نکته ای است که مرحوم آیت الله هاشمی رفسنجانی با هوشمندی به آن پی برد و تصمیم به دعوت از شهردار وقت، آقای کرباسچی را به هیئت دولت، بعد از بازنگری در قانون اساسی، در دستور کار قرار داد و شهردار تهران به جلسات هیئت دولت دعوت شد و امروز انجام این کار، مطالبه شهروندان تهرانی به عنوان حامیان دولت امید و لیست امید شورای شهر تهران است.تا در کنار این اقدام امیدبخش، این شکاف چندساله ترمیم شود و با حضور شهردار تهران در جلسات دولت، بستر تحقق امید، نشاط، هم افزایی و مشارکت برای توسعه متوازن تهران مجددا فراهم شود. این اتفاق از چند منظر دیگر نیز بااهمیت و مبارک است.1- دکتر نجفی خود یک دولتمرد باسابقه است و در چهار سال اول دولت آقای روحانی، به عنوان مشاور رئیس جمهور خدمت کرده است. حضور این دولتمرد در دولت، قطعا علاوه بر ایجاد هماهنگی و انسجام در دولت، برای حل بحران های پیش رو تهران قطعا وجود ایشان در جلسات دولت بر توان کارشناسی، علمی و اجرائی دولت نیز خواهد افزود.2- بسیاری از مشکلات تهران، ازجمله موضوع مغفول مانده مدیریت واحد و یکپارچه شهری، آلودگی هوا، ترافیک، توسعه مترو و ناوگان حمل ونقل عمومی، بافت فرسوده، بحران آب، تاب آوری تهران و ارتقای کیفیت زندگی در این شهر، در دستور کار دولت و دولتمردان قرار خواهد گرفت.3- بسیاری از مشکلات بین دولت، وزارتخانه ها و سازمان های دولتی با شهرداری تهران، ازجمله مشکلات ملکی و بدهی ها، با هزینه کمتر و زمان سریع تری حل خواهد شد؛ به طور مثال:- 20 هزارمیلیارد تومان تا امروز دولت به شهرداری تهران بدهکار است.- هزارو 300 میلیارد تومان سهم شهرداری از دولت برای سهم 60درصد از جرائم راهنمایی و رانندگی به شهردار تهران پرداخت نشده است.- مجوز مجلس به دولت برای پرداخت و تامین سهم 50درصدی از هزینه های ساخت و توسعه مترو، کامل انجام نشده است.- سهم یک سوم پرداخت و یارانه دولت برای خرید بلیت مترو و اتوبوس های درون شهری کاملا محقق نشده است.- تهران به 11 هزار اتوبوس برای تکمیل ناوگان اتوبوس رانی درون شهری خود نیاز دارد؛ درحالی که اکنون ناوگان اتوبوس رانی تهران شش هزارو 300 اتوبوس دارد که سه هزار دستگاه آن از رده خارج است و در نتیجه تهران هشت هزار دستگاه اتوبوس کم دارد.- و ده ها موضوع کوچک و بزرگ دیگر.خلاصه اینکه حضور شهردار در جلسات دولت، می تواند منجر به درک صحیح دولت از مشکلات تهران و اتخاذ تصمیمات اثرگذار برای حل مشکلات تهران شود.بنابراین شهروندان تهران این پیام رئیس جمهور را به فال نیک می گیرند و منتظر دعوت شهردار شهر امید به جلسات دولت امید هستند.
                