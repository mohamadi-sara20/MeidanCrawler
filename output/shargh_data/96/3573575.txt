یک‌شنبه ۲۱ خرداد ۱۳۹۶
-----------------------------------------
حرف اول
-----------------------------------------
اختلاف؛ تیشه به ریشه اتحاد
-----------------------------------------

                    روزهای میانی ماه رمضان، با نام امام دوم شیعیان، گره خورده است. بررسی شرایط تاریخی جهان اسلام نشان می دهد امام مجتبی در بدترین زمان ممکن به خلافت رسید. ایشان در سال 41 هجری بعد از شهادت پدر بزرگوارش امیرالمومنین(ع) به امامت رسید و مردم کوفه نیز ایشان را به عنوان خلیفه انتخاب کردند. این انتخاب به دلیل علاقه مردم به رسول خدا(ص) و توانایی های خود امام حسن مجتبی(ع) امری طبیعی بود. وضعیت شیعیان و مسلمانان آن قدر دردناک و تاسف آور بود که بزرگمردی مانند امام علی (ع) از تغییر آن مایوس بود و در حق آنان نفرین کرد. امیرالمومنین می فرماید: «نشسته بودم که خواب مرا گرفت و رسول خدا(ص) در رویا بر من ظاهر شد. به او گفتم: ای رسول خدا، چه کجی ها و دشمنی ها از امت تو دیدم! فرمود: بر آنان نفرین کن. گفتم: خداوند بهتر از ایشان را به من دهد و بدتر از من را بر آنان بگمارد» (نهج البلاغه خطبه 70). مهم ترین دلیل در به وجودآمدن این وضعیت متحد و یکدل نبودن مسلمانان بود. کوفیان به عنوان یکی از پرجمعیت ترین شهرهای اسلامی، بدن هایی بودند که بدون تفاهم فقط در کنار هم بودند. کوفه شبیه قبرستانی بود که درآن اجساد زیادی در کنار هم چیده شده بودند. متاسفانه با آغاز خلافت امام حسن(ع) اختلاف مردم کوفه نه تنها کمتر نشد، بلکه با سوءاستفاده دشمن درجه یک آنها یعنی معاویه، بیشتر نیز شد. او قبلا با استفاده از سستی مردم نیروهای خود را به سوی شهرهای بی دفاع حکومت امیرالمومنین(ع) فرستاده بود و با حلال کردن جان، مال و نوامیس مسلمانان باعث شد علاوه بر ایجاد نارضایتی از حکومت امام علی(ع)، پایه های حکومت غیراخلاقی و نامشروع خود را محکم کند. او برای نشان دادن ناکارآمدی امام حسن (ع) تعدادی جاسوس و آدم کش به کوفه و بصره فرستاد ولی حضرت با اقدام به موقع هر دو جاسوس را دستگیر و اعدام کرد و در نامه ای به معاویه او را از تکرار چنین کارهایی پرهیز داد. متاسفانه فرقه خوارج که در جنگ نهروان شکست خورده بود فرصت یافت خود را بازسازی و نیروهای جدید جذب کند. این افراد نه تنها عقاید خود را اصلاح نکردند، بلکه بر باورهای باطل خود، اصرار و در چندین موقعیت امام حسن(ع) را ترور کردند. متاسفانه در سایه بی تحرکی مردم کوفه ناامنی چنان گسترش یافته بود که خلیفه منتخب مردم چندین بار ترور شد.همه این حوادث درنهایت باعث شد امام حسن (ع) با معاویه صلح کند. وضعیت کوفیان، نتیجه ازبین رفتن دین و صفات انسانی در میان مردم بود. امیرالمومنین در خطبه 39 می فرماید: «گرفتار مردمی شده ام که وقتی فرمان می دهم اطاعت نمی کنند و چون فرامی خوانم پاسخ نمی دهند. ای مردم بی ریشه! برای یاری به پروردگار در انتظار چه نشسته اید؟ آیا دینی نیست که شما را متحد سازد؟ آیا غیرتی ندارید که خشم شما را برانگیزد؟». حوادث تروریستی روز چهارشنبه تهران و واکنش های مردم به این حادثه نشان داد که اتحاد و انسجام زیادی در ایران وجود دارد. به فرموده امیرالمومنین، دین و انسانیت در ایران زنده است. فرقه های اسلامی موجود در ایران همگی بر غیراسلامی بودن این حملات تاکید کردند. بنابراین بهتر است برخی از افراد با تحلیل های خود، انسجام مردم ایران را به هم نزنند و در ایران منافع بقیه کشورها را دنبال نکنند.
                