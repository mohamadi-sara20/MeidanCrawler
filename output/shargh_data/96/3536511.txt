چهار‌شنبه ۱۶ فروردین ۱۳۹۶
-----------------------------------------
type_unknown
-----------------------------------------
محسن غرویان در گفت و گو با «شرق» بررسی کرد: آمدن یا نیامدن رئیسی
-----------------------------------------

                    «محسن غرویان»، استاد فلسفه اسلامی حوزه و دانشگاه، یکی از روحانیون معتدل و حامی دولت دکتر روحانی که روزگاری از شاگردان ارشد آیت الله مصباح به شمار می رفت، به بیان دیدگاه های خود درباره نقش مرحوم آیت الله هاشمی رفسنجانی در تفکر اعتدال و اعتدالگرایی پرداخت، از اصولگرایان در انتخابات پیش رو سخن گفت و ورود ابراهیم رئیسی و حمیدرضا بقایی را به انتخابات به چالش کشید. آیت الله غرویان، شخصیتی دارد که باوجود صریح اللهجه بودن، ادب و احترام در کلامش موج می زند، توهین در گفتارش دیده نمی شود و حرف هایش از سر دلسوزی برای نظام و آینده کشور است.بی شک آیت الله هاشمی رفسنجانی به عنوان یکی از ستون های جریان اعتدال و از حامیان دکتر روحانی، نقش بسزایی در پیروزی این جریان در انتخابات سال 92 داشتند، به نظر شما امروز فقدان هاشمی رفسنجانی چه تاثیری بر جریان اعتدال گرایی خواهد گذاشت و نبود هاشمی رفسنجانی را در آینده سیاسی کشور چگونه ارزیابی می کنید؟من معتقدم آقای هاشمی یک جریان بودند و یک شخص معمولی تلقی نمی شدند و این جریان فکری شامل گروه های زیادی از جمله اصلاح طلبان، اعتدال گرایان و اصولگرایان می شدند. در بین اصولگرایان هم ما افراد زیادی داریم که تحت تاثیر آقای هاشمی بودند. درست است که شخص ایشان در بین ما نیستند و البته فقدان ایشان تاثیر دارد، ولی قوت جریان فکری ایشان، می تواند خلابودن ایشان را جبران کند. همفکران آیت الله هاشمی باید اندیشه های ایشان را دنبال کنند و با منطق از ایده های آقای هاشمی دفاع کنند. به نظرم الان سه شخصیت مشخصا باید این وظیفه را انجام دهند، آن سه نفر اول آقای ناطق نوری، دوم سیدحسن آقا خمینی و سوم دکتر روحانی هستند و مردم هم از این سه شخصیت توقع دارند. اگر منطق، اخلاق و عقلانیت در گروه های طرفدار آقای هاشمی همچنان محفوظ بماند که البته همین طور هم هست، در انتخابات آینده خودش را نشان می دهد و آقای روحانی رای اکثریت را خواهند آورد. به انتخابات سال 96 اشاره شد، با توجه به اینکه جریان اصولگرا هنوز کاندیدای واحدی برای رقابت با دکتر روحانی مشخص نکرده است، به نظر شما اصولگرایان در انتخابات پیش رو چگونه ظاهر خواهند شد و این نداشتن وحدت در پایگاه اصولگرایان ادامه دار خواهد بود؟با شناختی که من دارم، متاسفانه یک نوع انحصار گرایی و انحصار طلبی در آنها وجود دارد؛ یعنی هر حزبی می گوید فقط ما هستیم، ما مسلمان هستیم، ما خودی هستیم و بقیه درجه ای از انحراف را دارند. در رسیدن اصولگرایان به وحدت برای معرفی کاندیدای واحد یک تا دو درصد احتمال وجود دارد، بنده اصلاخوش بین به رسیدن اصولگرایان به اجماع و وحدت مطلوب نیستم. روحیه گذشت هم در این گروه بسیار کم است، تا آنجاکه دیدیم آقای چمران گفته است از بین 50 نفر 30 نفر، از بین 30 نفر 10 نفر و از بین 10 نفر یک نفر باقی می ماند و 9 نفر باقی مانده باید بیایند و تعهد بدهند که ما به نفع کاندیدای اصلح کنار می رویم. صحبت آقای چمران نشان دهنده این است که 9 نفر دیگر ممکن است بر خلاف تعهد خود در صحنه بمانند، همان طورکه در دوره قبل دیدیم، چند نفر دیگر در صحنه ماندند، با اینکه گفته بودند کنار می رویم. این مشکل بزرگی است که اصولگرایان زمانی که احساس تکلیف شرعی می کنند و به بهانه همین احساس وظیفه شرعی، خود را مکلف به حضور در صحنه و ماندن در رقابت می بینند. بنده سال ها در بینشان بودم و دیدم که بعضی از این دوستان معتقد به رای مردم نیستند؛ بنابراین این بحث های وحدت و... را کارهای بیخودی می دانند.من از طیف پایداری قم کاملاخبر دارم که می گویند این کارها که دور هم بنشینیم و مشورت کنیم تماما ظاهر سازی است، یعنی ما وقتی تکلیف را تشخیص دهیم که البته خودمان هم تشخیص می دهیم، عمل می کنیم و وحدت معنایی ندارد؛ بنابراین اظهارنظرهایی را از آنها، در انتخابات مجلس و خبرگان که می گفتند وحدت معنا ندارد، شاهد بودیم. آنها اعتقاد دارند وحدت با کسی که منحرف است و ما او را ضد انقلاب می دانیم یا به زبان دیگر وابسته و غرب زده است، معنا ندارد؛ درنتیجه اشکال تئوریک مبنایی در بین افکار آنهاست؛ بنابراین با این شرایط وحدت معنا پیدا نمی کند.درباره فهرست 21 نفره که ارائه دادند نظرتان چیست؟ این لیست را چگونه ارزیابی می کنید؟ کاندیداهایی که در فهرست 21 نفره معرفی شده اند همگی از شخصیت های درجه سه و چهار اصولگرا به شمار می روند، به قول معروف از باب قحط الرجال این فهرست تشکیل شده است و شخصیت های مشهورتر، باسابقه تر و تجربه دارتر مانند آقای حدادعادل، آقای ولایتی و افراد دیگر نیامدند، با این وضعیت رسیدن به وحدت اولامشکل و در ثانی رسیدن به رای اکثریت مشکل تر است.یکی از کاندیداهایی که برای حضور در انتخابات پیش رو اعلام آمادگی کرده، آقای بقایی هستند، با اینکه مقام معظم رهبری مشخصا حضور آقای احمدی نژاد را در انتخابات به صلاح ندانستند، حضور آقای بقایی به نوعی حس حضور آقای احمدی نژاد را القا می کند، شما کاندیداتوری آقای بقایی و جریان آقای احمدی نژاد را چگونه ارزیابی می کنید؟به نظر من در آقای احمدی نژاد ظرفیت مخالفت با رهبری وجود دارد ولی نه مستقیم، یعنی خود ایشان نمی آیند و چندین نفر که فکر ایشان را نمایندگی می کنند، وارد صحنه می شوند. مخالفت و مقاومت آقای احمدی نژاد، مخالفت و مقاومت با نظر مقام معظم رهبری است، ایشان در ظاهر می خواهند حرف رهبری را گوش کنند و بگویند خودم نمی آیم، ولی رهبری شخص را کار نداشتند بلکه آن تفکر که باعث تنش در جامعه می شود و همچنین جامعه را دوقطبی می کند، گفتند. همان جریانی که آقای احمدی نژاد آن را رهبری می کند، در چهره هایی که آمدند، وجود دارد، من این موضوع را یک کار بسیار خطرناک می دانم یعنی در آقای احمدی نژاد هم این ظرفیت را می بینیم که دست به این کارهای مخاطره آمیز بزند. تفکر احمدی نژاد می تواند فتنه بزرگی برای نظام باشد؛ البته باید ببینیم طرح و نقشه آنها چگونه است. درباره آقای بقایی من فکر می کنم اعلام کاندیداتوری ایشان حرکتی برای اعاده حیثیت خودش است، جالب اینکه گفتند شورای نگهبان هم بنده را تایید می کند. به نظرم اینکه ایشان می گویند من مورد تایید شورای نگهبان هم واقع می شوم، در واقع پاک کردن پرونده خودش است. این اقدام با یک تیر، دو نشان زدن است، هم جریان آقای احمدی نژاد است و هم درباره ایشان یک مسئله اعاده حیثیت شخصی هم هست.تبعات حضور انتخاباتی جریان آقای احمدی نژاد را چه می دانید؟آقای احمدی نژاد ظرفیت ماجراجویی و درگیری و تنش دارند و از همین تریبون هم استفاده می کنند، یعنی اگر شما به همان مناظرات تلویزیونی ایشان به عنوان مثال دقت کنید، مسائلی را مطرح می کنند یکباره که موجی راه بیندازند و یک جنجال سیاسی ایجاد کنند و روی آن موج سوار شوند. آقای احمدی نژاد با مطرح کردن حرف های پوپولیستی از جمله درباره فقرا و مستضعفین و بیچارگان و مردم و این گونه سوژه ها، استفاده می کند و می تواند رایی را هم داشته باشد. بسیاری از افرادی که طرفدار احمدی نژاد هستند، طرفدار یارانه ایشان به حساب می روند، تنها امتیاز آقای احمدی نژاد به خصوص در روستاها و اقشار ضعیف این است که ایشان یارانه می دهد.یکی از گزینه هایی که به نظر می رسد اجماع خوبی بر سر ایشان شده و می تواند پایگاه اصولگرایان را به کاندیدای واحد نزدیک کند، آقای ابراهیم رئیسی هستند. با توجه به اینکه ایشان تولیت آستان قدس رضوی را برعهده دارند، ورود ایشان را به صحنه انتخابات چگونه ارزیابی می کنید؟ من فکر می کنم آقای رئیسی به این نکات توجه دارند که حکم تولیت آستان قدس که از مقام معظم رهبری دریافت کردند، هنوز مدت زیادی از آن نمی گذرد و این صورت خوبی ندارد که ایشان از این پست بیایند و برای ریاست جمهوری وارد شوند. ورود آقای رئیسی به صحنه انتخابات در بین مردم حرف و حدیث هایی به دنبال خواهد داشت و سوال های بسیاری مطرح می شود. هنوز حرکت عمیقی انجام نداده اند که بیایند و در حوزه ریاست جمهوری کاندیدا شوند. نکته دیگر این است که به هر حال دو نفر روحانی در راستای رقابت خود، گفت وگو و مناظره و... خواهند داشت و معمولادر این گونه مناظره ها تخریب پیش می آید، این به هر حال صورت خوبی ندارد. مردم انتظار دارند کاندیداها یک تجربه پذیرفتنی در مدیریت های اجرائی کلان داشته باشند، آقای رئیسی فقط در قوه قضائیه بودند و پست های کلان اجرائی در حد ریاست جمهوری را تجربه نکردند و این موضوع باعث می شود مردم سوال کنند که با چه کوله باری از مدیریت ها ایشان می خواهند این مسئولیت را بپذیرند؟ میزان تحت تاثیر قرارگرفتن ایشان از افکار و اندیشه های آقای علم الهدی بحث دیگری است، در صورت ورود به صحنه آیا می خواهند همان افکار و سیاست ها را در سطح کشور پیاده کنند؟ اینها سوالاتی است که قطعا مردم از ایشان دارند و مطالبه می کنند و ایشان هم باید پاسخ گو باشند.در مجموع اعتقاد دارید ایشان وارد صحنه انتخابات نمی شوند؟من در مجموع خیلی بعید می دانم ایشان وارد میدان شوند، درحالی که بحث دیگر هم میزان رای آوری ایشان است که بعید می دانم بتوانند در بین مردم رقابت جدی با آقای دکتر روحانی داشته باشند و حالااینکه سوالات دیگر هم به مرور مطرح می شود که ایشان باید روشنگری کنند و پاسخ گو باشند. سوالات درباره قوه قضائیه است و کسی که به صحنه می آید باید این سوالات مردمی را پاسخ دهد و روشن کند.صحبت هایی شنیده می شود مبنی بر احتمال رد صلاحیت دکتر روحانی در انتخابات پیش رو، این شنیده ها را چگونه ارزیابی می کنید و چقدر احتمال برای رخ دادن این اتفاق قائل هستید؟من فکر می کنم کسانی که این موضوع را شایع می کنند، برای جوسازی و زمینه سازی این کار را انجام می دهند وگرنه اگر با عقلانیت حساب کنیم. به نظرم رد صلاحیت آقای دکتر روحانی بسیار خطرساز و خطرآفرین است و می تواند تنش های اجتماعی وسیعی ایجاد کند. من این را در حد یک شوخی سیاسی تلقی می کنم و خیلی توجه و اعتنایی نباید به آن کرد.با توجه به اینکه شما ساکن قم هستید و در بین جامعه سنتی قم رفت وآمد دارید، بدنه تشکیل دهنده این جامعه را چگونه ارزیابی می کنید و در انتخابات پیش رو شانس دکتر روحانی را برای پیروزی چقدر می دانید؟در قم شرایط همان طور است که در سایر شهرها ملاحظه می کنید؛ با یک تفاوت؛ من در دوره انتخابات 92 در قم حاضر بودم و رای دادم و جالب است بدانید جوان هایی که در نگاه اولیه شاید به نظر می رسید با روحانیت و لباس روحانی میانه ای نداشته باشند، از منی که ملبس به لباس روحانی بودم خواهش می کردند: «حاج آقا به آقای دکتر روحانی رای بدهید». من با خودم می گفتم عجیب است که این جوانان آمال، آرزوها و مطالبات خودشان را در حرف ها، ایده ها و شعارهای دکتر روحانی یافتند. من به جوانان می گفتم طبیعتا تصمیم من رای به آقای دکتر روحانی است ولی شما چرا این نظر را دارید که می گفتند ما دیدیم ایشان مردمی تر صحبت می کنند و با نسل جوان ارتباطش قوی تر است. خب نفر اول در انتخابات 92 در قم هم آقای روحانی شد. در قم روی پوست شهر را نباید دید. زیر پوست شهر خبرهای دیگری است و حتی این موضوع در حوزه هم به همین شکل است. روی پوست حوزه یک چیز اظهار می شود و زیر پوست حوزه، طلاب، فضلاو روحانیت قم، چیزهای دیگری مطرح است بنابراین من فکر می کنم آقای دکتر روحانی در بین مراجع، استادان، مدرسین، جامعه مدرسین و جامعه روحانیت همچنان برای ریاست جمهوری شخصیت اول هستند. نقش جریان آقای هاشمی را که به این موضوع در اوایل صحبت اشاره کردید، در جامعه سنتی قم چگونه ارزیابی می کنید و از طرفی چقدر آنها را در پیروزی دکتر روحانی سهیم می دانید؟در مراسم عزای آقای هاشمی رفسنجانی در مسجد اعظم قم جمعیتی بود که هیچ کس باور نمی کرد. اینها همه روحانی نبودند، اینها همه مردم همراه با روحانیت، طلاب و استادان بودند. معمولادر مسجد اعظم در این گونه مراسم صندلی هایی هست که مراجع، علما و شخصیت هایی که می آیند روی آنها بنشینند، شاید باورتان نشود که برای آیت الله نوری همدانی جا نبود وارد مجلس شوند و ایشان سر پا ایستاده بودند، در بلندگو ها اعلام می کردند مردم نیایید و جا نیست. در داخل مسجد اعظم، داخل شبستان های حرم و غیره جا برای نشستن نبود، من این جمعیت را ندیده بودم و این نشان می دهد خود آقای هاشمی و طیف فکری ایشان طرفدار دارند. زیر پوست شهر آقای هاشمی خیلی طرفدار دارند که به دلیل جهات مختلف که متاسفانه در صحنه ها می بینیم، خیلی ها هستند که ملاحظه می کنند و طرفداری از ایشان را به ظاهر اعلام نمی کنند، از طرفی بسیاری از مراجع با آیت الله هاشمی رابطه عمیقی داشتند، از جمله آن حضرات، حضرت آیت الله العظمی جوادی آملی به خاطر رابطه بسیار گرم و صمیمی که با آیت الله هاشمی داشتند و همچنین با آقا سیدحسن خمینی دارند، طیفی هستند که از آقای روحانی حمایت شدیدی خواهند کرد. آیت الله سیدحسن خمینی دارای محبوبیت بسیار بالایی است و ایشان نیز از دکتر روحانی حمایت خواهد کرد. با توجه به این مطالب من فکر می کنم اکثریت حوزه با آقای روحانی است.
                