دو‌شنبه ۳۰ مرداد ۱۳۹۶
-----------------------------------------
یادداشت
-----------------------------------------
تغییر نام بزرگراه ها و چند نکته
-----------------------------------------

                    تجلیل از علما، بزرگان و شهدا در هر کشوری یک کار پسندیده و نشانه قدرشناسی دولت و ملت از بزرگان و قهرمانان ملی است. این سنت ویژه ایران نیست؛ در همه کشورهای جهان این کار مرسوم است. آنچه در این یادداشت به عنوان یک نکته معترضه عنوان می شود، تغییر نام اماکن عمومی، میادین، کوچه ها، خیابان ها، پارک ها و بزرگراه های موجود است که موجب سلب هویت می شود. آنچه در اینجا مدنظر است، این است که راه های به مراتب بهتری برای تجلیل وجود دارد که اصولی تر از تغییر نام اماکن عمومی است. مسئولانی که اقدام به تغییر نام اماکن عمومی می کنند، نمی دانند این کار از دید ملی چقدر پرهزینه است. نام خیابان ها، کوچه ها، میدان ها، بزرگراه ها در تمام اسناد عمومی و خصوصی درج شده و سازمان های خصوصی و دولتی به آنها استناد می کنند؛ بخشی از هویت شهر یا روستاست که موجب راهنمایی مردم، مراسلات و شناخت هویت اشخاص و املاک است و هر تغییری در آنها، مستلزم تغییر همه نقشه های چاپ شده، اسناد مالکیت، مکاتبات اداری و خصوصی و... است. این کار بسیار پرهزینه است و مردم و سازمان های دولتی را سردرگم می کند. تغییر نام به تصمیم یک مقام مسئول، ظاهری زیبا دارد؛ اما هزینه های اجتماعی، دولتی و شهرداری را در پی دارد که باید از آن پرهیز شود. نام گذاری اماکن عمومی هنگامی میسر است که تازه احداث شده باشد؛ در غیر این صورت، مردم معمولا با وجود تغییر نام، از آن مکان با نام قبلی یاد می کنند. در اروپا، آمریکا و ژاپن، روش های بسیار بهتر و کم هزینه تری برای تجلیل از قهرمانان ملی و بزرگان وجود دارد که می توان در ایران نیز استفاده شود؛ ازجمله این تمهیدات، ایجاد پارک های زیبای یادمانی است که در آنها دیوارهایی با پوشش سنگ های زیبا احداث می شود و نام اشخاص مدنظر را به صورتی بسیار زیبا بر آنها حک می کنند و همیشه جای خالی برای افزودن نام های تازه در این دیوارها وجود دارد. دیوار یا حتی کف زمین را می توان با آجر های زیبا پوشاند. در مواردی که ذکر ویژگی های بیشتر از یک نام ساده ضرورت داشته باشد، سنگ یادبودی را به شکل هنرمندانه ای طراحی و بر پایه ای نصب می کنند. ساخت مجسمه سنگی یا فلزی نیز از روش های دیگری است که در ایران نیز متداول است و نمونه آن مجسمه های فردوسی، خیام، عطار، مدرس است. ساخت و نصب مجسمه نیز هدف مسئولان را تامین می کند، بدون اینکه به هویت شهر و اماکن و راه ها لطمه وارد کند. ممکن است یکی از اهداف تغییردادن نام میدان یا خیابان، حذف نام قدیمی آن در ساختار رسمی جدید باشد که بعد از انقلاب هم در مواردی صورت گرفت.تصور کنید اگر فضاهای شناخته شده مانند بازار عباس آباد، سبزه میدان، گلوبندک تغییر نام دهند، چه شرایطی برای هویت تاریخی مردم پیش خواهد آمد؟در واشنگتن دی سی، پایتخت آمریکا، در منطقه ای دور از شهر، در امتداد بزرگراه جورجیا، شهرکی به نام اولنی (Olney) وجود دارد که دارای قدمتی 250ساله است. در تقاطع اصلی این شهرک، سه حلقه بلوار دایره شکل بسیار بزرگ و زیبا در 200 سال پیش از جنگ های استقلال آمریکا ساخته شده و به نام امپراتور، ملکه و ولیعهد انگلستان در آن زمان نام گذاری شده اند که امروز هم پس از گذشت 200 سال، به همان نام ها خوانده می شوند. در این باره دو نکته جالب وجود دارد؛ نخست اینکه جنگ های استقلال آمریکا (از انگلیس) در همین نقطه آغاز شد و دوم اینکه با گذشت 200 سال، مردم با این نام ها کاملا خو گرفته اند و با آنها زندگی می کنند، بدون اینکه بدانند پرنس فیلیپ یا کینگ فلان چه کسانی و چه کاره بوده اند. بدانیم حذف نام ها معمولا امری ضروری محسوب نمی شود.
                