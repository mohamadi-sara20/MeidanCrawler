سه‌شنبه ۱۹ اردیبهشت ۱۳۹۶
-----------------------------------------
یادداشت
-----------------------------------------
جهانگیری معمار توسعه صنعتی پس از انقلاب
-----------------------------------------

                    نخست، در جهان امروز و نیز در کشورمان که «توسعه اقتصادی» و در کانون آن «صنعت» و «توسعه صنعتی» حرف اول را می زند، بی شک باید سکان امور کشور را به کسانی سپرد که در فکر و عمل باور و تجربه و تخصص خود را در راهبری چنین امر خطیری به اثبات رسانده باشند. دوم، تبیین و تحقق این تحول توسعه ای در گرو وجود افرادی است که در اقدامات و فعالیت های خود ضمن درک نیازها و ضرورت های حال و امروزین جامعه، افق های بلندمدت را نیز در نظر داشته و چارچوب ها و بنیان هایی را پی نهند که آثاری پایدار در آینده کشور داشته باشد. سوم، اسحاق جهانگیری در دوران وزارت خود در وزارتخانه های معادن و فلزات و بیش از آن در وزارت صنایع و معادن چنین ویژگی را به تمامی نمایندگی کرده است. ایشان ضمن آنکه صنعت را در قالب «پروژه» رشد و توسعه بنگاه های کوچک، متوسط و بزرگ معنا می کرد و این مهم را از ضرورت های تحول توسعه صنعتی کشور می دانست، اما بیش از آن، توسعه صنعتی را «پروسه» یا فرایندی می دید که می بایست بر بنیان هایی استوار باشد که بتواند بار سنگین سازه های صنعتی شدن پایدار کشور را به عنوان مرحله ای از توسعه اقتصادی و نه زیربخشی از توسعه اقتصادی تاب آورد. چهارم، با تفکر و تلاش های ایشان «صنعت» در سال های 79 تا 84 (برنامه سوم توسعه) بر صدر نشست و ارزش افزوده دورقمی به ارمغان آورد (10،6 درصد در صنعت 6.2 درصد در معدن) و رشد ارزش افزوده اقنصادی کشور را نیز ارتقا بخشید (6.6) که در تاریخ پس از انقلاب بی سابقه و مشابه برنامه چهارم قبل از انقلاب بوده است. این دستاوردهای بزرگ حاصل حداقل سه راهبرد و سیاست و تحول خواهی آقای جهانگیری در حوزه صنعت بوده است: الف. تحول در قوانین و مقررات. ب. تحول در مبانی فکری و نظری و گفتمانی ج. تحول در ارتباطات و تعاملات با ذی نفعان.الف. تصویب قانون تشکیل وزارت صنایع و معادن و ضرورت «تدوین استراتژی توسعه صنعتی» در بند 1 ماده 1 در سال 1379. همچنین است قانون تجمیع عوارض، استقرار نظام تعرفه ای و حذف کامل موانع غیرتعرفه ای، کاهش دخالت های دولت در امور بنگاه ها و جانشین شدن آن با سازوکار اقتصادی، کاهش مالیات ها، ایجاد بورس فلزات، استفاده مناسب از منابع حساب ذخیره ارزی، ارتقای وضعیت شرکت شهرک های صنعتی و صنایع کوچک، ایجاد سازمان معادن و صنایع معدنی و... ب. انجام طرح مطالعاتی و سپس سند «استراتژی صنعتی» از سوی گروه بزرگی از اقتصاددانان برجسته مانند دکتر نیلی، طبیبیان، عسلی، درگاهی و ساعدی و... (شش اقتصاددان) که هم امروز با وجود گذشت بیش از یک دهه همچنان قابل بهره برداری است و مفاهیمی همچون «رقابت پذیری» را وارد منظومه فکری و ادبیات اقتصادی کشور کرد که متاسفانه با روی کارآمدن دولت نهم به بایگانی سپرده شد.ج. تشکیل «شورای مشورتی بخش خصوصی وزیر صنایع و معادن» در سال 81 متشکل از کارآفرینان و نخبگان بنگاه های صنعتی کشور و روسای تشکل های مهم صنعتی و معدنی (انجمن مدیران صنایع، خانه صنعت و معدن، خانه معدن و...) که برای هم اندیشی در مسائل و مشکلات صنعت و معدن ایجاد شد. حاصل سخن آنکه دکتر جهانگیری به عنوان معمار توسعه صنعتی پس از انقلاب با نگاهی راهبردی و فراتر از نگرشی بخشی و دستگاهی و نیز نگرشی عملیاتی بنیان های صنعتی کشور را پی ریزی و ضمن دستاوردهای ارزشمند در همان زمان مانند تولید حدود 10 میلیون تن فولاد، 30 میلیون تن سیمان، یک میلیون خودرو و... ساختار صنعتی شدن کشور را نیز پایه گذاری کرد.
                