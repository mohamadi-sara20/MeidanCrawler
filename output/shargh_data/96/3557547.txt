شنبه ۲۳ اردیبهشت ۱۳۹۶
-----------------------------------------
حرف اول
-----------------------------------------
حقوق اقوام و انتظار از روحانی
-----------------------------------------

                    انتخابات ریاست جمهوری دوازدهم یک حادثه سیاسی مهم در سه دهه گذشته خواهد بود و رای ملت می تواند بار دیگر سرنوشت ساز باشد. این انتخابات توجه همه ناظران سیاسی را در جهان به خود جلب کرده است. در دوره یازدهم بعد از تایید کاندیداهای ریاست جمهوری از سوی شورای نگهبان و حضور نداشتن زنده یاد آیت الله هاشمی رفسنجانی، کمتر کسی پیروزی آقای دکتر حسن روحانی را میان آن هشت نفر به طور قطعی پیش بینی می کرد؛ با این حال نگارنده یک هفته قبل از روز انتخابات در مصاحبه ای با خبرنگار روزنامه ماینچی ژاپن، پیروزی ایشان را قطعی ارزیابی کردم. این پیش بینی صرفا براساس حدس و گمان یا نظرسنجی های خارجی و داخلی نبود. غیر از مسئله هسته ای و شرایط بغرنج اقتصاد کشور که دولت احمدی نژاد توان حل کردن آن را نداشت و با اقدامات و اظهارات نابجا آن را به وادی خطرناکی هدایت کرده بود، کم توجهی به حقوق اقوام و اقلیت های دینی و مذهبی در دولت های نهم و دهم نیز به مسئله ای پر از حواشی تبدیل شده بود. هرچند مسئله هسته ای به یمن پایمردی دکتر روحانی و دستگاه دیپلماسی حل شد و زمینه حل مسائل اقتصادی هم فراهم آمد؛ اما باوجود تلاش های دولت و دستیار ویژه او در امور اقوام و اقلیت های دینی، مسائل این حوزه نیازمند توجه جدی تر است.بااین حال اقدامات در حد توان دولت یازدهم در میان اقوام و اقلیت های مذهبی امیدهای فراوانی ایجاد کرده است و قطعا در انتخابات پیش رو هم همان کسی را انتخاب می کنند که دوره پیش برگزیدند.توجه به ترکیب جمعیتی ایران و رد خواسته ها و نیازهای معقول اقوام، مانند اقتصاد و انرژی هسته ای از مسائلی بود که دکتر روحانی به مثابه یک مسئله مهم مربوط به امنیت ملی بر آن تاکید ویژه داشت. حضور مردمان مختلف در گستره پهناور ایران زمین که همگی به لحاظ نژادی، مذهبی و فرهنگی با هم پیوستگی تاریخی پیدا کرده اند، مهم ترین عاملی است که در تاریخ دوهزارو 700 ساله از زمان تاسیس نخستین حکومت پادشاهی متمرکز ماد، این سرزمین پهناور را از گزند تهاجمات گسترده امپراتوری های قدرتمند آشور، بابل، روم و مهاجمان ترک و مغول محفوظ نگه داشته است. دکتر روحانی به علت سابقه طولانی فعالیت در نهادهای نظامی و امنیتی کشور و شناخت مکانیسم های تاثیرگذار بر وحدت ملی، چه در دوران جنگ تحمیلی و چه بعد از آن و فرایند بحران هسته ای بین ایران و کشورهای غربی، تنها کاندیدایی است که آشکارا بر مسئله امنیت ملی و حفظ حقوق اقوام در سیاست ملی و بین المللی کشور تاکید کرده است. در «دایره المعارف بین المللی علوم اجتماعی» آمده است: «امنیت ملی، توان ملت ها در حفظ ارزش های داخلی از تهدیدات خارجی است». وحدت ملی به معنی رفع هرگونه نابرابری میان همه افراد ملت ازجمله در میان ملل و اقوام ساکن در هر کشوری است.امنیت ملی به عنوان یک عامل بازدارنده بیگانگان از مداخله در امور داخلی، امروز مانند گذشته فقط تابع قدرت نظامی نیست؛ بلکه واجد یک «کلیت» است که از جمع عوامل متعدد به وجود می آید. حفظ استقلال کشور، امنیت جانی و مالی مردم، افزایش رفاه اجتماعی مردم و حفظ فرهنگ ملی همه اقوام و ملل ساکن در سرزمین واحد و ازبین بردن شکاف های این حوزه مجموعه ای از عوامل به هم پیوسته ای است که امنیت ملی را بیمه می کند. فصل سوم قانون اساسی با عنوان «حقوق ملت» یکی از برجسته ترین فصول این قانون است که بر تامین حقوق برابر مردم تاکید می کند؛ اما میزان توجه به تمام اصول این فصل کمتر از توجهی است که از طرف دولتمردان به هریک از اصول این قانون شده. اصل 19 قانون اساسی ایران با به کارگیری عبارت: «مردم ایران» به جای «ملت»، نشان می دهد تصویب کنندگان این قانون از به کارگیری «ملت ها» هم حذر کرده اند تا به وحدت ملی لطمه وارد نشود. در این اصل آمده است: «مردم ایران از هر قوم و قبیله که باشند، از حقوق مساوی برخوردارند و رنگ و نژاد و زبان و مانند اینها سبب امتیاز نخواهد بود». در اصل بیستم هم آمده است: «همه افراد ملت اعم از زن و مرد یکسان در حمایت قانون قرار دارند». در سایر اصول قانون اساسی کشور ما هم بسیاری از حقوق اساسی مردم در زمینه های مختلف پذیرفته شده است؛ یکی از این اصول حفظ هویت قومی و ملی از جمله زبان و فرهنگ و احترام به شعائر دین و مذهب افراد است که ضمانت قانونی هم برای آن در نظر گرفته است. در اصل بیستم به این صورت: «همه افراد ملت اعم از زن و مرد یکسان در حمایت قانون قرار دارند و از همه حقوق انسانی، سیاسی، اقتصادی و اجتماعی و فرهنگی برخوردارند»، تاکید شده است؛ اما خواسته اقوام حاضر در جمهوری اسلامی ایران چیست؟1. اجرای کامل اصول 12 و 13 قانون اساسی و احترام به مقدسات همه ادیان و مذاهب.2. اجرای اصل 15 قانون اساسی مطابق آنچه در مشروح مذاکرات مجلس خبرگان بررسی پیش نویس قانون اساسی راجع به تصویب اصل 13 گفته شده است، نه اینکه بگوییم آموزش زبان های کردی یا ترکی یا عربی موجب تضعیف زبان رسمی می شود و آنان خودشان آزاد هستند این زبان را بخوانند یا کتاب و رسانه کردی داشته باشند.3. اداره امور مناطقی که اقوام ایرانی در آن زندگی می کنند به مردم آن منطقه و مسئولانی از همین مناطق واگذار شود.4. مشارکت دادن همه ایرانیان در مدیریت های میانی و عالی کشور جزء موردی که در قانون اساسی صریحا قید شده است.5- رفع هرگونه تبعیض در استخدام اقوام و مذاهب در همه دستگاه ها و جلوگیری از برخوردهای توهین آمیز به دلیل تفاوت های نژادی و دینی.رئیس جمهور ایران که خود حقوق دان است و حفظ وحدت ملی را در گرو اجرای دقیق قانون اساسی می داند در بیانیه های انتخاباتی خود در انتخابات گذشته بر حفظ حقوق همگان تاکید کرده و در چهار سال گذشته پای آن ایستاد. امید است رای بالای مردم به دکتر روحانی در چهار سال دوم، باعث توجه هرچه بیشتر به این حوزه مهم شود.
                