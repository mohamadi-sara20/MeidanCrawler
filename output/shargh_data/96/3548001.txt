چهار‌شنبه ۶ اردیبهشت ۱۳۹۶
-----------------------------------------
حرف اول
-----------------------------------------
ماجرای برکناری میرزاده
-----------------------------------------

                    با گرامیداشت یاد و خاطره اسطوره بزرگ جهاد و اجتهاد، مرحوم آیت الله هاشمی رفسنجانی، دانشگاه آزاد به عنوان بزرگ ترین دانشگاه حضوری جهان، یکی از یادگارهای پرخیروبرکت و ماندگار مرحوم آیت الله هاشمی رفسنجانی است. این دانشگاه نه دولتی است و نه شخصی، بلکه متعلق به عموم مردم است. این دانشگاه که از بدو تاسیس فراز و فرودهای فراوانی را طی کرده، با اشراف هیئت موسس و به وسیله هیئت امنا اداره می شود و ریاست عالیه آن با معرفی هیئت امنا و با رای شورای عالی انقلاب فرهنگی این مجموعه را مدیریت می کند به رتق وفتق امور آن می پردازد.جناب آقای دکتر میرزاده که هم یک چهره برجسته و ممتاز علمی است و هم کوله بار سنگینی از تجربه و مدیریت را دارد، با نظر و تشخیص مرحوم آیت الله هاشمی رفسنجانی و اکثریت اعضای هیئت امنا ابتدا به سرپرستی و سپس ریاست دانشگاه آزاد اسلامی انتخاب شدند و در نهایت هماهنگی با هیئت موسس و هیئت امنا، آن دانشگاه را در مدت تصدی اداره کردند و خدمات شایانی خصوصا در جهت ارتقای کیفیت و تقویت بنیه علمی آن انجام داده اند.بعد از ارتحال مرحوم آیت الله هاشمی رفسنجانی جناب آقای دکتر ولایتی که ایشان هم از ذخایر پرافتخار و از چهره های علمی کشور هستند از ناحیه مقام معظم رهبری منصوب شدند.و نیز انتخاب ایشان در هیئت های موسس و امنا و ریاست بر این دو هیئت به طور طبیعی فضای فکری متفاوت و نیز شیوه های مدیریت جدیدی حاکم می شود که از همان روزهای اول ناسازگار می نمودند. در این مدت رایزنی های زیادی از ناحیه بعضی بزرگان به عمل می آمد که جناب آقای میرزاده روش مدیریتی و اجرائی خود را با فضای حاکم همراه و سازگار کند، ولی ایشان به شدت مقاومت کرده و معتقد بودند که من باید مستقل باشم و در چارچوب قانون عمل کنم و سرانجام چهار نفر از اعضای هیئت امنا از جناب آقای دکتر ولایتی درخواست جلسه فوق العاده کرده و بعد از بحث و بررسی های زیادی که به عمل می آید، اکثریت به این نظر می رسند که هماهنگی مطلوب و لازم بین مدیریت و ناظران وجود ندارد و این وضع قابل ادامه نیست. علیهذا به ایشان پیشنهاد می شود در مدت یک هفته استعفا دهد والا برکنار می شود و او استعفا را نمی پذیرد و برکنار می شود و جناب آقای دکتر علی محمد نوریان که ایشان هم از چهره های برجسته علمی و تجربی و دارای سوابق درخشان خدمت است، به سرپرستی انتخاب می شود. با اینکه دانشگاه آزاد به علت توسعه کمی بیش از حد و ضرورت توسعه کیفی راه دشواری در پیش دارد، ولی مردان روزهای سخت در محورهای دشوار همواره با درایت و تدبیر سکان این کشتی را هدایت کردند و باوجود کارشکنی ها و بدخلقی ها آن را از گرداب های سختی عبور دادند و به ساحل نجات بردند. خصوصا که نفس ملکوتی امام راحل و عنایات ویژه مقام معظم رهبری و اخلاص مرحوم آیت الله هاشمی رفسنجانی، معمار این بنای عظیم، این شجره طیبه را برای کشور و مردم و نسل جوان همواره پشتیبانی می کنند. با آرزوی روزهای بهتر برای دانشگاه آزاد اسلامی.
                