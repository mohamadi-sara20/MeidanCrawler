یک‌شنبه ۲۰ اسفند ۱۳۹۶
-----------------------------------------
type_unknown
-----------------------------------------
عباسی فرد، عضو پیشین شورای نگهبان: فوتی سیاسی هستیم
-----------------------------------------

                    شرق: مجتبی ذوالنور، نماینده اصولگرای مجلس، گفته است شورای نگهبان سال 88 سندی به دستش نرسید که بخواهد احمدی نژاد را رد صلاحیت کند؛ اما معتقد بودند محمد خاتمی صلاحیت ریاست جمهوری در دور دوم را نداشته است. او گفته: «اعضای شورای نگهبان آن زمان (سال 80) به اتفاق آرا معتقد بودند که خاتمی صلاحیت ریاست جمهوری در دوره دوم را ندارد؛ اما معتقد بودند که تاییدنکردن او بحرانی را برای کشور درست می کرد؛ یعنی تایید خاتمی بد بود و تاییدنکردنش برای کشور بدتر». او گفته: «اگر رئیس جمهور منتخب را در دوره دوم رد صلاحیت می کردند، مشکل و ضعف قانونی برای ادامه کار ایجاد می شد؛ چون شورای نگهبان باید ناظر بر وضع موجود نظر دهد. اگر بخواهد رئیس جمهور مستقر را رد صلاحیت کند، عملا ادامه کارش در هشت ماه باقی مانده تا تحویل به دوره بعدی معنایی نخواهد داشت.از طرف دیگر، شورای نگهبان نمی تواند بر اساس آینده نظر دهد. اگر قرار باشد رئیس جمهوری برکنار شود، باید او را عزل کنند». آن زمان برخی اصلاح طلبان مانند عباس عبدی معتقد بودند محمد خاتمی نباید دوباره نامزد بشود. خاتمی اما آمد و در روز ثبت نام بغض کرد و گفت: «من با اندیشه و منش های خاصی چهار سال پیش آمدم و این برنامه ها مورد پذیرش ملت بزرگ ایران قرار گرفت و کوشیده ام بر عهدی که با ملت بسته ام، همچنان استوار باشم».محمدرضا عباسی فرد، حسن حبیبی، سیدرضا زواره ای، احمد علیزاده، علی آراد و محمدرضا علیزاده در آن سالی که ذوالنور درباره آن صحبت می کند، یعنی سال 80، عضو حقوق دان شورای نگهبان بودند. احمد جنتی، رضا استادی، محمد مومن قمی، غلامرضا رضوانی، حسن طاهری خرم آبادی و محمد یزدی نیز عضو فقهای شورای نگهبان بودند.سراغ محمدرضا عباسی فرد رفتیم تا از او بپرسیم آیا این روایت ذوالنور درباره توافق و تمایل اعضای شورای نگهبان مبنی بر رد صلاحیت محمد خاتمی در دور دوم صحت دارد یا خیر. عباسی فرد که سال 82 از عضویت شورای نگهبان استعفا داد، ابتدا پاسخ صریحی به ما نداد و صرفا گفت: «من بررسی می کنم و بعد پاسخ شما را می دهم. در این سال ها سعی کرده ام که از سیاست کناره بگیرم». در تماس دوم و اصرار «شرق» به شوخی گفت: «ترجیح می دهم این مسئله را از مرحوم دکتر حبیبی که آن زمان معاون اول آقای خاتمی و عضو حقوق دان شورای نگهبان بودند، سوال کنید». «شرق» در پاسخ عباسی فرد گفت: «ولی ایشان که فوت شده است». عباسی فرد نیز پاسخ داد: «ایشان از نظر فیزیکی فوت شده و ما هم از نظر سیاسی جزء فوتی ها هستیم!». مادرم به خوابم آمد و گفت به احمدی نژاد رای بدهسخنان ذوالنور درباره نگاه شورای نگهبان به احمدی نژاد در انتخابات سال 88، در شرایطی است که نه تنها هیچ سندی مبنی بر تمایل اعضای شورای نگهبان بر رد صلاحیت احمدی نژاد دیده نمی شد، بلکه برعکس همه رفتارها و سخنان حاکی از تمایل صددرصد اعضا به ادامه ریاست جمهوری احمدی نژاد بود. آیت الله احمد جنتی در خطبه های 17 آبان 87 حمایتی تمام قد از دولت احمدی نژاد داشت و گفت: «ریخته اند به جان دولت هرچه می خواهند می گویند.کور خوانده اند که یک روزی مردم مملکت را دو دستی تقدیم شان می کنند». او همچنین در خطبه های نماز جمعه تهران درباره نامه احمدی نژاد به اوباما گفت: «این نامه (نامه احمدی نژاد به رئیس جمهور آمریکا) فوق العاده است و عقیده من این است که از الهامات خدا بود... توصیه می کنم این نامه را بچه ها همه بخوانند و در مدارس و دانشگاه ها خوانده شود و صداوسیما نیز مکرر آن را بخواند... این گونه حرف زدن، الهام خداوند است».او سال 84 هم در یکی دیگر از خطبه هایش می گوید: «مردم با اشک و نذر و نیاز و توسل به خدا در سوم تیر یکی از هم قدهای خود را انتخاب کردند. کمک خدا در حادثه، مشهود است.یکی از دوستان نقل می کرد آن زمان سوار تاکسی شده بود و راننده تاکسی گفته بود من می خواهم به آقای احمدی نژاد رای بدهم؛ زیرا مادرم که چندسالی است مرده دیشب به خوابم آمده و گفته به احمدی نژاد رای بده... غالبا مواضع و شاخصه های وجودی رئیس جمهور را می پسندم؛ مانند ساده زیستی، تواضع، پرکاری، عدالتخواهی صادقانه، علاقه به خدمت به محرومین، شهامت و شجاعت در اقدام به کارهای سنگین و احیانا خطرناک، مبارزه با ظلم و فساد و استکبار و سلطه طلبان زورگو در حد تحقیر آنها و برخورد از موضع قدرت با آنها، ابتکار در عمل که همیشه حرف اول را مبتکران می زنند.این مجموعه خصالی است که من در هر که باشد او را دوست دارم و از او حمایت می کنم و این خصال در افراد گذشته وجود نداشته و یا کمتر وجود داشته است و مردم هم به همین دلیل، آن آرای بالا را به او دادند».یکی دیگر از فقهای شورای نگهبان؛ یعنی آیت الله مومن هم در جریان انتخابات ریاست جمهوری سال 88 وارد میدان حمایت از محمود احمدی نژاد شد «او در یکی از گفت وگوهای خود در حمایت از احمدی نژاد گفته بود: «من آقای احمدی نژاد را از سه نامزد دیگر بهتر می دانم. باید فردی از سوی مردم انتخاب شود که صلاحیت لازم را برای اداره مملکت داشته باشد و خواسته و دستورات پیامبر(ص) و امامان(ع) را برآورده سازد».آیت الله محمد یزدی نیز در جریان انتخابات 88 از احمدی نژاد حمایت و در بیانیه ای اعلام کرد که نظر جامعه مدرسین در انتخابات 88 احمدی نژاد است. در بخشی از این بیانیه آمده بود: «جناب آقای احمدی نژاد در مقایسه با سایر افراد به ارزش های اسلامی توجه بیشتری داشته و شاخص های موردنظر امام و رهبری را رعایت می نماید. نظر شخصی بنده به عنوان یکی از اعضای جامعه مدرسین قبلا اعلام شده است و مجددا عرض می کنم به هیچ وجه مجوز شرعی برای عبور از آقای احمدی نژاد را ندادیم و البته این نظر شخصی بنده می باشد».همین حمایت ها باعث شد تا جریان مقابل احمدی نژاد، شورای نگهبان را متهم به جانبداری از احمدی نژاد کند.در همین ارتباط محسن اسماعیلی، از حقوق دانان شورای نگهبان، در گفت وگو با برنامه شناسنامه در روز جمعه در واکنش به این اظهارنظر و طرفداری از یک نامزد خاص در انتخابات ریاست جمهوری 88 گفت: «من این صحبت را قبول ندارم، اما ای کاش این اظهارنظرها انجام نمی شد. این اظهارنظرها به معنای دخالت در نتیجه انتخابات نبود. بدون رودربایستی عرض می کنم که بعضی از اعضای شورای نگهبان (که البته من جزء آنها نبودم) شیفته آقای احمدی نژاد بودند و به ایشان حسن ظن داشتند».از میان حقوق دانان شورای نگهبان نیز بودند کسانی که شیفته محمود احمدی نژاد بودند. غلامحسین الهام و ابراهیم عزیزی، دو حقوق دان شورای نگهبان، به ترتیب در دولت نهم عهده دار وزارت دادگستری و معاون برنامه ریزی و نظارت راهبردی رئیس جمهور بودند. عزیزی و الهام در میتینگ تبلیغاتی رئیس جمهور در مصلای تهران حضور پیدا کردند. غلامحسین الهام بعد از گذشت هشت ماه از حضورش در میتینگ تبلیغاتی محمود احمدی نژاد در مصلای تهران، پذیرفت که حضورش در آن مراسم به عنوان یک عضو حقوق دان شورای نگهبان برخلاف قانون بوده است. او گفت: «بنده سخنگوی ایشان بودم و مردم مرا نیز با این سمت می شناختند، اما من اعتراف می کنم که اشتباه کردم، ولی اضطرار بود».
                