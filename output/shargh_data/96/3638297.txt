چهار‌شنبه ۱۲ مهر ۱۳۹۶
-----------------------------------------
بازتاب
-----------------------------------------
چرا سیستم نظارتی ضعیف است؟
-----------------------------------------

                    دکتر برادران شرکاء در سرمقاله مورخ 11/07/1396 با عنوان شرط ناکافی، گفتار وزیر امور اقتصادی و دارایی درباره اینکه «تلاش می شود شرایط برای سوق دادن نقدینگی به بخش تولید فراهم شود» را بحق ناکافی تلقی و در پایان سرمقاله اظهار کرده اند که به یک سیستم نظارتی قوی، سالم و مطمئن نیاز داریم که بتوانیم منابع مالی را در مسیر درست هدایت کنیم وگرنه به اسم وام تولیدی می توانید وام بگیرید و... معلوم نیست این منابع کجا می رود. در شناخت درد و پیشنهاد کلی درمان با توجه به علم و تجربه گران قدر نگارنده سرمقاله ایرادی متصور نیست، ولی ضعف نظارت این نیست که ما دستگاه یا تشکیلات نظارتی نداریم یا کم داریم، بلکه به نظر می رسد درمجموع دستگاه های نظارتی حتی بیش از آنچه نیاز نظارتی آنها برحسب وظایف محوله است، نیرو جذب کرده اند:- بانک مرکزی برای نظارت بر سیاست های اعتباری، خود را موظف می داند از نیروهای داخلی بانک استفاده کند!- سازمان بورس اوراق بهادار حتی برای اجرای دستورالعمل ها (دخالت در اجرا) و اجرای مقررات انضباطی (بعضا دخالت در وظایف قوه قضائیه) از نیروهای متراکم خود استفاده می کند.بخش نظارتی بالادستی آن قدر درگیر پرونده ها هستند که وقتی نظارت به آنها محول شد...می توانی مطمئن باشی که در جایی امن خاک می خورد. دیوان محاسبات کشور هم وضع بهتری از موارد بالا ندارد. پس چه باید کرد؟ وظایف نظارتی موردنظر وزیر امور اقتصادی و دارایی و نگارنده سرمقاله شرط ناکافی در دنیا از طریق حسابرسی مستقل انجام می شود. در کشور ما هم وظیفه حسابرسی و بازرسی قانونی خصوصا در موارد کلان باید ازسوی حسابرس و بازرس قانونی انجام شود. یک نقطه قوت هم در قانون تجارت و اساسنامه های قانونی وجود دارد که بازرس قانون جزء ارکان شرکت ها یا اشخاص حقوقی است؛ یعنی بایستی از ابتدا تا انتهای سال متناسب با نظارت کامل و مسئولانه در کنار هیئت مدیره قرار گیرد. ما باید نقاط ضعف عمده این نظارت عمومی و فراگیر را مرتفع کنیم:- نظارت باید هم زمان با اجرا تا اندازه حصول اطمینان از اجرای به موقع سیاست ها، قوانین و مقررات قانونی انجام شود. اولین شرط این است که باید قراردادهای حسابرسی و بازرسی قانونی از ابتدای سال مالی و عملکرد باشد و مشاهدات ضروری در طول سال انجام شود. ناگفته نماند قراردادها، تقریبا تماما بعد از سال مالی و عملکرد انجام می شود و همان مثال لباس بعد از عروسی را تداعی می کند.- از کفایت کنترل های داخلی در طول سال باید اطمینان حاصل شده و عدم کفایت ها در طول سال باید در نامه های مدیریت به هیئت مدیره اطلاع داده شود تا فرصت رفع نواقص موجود باشد.- از نمونه گیری های آماری با استفاده از اعداد تصادفی و نه قضاوتی در حسابرسی استفاده شود که بتوان ریسک اشتباه حسابرسی را قابل محاسبه کرد و در نتیجه:- از اظهارنظرهای چندپهلو که مسئولیت حسابرسان را لوث می کند جلوگیری شود و کنترل کیفیت گزارش های حسابرسی شده ازسوی مقامات ناظر به نحوی انجام شود که خود آنها نیز از کیفیت مطلوب گزارش های و قابلیت اعتماد به آنها اطمینان کافی حاصل کنند.به این ترتیب مدیریت کلان اقتصادی کشور عموما و وزیر امور اقتصادی و دارایی خصوصا، به عنوان عضو برجسته مجمع عمومی بانک مرکزی و شورای پول و اعتبار، ریاست شورای عالی بورس، ریاست مجمع عمومی سازمان حسابرسی از شفافیت (transparency) و مسئولیت پذیری (accountability) در کنار هم بهره مند خواهند شد.
                