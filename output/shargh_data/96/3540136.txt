چهار‌شنبه ۲۳ فروردین ۱۳۹۶
-----------------------------------------
یادداشت
-----------------------------------------
پیگیری نافرجام یک استیضاح
-----------------------------------------

                    درخواست کنندگان استیضاح وزیر آموزش وپرورش از پاسخ های وزیر در جلسه کمیسیون قانع نشده و استیضاح به هیئت رئیسه مجلس ارجاع داده شده است تا برای طرح در صحن علنی، درباره آن تصمیم گیری شود. با قطعیت می توان گفت در شرایط فعلی، فضای مجلس و اکثریت نمایندگان با استیضاح وزیر آموزش وپرورش همراه نخواهند بود. اکنون در وزارتخانه آموزش وپرورش بعد از مدتی تلاطم و ناآرامی، فضایی برقرار شده که به نوعی بحران های موجود را پشت سر گذاشته است. بیشتر انتقادات به وضعیت وزارت آموزش وپرورش، مربوط به دوره گذشته است و دانش آشتیانی پس از روی کار آمدن، بسیاری از این مشکلات و انتقادات را برطرف کرد. سوال اصلی این است: چرا استیضاح کنندگان بر اجرائی کردن تصمیم خود اصرار دارند. نمایندگان و ذی نفعان در وزارت آموزش وپرورش خوبی به این موضوع آگاه هستند که مشکلات مربوط به مباحث آموزشی و معیشتی فرهنگیان، در کوتاه مدت حل نخواهد شد. هرچند وزیر جدید تلاش های بسیاری برای برطرف کردن آنها داشته است و توانسته در این مدت کوتاه دستاوردهای خوبی داشته باشد.برخی از نمایندگان خواستار استیضاح، دغدغه عزل و نصب های مدیران در استان ها و حوزه های مربوط به خود را دارند؛ درحالی که باید این نکته را در نظر بگیرند در شرایطی که چند ماه تا پایان کار دولت باقی مانده است، حتی تغییر و جابه جایی مدیران نمی تواند دستاورد مثبتی داشته باشد و باید منتظر تغییرات پس از انتخابات ریاست جمهوری بود. مطالبات فرهنگیان در دو سطح دنبال می شود؛ مطالبات مهم تر و اساسی مربوط به حقوق و دستمزدهاست و سطح دوم مطالبات به مسائل آموزشی و مدارس برمی گردد. اکنون بسیاری از معوقات فرهنگیان پرداخت شده است؛ اما باید در نظر داشت مزایا و معیشت فرهنگیان، تابعی از شرایط اقتصادی کشور است و تا زمانی که اقتصاد کشور دارای مشکلات عدیده ای است، نمی توان انتظار داشت تمام مشکلات مربوط به وزارتخانه آموزش وپرورش حل شود. از زمانی که دانش آشتیانی سر کار آمده، تمام معوقات فرهنگیان در سال 1394 پرداخت شده و پرداخت معوقات سال 1395 نیز در دست بررسی است و به زودی پرداخت خواهد شد. از انتقادات دیگر به عملکرد وزیر آموزش وپرورش پیشین، درباره علمکرد معاونت پارلمانی بود که با تغییر وزیر، آقای دانش آشتیانی معاون جدیدی را انتخاب کردند که توانسته تعامل خوبی بین نمایندگان و وزارتخانه ایجاد کند. نمایندگان اکنون بیش از هر زمانی دیگر باید به دنبال راهکار هایی برای برون رفت آموزش وپرورش از مشکلاتی باشند که با آن درگیر است و نباید با طرح استیضاح، باعث سنگ اندازی بیشتر برای این وزارتخانه شوند.
                