شنبه ۱۱‌شهریور ۱۳۹۶
-----------------------------------------
سرمقاله
-----------------------------------------
مخمصه ترامپ
-----------------------------------------

                    همان طور که انتظار می رفت، آژانس بین المللی انرژی اتمی در آخرین گزارش خود به روشنی نشان داده که ایران در همه موارد به همه تعهداتش ذیل برجام عمل کرده است. مطابق این گزارش، موجودی آب سنگین و اورانیوم غنی شده زیر حد مجاز است. غنی سازی با شمار سانتریفیوژهای مجاز و در سطح مجاز انجام می شود. ساخت نیروگاه آب سنگین مطابق طرح اولیه متوقف شده. فعالیت ها در فردو طبق برجام انجام می شود. تحقیق و توسعه سانتریفیوژهای پیشرفته مطابق برجام صورت می گیرد و... البته تعبیر آژانس در این گزارش مبنی بر «ادامه ارزیابی ها برای اطمینان از نبود فعالیت ها و مواد اعلام نشده» نیز برخلاف برخی تفسیرها در آمریکا تازگی ندارد و در گزارش های مشابه گفته می شود. ضمنا قابل توجه است که هم ایران (از زبان نماینده اش نزد آژانس) و هم آمریکا (از طریق یک مقام وزارت خارجه آمریکا) از «کار حرفه ای و بی طرفانه» آژانس تمجید کرده اند. به این ترتیب، آژانس که تنها مرجع بازرسی و راستی آزمایی درباره برجام است، همه ادعاهای پیشین جریان های تندرو در آمریکا درباره نقض برجام از سوی ایران را بی اعتبار کرده است. این ادعاها به منسجم ترین شکل در نامه چهار سناتور آمریکایی (کاتن، روبیو، کروز و پردیو) به وزیر خارجه آمریکا در 11 جولای مطرح و درخواست شده بود که پایبندی ایران تایید نشود. چهار ادعای مطرح شده در این نامه عبارت اند از: به کارگیری سانتریفیوژهای پیشرفته به تعداد بیش از حد مجاز، تولید «مکرر» آب سنگین بیش از حد مجاز، گزارش سازمان اطلاعاتی آلمان مبنی بر تلاش ایران برای خرید اقلام هسته ای به صورت غیرمجاز و نهایتا مخالفت ایران با درخواست آژانس برای بازدید از سایت های نظامی. گزارش آژانس اکنون به صراحت دو مورد اول را رد می کند. مورد سوم نیز که فقط برمبنای گزارش های رسانه ای مطرح شده مردود است، چراکه اگر آلمان چنین ادعایی داشت، باید طبق روال معمول مراتب را به طور رسمی و کتبی به دبیر کل سازمان ملل گزارش می کرد. مورد چهارم نیز دروغی بیش نیست، چراکه آژانس بعد از قضیه پارچین اساسا هیچ گاه چنین درخواستی از ایران نکرده است. اگرچه آژانس در هفت گزارش پیشین خود نیز از پایبندی ایران به برجام خبر داده بود، اما گزارش جدید آژانس در پرتو موضع گیری های ترامپ از اهمیت ویژه ای برخوردار است. وی در 25 جولای در مصاحبه ای با وال استریت ژورنال گفته بود «پیش بینی می کنم [در گزارش آتی به کنگره] پایبندی ایران به برجام تایید نخواهد شد». وی همچنین تیمی را مامور یافتن راه هایی برای اعلام پایبندنبودن ایران در اواسط اکتبر کرده است. اگرچه برجام یک موافقت نامه داوطلبانه است و آمریکا می تواند هر زمان به میل خود از آن خارج شود، اما ترامپ برای غلبه بر مخالفان کناره گیری از برجام در داخل آمریکا و احتراز از انزوا در سطح بین المللی به دلایل و مدارکی برای خروج از برجام نیاز دارد. در چنین شرایطی، گزارش جدید آژانس را که حدود یک ماه ونیم قبل از ضرب الاجل بعدی برای گزارش دولت آمریکا به کنگره انتشار یافته، می توان ضربه ای مهم به برنامه ریزی های ترامپ دراین باره دانست. سفر نیکی هیلی، سفیر آمریکا در سازمان ملل، به وین در 23 آگوست و ملاقات او با دبیرکل آژانس و تشویق او به بازدید از مکان های نظامی ایران، تلاش دیگر آمریکا برای یافتن بهانه ای جهت کناره گیری از برجام بود. شواهد حاکی از آن است که این تلاش نیز ناموفق بوده است.در این مورد، در پروتکل الحاقی و متن برجام پیش بینی های لازم صورت گرفته و صرف درخواست سیاسی یک دولت نمی تواند موجب تغییر در رویه آژانس شود. مطابق بندهای مربوطه در برجام، بازدید از یک مکان اعلام نشده، اعم از نظامی یا غیرنظامی، مستلزم ارائه مدارک متقن از سوی کشور مدعی و طی مراحلی پیچیده است. به گفته یک مقام آژانس و نیز وزارت خارجه آمریکا، هیلی در سفر به وین از مکان به خصوصی اسم نبرده و دلیلی دال بر وجود شکی معقول درباره فعالیت های ایران ارائه نکرده است. مقامات آژانس تاکنون مشخص کرده اند حاضر نیستند به دولت ترامپ برای یافتن بهانه ای جهت خروج از برجام کمک کنند. یک مسئول در آژانس به خبرگزاری رویتر گفته که «اگر آنها می خواهند برجام را به شکست بکشانند، چنین خواهند کرد. ما مایل نیستیم به آنها بهانه ای برای این منظور بدهیم. ما از یک سایت نظامی مانند پارچین صرفا برای ارسال یک پیام سیاسی بازدید نمی کنیم». البته بعضی اظهارنظرهای نه چندان حرفه ای در ایران، دبیرکل آژانس را ناچار کرد که بر حق اصولی آژانس مبنی بر دسترسی به «مکان های مربوطه» در صورت وجود تردیدهایی درباره فعالیت های هسته ای در آنها تاکید کند. گزارش روشن و گویای آژانس و تردید درباره دستاورد سفر هیلی به وین، ترامپ را با مشکلات بیشتری برای خروج از برجام مواجه خواهد کرد و بر مخالفان این اقدام و نیز کسانی که در این باره تردیدهای جدی دارند، خواهد افزود. پیش از این، یک جریان تا حدودی عمل گرا و واقع بین که عمدتا مرکب از نظامیان است، نشان داده بود که مایل نیست با خروج یک جانبه از برجام حمایت متحدان اروپایی را از دست بدهد و بحران جدیدی را در منطقه موجب شود. تایید پایبندی ایران تاکنون عمدتا با فشار این جریان ممکن شده است. اکنون با اخراج استیفن بنن، استراتژیست ارشد سابق و همفکران او از کاخ سفید و انتصاب ژنرال جان کلی به سمت رئیس کارکنان کاخ سفید، این جریان بیش ازپیش تقویت شده است. جمهوری خواهان سنا نیز که زمانی قویا مخالف برجام بودند، به نظر می رسد درحال حاضر درباره خروج حساب نشده از برجام دچار تردیدهایی شده اند. اظهارات سناتور کورکر، رئیس کمیته سیاست خارجی سنا، مبنی بر اینکه «برجام دارد کار می کند» و اینکه «ما به متحدان اروپایی برای مهار ایران نیاز داریم و...» گویای این امر است. درمجموع، غیر از چهار سناتوری که در بالا به آنها اشاره شد، اخیرا جمهوری خواهان دیگر عمدتا در این باره ساکت بوده اند. با وجود موارد گفته شده، نمی توان پیش بینی کرد که ترامپ در نیمه اکتبر چه تصمیمی درباره برجام خواهد گرفت. او اهمیت بسیاری برای حفظ پایگاه اصلی رایش که دارای تمایلات راست افراطی و ازجمله ضد ایران است، قائل است. نادیده گرفتن یکی از قول های اصلی انتخاباتی می تواند برای ترامپ در آینده مسئله ساز شود. بنابراین اکنون غریزه او و منافع سیاسی اش در کشمکش با واقعیات عینی قرار گرفته و مشکل می توان گفت نتیجه این کشمکش چه خواهد شد.
                