پنج‌شنبه ۳۱ فروردین ۱۳۹۶
-----------------------------------------
حرف اول
-----------------------------------------
دوام «صلاحیت» روحانی
-----------------------------------------

                    بررسی صلاحیت داوطلبان محترم احراز سمت ریاست جمهوری در دستور کار شورای نگهبان قرار دارد. به دلیل اظهارات نقل شده یکی از محترمان آن شورا که «هیچ تضمینی نیست که رئیس جمهور مستقر دوباره تایید صلاحیت شود» در دی ماه سال گذشته، در رسانه های عمومی شائبه ها و شبهات حقوقی پدید آمده است. جستار حقوقی زیر که بر اساس مفاد اصول قانون اساسی نوشته شده، اگرچه حله به سیستان بردن است، اما امیدوارم مدنظر اعضای شورا قرار گیرد و تا حدودی رافع شبهات و شوائب در افکار عمومی باشد. بر اساس اصل 115 قانون اساسی رئیس جمهور باید از میان رجال مذهبی و سیاسی که واجد شرایط زیر باشند، انتخاب شود: ایرانی الاصل، تابع ایران، مدیر و مدبر، دارای حسن سابقه و امانت و تقوا، مومن و معتقد به مبانی جمهوری اسلامی ایران و مذهب رسمی کشور. پس از بررسی صلاحیت داوطلبان بر اساس تفسیر شورای محترم نگهبان از نظارت استصوابی و نحوه اعمال آن (که البته همواره محل مناقشه میان نیروهای سیاسی و صاحب نظران حقوقی ایران بوده است) صلاحیت نامزدهای رسمی احراز می شود. به این معنا که کسانی که از سوی شورای نگهبان در فهرست رقبای انتخاباتی قرار می گیرند، شرایط مندرج در اصل 115 را دارند و به تعبیر رایج در زمره نامزدهای «صالح» قرار می گیرند و بر این مبنا بر اساس اصل 117 قانون اساسی اکثریت مطلق رای دهندگان «اصلح» را برمی گزینند. با این منوال پس از تایید سلامت انتخابات، مقام معظم رهبری طبق اصل 110 قانون اساسی رای ملت را تنفیذ می کنند و رئیس جمهور برای چهار سال زمام امور کشور را در اختیار می گیرد. در متن تنفیذ مقام رهبری در ادوار مختلف ضمن صحه گذاشتن به فرایند انتخابات، «دوام حکم تنفیذ» منوط به «دوام صلاحیت های عمومی رئیس جمهور» می شود. از جمله در یازدهمین دوره ریاست جمهوری چنین درج شده است: «اکنون که رای قاطع ملت ایران شخصیتی دانشمند و کارآزموده میدان های گوناگون و دارای سوابق جهادی متعدد و مفتخر به حضور در مسئولیت های دینی و سیاسی را به مدیریت اجرائی کشور، برگزیده است، اینجانب نیز به پیروی از آنان و همراه با تبریک به ایشان، رای ملت را تنفیذ و جناب حجت الاسلام آقای دکتر حسن روحانی را به ریاست جمهوری اسلامی ایران منصوب می کنم...بدیهی است که آن رای و این تنفیذ تا هنگامی است که ایشان به تعهد در پیمودن صراط مستقیمی که تاکنون در پیش داشته اند یعنی راه آرمان های نظام اسلامی و دفاع از حقوق ملت و ایستادگی در برابر زورگویان و مستکبران پایبند باشند که به کمک الهی چنین خواهد بود، ان شاءالله». این به آن معناست که چنانچه به هر دلیل رئیس جمهور صلاحیت ها و شرایط ابتدایی را از دست بدهد، نفاذ حکم رهبری کان لم یکن می شود و سازوکار های عزل رئیس جمهور به اجرا درمی آید. بر این اساس قسمت اخرای اصل 89 قانون اساسی با درخواست استیضاح یک سوم از نمایندگان مجلس، رئیس جمهور استیضاح می شود و چنانچه اکثریت دوسوم «کل» نمایندگان از پاسخ های رئیس جمهوری قانع نشدند و رای عدم اعتماد و عدم کفایت به رئیس جمهور دادند، مراتب برای اجرای بند 10 اصل 110 قانون اساسی به مقام معظم رهبری ارجاع داده می شود.راه دیگر عزل رئیس جمهور بر اثر ارتکاب تخلفات و جرائم مسیر قضائی است. طبق اصل 140 قانون اساسی رسیدگی به اتهام رئیس جمهور و معاونان او و وزیران درباره جرائم عادی با اطلاع مجلس شورای اسلامی در دادگاه های عمومی دادگستری انجام می شود و پس از طی مراحل آیین دادرسی نهایتا چنانچه دیوان عالی کشور حکم مجرمیت رئیس جمهور را تایید کرد، مراتب برای اجرای بند 10 اصل 110 قانون اساسی به مقام معظم رهبری ارجاع داده می شود. با ذکر این مقدمه حقوقی وضعیت بررسی صلاحیت رئیس جمهور مستقر چنانچه برای دومین بار پیاپی داوطلب نامزدی انتخابات شود، با سایر نامزدهای انتخابات تفاوت دارد و علی القاعده مادامی که «تنفیذ رهبری» برقرار است و مجلس شورای اسلامی و دیوان عالی کشور سازوکار عزل رئیس جمهور مستقر را به اجرا درنیاورده اند، به معنای آن است که صلاحیت های عمومی احرازشده پیشین بردوام است. نکته اینجاست که چنانچه مستندات و مدارک جدیدی در اختیار شورای محترم نگهبان قرار گرفته است که نافی صلاحیت های رئیس جمهور مستقر است، بر آن شوراست که مراتب را پیش از انتخابات به جریان سازوکار عزل و الغای حکم تنفیذ رهبری بیندازد. به عبارت دیگر اگر در طول دوره موارد و مدارک و مستنداتی که از رئیس جمهور مستقر سلب صلاحیت می کند پدید آمده است که باید سازوکارهای عزل او به اجرا گذاشته و تنفیذ رهبری ملغی می شده است و چنانچه چنین مستندات و مدارکی وجود ندارد، شورای محترم نگهبان بر اساس مر قانون صلاحیت رئیس جمهور مستقر را احراز و اعلام خواهد کرد.
                