یک‌شنبه ۲۴ دی ۱۳۹۶
-----------------------------------------
یادداشت
-----------------------------------------
کژراهه سیاست گذاری آموزش
-----------------------------------------

                    هرچند شاید از نظر برخی، سیاست «ممنوعیت آموزش زبان انگلیسی در مقطع دبستان» کم اهمیت جلوه کند و پیامدهای آن نیز نادیده گرفته شود؛ اما اتخاذ آن مانند همه سیاست های اجتماعی، تبعاتی اقتصادی و اجتماعی خواهد داشت. همان طور که بخش خصوصی و نیمه خصوصی آموزش وپرورش با سرعت رشد کرده و «پرداخت از جیب مردم برای آموزش» را افزایش داده است، تامین هزینه دوباره برای کلاس های خصوصی خارج از مدرسه هزینه دیگری برای آموزش فرزندان بر عهده خانواده ها خواهد گذاشت؛ چراکه مدارس غیردولتی با دریافت هزینه سالانه، علاوه بر آموزش رسمی، کلاس های فوق برنامه را نیز در برنامه درسی خود می گنجانند که درس زبان انگلیسی یکی از آنهاست. با اجرائی شدن سیاست ممنوعیت آموزش زبان در مدارس ابتدایی، خانواده ها هزینه دیگری را باید بیرون از مدرسه غیردولتی به آموزش زبان انگلیسی اختصاص دهند.در شرایطی که آموزش زبان انگلیسی برای ارتقای کیفیت تحصیلی و نیز رقابت تحصیلی ضرورتی اجتناب ناپذیر تشخیص داده شده و تمایل برای یادگیری آن در بین کودکان و والدین آنها احساس می شود، خانواده ها منتظر نمی مانند تا نظام رسمی آموزش وپرورش، آموزش زبان دوم (به ویژه انگلیسی) را کنار گذارد. باید در نظر داشت روند سیاست گذاری اجتماعی و فرهنگی در شرایط جهانی شدن لزوما تنها در ید دولت نیست بلکه نهاد خانواده هم خود نقش سیاست گذار و مجری سیاست را برعهده دارد. این وضعیت به نارضایتی بیشتر از خروجی نظام آموزش وپرورش منجر شده و با افتادن ابتکار عمل آموزش کودکان به دست والدین، شکاف بین آموزش رسمی و غیررسمی بیشتر شده و آموزش رسمی از آموزش غیررسمی عقب تر خواهد ماند. خانواده ای که برای آموزش فرزندش هزینه می کند، می تواند تصمیم بگیرد آن را در چه راهی هزینه کند. این دست سیاست های یک سویه، غیرعلمی و هیجانی به رشد مدارس خانوادگی و خصوصی در سراسر ایران منجر می شود؛ وضعیتی که تنها محدود به درس زبان انگلیسی نخواهد بود. درحال حاضر حتی آموزش زبان فارسی نیز دچار کاستی و سوگیری است و خانواده ها مجبورند برای جبران کم کاری آموزش وپرورش، فرزندان خود را به مربیان و کلاس های خصوصی بسپارند. سیاست گذار آموزش پیش از اجرای هر سیاستی باید از خواست ذی نفعان آن سیاست آگاهی یابد. در اینجا والدین که هزینه آموزش را پرداخت می کنند و کودکانی که گروه هدف مستقیم این سیاست اند، ذی نفعانی هستند که خود باید درباره یادگیری زبان انگلیسی تصمیم بگیرند. در شرایطی که آموزش زبان دوم در سنین مدرسه و بعد از یادگیری زبان اصلی از سوی برخی زبان شناسان توصیه می شود و خانواده ها خود هزینه آموزش را برعهده دارند، آنها خود باید تصمیم بگیرند چه چیزی به کودکان آنها آموزش داده شود. با سپردن این مسئولیت فقط به آموزشگاه های خصوصی، نه تنها شاهد ادامه روند سریع تر رشد قارچ گونه آموزشگاه های بی کیفیت و ناکارآمد موسسات آموزش زبان، سوءاستفاده برای افزایش شهریه های آن، طولانی کردن بی مورد دوره های آموزش، قبولی های کاذب در دوره ها به منظور جلوگیری از افت تعداد ثبت نام شوندگان و اطمینان از تشکیل کلاس های آموزشی در هر ترم خواهیم بود، بلکه همین آموزش با کیفیت ناقص زبان انگلیسی که فعلا در مدارس غیردولتی داریم نیز کنار گذاشته می شود؛ یعنی همان بلایی که بر سر سایر دروس آمده و به معضل آموزشگاه های کنکور، تست زنی و... دامن زده است و فکر و خلاقیت کودکان ایرانی را به محاق برده است. سال هاست که گفته می شود آموزش زبان انگلیسی در نظام آموزش وپرورش ایران از استانداردهای جهانی فاصله دارد و با مشکل کیفیت در یادگیری زبان آموزان روبه رو است. شاهد مثال آن هم ضعف در زبان انگلیسی در دوره متوسطه و حتی در مقاطع تحصیلات تکمیلی دانشگاه است. چنان که دانش آموزان پس از فارغ التحصیلی در این زمینه مهارت چندانی کسب نمی کنند. بنابراین سیاست گذاری آموزش باید هدف خود را به جای حذف آموزش بر تقویت آموزش زبان دوم (انگلیسی) در مقاطع تحصیلی مختلف کند تا عدالت کیفیت آموزشی تامین شود و آموزش زبان دوم فقط به خانواده هایی محدود نشود که امکان پرداخت هزینه آموزش کلاس های خصوصی را دارند؛ چراکه آموزش زبان انگلیسی و آزادی در آموزش از زمره حقوق شهروندی است. این حق باید برای همه کودکان از هر طبقه و گروهی محفوظ بماند. چنان چه گمان بر این است که در یادگیری زبان فارسی و فرهنگ اسلامی ضعف وجود دارد، راه حل آن در پاک کردن مسئله یا ضعیف کردن بخشی از آموزش که خود به طور نیم بند و ناقص اجرا می شود، نیست. بلکه سیاست گذار در محتوا و کیفیت آموزش دروسی که درحال حاضر این وظیفه را برعهده دارند، (مثل کتاب هدیه های آسمانی، متن کتاب فارسی خوانداری و نوشتاری) باید تجدیدنظر کند.حذف یک درس نمی تواند به ارتقای کیفیت یادگیری دروس دیگر بینجامد؛ چراکه اگر چنین تصوری درست باشد، هم آموزش زبان مادری در کنار آموزش زبان فارسی در استان های دو زبانه زیر سوال می رود و هم تجربه کشورهای مختلف چندزبانی که به طور موفقیت آمیزی توانسته اند علاوه بر حفظ زبان کشور خود، آموزش زبان های دیگر را نیز در دستور کار آموزشی خود قرار دهند. چند پیشنهاد کاملا شفاف به منظور سیاست گذاری موفق تر به شورای عالی آموزش وپرورش دارم: نخست، تجدیدنظر در محتوا و تقویت متن کتاب های درسی با استفاده از نقطه نظر صاحب نظران و متخصصان به ویژه برای کتاب هایی که بار آموزش ادبیات و زبان فارسی را بیشتر برعهده دارند. دوم اولویت دادن به مهارت و تخصص در به کارگیری معلمان برای آموزش زبان و فرهنگ ایرانی بدون سوگیری ایدئولوژیک. سوم، سیاست گذاری مبتنی بر دانایی در زمینه آموزش زبان انگلیسی. به این ترتیب هم رویکرد سند برنامه درسی در نظر گرفته خواهد شد هم یکی از نیازهای گریزناپذیر و ضروری کودکان پاسخ داده می شود.
                