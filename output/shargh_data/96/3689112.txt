سه‌شنبه ۱۹ دی ۱۳۹۶
-----------------------------------------
یادداشت
-----------------------------------------
تغییر اقلیم و دوراندیشی آیت الله
-----------------------------------------

                    آیت الله هاشمی رفسنجانی در آخرین سال ریاست جمهوری خود، مرکز ملی اقلیم (پژوهشکده اقلیم شناسی) را در مشهد افتتاح کردند. حضور ایشان به عنوان رئیس جمهور وقت برای افتتاح یک مرکز اقلیمی و بیاناتشان در مراسم یادشده مبنی بر استفاده از ظرفیت های اقلیمی و برنامه ریزی برای مواجهه و سازگاری با خشک سالی، نشان از دوراندیشی و اهمیتی بود که آن مرحوم برای موضوع تغییر اقلیم در کنار دغدغه های مهم اقتصاد پس از جنگ قائل بودند. موضوع از آنجا اهمیت بیشتری پیدا می کند که بدانیم در آن سال ها هنوز کشورمان به طور جدی با ابرچالش خشکی و خشک سالی و دیگر بحران های آب وهوایی دو دهه اخیر درگیر نشده بود. در یک ماه گذشته، وزیر راه وشهرسازی گزارش سازمان هواشناسی کشور از چشم انداز اثرات گرمایش جهانی بر اقلیم آینده ایران را برای مقام معظم رهبری، سران قوا، سازمان برنامه و بودجه و سایر دستگاه ها فرستاد. گزارش یادشده تکان دهنده بود و زنگ خطری برای مسئولان و برنامه ریزان کشور در اتخاذ سیاست های کلان در راستای سازگاری با تغییر اقلیم است. خسارات گرمایش جهانی که انتظار می رود حداقل برای قرن پانزدهم خورشیدی نیز تداوم داشته باشد، از نظر حجم و تداوم زمانی به مراتب بیش از جنگ تحمیلی هشت ساله بوده و نه تنها توسعه اقتصادی بلکه تمدن های کهن ایران و کشورهای خاورمیانه را نشانه رفته است. چند دهه بعد از انقلاب صنعتی، به دلیل استفاده بیش از حد از سوخت های فسیلی در بخش های مختلف مانند حمل ونقل، صنعت، مصارف خانگی و انرژی، غلظت گازهای گلخانه ای در کره زمین افزایش یافت؛ به طوری که غلظت آنها به سطح بی سابقه ای از 800 هزار سال گذشته تاکنون رسیده است. مطابق گزارش نهادهای بین المللی، کشورمان در ردیف 10 کشور بزرگ تولیدکننده گازهای گلخانه ای قرار دارد. افزایش گازهای یادشده موجب گرم شدن کره زمین با سرعت حدود 0،2 درجه سلسیوس بر دهه شده است (اعداد تقریبی هستند). هیئت بین الدولتی تغییر اقلیم (IPCC) به عنوان نهاد مرجع سازمان ملل متحد، تایید می کند هیچ شکی در افزایش دمای کره زمین وجود ندارد و بسیاری از افزایش دماهای ثبت شده از دهه 1330 شمسی تاکنون، در مقایسه با دهه ها و حتی میلیون ها سال گذشته بی سابقه بوده و در نیمکره شمالی، دوره 1361-1390 خورشیدی، گرم ترین دوره اقلیمی از 1400 سال گذشته تاکنون بوده است. داده های تحلیلی دما نشان می دهد دمای دهه اخیر ایران (1386-1395) یک درجه نسبت به دهه 1350 خورشیدی گرم تر شده و در 50 سال گذشته میانگین بارش سالانه کشور با سرعت حدود یک میلی متر بر سال کاهش یافته است. این در حالی است که برای جبران اثر گرمایش جهانی و حفظ توان اقلیمی، به افزایش بالقوه بارش به میزان حدود پنج میلی متر بر سال نیاز است. با وجود این، از سال 1384 تاکنون همواره نمایه خشک سالی تجمعی کشور منفی بوده و هرساله بار خشک سالی انباشته سنوات قبل، بر دوش منابع آبی سنگین و سنگین تر می شود..به طوری که مطابق شاخص های بین المللی استفاده از منابع آب تجدیدشونده، ایران در شرایط فوق بحرانی قرار گرفته است. با توجه به کاهش بارش و رواناب و از طرفی افزایش تقاضای آب در بخش های شرب، صنعت و کشاورزی، برداشت های آب به سمت منابع زیرزمینی سوق داده شده است. این امر باعث کسری شدید آبخوان های کشور در حدود صد میلیارد مترمکعب شده است؛ به طوری که 80 درصد کسری آبخوان ها در 15 سال اخیر حادث شده است. شرایط به گونه ای است که در سال های اخیر با وجود افزایش تعداد چاه های آب و حتی عمیق ترشدن آنها، میزان آبدهی افزایش نیافته است که نشان دهنده تغذیه نامناسب آبخوان ها و پایین رفتن شدید سطح آب های زیرزمینی است.پیش بینی ها نشان از کاهش بین 20 تا 30 درصدی بارش در چند دهه آینده از محدوده افغانستان تا مدیترانه دارند که کاهش در ایران، عراق، ترکیه، سوریه و اردن شدت بیشتری خواهد داشت. در داخل کشور بیشترین کاهش بارش در منطقه زاگرس رخ می دهد؛ جایی که بیشترین افزایش دما را نیز تجربه خواهد کرد. چنین شرایطی وضعیت را برای حوضه های آبریز و رودخانه های بسیار مهم کشور در آن منطقه و همچنین پوشش گیاهی منطقه مانند جنگل های بلوط که در سال های اخیر نفس آنها به شماره افتاده است، سخت و سخت تر کرده و منجر به کاهش شدید وسعت آنها می شود. جنوب و جنوب شرق کشور تنها مناطقی هستند که در آن احتمال افزایش بارش وجود دارد؛ اما افزایش بارش چندان سودبخش نخواهد بود؛ زیرا افزایش دمای منطقه نه تنها هرگونه افزایش بارشی را خنثی می کند؛ بلکه به دلیل تغییر رفتار آن به سمت بارش های ناگهانی، به جای تامین منابع آبی، باعث وقوع سیل، امواج و توفان های دریایی و افزایش خسارت می شود؛ بنابراین ضرورت دارد در هرگونه برنامه های کلان توسعه ملی که ارتباط مستقیم با موضوعات هواشناسی و اقلیم دارند (از جمله طرح توسعه سواحل مکران و طرح های ملی توسعه کشاورزی)، مطالعات تاب آوری و سازگاری با تغییر اقلیم گنجانده شود. همچنین آستانه های تحمل و آسیب پذیری اقلیمی تاسیسات زیربنایی جدیدالاحداث مانند سدها، پل ها، جاده ها و بنادر که برای استفاده در چندین دهه آینده (حداقل 50 ساله) طراحی می شوند، مطابق با داده های هواشناسی پیش بینی شده آینده طرح ریزی شوند. درحالی که متاسفانه هم اکنون این برنامه ریزی ها براساس داده های مشاهداتی دوره گذشته انجام می گیرد.در این راستا دستورالعمل ها و استانداردهای نظام مهندسی نیازمند بازنگری هستند. حذف تدریجی بارش برف، کاهش بارندگی و رواناب و برآوردنکردن نیاز رطوبتی خاک و حقابه زیست محیطی، نه تنها موجب ازبین رفتن تعداد درخور توجهی از اکوسیستم های طبیعی، دریاچه ها و تالاب ها و کاهش تنوع زیستی در ایران و منطقه غرب آسیا می شود؛ بلکه با تشدید خشک سالی ها، چشمه های جدید خیزش گردو خاک پدیدار شده و دامنه نفوذ آنها به نواحی داخلی کشور گسترش می یابد. در صورت ادامه روند کنونی انتشار گازهای گلخانه ای، دمای کشور بین دو تا پنج درجه نسبت به میانگین بلندمدت گرم تر می شود. چنین افزایش دمایی فشار ناشی از کاهش بارش را دوچندان کرده و با متاثر کردن متغیرهای اقلیمی زراعی، باعث افت عملکرد محصولات زراعی، باغی و دامی می شود که ضرورت دارد در راستای افزایش امنیت غذایی کشور، اولویت تحقیقات کشاورزی به سوی روش های به گزینی محصولات استراتژیک زراعی و باغی هدایت شود. نامناسب شدن شرایط زیست اقلیمی، از طریق مهاجرت از مناطق مرزی، امنیت دفاعی کشور را کاهش می دهد. علاوه بر آن سکونت مهاجران اقلیمی در حاشیه شهرها موجب فشار به منابع آب حاشیه کلان شهرها و افزایش آسیب های اجتماعی می شود.تغییر اقلیم با وجود چالش ها و پیامدهای ناگوار، فرصت مناسبی برای برنامه ریزی در راستای عبور از منابع فسیلی به سوی منابع اقلیمی و انرژی های تجدیدپذیر خورشیدی، باد و امواج دریا را برای اقتصاد بر پایه توسعه پایدار فراهم می کند. برخورداری از منابع عظیم انرژی خورشیدی می تواند کشورمان را به قطب بین المللی تولید و صادرات انرژی پاک خورشیدی و دانش فنی مهندسی اقلیم پایه تبدیل کرده و فرصت های اشتغال را برای جوانان ایجاد کند. پیوستن به پیمان تغییر آب وهوایی پاریس فرصت را برای حضور ایران در مجامع بین المللی برای استفاده از تسهیلات و گردش مالی بالای این حوزه در راستای منافع ملی، نوسازی صنایع آلاینده و همچنین مطالبه گری از مجامع بین المللی برای مقابله با گردوخاک و دیگر مخاطرات اقلیمی ناشی از تغییر اقلیم که خاورمیانه را نشانه رفته است، ایجاد می کند. کشورهای حاشیه خلیج فارس و شمال آفریقا -به ویژه عربستان- با ایجاد مناطق ویژه تولید انرژی خورشیدی، برنامه های سازمان یافته برای به دست گرفتن بازار جهانی تولید و صادرات انرژی خورشیدی را در آینده نزدیک و قطع وابستگی به نفت را تدوین کرده اند. این موضوع وقتی اهمیت پیدا می کند که براساس سناریوی هیئت بین دولت ها برای تغییر اقلیم، تقاضای جهانی نفت تا سال 2030 به یک چهارم مقدار کنونی کاهش خواهد یافت. چنین وضعیتی در صورت نبود برنامه ریزی صحیح می تواند تهدیدی برای اقتصادهای وابسته به نفت –مانند ایران- باشد. در بستر گرم ترین منطقه کره زمین -کویر لوت- و بقیه مناطق کشورمان، دریایی از انرژی خورشیدی نهفته است که تشنه برنامه ریزی برای استخراج است. بی شک در آینده ای نه چندان دور، مجبور به بستن چاه های نفت و گشودن دریای انرژی خورشیدی در جنوب خواهیم شد؛ زیرا آینده توسعه صنعتی کشور، در گرو توسعه صنایع وابسته به انرژی های تجدیدپذیر است.آیت الله در شهریور 1395 برای آخرین بار، برای شرکت در اولین دوره تربیت استاد کرسی های آزاداندیشی به مشهد سفر کردند. در حاشیه نشست یادشده، عکس های حضور ایشان در مراسم افتتاحیه مرکز ملی اقلیم شناسی در سال 1375 و سرگذشت حذف بودجه تنها مرکز ملی اقلیم کشور در آخرین سال استقرار دولت دهم، به اطلاع ایشان رسانده شد. قول دادند از طریق آقای نوبخت، معاون رئیس جمهور، موضوع را حل می کنند. یادش گرامی باد. 
                