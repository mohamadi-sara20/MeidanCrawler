پنج‌شنبه ۲۴ اسفند ۱۳۹۶
-----------------------------------------
یادداشت
-----------------------------------------
درس های جهش نرخ ارز
-----------------------------------------

                    عملکرد بسته سه گانه اخیر سیاست بانک مرکزی در قبال جهش نرخ ارز را پس از گذشت سه هفته از اجرای آن می توان بررسی کرد. درحال حاضر اقتصاد کشور و به ویژه بخش پولی و ارزی آن به جهت مسائل سیاسی خارجی و داخلی، دست انداز های برجام، مشکلات اجتماعی و شرایط خاص بین المللی و منطقه در شرایط دشواری قرار دارد. در این فضا، تنظیم و تدوین تصمیمات پولی و سپس اجرای آن بسیار سخت است و نمی توان توقع زیادی از مقامات پولی داشت. به علاوه اگر منصف باشیم و البته کمی هم بیشتر قانع باشیم، دولت های یازدهم و دوازدهم در این پنج سال موفقیت های نسبی داشته اند؛ اما با افزایش شتاب رشد نرخ ارز در بهمن 96 و عبور نرخ دلار از مرز 50 هزار ریال و به دنبال آن برخوردهای پلیسی، در 26 بهمن 96 بانک مرکزی تدابیر سه گانه ای را برای مهار افزایش جهشی نرخ ارز اعلام کرد و از 28 بهمن برای دو هفته به اجرا گذاشت. در این یادداشت، سه درس پولی در سایه عملکرد بسته سه گانه در سه زمینه نرخ بهره، سرعت گردش پول و اعتبار مقام پولی مرور می شود. نقش کلیدی نرخ بهره: نرخ بهره کانال ارتباطی میان همه بازار های مالی مانند بازار ارز، بازار پول، بازار وجوه وام دادنی، بازار سهام، بازار بدهی و بازار بیمه از یک طرف و همه بازار های کالاها، خدمات و دارایی های فیزیکی از جمله بازار مستغلات از طرف دیگر است. در مواردی بازار وجوه وام دادنی یعنی بازار وام، قدرت تحلیلی عینی تری در مقایسه با بازار پول برای تعیین نرخ بهره اقتصاد دارد. افزایش نرخ بهره متوسط در بازار وجوه وام دادنی بانک ها با ریسک نزدیک به صفر، در بازار ارز مانع افزایش بیشتر تقاضای ارز و در نتیجه مانع افزایش بیشتر قیمت ارز و حجم مورد مبادله شد. به عبارت کوتاه، افزایش نرخ بهره، مانع کاهش بیشتر ارزش خارجی شد. این تغییر در اقتصادهای کشور های توسعه یافته که تورم پایین دارند، با 0،25 یا 0.5 در صد افزایش نرخ بهره و نه پنج درصد حاصل می شود. توجه خواهد شد که بخشی از این تفاوت به جهت نرخ تورم پایین کشورهای توسعه یافته است. به همین ترتیب رونق بازار وجوه وام دادنی 20 درصد یک ساله با ریسک پایین بانکی، در ارتباط با بازار مستغلات، مانع افزایش تقاضا در این بازار نیز شد. بخشی از رکود 4.5 ساله گذشته بازار ساخت وساز و مستغلات نیز ریشه در نرخ بهره بالای بازارهای وجوه وام دادنی دارد. به نظر می رسد رونق محتمل بازار سهام هم با بهره بالای گواهی نامه های جدید منتفی شده باشد. فعالیت بورس که باید محرک بخش حقیقی و شاخص فعالیت آن باشد، تحت فشار جدیدی قرار گرفت. تحلیل همه جانبه موضوع مجالی خاص نیاز دارد. به این ترتیب اهمیت نرخ بهره و نقش آن در ارتباط میان بازارها در اقتصاد ایران مانند همه اقتصادها ملاحظه می شود. اما چالش اصلی این است که می دانیم نرخ بهره بالا، بازدارنده رشد و موجب رکود اقتصادی است. کدامین فعالیت در بخش حقیقی اقتصاد ایران می تواند پاسخ گوی نرخ های بهره بالا در انواع بازار های رسمی و غیررسمی وجوه وام دادنی باشد؟ در شرایط فعلی فقط فعالیت های رانتی و قاچاق می توانند نرخ بهره های بالا را بپردازند. پس باید مشوق گسترش فساد باشیم؟ یا به فعالیت های سوداگری آن هم در داخل کشور بسنده کنیم که عمدتا موجب بازتوزیع درآمد و ثروت موجود است. اگر نرخ بهره سپرده ها به جای 15 درصد، 20 درصد یا بالاتر بود، امروز اقتصاد کشور باید نرخ بهره 25 درصد و 30 درصد را تحمل می کرد؛ آیا می توانست؟ پرسش این است پرداخت این هزینه بهره اضافی بر عهده چه کسی خواهد بود؟ بانک مرکزی می پردازد؟ که در این صورت افزایش پول پایه و نقدینگی است. یا بانک های ورشکسته بدهند؟ چرا و چگونه؟ به فرض هم بخواهند بدهند، نقدینگی ندارند. تامین نقدینگی برای آنها انباشت بیشتر کوه نقدینگی است. دولت بدهد؟ از کجا؟ اگر هم منابعی از صندوق توسعه ملی بیابد، باز افزایش پول پایه و نقدینگی است. همه راه ها به نقدینگی بیشتر ختم می شود که ما را به طرف افزایش تورم می کشاند. به این ترتیب پرداخت کننده نهایی افزایش بهره سپرده ها، توده های مردم خواهند بود که از طریق تورم باید به سپرده گذاران بهره بپردازند که فرآیندی عادلانه حتی برابر نظر عاشقان بازار در علم اقتصاد نیست. البته روشن است که سپرده گذاران خود نیز جزئی از مردم هستند و بخشی از بهره دریافتی به دوش خود آنان است. چاره بنیانی کار، تورم پایین در کنار نرخ بهره پایین است.سرعت گردش پول: اثرگذاری سرعت گردش نقدینگی؛ یعنی تعداد دست به دست شدن آن یا به بیان بانکی، حساب به حساب شدن، مشابه اثرگذاری حجم خود نقدینگی است. چنان که در جهش ارزی بهمن ماه، نقدینگی تغییر خاصی نکرده بود و همان روند افزایشی گذشته را داشت؛ اما با افزایش سرعت مبادلات، گویی نقدینگی ویژه جدیدی فراهم و به بازار ارز سرازیر شده است. می دانیم پول همیشه در بانک هاست...حتی با خریدوفروش ارز از سوی اشخاص، فقط پول از حسابی به حساب دیگر منتقل می شود - البته در اینجا فروش ارز از سوی بانک مرکزی را که منجر به کاهش پول پایه و نقدینگی می شود، کنار می گذاریم- پس آنچه که قیمت ارز را بالا برد، افزایش تندتر دست به دست شدن پول و نه سرازیرشدن آن از محلی مجهول المکان بود. اگر عنان حجم پول تا حدودی در اختیار بانک مرکزی است، عنان سرعت آن تقریبا به صورت مطلق در اختیار صاحبان پول است. با تدابیر بسته سه گانه، سرعت بخشی از نقدینگی، با ضرر و زیان فراوان - که در بحث اول عنوان شد- به احتمال بالا برای یک سال صفر شده است؛ اما آیا افزایش سرعت بقیه نقدینگی نمی تواند تمام تلاش ها برای کنترل قیمت در هر بازاری را از جمله ارز، بی ثمر کند؟ درباره فروش سکه و گواهی نامه ارزبنیان، اگر به حساب بانک مرکزی باشد، معادل آن پول پایه و به دنبال آن نقدینگی به میزان بیشتری کاهش می یابد. بحران اخیر یک بار دیگر به خوبی نقش و اهمیت تغییرات سرعت گردش پول را در عملکرد کل بازارهای اقتصاد ایران مانند همه اقتصادها نشان داد. محرک افزایش سرعت گردش نقدینگی می توانست در دوره رکود، از سوی بانک مرکزی در راستای رفع تنگناهای اعتباری بنگاه های اقتصادی به جای افزایش نقدینگی از طریق افزایش پول پایه و کاهش نرخ سپرده قانونی به کار گرفته شود. ضرورت حفظ شان و اعتبار مقام پولی: اعتبار سخنان مقام های پولی و به ویژه رئیس کل بانک مرکزی، ضامن تحقق نتایج محتمل سیاست های پولی است. این اعتبار در سایه عملکرد کارشناسی و اعلام به موقع و درست اظهارات گذشته مقام پولی حاصل می شود. اعتبارنداشتن می تواند شناخته شده ترین سیاست ها را به نتایج خلاف برساند. در حرکت صعودی نرخ ارز، اعتمادنداشتن به موضع گیری های مقام پولی، فشار افزایشی را بیشتر کرد. با پایان طرح دوهفته ای بسته سه گانه، این فشار ادامه دارد. بازار اسکناس دلار خیلی به بازار حواله دلاری مرتبط است. در شرایط عادی، حجم مبادلات حواله خیلی بالا و تعین کننده نرخ ارز است. قابلیت کنترل آن در ثبات مورد انتظار نرخ ارز باید ملحوظ شود و اظهارات مقامات پولی نیز باید بر اساس آن تنظیم شود. آنچه کم وبیش در زمینه وضعیت پولی و بانکی کشور کارشناسان بر آن وفاق دارند، انضباط مالی دولت، اصلاح ساختار بانک ها و تعیین تکلیف دارایی های موهوم آنها و استقلال بانک مرکزی است که در نهایت اقتصاد را به تورم زیر پنج درصد می رساند. مقاله اخیر دکتر مسعود نیلی در هفتمین همایش سیاست های پولی و چالش های بانکداری و تولید، جمع بندی سه گانه مناسبی را در همین زمینه برای تحقق تورم زیر پنج درصد ارائه داده است. در بهمن 1390 در نامه ای که درباره جهش ارزی آن زمان به دکتر بهمنی، رئیس وقت بانک مرکزی، نوشته بودم، ضرورت تغییر در سیاست خارجی را نیز بسیار کوتاه و با احتیاط مطرح کرده بودم. نامه به روزنامه دنیای اقتصاد هم رسیده و منتشر شده بود؛ اما به دلیل فضای کنترلی حاکم، چند خط مرتبط با سیاست خارجی حذف شده بود. شاید هم علت آن، اهمیت ندادن این بخش به تشخیص مسئولان روزنامه بود. حال در پایان سال 96 فضای نقد و تحلیل درباره مسائل سیاست داخلی و خارجی مرتبط با مشکلات اقتصادی فراهم تر شده است و می تواند زمینه ساز تصمیمات ضروری و مناسب پولی کشور باشد.
                