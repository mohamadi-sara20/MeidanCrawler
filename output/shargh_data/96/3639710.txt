شنبه ۱۵ مهر ۱۳۹۶
-----------------------------------------
حرف اول
-----------------------------------------
هیچ
-----------------------------------------

                    با سپاس و ستایش از استاد پرویز تناولی، هنرمند ارجمند که با ارائه فلسفه حجمی خود در شکل نمادین «هیچ»، قضاوت در بسیاری امور را آسان کرد. به راستی در مفاهیم گوناگون چنین تندیسی عمق معنی را آشکار می کند. چرا راه دور برویم، همین صورت جلسه مورخ 21/06/1396 را که با عنوان تعیین تکلیف صورت های مالی و گزارش سالانه بانک ها در هفت بند از سوی وزیر محترم امور اقتصادی و دارایی و رئیس محترم بانک مرکزی ایران ارائه شده است، ملاحظه بفرمایید (هریک از بندهای هفت گانه مانند هفت راند نتایج «کیک بوکسینگ» (kickboxing) تنظیم شده است).1- درج نام دو نفر از نام آورترین های کادر اقتصادی و مالی دولت ذیل این صورت جلسه با ماهیت حرفه ای علاوه بر آنکه نتوانسته عمل اعتباربخشی به متن را قوت ببخشد، یک نوع مفهوم خاص را به ذهن متبادر می کند.در صدر صورت جلسه قید شده است که برای حل وفصل مشکلات پیش آمده درباره تنظیم صورت های مالی (و گزارش سالانه بانک ها) نظرات کارشناسان مورد بحث و تبادل نظر قرار گرفته و نتیجه به شرح گفته شده مورد توافق و تایید قرار گرفته است. به متن که مراجعه شود ملاحظه می کنیم گفته شده مرجع رسمی تدوین اصول و ضوابط حسابداری و حسابرسی (تو بخوان استاندارد البته نه از نوع ملی) سازمان حسابرسی است و از سوی دیگر (حالا چرا از دیگر سو بماند) بانک مرکزی به عنوان نهاد ناظر بر بانک ها (یعنی نه به عنوان مرجع پولی) از اختیارات قانونی درباره نحوه ارائه صورت های مالی بانک ها و اجرای مقررات انضباطی و احتیاطی (توسط بانک ها) برخوردار بوده و بانک ها به رعایت مقررات و دستورالعمل های بانک مرکزی ملزم هستند. اگر به متن قانون یا بند «ز» ماده 7 اساسنامه قانونی سازمان حسابرسی مراجعه کنیم، به خوبی مشاهده می شود که مرجع تخصصی و رسمی تدوین اصول و ضوابط حسابداری و حسابرسی در سطح کشور، سازمان حسابرسی است. آیا چنین حقیقتی به انجام عمل کارشناسی و بحث و تبادل نظر در نظرات کارشناسان نیاز دارد؟ وانگهی قوانین معتبر و منسوخ نشده به توافق و تایید (حتی مقام های محترم دولتی) نیاز دارد؟ علاوه بر آن اگر بانک مرکزی اختیار قانونی درباره نحوه ارائه صورت های مالی بانک ها دارد و بانک ها هم به رعایت مقررات و دستورالعمل های بانک مرکزی ملزم هستند؛ خب همین کار را هم کرده است مگر نکرده است؟ دیگر چرا دنبال حواشی می گردیم، صمیمانه می پرسم این عمل و متن بند متبادر کننده معنی «هیچ تناولی» در ذهن نیست؟ باید در نهایت عرض کنم نتیجه این راند kickboxing به تساوی پذیرش مجدد حقایق درباره دو نهاد است والسلام و نتیجه برابر است.2- در بند دوم راند جدیدی شروع می شود، قبل از هر چیز باید بگویم معمولا پیکره ها در ترازنامه درج می شوند نه حقوق مربوط به آنها و نباید گفت «درج حقوق صاحبان سپرده سرمایه گذاری». این اقلام در حقیقت وجوه دریافتی از متقاضیان برای سرمایه گذاری در عقود اسلامی است (رجوع کنید به عملیات بانکی بدون ربا مصوب سال 1362). پس بر همین اساس رابطه داین و مدیونی با بانک ها وجود ندارد و به طور مفهومی بدهی نیست...اگر بدهی است که عندالمطالبه یا مدت دار در تعهد بانک هاست، پس چرا داد مردم از هدررفتن سپرده هایشان در بانک ها در کوی و برزن جاری است (همراه با عمل زشت سب رئیس کل محترم بانک مرکزی) پس اگر در قسمت بدهی به صورت جداگانه درج است (با پذیرش سمحه و سهله) موضوع خاصی نیست، ازاین رو جملات «درج در گروه بدهی ها و جز بدهی ها البته به طور مشخص، یعنی مشخص را جداگانه نمی دانیم؟» آیا بازهم هیچ نیست؟ در این راند با اغماض از داوری غیرمنصفانه امتیاز را به سازمان می دهیم، البته در همان حوزه هیچ.3- در این بند اساسا به طرفین استراحت می دهیم و فقط پشت بلندگوی رینگ به اطلاع می رسانیم نگاهی به پذیرش های بین المللی بیندازیم، سپس تکلیف می کنیم سازمان حسابرسی درباره پذیرش استاندارد بین المللی صورت تغییرات در حقوق صاحبان سهام به عنوان استاندارد ملی (حالا چرا بین المللی را ملی می کنیم بماند) اقدام کند. به نظر نگارنده این قضیه اساسا «هیچ اندر هیچ» است و توصیه ای برای آینده است که با هم تباران بین المللی هم گام شویم.4- یادداشت های پیوست صورت های مالی که بانک مرکزی خواهان آن است، البته فقط برای صنعت بانکداری وگرنه یادداشت های هر شرکت در راستای اصول می تواند یونیک باشد؛ پس در مقوله استاندارد نیست. خود سازمان هم در فرم نمونه صورت های مالی اشاره دارد که این فرم استاندارد نیست، اما می تواند به عنوان الگو از آن استفاده شود. متاسفم باز هم هیچ.5- در این بند اساسا راند جهانی می شود و مبارزانی هم در صحنه ندارد. توصیه عبرت انگیز اینکه به دلیل اهمیت عملکرد سپرده های سرمایه گذاری (تو بخوان تامین سرمایه گذاری و مشارکت) با بنیاد IFRS (البته اگر بنیاد یا ستادی برایش درست شده باشد) مذاکره شود تا این صورت در استانداردهای بنیاد پذیرفته شود، تو را به خدا باز هم هیچ نیست؟ مسئله ای که می تواند در سازوکاری مشخص و در مجرای IFAC پیگیری کشوری شود، برای مشکلات صورت های مالی بانک ها افاقه نمی کند.6- در این بند برای موجودی به نام حسابرس مستقل در انجام وظایف قانونی تعیین تکلیف شده است، یعنی این موجود مهجور است. ضمن آنکه برای دوره های طولانی گزارش های حسابرسی بانک ها را مشروط کرده ایم (حالا چه بازتابی در محافل مالی جهانی دارد بماند).7- تکمله: سازمان حسابرسی بر همین اساس فرمی از اظهارنظر فرامدرن را با این شرایط تدوین و در کاغذ بدون سربرگ سازمان درج و اشاعه داده است. ان شاءالله مقبول درگاه استقلال حرفه ای باشد!
                