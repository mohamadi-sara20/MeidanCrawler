یک‌شنبه ۲۳ مهر ۱۳۹۶
-----------------------------------------
حرف اول
-----------------------------------------
کشتی به گل نشسته کشاورزی ایران
-----------------------------------------

                    با تصویب قانون هدفمندکردن یارانه ها که به صورت لایحه از سوی دولت نهم به مجلس ارائه شد، طرح تحول اقتصادی در ایران کلید خورد. محمود احمدی نژاد با اعلام حذف یارانه از حامل های انرژی و نان که با قیمت جدید عرضه می شوند، فصل جدیدی را در حیات سیاسی - اقتصادی ایران گشود؛ نزدیک به 16 قلم کالا و خدمات، مشمول حذف یارانه ها شدند. در ابتدا قرار بود در پنج سال با شیب ملایم قیمت حامل های هدف در قانون هدفمندکردن یارانه ها، با قیمت منطقه خلیج فارس برابر شود. دولت دهم مدعی بود می تواند حدود 20 هزار میلیارد تومان سالانه از بابت افزایش قیمت حامل های مورد هدف، درآمد داشته باشد که نیمی از این مبلغ، به صورت نقدی به مردم پرداخت و 30 درصد از این درآمد، به تولیدکنندگان و 20 درصد هم برای جبران خسارات ناشی از افزایش قیمت حامل های سوخت تعلق می گرفت. نگارنده به عنوان کشاورز و کسی که از این قانون به شدت آسیب دیده است، واقعیت تلخ حذف یارانه ها را از بخش تولیدات کشاورزی بیان می کنم. کشاورزی ایران یکی از بخش های مظلوم تولید در کشور است. کشاورز در ایران تولیدکننده ای است که حامی ندارد؛ بلکه همه عوامل دست به دست هم می دهند تا تولید آسیب ببیند! مهم ترین واقعیت تلخ تاریخ کشاورزی ایران، به نبود مراجع ترویج و مراکز تحقیقات علمی کشاورزی برمی گردد. گذشت زمانی که کشاورز به میل و اراده خود، در اراضی ملکی یا استیجاری به دلخواه محصول تولید کند. امروز ارزش آب بیشتر از محصولی است که با مصرف همان آب به دست می آید. به عنوان مثال، هر کیلو هندوانه چیزی حدود 300 تا 350 لیتر آب نیاز دارد؛ یعنی برای تولید یک کیلو هندوانه، باید این حدود آب مصرف شود. قیمت هندوانه و آب را محاسبه کنید؛ ممکن است سوال شود چرا کشاورزان با علم و اطلاع از این معادله نابرابر، هندوانه کشت می کنند؟ جواب ساده است؛ وقتی حرفه آنان کشاورزی است،چه باید بکنند؛ آن هم وقتی دولت برنامه ای برای تولید بهتر ندارد؟ متاسفانه بخش تحقیقات کشاورزی متناسب با زمانه نیست. رژیم غاصبی مانند اسرائیل در چندین محصول حرف اول را می زند؛ اما کشور ما با سابقه تاریخی چندهزارساله که در چندین محصول از نظر تولید مقام نخست را داریم، در بازار جهانی سهمی ندارد. برای نمونه، خرما محصولی شناخته شده در سطح جهان است و محصول آن نیازی به تبلیغ ندارد و سطح زیرکشت نخیلات ما بالاست؛ تا جایی که از نظر تولید، مقام اول یا دوم را در جهان داریم؛ اما سهم ما از بازار جهانی خرما چقدر است؟ پرتقال، گیلاس و دیگر محصولات باغی نیز همین وضع را دارند. مثلا درباره پرتقال تا جایی که یادم می آید، هشتمین تولیدکننده جهان هستیم؛ اما سهم ما از بازار فروش پرتقال چقدر است؟دولت قبل با حذف یارانه ها، ته مانده رمق کشاورزان را گرفته است. ماشین آلات کشاورزی با ارز چهارهزارتومانی و بنزین و گازوئیل که با قیمت جدید عرضه می شود، کشاورز و کشاورزی را در تنگنا قرار داده است. قبل از اجرائی شدن قانون هدفمندی یارانه ها، هر دو ماه یک بار، فیش برق مصرفی چاه های آب مزرعه من با قیمت 60 تا 90 هزار تومان صادر می شد، با اجرائی شدن این قانون، هر ماه فیش برق صادر می شود آن هم بالای دو میلیون تومان!؛ یعنی یک سال حداکثر یک میلیون و 500 هزار تومان برق مصرفی هر چاه بود و امروزه سالانه بیش از 20 میلیون تومان هزینه برق مصرفی است. یا درست زمانی که برنج شمال به ثمر می رسد، واردات برنج بر رنج کشاورز می افزاید، یا پرتقال مصری و انگور شیلیایی و دیگر محصولات.سری به فروشگاه های عرضه میوه در شهرها بزنید. وقتی هلو در فروشگاه ها به قیمت چهار هزار تومان و بیشتر عرضه می شود، فکر می کنید باغدار به چه قیمتی محصول خود را به فروش می رساند؟ یک صفر این عدد را حذف کنید! اگر 400 تومان یا 500 تومان بفروشد، هنر کرده است. این تفاوت قیمت برمی گردد به همان نگاه سنتی عرضه محصولات کشاورزی و دلال و واسطه هایی که بین تولیدکننده و مصرف کننده سود سرشاری می برند و دولت هم ناظر است! سه، چهار سال پیش سفری داشتم به ازمیر ترکیه و میهمان شرکت تولیدکننده کود بودم. سری به باغات منطقه هم زدم. بی تعارف برای مظلومیت کشاورز ایرانی گریستم! ترکیه توانسته در بخش فراوری و بسته بندی، خود را با بازار اروپا هماهنگ کند. بازار پرمصرف اروپا و دیگر کشورها در اختیار کشاورز ترک است. در کنار هر مزرعه، واحد فراوری بود که محصولات غیرقابل عرضه به بازار مصرف را تبدیل می کرد. یکی از تولیدکنندگان هلو در ازمیر، می گفت سود من در تبدیل همین میوه های غیرقابل عرضه به بازار مصرف است که آنها را تبدیل به آب میوه یا پوره می کنم. در ایران بیش از 30 درصد از تولیدات کشاورزی به علت نبود کارگاه های جنبی، تبدیل و فراوری به عنوان ضایعات هدر می رود. اگر وزیر پرکار کشاورزی، آقای مهندس حجتی، به گفته خودش از نوجوانی دستی در کار کشت داشته و اکنون هم کشاورز است، خودش تولیدکننده نبود چه وضعی داشتیم؟! سخن آخر اینکه، کشاورزی ما متولی ندارد؛ نه آمار داریم، نه ترویج، نه تحقیق و نه بازاریابی جهانی. کشتی کشاورزی ایران به باور نگارنده به گل نشسته است؛ نه سهمی از حذف یارانه ها می برد و نه امیدی به آینده دارد.. امروز با تکنولوژی نو، قنات ها را خشکاندیم و همه آب های زیرزمینی را که سرمایه ملی بود، خرج کردیم و بی هدف محصولی تولید کردیم که اگر تولید نمی شد و آب مصرفی آن ذخیره می شد، به صرفه تر بود. وقتی در دهه 30 و 40 موتورهای دیزلی روی چاه های عمیق و نیمه عمیق نصب شدند و مسئله مهم حریم قنوات به عنوان مسئله اصلی جامعه مطرح بود، رئیس یکی از شعب دادگاه های کرمان از مرحوم پدرم پرسیده بود، شما که معترض حفر چاه در محدوده قنات آبادی محل سکونت خود هستید، فاصله و حریم چاه های عمیق و نیمه عمیق با قنوات چقدر است؟ و از چه فاصله ای ضرر دارند؟ پدرم حرفی زد که امروز با به پایان رسیدن آب های زیرزمینی، معنای آن را می فهمیم. این موتورهای گازوئیلی و برقی وقتی در بندرعباس از کشتی تخلیه می شوند، برای قنات ها ضرر دارند. خشکیدن دریاچه ارومیه و همه کشور، حاصل بی برنامگی دولت ها از قبل از انقلاب تا امروز بوده است. متاسفم که بگویم در پیشگاه تاریخ گناهکاریم وقتی سرزمین باستانی ایران را خشکاندیم و به گفته آقای دکتر کلانتری در آینده ای نزدیک با بحران هایی روبه رو خواهیم بود که از نگاه ما از مسئله کشاورزی نشئت می گیرد.
                