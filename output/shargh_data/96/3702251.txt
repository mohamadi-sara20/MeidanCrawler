یک‌شنبه ۱۵ بهمن ۱۳۹۶
-----------------------------------------
حرف اول
-----------------------------------------
ابرهایی که بارور نمی شوند
-----------------------------------------

                    علم بارورسازی ابرها به عنوان شاخه ای از علم تعدیل وضع هوا، مجموعه ای از فناوری های ایمن، علمی و ثابت شده برای افزایش بارش، کاهش خسارات ناشی از تگرگ و مه و راهکارهایی برای مقابله با آلودگی هواست که از 60 سال گذشته تا کنون در 40 کشور جهان استفاده می شده است.10 هزار میلیارد مترمکعب آب در ابرهای رهگذردر ایران سالانه 10 هزار میلیارد مترمکعب آب باکیفیت که قابلیت تبدیل شدن به بارش را دارند، از آسمان کشورمان خارج می شود. این در حالی است که بارورکردن ابرها از «ارزان ترین راه های مقابله با خشک سالی» است و خسارات جانبی و پیامدهای گسترده زیست محیطی سایر روش ها را ندارد. این شیوه افزایش بارش برای نخستین بار در ایران از سال 1354 تا 1375 از سوی یک شرکت کانادایی در حوضه آبریز سدهای کرج و جاجرود به کار گرفته شد. در آن زمان، شاهد رشد 18 درصدی بارش در مناطق مورد نظر بودیم، اما پس از آن به دلیل کمبود منابع مالی و در اختیار نداشتن هواپیماهای عملیاتی به مقدار کافی فعالیت های مرتبط با این فناوری کاهش یافت. تجربه چین را نادیده نگیریماین در حالی است که کشورهایی از جمله چین، استرالیا، تایلند و بسیاری کشورها که دارای متوسط بارش سالانه بیشتر از ما هستند، در این زمینه فعالیت های گسترده ای دارند که شاید بهترین مثال و نمونه موفق آن، کشور چین باشد.آب و هوای بیجینگ در سال 2008، در روز هشتم آگوست -یعنی روز افتتاحیه بازی های المپیک- بارانی پیش بینی شده بود. در همین زمان دفتر تعدیل شرایط آب و هوای بیجینگ، زمان بسیاری را صرف جلوگیری از بارش در این روز خاص کرد و حتی پس از آن، دولت چین آسمانی بدون ابر را وعده داد؛ قولی که به آن عمل شد و چینی ها این شاهکار را با استفاده از هزار و 104 راکت که از 21 سایت پراکندگی بارش در چین پرتاب شد، انجام دادند(www.universetoday.com). این روش در مناطقی با حداقل میزان شرجی که ابرهای کم آب تری دارند، نیز اجرائی است. باران هنگامی اتفاق می افتد که رطوبت در اطراف ذرات طبیعی در ابرها جمع شوند و ابر به سطح اشباع برسد. در این زمان ابر دیگر نمی تواند رطوبت را در خود نگه دارد و بارش آغاز می شود. بارورسازی ابرها به این روند از طریق «هسته» اضافی که در اطراف آن آب جمع می شود، به خوبی کمک می کند.این هسته ها می توانند «نمک»، «کلسیم کلرید و یخ خشک» یا «یدید نقره» باشند که چینی ها از همین مورد آخر، یعنی «یدید نقره»، در هنگام بازی های المپیک استفاده کردند.(science.houstoffwerks.com) واژه غلط «آب دزدی» از ابرهادر سال های اخیر، گاه مسئولان و در بسیاری موارد رسانه ها، از واژه «آب دزدی» استفاده کرده اند و برخی کشورهای همسایه را عامل خشک سالی های اخیر کشورمان دانسته اند. این در حالی است که چرخش آب در سطح زمین و بارورسازی ابرها، اموری عادی اند که نشان می دهد چنین اصطلاحی نمی تواند درست باشد.در سال 2008، تحقیقات روی ابرها و آب و هوای استانبول و دیگر مناطق ترکیه، با هدف مطالعه و تحلیل مزایای بالقوه تغییرات آب و هوایی در مناطق مختلف این کشور انجام شد. این پروژه چشم انداز گسترده ای را درباره امکان سنجی و اثربخشی اصلاح آب و هوا در این کشور ارائه کرد و همچنین داده های اضافی برای مطالعه پدیده های جوی دیگر -که ارزش تحقیقات علمی بالایی دارند- را در دستور قرار داد؛ مانند اثرات گرم شدن منطقه ای زمین، اثرات گازهای گلخانه ای و بررسی گازهای شیمیایی. ترکیه از آن زمان راهکارهایی برای ایجاد بارش های مصنوعی ایجاد کرده است؛ اتفاقی که شاهد رشد 10 تا 15 درصدی در بسیاری از مناطق مانند دریاچه وان بوده ایم(ral.ucar.edu).به نظر می رسد مسئله جدی در کشور ما، تخصیص نیافتن بودجه کافی برای خریداری و به روزرسانی امکانات و تجهیزات و انجام پروژه های تحقیقاتی در زمینه بارورسازی ابرهاست و متهم کردن کشورهای همسایه به دزدی آب از ابرها کمکی به حل مسئله کم آبی نخواهد کرد. 2 ضلع دیگر مثلث خشک سالی؛ مصرف سرانه و کاشت های غلطاز طرف دیگر سرانه مصرف روزانه آب در ایران دو برابر میانگین جهانی، یعنی 300 لیتر است. این در حالی است که میزان آبی که در کشور ما در بخش کشاورزی استفاده می شود نیز بسیار بیشتر از میانگین جهانی است. هر چند وزارت نیرو این عدد را حدود 90 درصد از منابع آب تجدیدپذیر و وزارت کشاورزی آن را 60 درصد می دانند، درهر دو صورت این میانگین از عدد جهانی بالاتر است. به ویژه اگر بدانیم حدود 60 درصد از همین مصرف نیز هدر رفت آب است.بر اساس گزارش مرکز پژوهش های مجلس، از 400 میلیارد مترمکعب بارش متوسط سالانه در ایران، 270 میلیارد مترمکعب به دلیل تبخیرشدن تلف می شود. بنابراین، از این منبع تجدیدپذیر آب حدود 130 میلیارد مترمکعب باقی می ماند که 92 میلیارد مترمکعب به آب های سطحی می پیوندد و 38 میلیارد مترمکعب به آبخوان ها نفوذ می کند.بر این اساس، سرانه آب شیرین در دسترس برای هر ایرانی در سال 1380، هزارو 800 مترمکعب و براساس پیش بینی ها در سال 1410 به کمتر از هزار مترمکعب می رسد. در حالی که این رقم در سال 1355 حدود هفت هزار مترمکعب برای هر نفر بوده است.در زمینه کشاورزی «کاشت محصولات آب بر» مانند هندوانه و خیار نیز امری مخرب و تهدیدکننده برای منابع ذخیره آب در کشور قلمداد می شود. بر اساس آمارهای سازمان جهانی خواروبار و کشاورزی ملل متحد (فائو)، ایران مقام سوم تولید هندوانه و خیار را در سطح جهان دارد. در کشور خشک و نیمه خشک ما سالانه هزارهکتار از اراضی کشور به کشت هندوانه اختصاص داده شده و بیش از دو میلیون و 300 هزار تن هندوانه در مناطق مختلف کشور تولید و برداشت می شود. حرف آخر؛ 5 سال زمان می خواهیمبه نظر می رسد این سه عامل، یعنی اختصاص نیافتن بودجه لازم و تلاش برای بارورسازی ابرها، مصرف سرانه دوبرابری آب از سوی هر فرد و مصرف و هدررفت بالای آب در بخش کشاورزی مهم ترین مشکلات ما در زمینه خشک سالی است.بنابراین، سه ضلع این مثلث خشک سالی در ایران، هر کدام راهکارهای علمی و ایمن خاص خود را دارد؛ راهکارهایی که در یک فرایند زمانی و برنامه پنج ساله توسعه، کاملا مشکلات را قابل حل می کند و از دامنه بحران آب در ایران خواهد کاست. به نظر می رسد ضرورت نگاه علمی و کاربردی به این مثلث با اتکا به تجربه های موفق جهانی و منطقه ای -به ویژه کشور همسایه ما ترکیه- به سهولت می تواند ما را در موقعیتی متفاوت قرار دهد تا پدیده خشک سالی در ایران از حد نگران کننده کنونی خارج شود. گرچه تردیدی نیست که در میان این راه حل ها «اقدام فوری برای باروری ابرها» -که بالای سر ما سروری می کنند، اما مستور مانده اند و ما آنها را نادیده گرفته ایم- ایران را در حل بحران یادشده چندین گام به جلو می برد تا در یک برنامه ضربتی پنج ساله، دو ضلع دیگر این بحران را نیز مرحله به مرحله اجرا کنیم.
                