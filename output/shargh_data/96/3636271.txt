پنج‌شنبه ۶ مهر ۱۳۹۶
-----------------------------------------
بازتاب
-----------------------------------------
4 دستگاه بیشترین بودجه را می گیرند
-----------------------------------------

                    نشست روز سه شنبه سخنگوی دولت با محوریت بررسی عملکرد بودجه چهار سال گذشته برگزار شد. محمدباقر نوبخت، در این جلسه به سهم بالای چهار دستگاه از بودجه کشور، اشاره کرد. روزنامه «شرق» برای این گفته نوبخت، تیتری با عنوان «چهار دستگاه بودجه خوار داریم» انتخاب کرد که به دلیل احتمال شکل گیری بار منفی برای مخاطب از کلمه بودجه خواری، بدین وسیله این روزنامه از ریاست این سازمان عذرخواهی و خبر منتشر شده را به این ترتیب اصلاح می کند.پیرو درج تیتر اول روزنامه «شرق» در شماره مورخ پنج مهر 1396 با عنوان «نوبخت در بررسی سند دخل وخرج کشور بر هزینه های غیرقابل کاهش تاکید کرد؛ چهار دستگاه بودجه خوار داریم» وفق ماده 23 قانون مطبوعات تکذیبیه ذیل جهت انتشار در اولین شماره در همان صفحه و جایگاه (تیتر اول) ارسال می شود. لذا برای استحضار مخاطبان گرامی این روزنامه تاکید می شود که دکتر نوبخت در نشست خبری خود با اصحاب رسانه به هیچ وجه از واژه «بودجه خوار» استفاده نکرده و انتساب این واژه سخیف به ایشان در تیتر گزارش و تکرار آن در متن تکذیب می شود. لازم به یادآوری است که سخنگوی دولت و رئیس سازمان برنامه و بودجه کشور در بخشی از نشست خبری خود در تشریح ترکیب منابع و مصارف و محل مصرف اعتبارات هزینه ای بودجه اظهار کرد: چهار دستگاه بیشترین بودجه جاری را می گیرند. مع الاسف خبرنگار روزنامه «شرق» با عدم رعایت دقت و اصول حرفه ای به صورت مستقیم از زبان سخنگوی دولت این دستگاه ها را با عبارت «بودجه خوار» معرفی کرد که این مطلب کاملا کذب و بی اساس است.
                