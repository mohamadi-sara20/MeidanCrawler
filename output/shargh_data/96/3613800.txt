دو‌شنبه ۳۰ مرداد ۱۳۹۶
-----------------------------------------
حرف اول
-----------------------------------------
زلال مثل آب
-----------------------------------------

                    اینکه کاروان دولت دوازدهم، بدون «بیطرف» به راه افتاد، خیلی ها را شگفت زده کرد. سوال اساسی این است؛ وزیری که برای دفاع از او بیش از 140 نفر ثبت نام کرده بودند، چرا از حضور در کابینه جا ماند؟ او مدیر دهه 70 و نیمه اول دهه 80 شمسی است؛ دوره ای که صداقت مشتری داشت. اکنون دهه 90 است و سیاست کالایی شده که هرکه بیشتر بپردازد صاحب آن خواهد شد. وزیر پیشنهادی نیرو در دوران وزارت خود در دولت اصلاحات، آنچه را داشت به عرصه آورد. نیازی به ارائه رزومه او نیست و نگاه او به حوزه انرژی در کشور، میان بسیاری از متخصصان این حوزه، زبانزد است. برای بسیاری از ما که از نزدیک، چه در دوران وزارت نیروی دولت اصلاحات و چه قبل و پس از آن، بی قراری او برای اثرگذاری در هر بخشی که امکان آن را دارد، دیده ایم، چون روز روشن است. درک احساس بیطرف در زمان اعلام نتایج رای اعتماد نمایندگان کار دشواری نیست. او از دوران دانشجویی تا امروز، هر آنچه نیاز کشور تشخیص داده جامه عمل پوشانده است. پیام رای مجلس دهم اما، اهمیت آب است؛ چه در ایران و چه در سطح خاورمیانه. هرچند سیاست در این مدار بر «آب» گشت اما این لابی سیاست مداران بود که عرصه را بر او تنگ کرد. همه می دانند بیطرف خود میلی برای بازگشت به وزارت نداشت و رای مجلس چیزی از جایگاه و توانمندی این مدیر بی ادعا و صاحب رزومه کم نمی کند.وزیر پیشنهادی نیرو اما بعد از درخواست رئیس جمهوری برای همراهی او و مردم، برای بهبود بهره وری و تولید انرژی در کشور و حفظ و ارتقای کیفیت منابع آب، با ایده و اراده قدم به صحنه گذاشته بود اما اکنون این بار از دوش او برداشته شده است. اگر بیطرف به بهانه آب به وزارت دولت دوازدهم نرسید، اما زلالی او مانند آب همیشه روان خواهد بود.
                