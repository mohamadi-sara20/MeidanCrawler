دو‌شنبه ۱۹ تیر ۱۳۹۶
-----------------------------------------
سرمقاله
-----------------------------------------
داخل خودرو حریم خصوصی است
-----------------------------------------

                    داخل خودرو های شخصی نمی تواند حریم خصوصی نباشد. این نه فقط حکم حقوق است، مهم تر از آن حکم عقل است. وقتی یک مکان یا فضا حریم خصوصی نیست، نتایجی دارد. ازجمله اینکه می توان به هر فضای عمومی به سهولت وارد شد، می توان از آن عکس برداری کرد یا صداها را ضبط کرد. می توان در هر فضای عمومی نشست و همه جزئیات آن را به طور کامل نگاه کرد. به عنوان مثال قاعدتا ورود به یک پارک یا رستوران یا آرایشگاه یا ورزشگاه برای همه مجاز است و حداکثر آن است که باید یک بلیت خرید یا وقت قبلی گرفت. هرکسی می تواند در یک فروشگاه را باز کند و وارد آن شود و از فروشنده چیزی بخواهد یا بپرسد. مفاد ماده 2 آیین نامه اماکن عمومی و تبصره آن دقیقا مکان هایی را به عنوان مکان عمومی محسوب کرده است که ورود به آنها مستلزم اجازه قبلی نیست. اما به حکم عقل و عرف، هیچ یک از این کارها در حریم خصوصی جایز نیست. به عنوان مثال کسی نمی تواند بدون اجازه دیگری وارد خانه اش شود یا از فضای داخلی خانه عکس برداری یا فیلم برداری کند، زیرا خانه و مسکن حریم خصوصی است. این سخن که داخل اتومبیل حریم خصوصی نیست به این معناست که هرکسی می تواند در اتومبیل دیگری را باز کند و وارد آن شود. هرکسی می تواند از بیرون به داخل اتومبیل زل بزند و درون آن را نگاه کند. هرکسی می تواند از داخل اتومبیل عکس برداری کند. به بیان دیگر مرزی میان درون اتومبیل و دیگران باقی نمی ماند. این استدلال که داخل اتومبیل حریم خصوصی نیست، چون از بیرون دیده می شود از نظر حقوقی و عرفی مردود است. در واقع حریم خصوصی یک دیوار نامرئی است. فرض کنیم حیاط خانه ای دیوار نداشته باشد یا پرده های آن باز باشد. در این صورت نمی توان گفت چون حیاط یا داخل ساختمان از بیرون دیده می شود پس حریم خصوصی نیست. دیوار نامرئی حریم خصوصی به آن معناست که اشخاص نمی توانند یک مرز نامرئی را بشکنند. یک مثال روشن دیگر حریم خصوصی چهره است. چهره اشخاص همیشه در معرض دیگران است. بااین حال جز در مورد شخصیت های مشهور و خاص هیچ کس نمی تواند بدون اجازه دیگری عکس او را بگیرد. هر خودرویی فضایی داخل خود دارد که متعلق به سرنشینان آن است. حتی اگر اتومبیل در حالت توقف کامل بوده و سرنشینی در آن نیست، باز هم این فضا متعلق به دارنده خودرو است و مانند مسکن و دیگر وسایل شخصی، حریم خصوصی او است و بدون اجازه نمی توان وارد این حریم شد. این عرف مسلم جاری است. هیچ عقل فردی یا رویه عرفی نمی پذیرد وقتی اتومبیل در گوشه خیابان پارک شده است و در آن هم قفل نیست، بیگانه ای وارد آن شده و بنشیند یا بخوابد. گفتن اینکه داخل اتومبیل حریم خصوصی نیست، این وسیله شخصی را به چیزی بدل می کند که هرکسی می تواند وارد حریم آن شود. اما از سوی دیگر در تبصره ماده 5 قانون حمایت از آمران به معروف و ناهیان از منکر آمده است «اماکنی که بدون تجسس در معرض دید عموم قرار می گیرند مانند قسمت های مشترک آپارتمان ها، هتل ها، بیمارستان ها و نیز وسایل نقلیه مشمول حریم خصوصی نیست». برخی نیز با استناد به این تبصره داخل خودرو را حریم خصوصی نمی دانند. این نیز تفسیری نادرست است. هر تفسیر حقوقی باید با اصول حقوقی و عرف های جاری و سیره عقلا سازگار باشد. علاوه بر این ایرادات دیگری نیز به این تفسیر وارد است.در این تبصره کلمه وسایل نقلیه به طور مطلق ذکر شده است. اما براساس منطق تفسیر حقوقی نمی توان اطلاق این واژه را به معنای کلی بودن آن تلقی کرد و گفت تمام خودرو اعم از خودروهای شخصی و عمومی و داخل و خارج آن حریم خصوصی نیست؛ زیرا چنین سخنی به منزله قبول نتایج غیرعرفی و مردودی است که در بالا گفته شد و منجر به نقض حقوق اساسی اشخاص می شود. بنابراین در اینجا باید برای روشن شدن اطلاق واژه وسایل نقلیه، به جست وجوی مقید آن برآمد. در اینجا بی شک اصول حقوقی، قاعده لاتجسسوا، عرف و سنت عمومی مقید آن واژه می شوند. نتیجه آنکه آن مقدار از وسایل نقلیه که به عنوان داخل خودرو محسوب می شود، حریم خصوصی اما فضای بیرونی خودرو (یا به اصطلاح بدنه آن) حریم خصوصی نیست. به عنوان مثال هرکسی می تواند آن را نگاه کند، یا از آن بدون آنکه داخل خودرو دیده شود، عکس برداری کند. نباید فراموش کرد که مستفاد از اصل 22 قانون اساسی اصل بر آن است که وسایل شخصی اشخاص حریم خصوصی آنهاست؛ مگر خلاف آن اثبات شود. در این صورت ازجمله تبعات اصل این است که در موارد شک و تردید باید به اصل عمل کرد و حاکمیت حریم خصوصی را غلبه داد. نهایتا اینکه داخل خودروهای شخصی، حتما حریم خصوصی است و حتی کسانی که معتقدند داخل خودروها حریم خصوصی نیست، در زندگی شخصی و خودروی خودشان نمی توانند به نتایج عملی سخن شان پایبند بمانند و بپذیرند که داخل خودروی آنها حریم خصوصی نیست. زیرا آنها هم به شیوه عقلا و سنت های متعارف زندگی می کنند. تفسیری از قانون که نه با منطق حقوق نه با عرف های جاریه سازگاری نداشته باشد، عملا قدرت اجرا نخواهد یافت و اثری جز سستی و تزلزل نظام حقوقی و دستگاه های اجرائی آن به بار نخواهد آورد.
                