چهار‌شنبه ۲۹‌شهریور ۱۳۹۶
-----------------------------------------
حرف اول
-----------------------------------------
صداقت گم شده
-----------------------------------------

                    مهدی تاج، رئیس فدراسیون فوتبال، گفته است «حضور در ورزشگاه ها اولویت بانوان و جامعه نیست» بعد افزوده است که «ساختار ورزشگاه های ما مناسب پذیرش بانوان نیست». او چیزی را که در حوزه مسئولیت و تخصص خودش نیست، بهانه کرده تا از چیزی که در حوزه مسئولیتش قرار دارد، فرار کند. اینکه اولویت زنان و جامعه ایران چیست، ارتباطی به رئیس فدراسیون فوتبال ندارد. چه از نظر تخصصی و چه از نظر مسئولیت سازمانی، تعیین اولویت های جامعه و زنان، کار دیگرانی مانند جامعه شناسان و حقوق دانان و فعالان حوزه زنان و امثال اینها و سازمان هایی مانند معاونت امور زنان ریاست جمهوری و برنامه ریزان سازمان مدیریت است، نه فدراسیون فوتبال و رئیس آن و کسانی مانند ایشان؛ اما سروسامان دادن به ورزشگاه های فوتبال و مهیاکردن آنها برای بهره برداری ورزشکاران و تماشاچیان، اعم از زن و مرد، حتما در حوزه تخصصی و مسئولیت فدراسیون فوتبال و رئیس و کارکنان دیگر آنجاست. تاج می گوید ساختار ورزشگاه های ما مناسب پذیرش بانوان نیست. مگر همه ورزشگاه های فوتبال کشور مناسب پذیرش مردان است؟ چند ورزشگاه فوتبال کشور دستشویی مناسب یا آب خوری برای مردان دارد؟ چه تعداد از آنها از نظر ایمنی تماشاچیان درست است؟ چه تعداد آنها از حیث جایگاه تماشاچیان سالم است؟در چند ورزشگاه بلیت فروشی با رعایت کمترین شرایط کرامت انسانی انجام می شود؟ اگر معیار این باشد، در خیلی از ورزشگاه های فوتبال مردان را هم نباید راه بدهند؛ اما اگر رفتن به ورزشگاه برای تماشای مسابقه فوتبال مردان، حق زنان است، فدراسیون فوتبال موظف است آنچه را که مهدی تاج «ساختار ورزشگاه های ما» نامیده است، برای زنان هم آماده کند. دولت هم اگر چنین حقی را قبول دارد، به وزارت ورزش و فدراسیون فوتبال کمک کند تا این حق به اجرا درآید و اگر دولت و فدراسیون نمی توانند چنین کاری کنند، صریحا بگویند. مشکل آنجاست که نمی خواهند پاسخ سرراست و صادقانه بدهند؛ مانند این سخنان رئیس فدراسیون عذرهایی می آورند، بدتر از گناه. بحث این است که اولویت زنان در جامعه امروز ایران، رفتن به ورزشگاه فوتبال هست یا نیست، به جای خود، مهم ترش این است که رسم صداقت در پاسخ دادن به خواسته ها و پرسش های جامعه به کیمیا بدل شده است. اگر مقامات ارشد کشوری صریحا و صادقانه بگویند که فلان کار را نمی توانند انجام دهند، هم اخلاق را رعایت و ترویج کرده اند و هم اعتماد مردم را بیشتر جلب می کنند. جامعه امروز، چنان نیست که با چشم و گوش بسته هرکه هرچه گفت، بپذیرد. ناتوانی صادقانه، بهتر از «قدرت»نمایی ناصادقانه است.
                