دو‌شنبه ۶‌شهریور ۱۳۹۶
-----------------------------------------
type_unknown
-----------------------------------------
حکم رسید
-----------------------------------------

                    گروه جامعه: شورای پنجم روز گذشته در نتیجه بلاتکلیفی ای که انتظارش هم می رفت، مجبور به انتخاب سرپرست برای شهرداری تهران شد. با این حال کمتر از 12 ساعت پس از انتخاب سرپرست، وزیر کشور حکم محمدعلی نجفی را امضا کرد و او بالاخره به صورت رسمی شهردار تهران شد. این خبر ساعت 10 شب گذشته به صورت رسمی منتشر شد. امضا شدن یا امضانشدن حکم شهرداری محمدعلی نجفی در هفته گذشته موضوع بحث ها و گمانه زنی های بسیاری بود، با این حال شورای شهر بر سرعت در این تایید و امضا اصرار داشت که تا ظهر روز گذشته جواب نگرفت و مجبور شد همانند سایر شهرها منتظر استعلام هایی از غیر از مجموعه وزارت کشور و مراجع چندگانه دیگر بماند. البته گویا شورای پنجمی ها از قبل سرپرست موردنظرشان را که چندماهی است برای شهرداری کرج خیز برداشته، انتخاب کرده بودند؛ چراکه پس از تصمیم و با وجود 17 رای برای انتخاب سرپرست، حسن رسولی، به معرفی فقط یک نفر یعنی مصطفی سلیمی از مدیران 12ساله شهرداری دوره مدیریت محمدباقر قالیباف پرداخت و دیگر اعضای شورا گزینه ای نداشتند و همه اعضا یک نفر را معرفی کردند که همان مصطفی سلیمی بود و در ادامه به او رای دادند. تک گزینه ای بودن پیشنهاد برای سرپرستی شهرداری تهران، شوخی محسن هاشمی را به همراه داشت و او با کنایه و شوخی گفت: «اینکه تک گزینه معرفی شده، حرف و حدیث هم دارد و کم کم به شورای پنجم می گویند شورای تک کاندیدایی». درنهایت مصطفی سلیمی با 20 رای موافق و یک رای سفید سرپرست شهرداری تهران شد و حسن رسولی به دستور محسن هاشمی در تماسی تلفنی که پشت بلندگو پخش شد، رضایت خود را از این انتخاب اعلام کرد. حسن رسولی در جریان انتخاب سرپرست در تذکری به محسن هاشمی گفت: من از شما می خواهم همان کاری را که مهدی چمران در سال 82 برای انتصاب احمدی نژاد با وجود داشتن پرونده قضائی مفتوح کرد، برای فرد پاک دستی مانند محمدعلی نجفی انجام دهید. ضمن اینکه از آقای روحانی و معاون اول ایشان می خواهم در این موضوع ورود کنند. او همچنین در تذکری طعنه دار گفت: «خوشبختانه حکم سرپرستی نیازمند تایید و امضا نیست و بهتر است همین امروز تکلیفش معلوم شود». این گونه بود که پس از مدت زمانی سلیمی به صحن شورا آمد. محسن هاشمی پس از شروع دستور جلسه برای انتخاب اعضای کمیسیون ها و نمایندگان شورا در شوراهای شهرستان و استان و کمیسیون های ماده 100، به تماس تلفنی محمدعلی نجفی اشاره کرد و از صندلی خود بلند شد و در گوشه ای از شورا با تلفن همراه خود صحبت کرد. او در ادامه به بیرون شورا رفت و وقتی مجدد در جای خود قرار گرفت، گفت: «آقای نجفی گفتند اتفاقات خوبی در جریان است که به نظر می آید به سمت مثبتی پیش می رود. حتی آقای نجفی به من گفتند حکم آقای سلیمی را نزنید».اعضای شورای پنجم در حالی به ادامه کارشان یعنی تعیین اعضا برای کمیسیون ها و شوراهای شهرستان و استان ادامه دادند که بازار شایعات کانال ها و افراد داخل کانال های خبری به خصوص از سوی جریانی مشخص شروع شد که: «حکم محمدعلی نجفی امضا شده است». اعضای حاضر در جلسه پاسخ روشنی به خبرنگاران نمی دادند و مرجع رسمی هم تا آن زمان صحبتی نمی کرد. احمد مسجدجامعی به خبرنگار «شرق» گفته بود: «هنوز نمی توان نظری داد، احتمال امضای حکم 50 به 50 است و آقای جهانگیری از شنبه وارد این موضوع شده است». علی اعطا هم به خبرنگار «شرق» گفت همه این اخبار کذب است و هنوز حکم تایید نشده است. او به تماسش با وزارت کشور اشاره کرد و گفت: «همین الان صحبت کردم و خبری از امضای حکم نیست». حسن رسولی هم در مقابل جایگاه خبرنگاران تاکید کرد خبرها را تایید نمی کند و بهتر است رسانه ها به این اخبار دامن نزنند! برخی از رسانه های اصولگرا در میانه این شایعات شروع به طرح این موضوع کرده بودند که تاخیر در امضای حکم به وزارت اطلاعات برمی گردد، اما این در حالی بود که اعضای شورا به شکل غیررسمی در پاسخ به رسانه ها دلیل عدم تایید حکم شهردار تهران را تاکنون بررسی ها و استعلامات خارج از وزارت کشور و وزارت اطلاعات عنوان می کردند که نمی توان در مورد آنها دخالتی کرد و باید فقط منتظر ماند!رسولی که از ابتدا به عنوان مخالف انتخاب سرپرست صحبت کرد اما پیشنهاددهنده تنها گزینه سرپرستی برای شهرداری تهران بود، در توضیحی گفت: ما از ابتدای فرایند انتخاب شهردار و تعیین گزینه برای شهرداری تهران همه موارد را اطلاع رسانی کردیم بنابراین معتقدم با تعامل سازنده به معنای مذاکره در شرایط برابر باید وظایف خود را انجام دهیم. مدارک موردنیاز پیش از این به وزارت کشور ارسال شده بود تا در بند استعلامات زودتر انجام شود اما با کمال تاسف استعلامات شهردار تهران در شرایطی که از قبل مدارک لازم را به وزارت کشور داده بودیم، انجام نشده است و بنابراین باید سرپرست را انتخاب کنیم. او تاکید کرد که زیبنده نیست مشاور اقتصادی رئیس جمهور که به عنوان شهردار انتخاب شده است، منتظر ابلاغ خود بماند چراکه حتما چنین فردی قبلا برای مسئولیت های قبلی استعلاماتی داشته است.در نهایت، اخبار غیررسمی در مورد صدور حکم شهردار تهران، با اطلاعیه وزارت کشور جمع شد و دوباره همه به همان وضعیت انتظار برگشتند. سیدسلمان سامانی، سخنگوی وزارت کشور در اطلاعیه ای اعلام کرد «تاکنون پاسخ استعلامات آقای محمدعلی نجفی واصل نشده و به تبع آن حکم انتصاب نیز صادر نشده است. اقدامات قانونی در حال انجام است و هرگونه خبری در این خصوص از مبادی رسمی وزارت کشور به اطلاع عموم شهروندان و رسانه های جمعی خواهد رسید».در ادامه جلسه هم محسن هاشمی از سلیمی خواست صحبت کوتاهی با اعضا داشته باشد. او خود را یکی از دوستان محمدعلی نجفی خواند و اظهار امیدواری کرد حکم شهرداری محمدعلی نجفی هرچه زودتر امضا شود. اعضا در ادامه برای او آرزوی موفقیت کردند و در پایان جلسه هم سلیمی همراه اعضا بدون حضور رسانه ها به دفتر شهردار تهران رفتند. محسن هاشمی، رئیس شورای شهر تهران، در پایان جلسه در جمع خبرنگاران اعلام کرد: «خبرهای مثبتی رسیده که جناب آقای رحمانی فضلی به دنبال دریافت تایید مراجع ذی صلاح برای تصویب حکم جناب آقای نجفی به عنوان شهردار تهران هستند که امیدواریم هرچه زودتر این کار انجام و حکم ابلاغ شود». همچنین برگزاری جلسه هیئت دولت و دیدار وزارت کشور با معاون اول رئیس جمهور امید تایید حکم شهردار تهران را تا ساعات پایانی روز یکشنبه بیشتر کرد. برخی از کانال های خبری نوشتند: «با توجه به جلسه عصر امروز هیئت دولت که در آن اسحاق جهانگیری و وزرای کشور و اطلاعات نیز حضور دارند، احتمال دارد تکلیف این حکم مشخص شود». به گزارش «شرق» سابقه تایید حکم شهرداران در دوره های قبل نشان داده این دوره زمانی تایید حکم شهردار تهران، حتما بیش از یک هفته تا 10 روز زمان می برد و انتظار اعضای شورای پنجم برای تایید چندروزه حکم، روندی غیرمعمول است و تاکنون روندی معمولی را طی کرده است. شاید بتوان گفت اقدام شورای پنجم در حرکت زودهنگام و معرفی و انتخاب نهایی گزینه خود و انتخاب نکردن سرپرست برای شهرداری تهران در ایجاد بازار این شایعات بی تاثیر نبوده است.حسن بیادی، نایب رئیس شورای شهر تهران در دوره های دوم و سوم شورای شهر تهران، به «شرق» می گوید اگر شورای پنجمی ها قبل از معرفی شهردار به شکل قطعی و در این روند استعلاماتشان را از همه مراجع مربوطه انجام داده بودند، این گونه با مشکل مواجه نمی شدند. او می گوید اعضای شورا باید مراحل قانونی را طی می کردند تا گزینه مورد نظرشان در این شرایط قرار نگیرد، چراکه درحال حاضر رای مردم را در مقابل برخی از مراجع قرار داده اند!در جریان اصلاح قانون شوراها قرار بود بند مربوط به تایید و امضای وزیر کشور برای کلان شهرها و به نوعی حق وتوی وزارت کشور در جریان انتخاب شهردار تهران و کلان شهرها برداشته شود، اما نشد. حسن بیادی می گوید: «همان زمان با این موضع مخالفت شد، چراکه مردم به افراد اعتماد می کنند که این قابل احترام است، اما نمی توان به این روند بسنده کرد و حتما باید استعلام ها انجام شود».علی نوذرپور، معاون شهرداری های سازمان شهرداری ها و دهیاری های وزارت کشور که سال گذشته پس از سال ها فعالیت در حوزه شوراها و شهرداری ها از این مسئولیت کنار گذاشته شد و جزء گزینه های شهرداری کرج بود، به «شرق» گفت: وزارت کشور از دو منظر صلاحیت شهرداران را بررسی می کند؛ صلاحیت های فردی، سیاسی، امنیتی و اخلاقی و... و صلاحیت های دیگری که در قالب آیین نامه احراز صلاحیت های شهرداران در دهه 60 به تصویب هیئت دولت رسیده است. او در توضیحی گفت: شهرداران شهرها از درجه یک تا 12 براساس جمعیت، بودجه و درآمدها و مرکز استان بودن و برخی ملاک های جزئی دیگر درجه بندی می شوند. نوذرپور می گوید شهر تهران در این درجه بندی قرار ندارد و روندی دیگر را طی می کند و موارد مورد نظر برای تعیین شهردار در تهران و شهرهای دیگر و خصوصیات مورد نظر را وزیر کشور تعیین می کند.او می گوید این آیین نامه یک دستورالعمل اجرائی هم دارد که مطابق با وظایف و شرایط هر شهر متفاوت است؛ ولی نکته در این است که وزیر کشور نمی تواند فارغ از این دستورالعمل کاری کند و اگر درباره شهری از جمله شهر تهران وزارت کشور کار خود را انجام داده، یعنی منتظر استعلامات ارگان های دیگر است.این کارشناس مسائل شهرداری ها می گوید وزیر کشور درباره حکم شهرداران به ویژه شهردار تهران از موضع حاکمیت برخورد می کند و شورا از موضع مردم وارد می شود، مسئله این است که انتخاب مردم باید در چارچوب سیاست های عمومی دولت باشد و کار وزارت کشور و برخی ارگان های دیگر این است که ببینند آیا این انتخاب ها در یک مسیر هستند یا نه!نوذرپور می گوید سال گذشته این آیین نامه اصلاحاتی داشته و حالا در انتظار بررسی در هیئت دولت است و احتمالا درباره انتخاب شهرداران قرار است تدقیق بیشتری شود. او به سابقه تایید حکم شهرداران قبلی اشاره می کند و می گوید این حکم معمولا بیش از 10 روز طول می کشد که روندی عادی است و در بیان خاطره ای می گوید: «درباره آقای احمدی نژاد که آن زمان پرونده مفتوح در دادگستری داشتند، استعلام از مراجع چهارگانه شد که مثبت نبود، بنابراین حراست وزارت کشور حکم را تایید نکرد. وزیر کشور هم می گفت اول باید آنها امضا کنند و در نتیجه حکم را امضا نمی کردند، اما در این فاصله از مراجع دیگری و برخی از نمایندگان مجلس پیغام جدی می فرستادند که ما می خواهیم این فرد را رئیس جمهور کنیم، آن وقت شما حکم شهرداری او را امضا نمی کنید؟ و با همین فشارها حکم امضا شد!».محمود علیزاده طباطبایی، حقوق دان نیز در پاسخ به «شرق» درباره مراحل قانونی روند انتخاب و معرفی و تایید حکم شهردار تهران، گفت: «براساس تبصره های ماده 71 قانون وظایف و اختیارات شوراها، شورا باید بلافاصله در اولین جلسه خود انتخاب شهردار را در دستور کار قرار بدهد و شهردار را انتخاب کند که شورای پنجم این روند را طی کرده است. پس از این شهردار منتخب به وزارت کشور برای گرفتن استعلامات مربوطه معرفی شده و طبق قانون هم وزیر کشور باید در 10 روز استعلام های لازم را از قوه قضائیه، وزارت اطلاعات و نیروی انتظامی دریافت کند و جز اینها مرجع دیگری وجود ندارد». او تصریح کرد: «براساس قانون اگر در 10 روز استعلامات ارائه نشود، وزیر کشور موظف است حکم را صادر کند و اگر شهردار انتخابی را واجد شرایط نداند، مراتب را با دلیل و مستندات به شورا ارائه کند. چنانچه شورا بر انتخاب خود اصرار کند، موضوع به هیئت حل اختلاف ارائه می شود و آنها هم باید در 15 روز نتیجه را اعلام کنند». این حقوق دان می گوید درحقیقت شورا و وزارت کشور همه مراحل قانونی را طی کرده اند.
                