شنبه ۲۸ مرداد ۱۳۹۶
-----------------------------------------
سرمقاله
-----------------------------------------
مصدق انگلیسی هراسی با فوبیای خیانت
-----------------------------------------

                    پیرمرد کار خودش را کرد. کاسه صبر همه را لبریز کرد تا علیه اش کودتا کنند. مصدق، این پیرمرد لجباز و یکدنده می توانست راه دیگری برود. راهی که همه از آن منتفع شوند، هم خودش به نان و نوایی برسد و هم دیگران. دولت آمریکا را هم ناامید کرد. «ترومن» بدش نمی آمد با تکیه بر باور ناسیونالیسم لیبرالی مصدق سدی در برابر گسترش کمونیسم ایجاد کند. از این رو پس از سخنرانی مصدق در سازمان ملل متحد در پی جلب همدلی اش برآمد تا او را در اردوگاه غرب نگاه دارد. ترومن به مصدق هشدار داد «روسیه همچون لاشخوری منتظر است تا نفت ایران را ببلعد.» ترومن از سیاست های استعماری فرسوده انگلیس دلزده و بیمناک بود. سیاست هایی که با دوران پسااستعماری همخوانی نداشت. از این رو وقتی نخست وزیر انگلیس خبر داد که کشورش قصد دارد از جنوب به ایران حمله نظامی کند، با مخالفت شدید ترومن روبه رو شد. اما مصدق، این پیرمرد یکدنده ی مبتلا به انگلیسی هراسی که فوبیای خیانت داشت تا پایش به ایران رسید باز کار خودش را کرد. او نه در پی قهرمانی و محبوبیت بود، نه سودای ریاست داشت. اما مخالفان پیرمرد همچنان معتقدند او باید به تقویت نهادهای حقوقی کشورش می پرداخت و قانون گرایی را ترویج می کرد. راهی که نرفت. شاید مصدق هم خودش انتظار چنین سرنوشتی را نداشت. دست بر قضا رخدادهای نامنتظره تاریخی با روح عدالت طلبش گره خورد و او را به سوژه سیاستی انقلابی بدل کرد. سیاستی انقلابی که نه با حال واحوال پیرمرد جور بود و نه با خاستگاه اشرافی اش. این سوژه پرتاب شده به دل سیاست، خواسته ناخواسته عصاره مردم زمان خودش شد: «انگلیسی هراسی با فوبیای خیانت». بالاخره عصاره ی مردم بودن، کار دست پیرمرد داد. تا ترومن رفت و آیزنهاور آمد همه علیه اش شدند. سازمان سیا از عوام گرایی مصدق نفرت داشت، می ترسید او شاه را مجبور کند تا به نقش محدود خود در قانون اساسی بسنده کند. از این رو انگلیس و سلطنت طلب های محافظه کار هم پیمان شدند تا او را از سر راه بردارند. از سوی دیگر افزایش محبوبیت مصدق به اختلاف سیاسی و حسادت ها دامن زد و جبهه ملی دچار تفرقه شد. سران جبهه ملی همچون مظفر بقایی و حسین مکی به او پشت کردند و به شبکه ای از جاسوسان سلطنت طلب و جاسوسان انگلیس در ارتش و بازار پیوستند تا کار را تمام کنند. اگر مصدق انگلیسی هراسی بدبین بود که به نزدیک ترین کسانش اعتماد نداشت و در پشت نقاب هر کس جاسوسی می دید و فوبیای خیانت داشت، شاه هم انگلیسی هراسی بود که فوبیای حقارت داشت. با این تفاوت که مصدق تن به خیانت نداد اما شاه بارها تن به حقارت داد. «انگلیسی هراسی شاه حاد بود و تبعید پدرش به دست انگلیسی ها در 25 شهریور 1320 بر آن افزود. این سوءظن که منافع انگلیس باعث می شود تا از اعراب در برابر ایران حمایت کند بی پایه و اساس نبود.» شاه امیدوار بود با ایجاد حکومتی حاکمیت مند، تجلی سه خواسته کمیاب سیاست در خودش باشد: قدرت، منزلت و ثروت. او با قدرت می توانست اراده اش را به دیگران تحمیل کند و به منزلت در خود دست یابد، و با انباشت ثروت هم بهره جویی ها و کامیابی ها را ممکن سازد. اما این پیرمرد آمده بود تا کاخ رویاهای شاه را ویران کند. مگر نه اینکه مصدق همچون او خاستگاه اشرافی و سلطنتی داشت و زخم خورده انگلیس بود و آرزوی قلبی اش ملی کردن صنعت نفت، پس چه چیز آنها را خصم یکدیگر کرد.دلیل این خصم ساده و عمیق بود، برداشت آنان از سیاست با هم تفاوت داشت. مصدق می دانست اگر هدف امر سیاسی صلح بر پایه عدالت است رژیم طبیعی آن «دمکراسی» است. شاه اما رویای «دوگل»شدن در سر داشت. او در خاطراتش می نویسد: «وقتی دوگل از فرانسه صحبت می کند به نظر می رسد پژواک آرزوهایش را بیان می کند، آرزوهایی که من برای کشورم دارم... میهن پرست بزرگی که سرمشق من است.» ویلیام موریس، سفیر آمریکا در عربستان، به کنایه دوگل را با شاه قیاس کرده و بعد با این عبارات تحقیرش می کند: «پسر یک گروهبان بی سواد ایرانی، فریبکار و متظاهر و خجالتی که وارث تاج وتخت سه هزارساله شاهنشاهی هخامنشی است!» البته ناگفته پیداست در پس این تحقیرها ترس از جاه طلبی شاه هم وجود دارد. جاه طلبی که درصدد بود با کنارگذاشتن عربستان مورد حمایت انگلیس، خود به رهبری امریکا ژاندارم منطقه شود. شاه برای تحقق این رویا به سوی پنج رئیس جمهور امریکا روزولت، ترومن، آیزنهاور، کندی و جانسون رفت اما همه او را ناکام گذاشتند، تا دست آخر با نیکسون به رویای خود رسید. با کامیابی در این رویا او پا به عرصه قدرت، منزلت و ثروت گذاشت. اما شبح پیرمرد سمج با اینکه به تاریخ پیوسته بود، دست از سرش برنمی داشت. شاه از پیرمردها متنفر بود. پیرمردهایی که اصل و نسب اش را می شناختند: فروغی و قوام و مصدق، هریک به نوعی. قوام خواسته، فروغی و مصدق ناخواسته تحقیرش می کردند. اینک آنان در آغوش خروارها خاک خوابیده بودند و وقت آن رسیده بود تا شاه حقارت هایش را با برپایی جشن های دوهزار وپانصدساله التیام بخشد. اما پیرمردها باز دست از سرش برنمی داشتند، فروغی، آبشخور فکر روشنفکران لیبرال بود که همواره مورد نفرت شاه بودند. قوام، سرمشق تکنوکرات های نافرمان همچون ابتهاج و امینی بود و مصدق، شبح سرگردان عصاره مردم که آزادی و عدالت را بانگ می زد، پرنده ای بر بالای کاخ های سلطنتی که با هر بانگ اش خواب شاه را آشفته می کرد. شاید در یکی از همین شب ها بود که شاه هراسان از خواب پرید و در ذهنش پازل کابوسی را که دیده بود در کنار یکدیگر قرار داد. پازلی که تصویری گنگ و مبهم از انقلاب اسلامی 57 را نشان می داد و در انتها در پس پشت توده خشمگین مردم، پیرمردی ایستاده بود با لبخندی بر لب که معلوم نبود از خرسندی می خندد یا قصد تحقیرش را دارد، و یا هیچ کدام. پیرمرد فقط آمده بود تا کار خودش را تمام کند.* در نوشتن این یادداشت از کتاب «نیکسون، کیسینجر و شاه» نوشته رهام الوندی، ترجمه غلامرضا علی بابایی، نشر کتاب پارسه استفاده شده است.
                