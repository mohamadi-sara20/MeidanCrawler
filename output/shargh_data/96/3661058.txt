دو‌شنبه ۲۲ آبان ۱۳۹۶
-----------------------------------------
حرف اول
-----------------------------------------
هدایت صحیح سوال از وزرا
-----------------------------------------

                    این هفته قرار است سه وزیر به سوال سه نماینده مجلس در صحن علنی پاسخ دهند. در برخی ادوار گذشته و همین دوره دهم، شیوه طرح سوالات از وزرا به گونه ای بوده که برخی شائبه ها را پدید آورده است. نگارنده حداقل در این دوره، از روند سوالات و نحوه نظارت مجلس رضایت ندارد؛ چون این اهرم، به شکل واقعی اثرگذار نیست و در برخی موارد، جنبه تظاهر و تبلیغات به خود گرفته است. برخی نمایندگان بر مسائلی پافشاری می کنند که شخصی یا منطقه ای است. آنان به روش های مختلف، وزرا را تحت فشار قرار می دهند و وزیر هم به خاطر وابستگی به آرای مجلس، قول هایی می دهد که برآورده کردن آن یا در توان او نیست یا برای عملی کردن این قول ناچار است از فعالیت های معمول خود در وزارتخانه چشم پوشی کند و دنبال جلب نظر نماینده باشد که این مسئله آثار سوئی برای کل کشور دارد. به نظر می رسد راه حل این مشکل، این باشد که اگر نماینده ای با تکیه بر مدارک و مستندات به کاستی و مشکلی در وزارتخانه مربوطه برخورد کرد، آن را در اختیار وزیر قرار دهد. اگر وزیر کوتاهی کرده یا نسبت به آن بی توجه بود، می تواند این سوال را به کمیسیون مربوطه ارائه دهد. وقتی اصل سوال شفاف باشد، پاسخ هم می تواند شفاف تر باشد و در نتیجه هم ذهن مردم روشن شود و هم نمایندگان قانع شوند. متاسفانه فرهنگ غلط لابی گری باعث شده هم نمایندگان بعضا وارد مسائل جانبی شوند و هم وزرا به واسطه افرادی که به مجلس رفت وآمد دارند، دنبال جلب نظر نمایندگان باشند. در اینجا تخصص گرایی و پاسخ گویی خدشه دار می شود. به عنوان عضو کمیسیون اجتماعی، در ماه های فعالیت مجلس دهم، مشاهده کردم وزیر مربوطه بیشترین همکاری و پاسخ گویی را نسبت به نمایندگان مجلس داشته و تلاش کرده نظرات صحیح آنان را برای فعالیت بهتر وزارتخانه خود به کار بگیرد. این در حالی است که برخی وزرا، کمترین فرصتی را برای تعامل با مجلس اختصاص نمی دهند اما به دلیل لابی پرقدرت، هیچ گاه با سوال نمایندگان مواجه نمی شوند. می دانیم وزارت تعاون، کار و رفاه اجتماعی، حاصل ادغام بدون تجزیه و تحلیل در دولت گذشته است و وظایف و حیطه فعالیت آن به قدری گسترده است که شخص وزیر را در فشار بی وقفه ای قرار می دهد. وزارت کار اگرچه متولی ایجاد شغل در کشور نیست اما وزیر این وزارتخانه، مسئولیت صیانت از نیروی کار و اشتغال را بر عهده گرفته است.لازم به گفتن نیست که ایجاد شغل، نیازمند سرمایه گذاری گسترده داخلی و خارجی و خروج اقتصاد از شرایط فشارهای جهانی است و از این جهت، هیچ مقام و ارگان و دستگاهی نمی تواند مسئولیت خود را در ایجاد شغل در کشور نادیده بگیرد یا یک متولی را برای آن در نظر بگیرد. بر همین اساس بهتر است کمیسیون های مجلس، نقش فعال تری در فرایند طرح سوال از وزرا بر عهده بگیرند و اگر نماینده ای نتواند مستندات لازم را به هیئت رئیسه کمیسیون بدهد، امکان طرح سوال از وزیر را نداشته باشد. کار اجرائی، آن هم در شرایط فعلی کشور، بسیار سخت و طاقت فرسا است؛ نباید وقت وزرا بی دلیل گرفته شده یا به اشکال مختلف به حیطه های مدیریتی آنان ورود کرد. قانون، فصل الخطاب فعالیت همه ما در کشور است و هم نمایندگان و هم اعضای دولت، باید در حیطه قانون و عرف سیاسی، با یکدیگر در ارتباط باشند. هرکدام از این دو طرف معادله از این حیطه خارج شوند، مسائل شخصی را به مسائل کشور و مردم، ترجیح داده اند.
                