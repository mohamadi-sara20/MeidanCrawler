چهار‌شنبه ۱۳ دی ۱۳۹۶
-----------------------------------------
حرف اول
-----------------------------------------
اولین مهندس زلزله ایران
-----------------------------------------

                    دیروز 12/10/96، آقای مهندس علی اکبر معین فر اولین مهندس زلزله ایران در 89سالگی درگذشت. استاد معین فر مردی بود که وطن دوستی، ملی گرایی و اسلام خواهی را با تخصص و جدیت در رشته تخصصی خود درآمیخته بود. او بعد از فارغ التحصیلی در رشته راه و ساختمان در دانشکده فنی دانشگاه تهران در سال 1331، مشغول فعالیت های تخصصی راه و ساختمان شد. در سال 1336، هنگامی که مشغول مدیریت فنی ساخت آپارتمان های نازی آباد در جنوب تهران بود، زلزله 12 تیر 1336 سنگچال مازندران رخ داد و پس از آن بود که گروهی از دانشگاه توکیو برای بررسی وضعیت لرزه خیزی و ریسک زلزله در تهران و ایران به کشورمان آمدند. آنها برای مشاهده فعالیت های عمرانی جدید به بازدید از آپارتمان های در حال ساخت نازی آباد هم رفتند...در آنجا پروفسور تاچی نایتو، استاد برجسته مهندسی زلزله دانشگاه واسدا، مجذوب دانش و اطلاعات آقای مهندس معین فر شد و ایشان را به عنوان فردی که می تواند با تحصیل مهندسی زلزله به کشور خود کمک کند، انتخاب کرد. به این ترتیب ایشان به کشور ژاپن رفت و اولین ایرانی ای شد که تخصص مهندسی زلزله گرفت و در سال 1340 به ایران بازگشت. مهندس معین فر از زلزله 1341 بوئین زهرا به طور منظم به مطالعه زلزله های ایران پرداخت و حدود 20 سال به همراهی زنده یاد پروفسور نیکولاس آمبرسیز (استاد دانشگاه امپریال کالج لندن) به طور منظم به بررسی و مطالعه زلزله های ایران پرداختند. مهندس معین فر همچنین در بررسی زلزله های مهم که در دهه های بعد در سراسر جهان رخ می داد، مشارکت داشت. وی در سال 1343 اولین پیش نویس آیین نامه زلزله ایران را نوشت. در سال 1349 در آیین نامه 519 فصل مربوط به زلزله با هدایت ایشان نوشته شد و برای اولین بار رسما کشور ما آیین نامه ای با فصلی مرتبط با زلزله داشت. در سال 1351 ایشان اولین دستگاه شتاب نگاری را به ایران وارد کرد و در سال 1353 با پنج ایستگاه شتاب نگاری شبکه شتاب نگاری ایران را در دفتر بررسی های فنی سازمان برنامه و بودجه که خود مدیریت آن را برعهده داشت، بنیان گذاشت. او فرایند خرید دستگاه های شتاب نگاری و تجهیز شبکه شتاب نگاری زلزله ایران را تا سال 57 ادامه داد تا تعداد ایستگاه ها به حدود 270 ایستگاه رسید. بعد از وقوع انقلاب اسلامی، مهندس معین فر در دولت موقت به عنوان رئیس سازمان برنامه و سپس وزیر نفت شرکت داشت و نماینده دوره اول مجلس شورای اسلامی هم شد و البته در تمامی این سال ها از علاقه اصلی خود (مهندسی زلزله) دست نکشید. با هدایت او بود که دستگاه های شتاب نگاری به مرکز تحقیقات ساختمان و مسکن منتقل شد و این کار را عملا فقط با دو نفر نیروی تخصصی همکار انجام داد. مهندس معین فر در سال های بعد از انقلاب و بعد از فراغت از وزارت و وکالت، همچنان به مطالعه میدانی زلزله های مهمی مانند 1369 منجیل و 1382 بم ادامه داد. شخصا نحوه بررسی منطقه زلزله زده را در زلزله 1369 منجیل از او آموختم. برای او اولویتی مهم تر از منافع ملی و باورهای مذهبی اش و البته اهمیت تخصصی رشته اش وجود نداشت. آخرین بار در منطقه زلزله زده 21 آبان 96 ازگله سرپل ذهاب از شهر سرپل ذهاب با او تماس تلفنی گرفتم (روز 26 آبان 96) و خواستم گزارش دهم و مشورت بگیرم. آقای قربان محمودی که تکنیسینی بود که از سال 53 با مهندس معین فر بود و تا دم مرگ نیز بر بستر ایشان بود، به من گفت مهندس خواب است. ساعتی بعد که همچنان در سرپل ذهاب بودم، آقای محمودی زنگ زد و گفت مهندس بیدار شده و می تواند صحبت کند. برایش مفصل توضیح دادم و گفتم به دلیل اینکه زلزله بیشترین خسارت را در سرپل ذهاب بر جای گذاشته است، می خواهیم اسم زلزله را بگذاریم «سرپل ذهاب». آقای مهندس گفت: «اسم ازگله را حذف نکنید، چراکه کانون دستگاهی نزدیک ازگله بوده و آیندگان ممکن است با نیاوردن اسم ازگله اشتباه کنند. بنابراین اسمش را بگذارید «ازگله، سرپل ذهاب»؛ اگر خواستید کلمه «کرمانشاه» را هم به آخرش اضافه کنید». آن هنگام، زلزله 21/8/96 را به همین ترتیب که مهندس توصیه کرده بود، نامیدم. او کسی بود که با وجود ارشدیت و کاریزمای شخصی، کاملا می توانستی با او مخالفت کنی. من با نظر او مبنی بر بلامانع بودن ساخت وساز روی گسل مخالف بودم ولی هرگز در ابراز این مخالفت احساس ناامنی و ناراحتی نداشتم و به راحتی در حضور خود ایشان ابراز می کردم که شهرسازی روی گسل های فعال را کاری غلط می دانم. ما 40 سال اختلاف سن داشتیم، ولی صمیمیت و محبت و راحتی پدرانه ای که داشت موجب می شد همواره بتوان در حضورش با صمیمیت و راحتی نظر داد و راهنمایی خواست و او هم هر سوالی داشت، به راحتی از جوانان سوال می کرد.مهندس معین فر از جنس مردانی بود که وجودشان به زندگی اطرافیانش معنی می داد. ایران با وجود چنین مردانی است که ایران می ماند. انسان های متخصص، متعهد و آزاده ای که تحت هر شرایطی به زندگی و آینده امید دارند و به اطرافیان خود امید می دهند. مردان متخصص و باایمانی که پایندگی ایران به پایندگی و استواری شخصیت های بزرگی چون آنهاست. روحش شاد و پاینده ایران.
                