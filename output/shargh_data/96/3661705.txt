سه‌شنبه ۲۳ آبان ۱۳۹۶
-----------------------------------------
یادداشت
-----------------------------------------
زلزله از زاویه ای دیگر
-----------------------------------------

                    یکشنبه 21/8/96 ساعت 21:48 زلزله ای با بزرگای 7،3 در 30کیلومتری شمال غرب سرپل ذهاب و 32کیلومتری جنوب غرب حلبچه در ناحیه مرزی ایران و عراق به وقوع پیوست. کانون این زلزله در مرز ایران و عراق و در داخل خاک عراق واقع بوده است. گسل مسبب این رخداد هنوز مشخص نیست، ولی گسله فعال خمیدگی جبهه کوهستان زاگرس و گسل های پهنه گسله ذهاب (یا سرپل ذهاب) در همین منطقه قرار دارد. گسل پی سنگی ذهاب از گسل های سامانه گسله خمیدگی جبهه کوهستان زاگرس است. سازوکار این زلزله فشاری و صفحه گسله نزدیک به قائم بوده است. در شهر سرپل ذهاب 60 هزار نفر و در قصرشیرین حدود 30 هزار نفر زندگی می کنند و زلزله های حلوان و سرپل ذهاب ازجمله زلزله های تاریخی این منطقه است. زلزله کم عمق بوده و ژرفای آن هنوز تدقیق نشده است، اما اولین برآوردها نشان از ژرفای 24کیلومتری برای چنین زلزله ای دارد. زلزله های تاریخی این منطقه زلزله های تاریخی 958 میلادی و 1150 م. سرپل ذهاب و در سده بیستم زلزله 1967 م. با بزرگای 5.7 و سال 1983 م. با بزرگای 5.1 در همین منطقه رخ داده اند. زلزله 21 آبان را حدود 150 میلیون نفر در ایران و عراق و در هر دو پایتخت حس کرده اند، ولی طبیعتا رخداد آن به تحریک گسل های دور از منطقه رومرکزی (مثلا گسل های تهران، تبریز، قم یا...) ربطی ندارد. نکات مهمی که درباره این زلزله می توان توضیح داد، به صورت زیر خلاصه می شود:1- در دقایق اولیه، مرکز زلزله شناسی اروپا-مدیترانه، موسسه ژئوفیزیک دانشگاه تهران و همین طور پژوهشگاه بین المللی زلزله شناسی و مهندسی زلزله در گزارش هایی جداگانه کانون زلزله را غرب کرمانشاه اعلام کردند. اطلاعات اولیه با لرزش شدیدی که در ایران احساس شد، به ویژه در شهرهای بزرگی مانند تهران، تبریز و... همخوانی داشت.در ابتدا بزرگای زلزله 7،4، سپس 7.5، 7.6، در ادامه 7.2 و درنهایت 7.3 اعلام شد. در تمام زلزله های بزرگ دنیا در دقایق و ساعات اولیه، بزرگای زلزله مرتبا تصحیح می شود و می توان گفت تصحیحی که درباره بزرگا و کانون زلزله یکشنبه شب صورت گرفت، کاملا طبیعی است چرا که نزدیک به دو هزار ایستگاه لرزه نگاری در سرتاسر دنیا این زلزله را ثبت کردند و طبیعی است که مرتبا تصحیح های محاسباتی درباره آن صورت گیرد. کانون این زلزله در نوار مرزی ایران و عراق قرار گرفته است. سازمان زمین شناسی آمریکا، کانون این زلزله را متمایل به غرب نوار مرزی و داخل خاک عراق نشان می دهد و مراکز زلزله نگاری داخل کشور و همین طور مرکز زلزله شناسی اروپا-مدیترانه فرانسه کانون زلزله را در شرق نوار مرزی و داخل خاک ایران نشان دادند. تفاوت کانون های مشخص شده بیش از 10 کیلومتر نیست و نمی توان آن را به عنوان اشکالی بزرگ در زلزله شناسی و تعیین کانون دقیق زلزله قلمداد کرد. 2- امروزه شاهدیم با گسترش شبکه های اجتماعی اخبار به سرعت در فضای مجازی پخش شده و همه افراد به سرعت در جریان آخرین اخبار در حوزه های مختلف قرار می گیرند. درباره زلزله یکشنبه شب هم می توان گفت که با گسترش شبکه های اجتماعی، نیاز به یک مرجع یا سایتی برای اطلاع رسانی رسمی چندان احساس نمی شود. علاوه بر این، امروزه شاهدیم بسیاری از مراکز لرزه نگاری دنیا برای دقت بخشیدن به اطلاعات خود از اطلاعات بسیاری از شبکه های اجتماعی بهره می گیرند. به باور نگارنده، امروز ما وارد دوران جدیدی از اطلاع رسانی درباره زلزله شده ایم که عملا اطلاع رسانی رسمی در آن چندان معنی ندارد. می توان گفت در جریان آزاد اطلاعات، گروه های مختلفی حضور دارند که مراکز زلزله شناسی هم بخشی از آن محسوب می شوند. وجود این مراکز برای انجام محاسبه دقیق بزرگا و کانون و... ضروری است و وجود شهروندان نیز برای تبادل اطلاعات با یکدیگر. اگر مرکزی در مخابره خبر و اطلاعات درست، سرعت عمل لازم را نداشته باشد، طبیعتا از شبکه های اجتماعی و اطلاع رسانی هایی که به وسیله مردم صورت می گیرد، جا خواهد ماند. درخصوص زلزله یکشنبه شب، شبکه خبر با ارتباطاتی که با استان های مختلف برقرار می کرد، سعی می کرد اطلاعاتی را از استان های مختلف در اختیار مردم قرار داده و به نوعی به برقراری آرامش نسبی در جامعه کمک کند. اما نکته مهمی که نباید از آن غافل شد این است اطلاعاتی که شبکه خبر در اختیار همگان قرار می داد، حاشیه ای محسوب شده و چندان به منطقه کانونی زلزله و اتفاقاتی که در آنجا رخ داده بود، مربوط نمی شد. متاسفانه در پنج، شش ساعت اولیه پس از زلزله، گزارشی از خود پهنه کانونی مناطق زلزله زده، نه در رادیو و نه در تلویزیون، پخش نشد که این یکی از نقاط ضعف صداوسیمای ما -به دلیل نبود امکانات زیرساختی و عدم توجه به امکان بهره مندی از شبکه های اجتماعی- محسوب می شود و امیدواریم در آینده توجه ویژه ای به این زمینه داشته باشند. 3- این زلزله در منطقه کانونی رشته کوه های زاگرس واقع شده بود. این منطقه - غرب ایران- بسیار پرجمعیت است و می توان گفت بیشتر جمعیت ایران در روستاها و شهرهای منطقه غربی ایران زندگی می کنند، بنابراین طبیعی است که این زلزله در شهرهای مختلفی در غرب کشور احساس شد. از طرف دیگر بزرگای این زلزله 7.3 بود. در زلزله ای با این بزرگا طبیعی است که انرژی بسیار زیادی آزاد می شود و همین مسئله موجب شد که از تهران تا باکو، بغداد، کویت، بخش هایی از سوریه و جنوب ترکیه و حتی کشورهای جنوب خلیج فارس هم این زلزله را حس کنند. ضمن اینکه ژرفای 24کیلومتری زلزله نیز موجب احساس شدن آن در گستره وسیع تری شد. 4- از نقاط قوتی که در این زلزله حس می شود، می توان به روی دادن آن در ساعات اولیه شب اشاره کرد. علاوه بر این، کانون این زلزله در منطقه ای کوهستانی و روستایی با جمعیت نسبتا کم واقع بود. اگر این زلزله، نیمه شب اتفاق می افتاد و کانون آن هم به جای منطقه روستایی، در یکی از شهرهای غربی بود، می توان گفت که قطعا با فاجعه ای شبیه به بم مواجه می شدیم. متاسفانه در اثر این زلزله، بسیاری از ساختمان های تازه ساز و حتی بیمارستان ها تخریب شده و عده زیادی از هم وطنانمان نیز جان خود را از دست دادند، اما این درسی برای ماست تا بتوانیم خود را برای زلزله های مخرب بعدی در شهرهای بزرگ آماده کنیم. همیشه زلزله در چنین مناطقی روی نمی دهد و تبعات آن هم قابل کنترل نیست. 5- پس از وقوع زلزله دیشب، شایعاتی بی اساس و کذب در شبکه های اجتماعی منتشر شد و همچنان در حال انتشار است. متاسفانه یکی از خبرگزاری های داخلی، متنی جعلی را که بعد از زلزله 2013 (1392 ش.) سراوان در فضای مجازی منتشر شده بود، به عنوان پیش بینی سازمان زمین شناسی آمریکا منتشر و اعلام کرده است که این زلزله توسط سازمان زمین شناسی آمریکا چهار سال قبل پیش بینی شده بود. لازم به ذکر است که نه در ایران و نه در هیچ جای دنیا روشی مخفی و پنهانی برای پیش بینی زلزله یا هیچ پدیده طبیعی دیگری وجود ندارد. علاوه براین، این زلزله کاملا طبیعی بوده و حاصل هیچ انفجاری (اعم از اتمی، هسته ای و نظامی) نیست. هزاران دستگاه لرزه نگاری این زلزله طبیعی را ثبت کرده اند و اگر انفجار بود، همان دقایق اولیه تمامی مراکز بین المللی زلزله شناسی، خبر آن را مخابره می کردند. 
                