سه‌شنبه ۳ بهمن ۱۳۹۶
-----------------------------------------
سرمقاله
-----------------------------------------
مجازات اسیدپاشی
-----------------------------------------

                    یکی از جرائمی که در سال های اخیر در اخبار نمود بسیار پیدا کرده، جرم اسیدپاشی است. این جرم که به نظر می رسد نسبت به گذشته رو به افزایش است، عمیقا افکار عمومی را تحت تاثیر قرار می دهد و از آنجایی که موجب ایجاد جراحات جبران ناپذیری مانند ازبین رفتن بینایی، بافت های صورت و اندام های فوقانی بدن و مهم تر از همه ازمیان رفتن زیبایی چهره مجنی علیه (با توجه به اینکه اغلب افرادی که مورد اسیدپاشی قرار می گیرند، زنان هستند) می شود، می تواند حتی با جرم قتل عمد نیز مقایسه شود زیرا در بسیاری از موارد قتل عمد، جانی بدون قصد قبلی در لحظه ای تصمیم به قتل می گیرد. اما در اسیدپاشی فرد حتما با قصد و آگاهی از عواقب عمل خویش و اصلا به علت کریه المنظرکردن و ازمیان بردن چهره و زیبایی افراد به دلیل برخی نیات سوء دست به چنین عملی می زند و فرد مجنی علیه را برای تمام عمر از نعمت بینایی و زیبایی چهره، ازدواج و حتی شغل محروم می کند و درواقع برای او هر روز هزاران بار مرگ می آفریند. این پدیده شوم (اسیدپاشی) گاهی به دلیل وجود عداوت های شخصی صورت می گیرد، بنابراین باید تمامی خسارات وارده بر مجنی علیه را بپردازد و ازسوی دیگر نیز با وحشت و رعب گسترده ای که ایجاد می کند و نیز جری شدن افرادی که زمینه ارتکاب آن را دارند، می طلبد تا از منظر اخلال در نظم و امنیت عمومی مجازات این جرم تشدید شود و با برخورد قاطع گام موثری برای مقابله با گسترش آن برداشته شود. بااین حال، قوانین موجود در جامعه ما برای مقابله با جرم اسیدپاشی بسیار ناکارآمد و قدیمی است به طوری که تنها قانون موجود دراین باره مربوط به سال 1337 است به عبارتی این قانون مربوط به حدود 60 سال پیش است که قسمتی از آن نیز عملا نسخ شده و «عقب ماندن قانون از وضع موجود» باعث تشدید این جرم شده است. طبق قوانین موجود، برای جرم اسیدپاشی، حبس تا پنج سال و دیه یا قصاص قابل طرح است. بااین حال، عملا قصاص در اسیدپاشی منتفی است زیرا بیان می شود که قصاص باید دقیقا با جنایت برابر باشد و از آنجا که هیچ تضمینی وجود ندارد که در قصاص اسیدپاشی، فرد مجرم به اندازه قربانی آسیب ببیند، حکم به قصاص اسیدپاش داده نمی شود. نتیجه این وضعیت نیز مشخص است: فرد اسیدپاش، بعد از اینکه قربانی خود را برای ابد از زندگی متعارف انسانی ساقط کرد، حداکثر پنج سال را به زندان می رود و سپس با پرداخت چند میلیون تومان به زندگی عادی برمی گردد؛ شاید همین خفیف بودن مجازات باعث شده است افراد با خوف کمتری دست به اسید شوند. بنابراین لازم است که مجازات اسیدپاشی به عنوان یک «جرم خاص»، تشدید مجازات شود و باید به سطوح بالاتری از مجازات اندیشید؛ آن هم نه صرفا برای مجازات مجرم، بلکه برای بازدارندگی. همچنین باید قانون به صورتی باشد که در حین اینکه محکم و قاطع است، از ضمانت اجرائی کافی نیز برخوردار باشد. واقعا تا چه زمانی باید مجرمان اسید بپاشند، زنان و دختران سرزمین ما بسوزند، رسانه ها تیتر بزنند و به همین قوانین موجود بسنده شود.از ابتدای شروع به کار مجلس دهم یکی از اولویت هایم رفع خلا قانونی و نیز حمایت از عزیزانی بوده که به نوعی قربانی چنین حوادث تلخی شده اند. بنابراین با کارشناسی برای رفع مشکلات قانونی و التیام درد این عزیزان، طرح تشدید مجازات اسیدپاشی و حمایت از بزه دیدگان ناشی از آن تهیه و به مجلس شورای اسلامی تقدیم شده است. در طرح مذکور سعی شده همه جانبه نگری نسبت به این جرم خاص انجام شود؛ از قبیل قصاص نفس یا عضو، مجازات مشارکت در جرم، حمایت از بزه دیدگان اسیدپاشی، قائل نشدن هیچ گونه تخفیف برای مرتکبان این جرم، تسریع در روند چنین پرونده هایی در محاکم قضائی و.... 
                