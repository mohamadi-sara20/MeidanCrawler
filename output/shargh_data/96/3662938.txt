پنج‌شنبه ۲۵ آبان ۱۳۹۶
-----------------------------------------
حرف اول
-----------------------------------------
از مردم حلالیت خواست
-----------------------------------------

                    در اسلام به مسافران سفارش شده است که قبل از سفر کارها و برنامه های خاصی انجام دهند؛ علاوه بر طلب خیر از خداوند، دعاهای مخصوص سفر و نوشتن وصیت، طلب حلالیت از خویشان، دوستان و آشنایان به شدت سفارش شده و بر طلب عفو در سفرهای پرخطر و زیارت ها نیز بسیار تاکید شده است. از آخرین روزهای زندگی پیامبر مهربانی داستانی روایت شده است: «رسول خاتم(ص) در آخرین روزهای حیات خود، درحالی که از شدت درد، دستمالی بر سر خود بسته بود، به مسجد آمد و چون نتوانست از پله های منبر که سه پله بیشتر نبود، بالا رود و توان ایستادن نیز نداشت، نشسته با مردم سخن گفت و فرمود: ای مردم، مرگ حق است و هیچ کس را از آن گریزی نیست و پس از مرگ، روز عدل و داد است و قصاص اعمال، پس اگر کسی حقی بر من دارد در دنیا بستاند و به عقبی نکشاند تا وقتی بر خدا وارد می شوم، حقی بر گردنم نباشد که هیچ کس را تاب تحمل عذاب آخرت نیست. مسجدالنبی به خروش آمد، همگان گریستند و عرض کردند یا رسول الله ما حقی بر شما نداریم، شما بر همه ما حق دارید و اگر داشتیم نیز از آن گذشتیم. عکاشه بن محصن فزاری برخاست و گفت: ای رسول خدا، فلان شب و در فلان جنگ شتر من و شتر شما کنار هم می رفتند، شما با عصایی که در دست داشتید خواستید بر شتر خود بزنید که بر من خورد و من امروز خواهان قصاصم.عده ای گفتند: ای عکاشه، این قصاص را به صد شتر بفروش و از پیامبر قصاص مکن. ولی اثری نکرد و عکاشه همچنان خواهان قصاص بود. پیامبر فرمود: چیزی مگویید که حق اوست و حق خود خواهد. پیامبر(ص) بلال را فرمود که «عصای مرا از خانه ام بیاور». عکاشه گفت: ای رسول خدا وقتی عصای شما بر من خورد لباس بر تن نداشتم، ولی شما عبا و پیراهن به تن دارید! پیامبر عبا و پیراهن کنار زد و فرمود حالا بزن. عکاشه عصا را انداخت و خودش را به بدن پیامبر چسبانید و بر بدنش بوسه زد. مردم گریستند، پیامبر فرمود چرا چنین کردی؟ عکاشه گفت: «ترسیدم آخرین روزی باشد که ترا می بینیم، خواستم به تو نگاه کنم و خود را بر اندام تو بمالم تا فردای قیامت بدنم در آتش نسوزد و جسدم بر آتش حرام شود». حلالیت خواستن پیامبر رحمت(ص) زمانی بیشتر فهم می شود که بدانیم ساده زیستی، دردسترس بودن، تساوی در حقوق شهروندی و استفاده برابر ایشان و اهل بیتشان از نعمت های جامعه اسلامی، ویژگی ثابت زندگی پیامبر مهر و محبت(ص)، به ویژه در زمان رهبری دینی و سیاسی مسلمانان بوده است. ساده زیستی پیامبر، گفت وگوی بی واسطه با ایشان و توضیح خواستن از پیامبر برخی از تصمیمات اجتماعی را آسان می کرد. برای نمونه در جنگ احد هنگامی که پیامبر تصمیم گرفت با کفار در خارج از مدینه روبه رو شود، مسلمانان علت این تصمیم را از ایشان جویا شدند یا در جنگ حنین وقتی پیامبر اسلام(ص) به گروهی از مسلمانان بیشتر از بقیه، غنایم را بخشید فردی از انصار به پیامبر اعتراض کرد. در همه این موارد رسول خدا(ص) با آرامش به آنها پاسخ داد و در مواردی نیز سخن آنها را پذیرفته و به پیشنهاد آنان نیز عمل کرده اند. به نظر می رسد باتوجه به پیچیده شدن تصمیم گیری امور اجتماعی در دنیای مدرن و تاثیرات بیش ازاندازه آنها بر زندگی افراد، طلب حلالیت و پذیرش پیش فرض های طلب حلالیت (مسئولیت پذیری و شفافیت در تصمیم گیری) از مردم باید یکی از شاخصه های مدیران باشد و مسئولان جامعه اسلامی به آن عمل کنند.
                