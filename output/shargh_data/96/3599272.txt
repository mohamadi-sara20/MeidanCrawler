پنج‌شنبه ۵ مرداد ۱۳۹۶
-----------------------------------------
حرف اول
-----------------------------------------
سهم خواهی ممنوع
-----------------------------------------

                    این روزها در رسانه ها و محافل مقابل اصلاحات، کلیدواژه سهم خواهی از کابینه، رونق زیادی دارد! در دیدار اخیر تعدادی از اعضای فراکسیون امید با رئیس جمهور تاکید شد اصلاح طلبان در هر موقعیتی که قرار دارند، فقط در پی تعامل با دولت و کمک به دکتر روحانی همانند چهار سال گذشته هستند. رویه رئیس جمهور نیز این بوده که از مشورت های اصلاح طلبان و فراکسیون امید بهره بگیرد که نتیجه این تعامل و هماهنگی، کمک به تسهیل فعالیت های اجرائی در راستای توسعه و پیشرفت کشور است. با توجه به نوع نگاه مجلس دهم به دولت و تفاوت آن با مقطع شکل گیری دولت یازدهم، یکی از مهم ترین مولفه هایی که برای معرفی کابینه جدید و وزرای پیشنهادی مدنظر قرار دادیم، تعامل و هماهنگی گزینه های وزارتخانه ها با رئیس جمهور است. بعد از انتخابات سال 92، کارگروه هایی برای معرفی گزینه های واجد شرایط وزارت تشکیل شد اما درحال حاضر آقای روحانی بیش از چهار سال در اداره کشور تجربه دارد و با افراد و گروه های بسیاری کار کرده است و نیازی به این کارگروه ها نیست؛ چراکه هم اکنون اصناف، اقشار مختلف، مختصصان و سازمان های مردم نهاد مختلف فهرست های پیشنهادی و نظرات خود را مطرح می کنند و با توجه به ضوابط و مولفه های مدنظر مجلس و همچنین مولفه ها و ویژگی هایی که از سوی گروه مشاوران آقای روحانی مشخص شده، گزینه های مختلف بررسی می شود. براساس یک قاعده، در برخی بخش ها و وزارتخانه ها نیاز به مشورت با مقام معظم رهبری وجود دارد که این روال نیز انجام خواهد شد و درنهایت تعاملاتی نیز با مجموعه مجلس اعم از کمیسیون های تخصصی انجام خواهد شد تا وزرای پیشنهادی رای بالا کسب کنند. اما آنچه همه جریان های سیاسی کشور باید به آن توجه داشته باشند، تعهد شخص رئیس جمهور به مردم و حقی است که براساس رای اکثریت، در چینش کابینه دارد. سهم خواهی با هر عنوان و با هر توجیهی انجام شود، اگرچه از سوی دکتر روحانی پذیرفته نمی شود اما می تواند فضای سازنده فعلی را دچار مشکل و فشارهایی بر دکتر روحانی وارد کند. فراموش نکنیم کابینه باید از مجموعه مجلس رای اعتماد بگیرد و مجلس ترکیبی است از سلایق مختلف. از طرفی رهبری معظم انقلاب نیز در برخی حوزه ها به درستی نظر خواهند داد. چراکه برخی وزرا به عضویت شورای عالی انقلاب فرهنگی درمی آیند و این مسائلی است که باید مورد توجه قرار گیرد. اگر این نکات ضروری در دو هفته آینده مدنظر همه صاحبان تریبون و... قرار نگیرد، فقط به دامن زده شدن کاذب مطالبات در میان مردم انجامیده و یک اصل بدیهی را نقض می کند؛ وزرا باید بتوانند با دیدگاه های کلان رئیس جمهور هماهنگ باشند و در شرایط فعلی کار کنند. ممکن است برخی گزینه های شایسته، این کارکردها را نداشته باشند.
                