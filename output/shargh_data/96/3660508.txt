یک‌شنبه ۲۱ آبان ۱۳۹۶
-----------------------------------------
حرف اول
-----------------------------------------
واقعیت ها از زبان زنانی که هنوز هستند
-----------------------------------------

                    مجله «فروغ» انتشارات واحد مطالعات و حقوق زنان انجمن اسلامی دانشگاه صنعتی، گفت وگویی با سرشناس ترین زن تاریخ بعد از انقلاب خانم منیره علی، معروف به «منیره گرجی فرد» که در آستانه 90 سالگی قرار دارد، منتشر کرده است. در این گفت وگو آمده که این عضو مجلس خبرگان قانون اساسی، در محله عین الدوله به دنیا آمده و برگزارکننده کلاس های تفسیر قرآن و تشویق کننده زنان به مشارکت سیاسی در سال های پیش از انقلاب بوده است. وقتی در مقطع ابتدای انقلاب، با دیدن مصاحبه ای درباره زنان در تلویزیون آشفته می شود، در انتخابات مجلس خبرگان قانون اساسی شرکت می کند و مردم تهران ایشان را با یک ونیم میلیون رای به این مجلس می فرستند. هدف این نوشتار کوتاه با ارج نهادن بر پشتکار و زحمات ایشان در اعتلای وضعیت زنان کشور، نگاهی به مشکلاتی است که ایشان در مشارکت مجلس خبرگان با آن روبه رو بوده اند و عینا از مصاحبه ایشان نقل می شود:*روز اولی که به مجلس رفتم، یکی از روحانیون که نماینده یکی از شهرهای اطراف شیراز بودند؛ بلند شدند و اعلام کردند اینجا مجلس گناه است، یک زن و 70 مرد. این خانم باید برود تا ما در این مجلس بمانیم. خیلی ناراحت کننده بود چراکه آن مرد با این حرف مردان را تحقیر کرد. من به اظهارات آن نماینده پاسخ دادم. گفتم من مطمئن هستم هیچ گونه گناهی نمی کنم، هرکسی فکر می کند گناه می کند مجلس را ترک کند. بسیاری از روحانیون دیگر از جمله آقای مکارم شیرازی با حضور من مخالف بودند اما مثلا آیت الله صدوقی نماینده مردم یزد رفتار بسیار خوبی با من داشتند.•خداوند زن و مرد را برابر آفریده است. از نظر قرآن تمام انسان ها با هم برابر هستند. در قرآن اصل برابری زن و مرد وجود دارد. بعد از خدا نقش آفرینش بر عهده زن است. می گویند زنان ناقص العقل هستند؟ این مزخرفات را از کجا می آورند؟ پس خداوند موجود ناقص العقل آفریده تا تمام انبیا از بطن او به وجود آیند؟•از کجا معلوم این حدیث (جهاد زن خوب، همسرداری کردن اوست) صحیح باشد؟ گوشه خانه نشستن و جزئی از وجود مرد و تمنیات مادی او شدن، جهاد است؟در این صورت زن اصلا وجود خارجی و عینی ندارد و صرفا در خواسته های مرد حل می شود.• نمی توان به زور و با اجبار کسی را باحجاب کرد. من در این باره با امام هم ملاقات کردم و اعتراض کردم. اما نمی توانم جزییات را بگویم.• من در مورد رئیس جمهورشدن زنان، حتی نزد امام رحمت الله علیه رفتم. امام گفت شما خودتان نماینده هستید بگویید چه باید کرد؟»•در جامعه ما بسیاری برای زن ارزشی قائل نیستند پس ناچاریم بر حقوق زنان تاکید خاص داشته باشیم. اگر در جامعه هیچ تبعیضی نباشد نیازی بر اصرار بر حقوق یک گروه خاص نیست ولی تا زمانی که به این شرایط نرسیده ایم باید بر حقوق زنان تاکید کرد.
                