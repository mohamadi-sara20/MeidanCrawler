سه‌شنبه ۱۰ بهمن ۱۳۹۶
-----------------------------------------
سرمقاله
-----------------------------------------
چه کسی مسئول برف روبی است؟
-----------------------------------------

                    همیاری نکردن اکثر شهروندان در برف روبی معابر فرعی، نشان از «بحران مشارکت اجتماعی» در ایران دارد. اگر به این موضوع بحران های آلودگی هوا، مصرف بی رویه آب، مصرف زیاد غذاهای مضر، اعتیاد و موارد دیگر نیز اضافه شود، مشخص می شود شهروندان ایرانی برای «مشارکت های اجتماعی» آموزش داده نشده اند که در ادامه موضوع مشارکت شهروندان را که می توانست یک مشارکت ساده، مفرح و مقدمه ای برای مشارکت های اجتماعی دیگر باشد، بررسی می کنیم. مشارکت participation درگیری ذهنی و عاطفی اشخاص در موقعیت های گروهی است که آنان را برمی انگیزد تا برای رسیدن به اهداف گروهی، یکدیگر را یاری دهند و در مسئولیت کار شریک شوند. این تعریف دارای سه جزء است: 1. درگیرشدن 2. یاری دادن 3. پذیرش مسئولیت. مشارکت خود به دسته های گوناگون سیاسی، اجتماعی، فرهنگی، توسعه و... تقسیم می شود که با عنایت به بارش برف بی نظیر و سنگین در کشور به «مشارکت اجتماعی» پرداخته می شود. 1- مشارکت اجتماعی شهروندان در موضوع «مدیریت برف روبی»: نگاهی کوتاه به وضعیت معابر [پیاده رو و خیابان] در این چند روز برفی نشان از آن دارد که شهروندان هیچ فعالیتی درباره مدیریت معابر فرعی نداشته اند؛ به این مفهوم که پیاده روها غالبا دارای برف و یخ زدگی هستند و خیابان های فرعی نیز از این شرایط خارج نیست. علت چیست؟ بیشتر شهروندان تصور می کنند این وظیفه شهرداری هاست که باید همه معابر را از برف و یخ بزدایند و با ماسه و نمک پاشی همه معابر را از برف پاک کنند.در صورتی که وظیفه شهروندان در این میان چیست؟ کمی به عقب تر و به دهه 50 و 60 برگردیم که در این کشور برف به وفور می بارید. اگر به آن زمان برگردیم، ملاحظه می کنیم که وقتی برف می آمد، فردای آن روز همه شهروندان از خانه برای مدیریت معابر خارج می شدند و با تمام امکانات برف ها را در باغچه ها یا مکان هایی که مزاحمت برای دیگر همسایگان ایجاد نمی کرد، می ریختند و هیچ کس منتظر شهرداری و ماموران شهرداری برای پاک کردن معابر فرعی نمی ماند. امروز مشاهده می شود عده کمی از شهروندان جلوی منزل خود را برف روبی کرده اند و مابقی شهروندان یا اصلا دست نزده اند یا برف های جلوی منزل یا خودروی خود را به وسط خیابان ریخته اند! و شرایط عبور و مرور را با مشکل مواجه کرده اند. در این راستا حتی دستگاه های دولتی و شرکت های دولتی نیز که تعداد زیادی «پرسنل خدمات» دارند، مدیران دستور برف روبی جلوی شرکت را نداده اند! اگر در خیابان قدم بزنید، ملاحظه می کنید که جلوی بانک ها، ادارات، دانشگاه ها، فروشگاه های دولتی و... که همگی دارای پرسنل خدمات هستند، باز هم برف مانند خانه ای متروکه است که کسی در آن زندگی نمی کند و باید انتظار بکشند که شهرداری برای برف روبی بیاید! چرا برف روبی معابر فرعی از شمول «مشارکت اجتماعی» خارج شده است؟ 2- رسانه ها و مشارکت اجتماعی: رسانه های همگانی در همه انواع مشارکت ها نقش اساسی دارند و از عهده هیچ سازمان دیگری بر نمی آید که به تشریح آن با موضوع «مشارکت اجتماعی در برف روبی» می پردازیم. اولین نقش رسانه ها، باید موضوع مد نظر و دارای اهمیت را برای شهروندان برجسته کنند و اهمیت و ضرورت آن را برای آنها آشکار کنند و «اعتبار اجتماعی رسانه» را به آن ببخشند. به عبارت دیگر به علت اینکه سوژه های مشارکت در اجتماعات به وفور دیده می شوند؛ بنابراین احتمال اینکه تفکر عموم حول یک موضوع ایجاد شود، کم خواهد بود. رسانه ها با واردشدن به عرصه و نشان دادن اولویت ها می توانند افکار شهروندان را درباره مهم ترین موضوعات حساس کنند؛ به این ترتیب اتفاق آرا بین شهروندان درباره موضوع مشارکت به وجود می آید. درباره برف روبی، عده ای برف روبی را دور از شان و کسوت خود می پندارند و تصور می کنند که اگر آنها بیل یا پارویی دست بگیرند و معابر را تمیز کنند، شهروندان دیگر به آنها با دیده حقارت نگاه خواهند کرد [هرچند برخی شهروندان ناآگاه نیز این دید را به فعالان اجتماعی دارند] در صورتی که اگر رسانه ها «اعتبار اجتماعی» به موضوع ببخشند، دیگر هیچ شهروندی این طور احساسی را نخواهد داشت. دیگر اینکه برخی رسانه ها برای رسانه های دیگر «رسانه نخبه» محسوب می شوند و توان هدایت دیگر رسانه ها را در مدیریت های بحران [نه بحران آفرینی] دارند. باید عنایت داشت که رسانه های شبکه های اجتماعی مجازی به علت اینکه مدیریت فردی دارند، فقط توان بازنشر و بازنمایی مطالب دیگران را دارند؛ بنابراین در زمان های بحران، فقط باعث تشدید بحران ها می شوند؛ چراکه از هر گوشه و کناری، مطلبی هیجانی و نادر را بازنشر داده که این عمل در فرایند «مدیریت بحران و رسانه» قرار نمی گیرد؛ بنابراین رسانه ای بزرگ مانند سازمان صداوسیما می تواند با توجه به کادر تخصصی و فراگیربودن، مدیریت بحران را انجام و بازنشر آن را برعهده رسانه های اجتماعی قرار دهد. دومین موضوع نحوه مشارکت در امور است. مشارکت موضوعی نیست که شهروندان بتوانند بدون هماهنگی در آن شرکت کنند؛ بلکه باید بین شهروندان و برنامه ریزان ذی ربط ارتباط برقرار شود. رسانه ها در پیوند و برقراری ارتباط بین شهروندان و دستگاه های ذی ربط، بهترین وسیله و ابزار هستند و تقریبا جایگزینی برای آنها وجود ندارد؛ بنابراین زمانی که رسانه ها از شهروندان تقاضا می کنند که در زمان بارش برف از مسافرت های غیرضروری پرهیز کنند، باید این غیرضروری بودن را برای شهروندان ملموس و مصداقی کنند. سومین موضوع آموزش مشارکت است. آموزش مشارکت از موضوع هایی است که در کشورهای در حال توسعه کمتر به آن پرداخته می شود. باید توجه داشت به علت قدمت نداشتن مشارکت مدرن در کشورهای در حال توسعه، آموزش شهروندان درباره مولفه های مشارکت، فواید و معایب آن، نحوه تعامل با دیگر شهروندان، نحوه هماهنگی با سازمان های مربوطه و حرکت یکسان و مکمل برای رسیدن به هدف از مواردی است که باید رسانه ها در آموزش خود به آن توجه لازم را داشته و بدون این آموزش ها، مشارکت تداوم نخواهد داشت. اگر به برف روبی شهروندان توجه شود، بیشتر کسانی که اقدام به برف روبی کرده اند، برف ها را در فضاهایی تجمیع کرده اند که خود مشکل بعدی برای دیگر شهروندان به همراه دارد؛ در صورتی که رسانه ها باید آموزش دهند شهروندان برف ها را تا حد امکان درون باغچه ها بریزند تا هم برای گیاهان مفید باشد و هم معضل جدیدی ایجاد نکند. آسیب شناسی «مشارکت برف روبی» در رسانه صداوسیما نیز مهم است. عادت به طلبکاری به جای اقدامات ایجابی، بزرگ ترین آفت رسانه ها و به ویژه سازمان صداوسیماست. به این مفهوم که سازمان صداوسیما به عنوان رسانه انحصاری رادیو و تلویزیون، وظایفی ایجابی بر عهده دارد که فقط از عهده رادیو و تلویزیون ها برمی آید که نمونه آن، «جلب مشارکت اجتماعی» در زمان مدیریت بحران هاست. اگر برنامه های صداوسیما با رویکرد بسیج شهروندان برای برف روبی معابر فرعی پخش می شد، در همان روز اول خیلی از معابر از برف زدوده می شد و با تصویرسازی و آموزش بصری، شهروندان می توانستند لحظات خوب، مفید و درعین حال شادی را برای خود ایجاد کنند که در این بین، یک مسابقه آدم برفی نیز می توانست سطح مشارکت را به حداکثر ممکن برساند.
                