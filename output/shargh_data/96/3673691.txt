دو‌شنبه ۲۰ آذر ۱۳۹۶
-----------------------------------------
حرف اول
-----------------------------------------
به بیت المقدس نهادند روی
-----------------------------------------

                    در دهه های پیش کسانی مانند مرحوم پدرم که به زیارت خانه خدا مشرف می شدند، زیارت سه مکان دیگر را هم از دست نمی دادند؛ یکی عتبات عالیات در عراق و دیگری زیارت حضرت زینب در شام و بالاخره زیارت مسجدالاقصی در بیت المقدس. البته این دوره زیارتی به ویژه برای ایرانیان به زیارت بارگاه حضرت رضا(ع) در مشهد ختم می شد که دست کم این آخری معمولا به شکل خانوادگی برگزار می شد. سبب زیارت بیت المقدس این بود که این شهر قبله اول مسلمانان بود و در روایات و تفاسیر آمده است که در معراج، خداوند پیامبر را از مسجدالحرام به مسجدالاقصی سیر داده است. کسانی که با تاریخ و تمدن اسلامی آشنا هستند، بی گمان نسبت به این موضوع دقت کرده اند که در فضائل و مناقب کمتر شهری در جهان اسلام به اندازه بیت المقدس نوشته شده است.برخی از تفاسیر نشانی از جای پای پیامبر را بر سنگی در کنار مسجدالاقصی یادآور شده اند. نکته قابل توجه در این مجموعه آثار این است که در آنها فقط بر فضائل اسلامی تاکید نمی شد بلکه قسمت عمده ای از آنها مشتمل بر میراث ابراهیمی بیت المقدس بود؛ مانند کتاب فضائل القدس مورخ معروف ابن جوزی در قرن هشتم که مکرر به آن استناد می شود. اولین قدمی که رژیم غاصب کنونی سرزمین فلسطین برداشت، از بین بردن و نادیده گرفتن میراث ابراهیمی این سرزمین و جعل تاریخ و میراث جدید بود. از سال 1967 میلادی که بیت المقدس جزء سرزمین های اشغالی شد، پیروان سایر ادیان ابراهیمی از این واهمه داشتند و دارند که میراث ادیان این شهر...از بناها و دیگر یادگاری ها از بین برود و به همین منظور کسانی از پژوهشگران کوشیدند تا حد ممکن میراث باستانی این شهر را ثبت و ضبط کنند. یکی از مهم ترین آنها کتابی است به نام کنوزالقدس که از سوی گروهی از محققان عرب نوشته شده و مشتمل است بر معرفی بناها، دیرها، کلیساها، مساجد، خانقاه ها و حتی سقاخانه های قدس با عکس و نقشه های قدیم و جدید. این کتاب سال ها پیش که در انتشارات امیرکبیر بودم، به قلم خانم دکتر صدیقه وسمقی با عنوان گنجینه های قدس به فارسی ترجمه شد. شاید از همه گسترده تر و عمیق تر، اثری است با نام دانشنامه یهود، یهودیت و صهیونیسم از نویسنده و محقق مصری، عبدالوهاب المسیری که به فارسی برگردانده شده است. از نکات برجسته این کتاب فاصله ای است که بین یهودیت و صهیونیسم قائل است. یاد جمله هارون یشایایی می افتم که در تهران گردی به مناسبت فوت رهبر یهودیان ایران، «خاخام یوسف همدانی کهن»، سری به کنیسه باغ صبا زدیم و در آنجا گفت؛ بعد از جنگ جهانی دوم در قلمرو تمامی کشورهای اسلامی، تحولاتی به صورت کودتا یا انقلاب پیش آمد؛ در قدم نخست بدرفتاری و اخراج یهودیان در دستور کار قرار گرفت، جز در ایران.در تمام این تحولات، جوامع یهودی منقرض شدند. در ایران با وجود اینکه انقلاب شکل دینی و اسلامی داشت و معارضه بین جریان صهیونیست ها و ایران شدید بود، جامعه یهودی ایران هرچند به تعداد کمتر، بر جا ماند و با داشتن مدارس اختصاصی و 20 کنیسه فعال در تهران و یک نماینده در مجلس شورای اسلامی همچنان به موجودیت خودش ادامه می دهد. به هرحال در ایران همین گروه دینی را کلیمی و در نسبت با حضرت موسی کلیم الله می دانیم. هستند یهودی های بسیاری که با سلطه جویی صهیونیست ها مخالفت دارند. نکته دیگر این دانشنامه این است که تاریخ سازی صهیونیسم را به خوبی نشان می دهد. مانند افسانه هایی که به یک دیوار قدیمی در شرق بیت المقدس نسبت می دهند و آن را باقیمانده بنایی از روزگار حضرت سلیمان می دانند و مسلمان ها به آن می گویند الهیکل المزعوم (دیوار پنداشته).سال ها پیش در یک مرکز علمی کشور تصمیم گرفته شد برای فلسطین دانشنامه ای تهیه شود و کار بسیار پیش رفته بود، اما بر اثر هشدارهایی متوقف شد و حتی شنیدیم که مرحوم آیت الله هاشمی رفسنجانی گفته بود؛ صهیونیست ها حتی در برابر کارهای فرهنگی یا می کشند یا آبرو می برند. ایشان هم با ترجمه کتاب اکرم زعیتر «فلسطین یا کارنامه سیاه استعمار» در سال های پیش از انقلاب هزینه های زیادی داده بود. حتی عزت الله سحابی هم خاطراتی در تایید چنین دیدگاهی درباره کتاب روژه گارودی داشت و شاهد مثالی از نویسندگان نشریه ایران فردا ارائه می داد که امیدواریم در جایی ثبت شده باشد.یاد مقاله بسیار تاثیرگذار «من از تکرار تاریخ می ترسم» مرحوم استاد عبدالرحمان فرامرزی، سردبیر کیهان پیش از انقلاب، می افتم که در صدها هزار نسخه تکثیر شد. او درباره زیاده خواهی اسرائیل پس از مصاحبه با شاه که گفته بود؛ ما اسرائیل را دوفاکتو به رسمیت می شناسیم، نوشته بود من تعجب می کنم چرا دولتمردان اسرائیل شیراز و فارس را ادعا نمی کنند، زیرا حافظ در اشعار خود مکرر به آنجا ملک سلیمان گفته است و چه دلیلی بهتر از این. باری محققان صهیونیسم، تاریخ و اساطیر و علم را به هم می آمیزند تا به نتیجه دلخواه خویش برسند و اگر کسی حتی با رویکرد علمی آنها را نپذیرد، با روش های ناجوانمردانه با او مقابله می کنند. در روایات ملی ایران که ماخذ فردوسی است از بیت المقدس به عنوان جایی نام برده شده که فریدون در آن با ضحاک جنگید و او را در بند و در کوه دماوند زندانی کرد: به خشکی رسیدند سر کینه جوی / به بیت المقدس نهادند روی
                