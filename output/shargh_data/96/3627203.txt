چهار‌شنبه ۲۲‌شهریور ۱۳۹۶
-----------------------------------------
type_unknown
-----------------------------------------
تقدیر از مسافران «ونیز»
-----------------------------------------

                    گروه هنر: نوزدهمین جشن سینمای ایران، شب پاسداشت مسافران ونیز بود؛ در کنار اهدای تندیس به برگزیدگان رشته های مختلف، نام دو نفر هم بارها بر زبان آمد: نوید محمدزاده که برای بازی در فیلم «بدون تاریخ، بدون امضا» جایزه بهترین بازیگر مرد بخش «افق ها»ی جشنواره ونیز را برد و وحید جلیلوند، کارگردان این فیلم که جایزه بهترین کارگردانی این بخش را به دست آورد. تقریبا بیشتر کسانی که برای اهدای جایزه یا دریافت آن روی سن آمدند، یادآوری موفقیت جلیلوند و محمدزاده را فراموش نکردند. هرچند اگر بی اعتنایی نوزدهمین جشن سینمای ایران به فیلم های سینمای هنروتجربه اتفاق نمی افتاد، حق مطلب به همه سینمایی ها به خوبی در این جشن ادا می شد. این جشن شامگاه بیست ویکم شهریور هم زمان با روز ملی سینما با یک ساعت تاخیر با حضور اهالی سینما و رئیس سازمان سینمایی در باشگاه فرهنگی- ورزشی پیام برگزار شد. در کنار چهارهزارنفری که خود را به باشگاه پیام رسانده بودند، 300 هزار نفر هم از طریق سامانه TV net تماشاگر این مراسم به صورت زنده بودند. این جشن با صحبت های دبیر و هیئت مدیره و پخش کلیپی در تقدیر از موفقیت نوید محمدزاده و وحید جلیلوند در جشنواره ونیز آغاز شد. احسان کرمی، مجری مراسم که با تاخیر رسیده بود، ضمن پوزش بابت تاخیر در اجرای جشن، از وحید جلیلوند دعوت کرد روی سن بیاید. جلیلوند در سخنانی گفت: «ممنونم از لطف همه رفقا، اهالی و بزرگ ترهای سینما. این جایزه متعلق به من نیست و متعلق به همه بچه های «بدون تاریخ، بدون امضا» است؛ به ویژه علی برادرم که خدا می داند چه زجری کشید. این جایزه متعلق به همه بزرگ ترهاست. خدا رحمت کند عباس کیارستمی را که زمان دریافت جایزه، نمی توانست از فرودگاه راحت بیاید بیرون. از اصغر فرهادی عزیز، سهراب شهیدثالث، رخشان بنی اعتماد و همه بزرگان یاد می کنم که این جوایز متعلق به آنهاست». در شب اهدای تندیس های جشن خانه سینما، تندیس بهترین فیلم به اصغر فرهادی برای فیلم «فروشنده» تعلق گرفت. هارون یشایایی، رخشان بنی اعتماد و فرشته طائرپور این جایزه را به هایده صفی یاری به نمایندگی از فرهادی اهدا کردند. طائرپور در سخنانی گفت: «دلم می خواهد به یک موضوع اشاره کنم. بخشی از صندلی ها خالی است، فکر کنم باید گفته شود کارت های این مراسم، شب قبل چاپ شد و این مکان خیلی دیر قطعی شد. همه آنهایی که اهل برگزاری چنین مراسم هایی هستند می دانند چقدر دشوار است این هماهنگی». همچنین اصغر فرهادی در پیامی ویدئویی از مدیران و داوران این جشن تشکر کرد و گفت: «بین همه جشنواره ها که فیلم فروشنده در آنها شرکت کرد، بیشترین جایزه را از جشن سینما گرفته ام. آرزو می کنم این رهاورد بیشتر باعث نزدیکی و همدلی اهالی سینما شود».برنده تندیس بهترین کارگردانی نوزدهمین جشن سینمای ایران هم کسی نبود جز اصغر فرهادی که مریم نراقی به نمایندگی از فرهادی جایزه را گرفت. تندیس بهترین فیلم نامه هم به اصغر فرهادی برای فیلم «فروشنده» تعلق گرفت که به دلیل غیبت فرهادی، بابک کریمی این تندیس را دریافت کرد. تندیس بهترین بازیگر نقش اول مرد با حضور فاطمه معتمدآریا و ایرج تهماسب به شهاب حسینی تعلق گرفت که در غیاب حسینی، بابک کریمی این جایزه را دریافت کرد. تندیس بهترین بازیگر زن را هم لیلا حاتمی برای فیلم «رگ خواب» به خانه برد. جایزه را ساره بیات، نوید محمدزاده و حمید نعمت الله به حاتمی اهدا کردند. تندیس بهترین بازیگر مکمل زن، به پانته آ پناهی ها برای فیلم «لاک قرمز» اهدا شد که در غیبت او، شبنم مقدمی تندیس را دریافت کرد. تندیس بهترین بازیگر مکمل مرد، در دستان فرید سجادی حسینی برای فیلم «فروشنده» جای گرفت. تندیس بهترین موسیقی نوزدهمین جشن سینمای ایران، به کارن همایونفر برای فیلم «اروند» اهدا شد. همایونفر در صحبتی کوتاه با اشاره به پیروزی تیم پرسپولیس مقابل الاهلی عربستان، گفت: «اینجا زمین فوتبال است و من حس رونالدو را گرفتم. تبریک به وحید جلیلوند و جایزه هایی که اصغر فرهادی در آینده می گیرد». در ادامه این جشن، هایده صفی یاری با دعوت مجری، روی سن آمد و تندیس بهترین تدوین را برای فیلم «فروشنده» دریافت کرد. تندیس بهترین فیلم برداری به فرشاد محمدی برای فیلم «رگ خواب» تعلق گرفت. تندیس بهترین صداگذاری، به بهمن اردلان برای فیلم «رگ خواب» رسید و تندیس بهترین صدابرداری به بابک اردلان برای فیلم «رگ خواب» اهدا شد.تندیس بهترین طراحی صحنه را کیوان مقدم برای فیلم «فروشنده» دریافت کرد. تندیس بهترین طراح لباس، به عباس بلوندی برای فیلم «یتیم خانه ایران» رسید. تندیس بهترین چهره پردازی، اهدا شد به عبدالله اسکندری و مهرداد میرکیانی برای فیلم «لانتوری». تندیس بهترین جلوه های بصری هم به سینا قویدل برای فیلم «رگ خواب» اهدا شد.تندیس بهترین فیلم کوتاه داستانی این جشن، به بهرام و بهمن ارگ برای فیلم «حیوان» اهدا شد. تندیس بهترین کارگردانی مستند، به مهدی قنواتی برای فیلم «همجا» اهدا شد که قنواتی جایزه اش را به امیر نادری تقدیم کرد و او را «امیر سینمای ایران» خواند. جایزه دیگر بهترین فیلم مستند هم به محسن استادعلی برای فیلم «زنانگی» اهدا شد. تندیس بهترین جلوه های ویژه میدانی را هم ایمان کرمیان برای فیلم ویلایی ها دریافت کرد.
                