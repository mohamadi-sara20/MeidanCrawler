پنج‌شنبه ۲۸ اردیبهشت ۱۳۹۶
-----------------------------------------
type_unknown
-----------------------------------------
ایران ای سرای امید
-----------------------------------------

                    شرق: ماراتن نفس گیر رقابت های انتخابات ریاست جمهوری، فردا با حضور مردم پای صندوق رای به خط پایان می رسد. روز جمعه رئیس دولت دوازدهم با رای مردم انتخاب می شود و منتخب اکثریت- هرکس که باشد- رئیس جمهوری همه مردم ایران است. او باید ضمن پیگیری مطالبات اکثریت، حقوق اقلیت را نیز رعایت کرده و تمام توان خویش را صرف اعتلای ایران کند. یک روز مانده به انتخابات و در زمانی که فرصت هرگونه تبلیغات برای انتخابات ریاست جمهوری به پایان رسیده است، همه توجهات به دعوت مردم پای صندوق های رای معطوف شد. بسیاری از فعالان سیاسی، چهره های فرهنگی و اجتماعی و علما و مراجع مردم را به حضور حداکثری در انتخابات دعوت کرده اند. در این میان چهره هایی از جمله علی اکبر ولایتی، محمدجواد ظریف و علی شمخانی، دبیر شورای عالی امنیت ملی، دیده می شود.علی اکبر ولایتی، رئیس مرکز تحقیقات استراتژیک مجمع تشخیص مصلحت نظام، با دعوت از مردم ایران برای حضور پای صندوق های رای، انتخابات را تامین کننده عزت، عظمت، امنیت و استقلال کشور دانسته و گفته است: «انتخابات، نماد مشارکت مردم برای تصمیم گیری در تمام شئون اداره کشور است. یقین دارم که بار دیگر این حضور، عاملی برای وحدت و انسجام در جهت توسعه و پیشرفت روزافزون ایران اسلامی خواهد بود».زهرا مصطفوی، دختر امام خمینی (ره)، هم با صدور بیانیه ای مردم را به شرکت در انتخابات دعوت کرد. در این بیانیه آمده است: «ملت بزرگوار و آزاده ایران، قریب چهار دهه از زمانی می گذرد که بنیان گذار انقلاب اسلامی، با این فتوا که «میزان، رای ملت است» نقشه راه دموکراسی دینی را برای آیندگان به یادگار گذاشت. انتخابات، قلب مردم سالاری و جمهوری اسلامی بر پایه آن استوار است. امروز، در آستانه انتخاباتی دیگر قرار داریم که همانند گذشته مشارکت پرشور و انتخاب آگاهانه ما را می طلبد.»علی شمخانی، نماینده مقام معظم رهبری و دبیر شورای عالی امنیت ملی، هم با صدور پیامی با اشاره به نقش و اهمیت مشارکت مردمی در تقویت امنیت کشور گفته است: «مشارکت مردم در عرصه مناسبات خارجی نیز موجب افزایش اقتدار سیاسی، امنیتی، دفاعی و پشتوانه اصلی استیفای حقوق ملی در عرصه بین المللی می شود». او از عموم مردم ایران درخواست کرده که با لبیک به پیام رهبر فرزانه انقلاب اسلامی مانند همیشه با حضوری حماسی در انتخابات ریاست جمهوری و شورای اسلامی شهر و روستا شرکت کرده و پشتیبانی قاطع خود را از نظام اسلامی و ایران سرافراز به رخ جهانیان بکشند.شهیندخت مولاوردی، معاون رئیس جمهور در امور زنان و خانواده، هم گفته است: «اگر زنان خواهان استیفای حقوق شرعی و قانونی خود و به نتیجه رسیدن تلاش های انجام شده برای ارتقای جایگاهشان هستند، باید در انتخابات شرکت کنند؛ چرا که این اهداف به طور قطع با مشارکت اندک محقق نمی شود. مشارکت حداقلی به طور قطع نمی تواند ما را در تحقق اهدافی که مدنظرمان است، یاری دهد؛ بنابراین ما باید در انتخابات مشارکت و از این طریق وضعیت مطلوب مدنظر خود را دنبال کنیم و میدان را خالی نکنیم؛ چرا که این کار موجب به وجودآمدن وضعیتی می شود که مطلوب ما نیست».اسحاق جهانگیری، معاون اول رئیس جمهوری، نیز روز گذشته در دیدار با آیت الله زین العابدین قربانی، نماینده ولی فقیه در استان گیلان و امام جمعه رشت، با تاکید بر لزوم تمکین همگان به رای ارزشمند ملت گفت: «از فردای برگزاری انتخابات، همه باید برای توسعه ایران اسلامی همت کنند. هر بداخلاقی ای که بود، گذشت و روز بعد از انتخابات، همه باید در کنار هم برای آبادانی کشور کار کنیم. اسحاق جهانگیری با بیان اینکه انتخابات سرشار از شور است، افزود: اینکه مردم احساس می کنند می توانند برای آینده کشور تصمیم بگیرند، امر بسیار پسندیده و مهمی است. روزهای آخر انتخابات، روزهای پرشوری است؛ اما مهم آن است که مسائل کنترل و حد و حدودها رعایت شود.»محمدجواد ظریف، وزیر خارجه ایران، هم با دعوت از مردم برای حضور در پای صندوق های رای گفت: «همه مردم باید شرکت کنند؛ رای تک تک مردم ما در آینده شان تاثیر دارد. هیچ کس نمی تواند آینده اش را به دیگران واگذار کند. همه ما باید در انتخابات شرکت کنیم، چه ایرانیان عزیز که در داخل ایران هستند، چه هم وطنان خارج از کشور. ما در وزارت خارجه همه تلاشمان را کردیم که زمینه حضور و مشارکت موثر هم وطنان خارج از کشور را فراهم کنیم. همه باید بدانند هر ایرانی یک نقش بی بدیل دارد، در اینکه این کشور در آینده به چه سمتی برود. اطمینان دارم که همه ایرانی ها پای صندوق رای می آیند و به یک آینده درخشان برای کشور و برای فرزندانشان رای خواهند داد. ثبات و آرامش در ایران واقعی است؛ به خاطر اینکه امنیت و ثبات و اقتصاد ایران متکی به مردم است. این حضور مردم همه چیز ما را تعیین می کند».معصومه ابتکار، رئیس سازمان محیط زیست، هم گفته است: «با توجه به حضور مردم در عرصه پیش بینی می شود انتخابات با آرامش پیش برود و مردم حضوری پر شور پای صندوق های رای داشته باشند». مصطفی معین، وزیر سابق علوم، هم گفت: «من به جوانانی که در 29 اردیبهشت اولین رای خود را به صندوق های رای می اندازند، تبریک می گویم و امیدوارم اولین رای آنها سرنوشت درستی را رقم بزند.انتخابات نقطه عطف تاریخی برای ماست و باید در این انتخابات حضوری با شکوه داشته باشیم. خدای بزرگ سرنوشت هر جامعه را در گرو سرنوشت خود قرار داده است».دیروز جامعه مدرسین حوزه علمیه قم هم با صدور اطلاعیه ای از مردم برای شرکت پرشور در انتخابات 29 اردیبهشت 1396 دعوت کرد. در متن این اطلاعیه آمده است: «با حضور میلیونی خود در پای صندوق های رای، پرچم قدرت و عظمت ایران را به اهتزاز در خواهید آورد و عزت و اقتدار ایران اسلامی به مهر تایید شما امت انقلابی مزین خواهد شد...اکنون تکلیف شرعی و مسئولیت الهی برای ملت انقلابی، حضور گسترده در این عرصه سرنوشت ساز است. امید است عزت و سربلندی ایران اسلامی ثمره این مجاهدت خالصانه مردم ایران باشد و حضور پرشور در انتخابات به عنوان عمل صالح مورد رضایت درگاه الهی قرار گیرد». آیت الله ناصر مکارم شیرازی، از مراجع تقلید، هم درباره انتخابات گفت: «رای سفید سطح حضور مردم در انتخابات را پایین می آورد و کار درستی نیست و آن کسی را که اصلح است، باید انتخاب کرد. این استاد حوزه علمیه قم گفت: قرائن نشان می دهد، تنور انتخابات داغ شده و مردم حضور جدی در پای صندوق های رای خواهند داشت و این جای خوشحالی است که جوانان پای صندوق های رای با شور و نشاط حضور پیدا می کنند». او با بیان اینکه شور خوبی در بین مردم ایجاد شده است، گفت: «باید مراقب بود و یقین داشته باشید دشمن دلش می خواهد آسیبی به انتخابات بزند و درگیری در میان طرفداران کاندیداها ایجاد کند، با هوشیاری و درایت نقشه دشمنان را نقش برآب کنید تا انتخابات در نهایت آرامش برگزار شود».آیت الله اعرافی، مدیر حوزه های علمیه، هم با صدور پیامی مردم ایران را به حضور باشکوه در انتخابات پیش رو دعوت کرد و گفت: «این حضور پرشور در تحکیم ارکان نظام اسلامی و مایوس نمودن دشمنان و در مسیر پیشرفت کشور و حل مشکلات مردم تاثیر بسزایی دارد. به یاری خداوند متعال در روز جمعه برای خلق حماسه ای دیگر، حضوری شکوهمند و آگاهانه پای صندوق های رای خواهند داشت و عزم و قدرت ملت ایران را به نمایش می گذارند، روشن است رمز پیروزی انقلاب، سرافرازی نظام اسلامی و پیشرفت کشور، اتحاد و همدلی و حضور جدی مردم در صحنه و ولایت مداری آنها است و حوزه های علمیه نیز در کنار مردم شریف و جوانان رشید بر عزم خویش در همراهی مردم و شرکت در انتخابات استوار خواهد بود».
                