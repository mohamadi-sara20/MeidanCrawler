شنبه ۷ بهمن ۱۳۹۶
-----------------------------------------
یادداشت
-----------------------------------------
فرصت از دست رفته ایران در داووس
-----------------------------------------

                    چهل وهشتمین اجلاس سالانه مجمع جهانی اقتصاد با همه حواشی سیاسی و اقتصادی آن روز جمعه در دهکده جهانی داووس سوئیس به کار خود پایان داد. اگرچه اجلاس امسال داووس تا حد زیادی تحت تاثیر بارش سنگین برف و حضور ترامپ حاشیه ساز قرار داشت اما این دو پدیده طبیعی و سیاسی نتوانستند روند کاری و نهادینه شده اجلاس را از مسیر اصلی خارج کنند. مدیران بنگاه های اقتصادی، فعالان و صاحب نظران اقتصادی در حاشیه مهم تر از متن اجلاس، بی توجه به مانور سیاست مداران و فعالان سیاسی در نشست های رسمی، مذاکرات و رایزنی های روتین و مهم خود را انجام دادند و به احتمال زیاد اجلاس را با دست پر ترک کردند. اجلاس امسال نیز با همه حواشی و دستاوردهای آن برای اقتصاد جهانی به پایان رسید اما یک سوال در اذهان ایرانیان بی پاسخ باقی ماند؛ اینکه جایگاه ایران در این اجلاس کجا بود و اصولا چرا ایران در این نشست مهم بین المللی سال حضور نداشت و چرا این غیبت برای چندمین سال پیاپی ادامه پیدا کرد؟ غیبتی که در دولت های نهم و دهم با توجه به رویکرد سیاست خارجی آن چندان تعجب آور نبود اما تداوم و تکرار آن در دولت های یازدهم و دوازدهم با تعجب و نگرانی همراه است. اجلاس سالانه مجمع جهانی اقتصاد، سال هاست به محلی برای رایزنی و تعامل سیاست مداران و فعالان اقتصادی به صورت توامان برای بررسی معضلات و چالش های سیاسی روز و همچنین مذاکرات اقتصادی، تجاری و سرمایه گذاری میان مقامات رسمی، مدیران شرکت ها و بنگاه های اقتصادی تبدیل شده است. در خلال این اجلاس چهار روزه زمینه همکاری و انعقاد ده ها قرارداد اقتصادی به ارزش ده ها میلیارد دلار فراهم می شود. همکاری هایی که ممکن است زمینه آن در شرایط عادی فراهم نشود. در کل گفت وگو و عده سیاسیون و اقتصادیون در این اجلاس چهارروزه، فرصتی برای طرح بسیاری از مباحث و چالش های سیاسی و اقتصادی در فضایی غیررسمی و به دور از پروتکل ها و چارچوب های رسمی و دست و پاگیر است؛ فرصتی که شاید امکان طرح و گفت وگو درباره آن در فضای رسمی وجود ندارد. شاید عنوان شود که مصالحی وجود داشت که بر اساس آن دولت و نهادهای تصمیم گیر مصلحت را در این دیدند که به صورت رسمی در این اجلاس حضور نداشته باشند. در این صورت این سوال مطرح می شود که چرا باید شرایط حاکم بر مناسبات بین المللی ایران به گونه ای پیش برود که مصلحت در حضورنداشتن در یکی از مهم ترین و بزرگ ترین رویدادهای بین المللی سال باشد. به راستی دستگاه سیاست خارجی ایران چه اقداماتی را در سال های اخیر برای بهبود مناسبات بین المللی و فراهم کردن زمینه حضور در نشست ها و رویدادهای مهمی مانند مجمع جهانی اقتصاد انجام داده است؟رویدادی که در نیمه دوم دهه 70 و نیمه اول دهه 80، ایران در بالاترین سطح یعنی مقام ریاست جمهوری، در آن حضوری فعال و موثر داشت اما از نیمه دهه 80 تاکنون با بی تفاوتی و بی توجهی روبه رو بوده و حضور ایران در این رویداد مهم، حداقلی و ضعیف است. سوال تامل برانگیز دیگری که در این زمینه مطرح می شود، این است که آیا مصلحتی بالاتر از این در شرایط کنونی وجود دارد که ایران با حضور موثر و فعال در مجامع بین المللی زمینه رفع محدودیت ها و محصوریت های رسمی و غیررسمی را از سر اقتصاد ایران فراهم کند؟ آیا حضور موثر و فعال ایران در اجلاس اخیر داووس نمی توانست اولین تجربه ساختار جدید وزارت امورخارجه باشد که اخیرا با هدف تقویت رویکرد اقتصادی در مناسبات خارجی ایجاد شده است؟ اگر بپذیریم که امروزه کارکرد دیپلماسی عمومی در مقایسه با دیپلماسی رسمی و سنتی بیشتر و موثرتر است و در شرایط حاضر راه مقابله با فشارهای سیاسی خارجی علیه ایران از مسیر دیپلماسی عمومی می گذرد، نشست هایی از نوع داووس چه جایگاهی در دیپلماسی عمومی و راهبردهای سیاست خارجی ایران دارد؟ در اجلاس داووس نه تنها دستگاه دیپلماسی باوجود اعلام قبلی در این اجلاس حضور نیافت بلکه نشانی از حضور نمایندگان، مدیران، فعالان اقتصادی و تجاری دولتی و خصوصی نیز دیده نشد. ایران می توانست با حضوری فعال در این اجلاس، آن هم در بالاترین سطح سیاسی همراه با جمعی از مدیران شرکت ها و فعالان اقتصادی کشور، به صورت هماهنگ در فضای رسمی و حاشیه ای اجلاس همه تلاش خود را برای تغییر نگرش ها نسبت به ایران، معرفی ظرفیت های اقتصادی کشور و جلب اعتماد سیاست مداران و مدیران بنگاه های اقتصادی انجام دهد. غیبت ایران در این اجلاس علاوه بر اینکه موجب از دست رفتن فرصت برای رفع محدودیت های اقتصادی و تجاری همکاری با اقتصاد جهانی شد، در عین حال فضا را برای رقبا و مخالفان ایران در دو جبهه سیاسی و اقتصادی فراهم کرد. رقبای منطقه ای ایران به ویژه با استفاده از نبود ایران همه تلاش خود را برای تخریب ایران و برجام به کار بردند. ایران با حضور موثر خود نه تنها می توانست این فضای ضدایرانی را بشکند بلکه در رویکردی ابتکاری، در جهت تلطیف فضای عمومی نسبت به ایران حرکت کند.
                