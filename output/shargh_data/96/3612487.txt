شنبه ۲۸ مرداد ۱۳۹۶
-----------------------------------------
حرف اول
-----------------------------------------
درست در بزنگاه حادثه
-----------------------------------------

                    قهرمان برای جلوه گری و قهرمان شدن - علاوه بر جوهر و توانایی ذاتی - محتاج زمان و مکان مناسب است. فرقی نمی کند که نقش او در صحنه تاریخ، حماسی است یا تراژیک. مهم این است که درست در بزنگاه حادثه، آن هنگام که نفس تماشاگران در سینه حبس شده و چنان به صحنه چشم دوخته اند که حتی به اندازه پلک برهم زدنی از رخداد دل نمی کنند، به میدان بیاید. اگر چنین بخت یار باشد، دیگر مهم نیست آن گاه که پرده فرو می افتد، دشمن بر سینه او نشسته و پهلویش را دریده باشد یا او بر خصم چیره شده و فریاد سرخوشانه پیروزی سر داده باشد. اینجا، اشک و هلهله شادی تماشاگران، به یک اندازه قیمتی و کیمیاست؛ آنها که صحنه را با چشم خویشتن دیده اند، هریک گوشه ای از خویشتن را در او سراغ خواهند گرفت و می یابند. این تکه های کوچک در روان جمعی آنان به هم پیوند می خورد و جاودان می شود. آن گاه حاضران، برای غایبان و آیندگان، حکایت می کنند و اسطوره برساخته شده، سینه به سینه، دم به دم و سال به سال فربه تر می شود. چه بسیار قهرمان که نه در بزنگاه حادثه، که در لحظه ای نابهنگام به صحنه آمده و مثل کبریت افروخته، کوتاه زمانی شعله کشیده؛ اما «چراغش به پفی» مرده و ظلمت به جانش در نشسته و به فراموش خانه تاریخ تبعید شده است.نخست وزیر ما می توانست فقط یکی از معدود رجال خوش نام و پاکدست قجری بماند و اندک جایی در کتاب ها و پژوهش های تاریخی به خود اختصاص دهد به عنوان استثنائی که اتفاقا قاعده را تایید می کند. چنان اما بخت یار بود که از تبعید و نخبه کشی رضاشاهی جان به در برد و سالخوردگی را تجربه کرد. حس انزواطلبی و بی اعتمادی اش به بیگانه، در لحظه تاریخی که او به صحنه آمد، حکم کیمیا داشت. 50 سال پیش چنین نبود و 50 سال بعد نیز چنان نماند. کمتر کسی دوست دارد به یاد بیاورد که نخست وزیر تحصیل کرده سوئیس ما از بیخ و بن با توسعه راه ها - و به ویژه راه آهن- مخالف بود و در «خاطرات و تالمات»ش آن را به روشنی و بی پرده پوشی بیان کرد. نخست وزیر ما البته به عشوه و رشوه کسی فریفته نمی شد و این نیز حکم کیمیا داشت؛ اما آن گوهری که محمد مصدق را به بلندای یکی از سه «کلان گفتمان» تاریخ معاصر ایران برکشید، حس همگانی فرو خفته یک ملت در هراس و بی اعتمادی نسبت به بیگانه است که برخی تاریخ نویسان و پژوهندگان، اینجا و آنجا از آن به عنوان «لجاجت، یک دندگی و انعطاف ناپذیری» یاد کرده اند. و درست به همین دلیل است که پایان تراژیک جنبش و پیشوایش، هم محتوم بود هم منتظر. ملتی چنین کوفته و تحقیر شده، آن گاه که بر زانوان خویش ایستاد و قهرمان خود را یافت از او انتظار «پایان خوش» نداشت. می خواست تا آخر بر سر پیمان بماند.برخی چنان از نفوذ مصدق بر توده یا رهبری فرهمند و «کاریزماتیک» او سخن می گویند که گویی سخن از امری ماورایی یا نیرویی مغناطیسی است که از برق چهره و حرکات دست و صورت ژست های او ناشی شده است؛ اما راز رهبری مصدق و نفوذ او بر توده ها در واقع مسئله ای است بسیار ژرف تر و در عین حال ساده تر. این راز در آنجا قرار دارد که او در عین حال که پیشوای جنبش است، یکی از میلیون ها هوادار خود نیز هست. او به همان اندازه که پیشواست و در همان زمان که رهبر است، می توانست عینا یکی از هزاران هوادار عامی یا روشنفکری باشد که در پی او روان بودند. این توده ها در پیروی از مصدق در واقع از کسی پیروی نمی کردند. آنها از خودشان پیروی می کردند.جادوی صحنه، درست همین جاست.... 
                