یک‌شنبه ۱۴ آبان ۱۳۹۶
-----------------------------------------
یادداشت
-----------------------------------------
میم مثل منوچهر نیک آذر
-----------------------------------------

                    تاریخ برای ما همیشه عبرت آموز است. با نگاهی به سال های دور، به اسامی ای بر می خوریم که در بر هه ای از زمان نگاهی راهبردی و عمل گرایانه به توسعه، پویایی و بالندگی ایران زمین داشته اند.60 سال قبل، بنیان گذار پلی تکنیک تهران، تنها راه حرکت در مسیر تعالی و توسعه ایران را در ایجاد اشتغال صنعتی دیده است و با همین نگاه ارزش آفرین بود که با صدای رسا و بلند به مخالفان خود می گفت اگر نگذارید پلی تکنیک تهران را تاسیس کنیم، بیرق آن را در کویر خواهیم زد. این دیدگاه در میان مردان و زنان این سرزمین بوده و خواهد بود. پیش تر از آن امیر کبیر دارالفنون را تاسیس کرد و بعد از آن نام های دیگر در آرزوی خدمت به مام میهن تلا ش کردند. دیروز یکی از فرزندان ناب پلی تکنیک تهران که تمامی پله های ترقی را در این دانشگاه طی کرده بود، خیلی زود غزل خداحافظی را خواند و به دیدار معبود شتافت. زنده یاد پروفسور منوچهر نیک آذر، دوران کارشناسی و کارشناسی ارشد را در دانشکده شیمی پلی تکنیک تهران با موفقیت تمام پشت سر گذاشت. در کسوت اولین دانشجوی دکترای مهندسی شیمی کشور با راهنمایی و هدایت چهره ماندگار مهندسی شیمی کشور، مرحوم پروفسور سهرابی، موفق به اخذ درجه دکترا از دانشگاه صنعتی امیرکبیر شد و در بیش از سه دهه حضور فعالانه فناورانه محور به عنوان یکی از مراجع بی بدیل در عرصه مهندسی شیمی کشور به رسمیت شناخته شد. تالیفات متکثر و راهبردی، راهنمایی و هدایت دانشجویان و تدریس مثال زدنی دکتر نیک آذر و منشا اثربودن در ایجاد زنجیره ارزش در صنایع بالادست و پایین دست مهندسی شیمی، مهر تاییدی بود بر باور توانمندی های داخلی و اینکه خواستن توانستن است. تجاری سازی دستاوردهای پژوهشی و مشتری محوربودن پروژه های فناورانه از ایشان برندی معتبر ساخته بود که هر کجا صحبت از دانشگاه امیرکبیر و رشته مهندسی شیمی بود، اسم ایشان در صدر می درخشید. مرحوم نیک آذر در کنار فعالیت در عرصه علم و دانش، هنرمندی بی بدیل نیز بودند؛ طبع لطیف، خط زیبا و شعرخوانی اثربخش استاد بر غنای دستاوردهای علمی و تحقیقاتی ایشان می افزود. پروفسور نیک آذر فارغ از همه خدماتی که برای علم و صنعت مهندسی شیمی این سرزمین انجام داده است، با توجه ویژه خود به پژوهش و بومی کردن فناوری، تکریم دانشجویان، محققان، پژوهشگران و صاحبان علم و اندیشه را در عالی ترین سطح ممکن عملی کرد و به متولیان پاسداشت دارایی های نا مشهود در عرصه دانشگاهی این نکته را به ظرافت آموزش داد که با باورکردن نیروی جوان ایرانی و دمیدن روحیه و اعتماد به ایشان، می توان هر ناممکنی را ممکن کرد. برای نگارنده که افتخار شاگردی ایشان در مقطع کارشناسی و کارشناسی ارشد را داشته است، آخرین یادگاری از این استاد توسعه گرا این کلام مولای متقیان است که با خطی خوش نوشته اند...«بگذارید و بگذرید، ببینید و دل مبندید، چشم بیندازید و دل مبازید، که دیر یا زود، باید گذاشت و گذشت». به امید آنکه متولیان دانشگاه، پژوهش و فناوری، در جمهوری اسلامی ایران، قدر استادان توسعه محور و دانش بنیان را که هدفی جز خدمت به ایران و تعالی آن ندارند، به خوبی بدانند و برای پاسداشت ایشان قبل از آنکه دیر شود، تلا ش وافر کنند.روح استاد شاد!
                