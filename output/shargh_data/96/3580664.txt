پنج‌شنبه ۱ تیر ۱۳۹۶
-----------------------------------------
type_unknown
-----------------------------------------
برخی وزرا تیشه به ریشه رو حانی زدند
-----------------------------------------

                    شرق: نمایندگان فراکسیون امید مجلس دو ماه مانده به تعیین نهایی کابینه جدید حسن روحانی، لابی ها و رایزنی های شان را با دولت آغاز کرده اند. توصیه آنها به حسن روحانی این است که وزرایی در کابینه نگذارد که بعدتر نه تنها همسوی دولت نباشند که به جریان منتقد و مخالف دولت بپیوندند. برخی اسم نمی آورند و برخی دیگر گریزی به اسامی می زنند. با این حال مخاطب آنها مشخص است. پرونده وزرای منتخب کابینه یازدهم پیش روی افکار عمومی است و به ویژه چند روز مانده به انتخابات هیئت رئیسه مجلس، نمایندگان فراکسیون امید صریح تر از همیشه از کارشکنی برخی وزرای به اصطلاح معتدل دولت امید خبر دادند. آنچه بعدتر به بیانی صریح تر از جانب حسین مرعشی، سخنگوی حزب کارگزاران، مطرح شد و نام محمود واعظی، وزیر ارتباطات، بر سر زبان ها افتاد. حالا غلامرضا حیدری، عضو فراکسیون امید مجلس به «شرق» می گوید: «در کابینه یازدهم ما عملا دیدیم که برخی از وزرا به قول معروف تیشه به ریشه آقای رئیس جمهور می زنند. با وجود آنکه ادعا می کنند فعال سیاسی اند؛ اما درک و دریافت از فعال سیاسی بودن نیز نزد افراد متفاوت است.آقای روحانی باید هوشیار باشند که این طور افراد نفوذی هستند و رویکرد کلی اعضای کابینه باید به سمتی برود که در نهایت توجه وزرای مورد نظر به مسئله معیشت مردم باشد و از ورود وزرای نفوذی به کابینه جلوگیری شود».در همین حال بهرام پارسایی، سخنگوی فراکسیون امید، نیز به «شرق» گفته «به کابینه ای نیازمندیم که در آن کمتر از افراد مذبذب، چندنبش و چندپهلو به چشم بخورد، تجربه نیز به دولت نشان داده که نه تنها از این افراد خیری به دولت نرسیده که در بزنگاه نیز حمایتی از دولت نداشته اند؛ بنابراین وقتی پای آمدن یک نماینده چندچهره یا یک نماینده اصولگرای توانمند در میان باشد، ترجیح بر این است که فرد توانمند وارد کابینه شود. در شرایط کنونی فراکسیون امید بر تعیین مصداق ها و شاخص های مد نظر متمرکز شده است».پارسایی همچنین تاکید دارد «آنچه مشخص است، این است که ما دو گفتمان سیاسی غالب در کشور داریم، یکی اصلاح طلبی و دیگری اصولگرایی؛ اما برخی بنا دارند به شکلی فرصت طلبانه با نیروهای سیاسی هر دو جناح لابی کنند که این مسئله چندان مورد پذیرش ما نیست». ضرورت دقت در بستن تیم اقتصادی دولت آیندهغلامرضا حیدری نیز در همین زمینه به شاخص کارآمدبودن وزرای کابینه دوازدهم تاکید دارد: «کارآمدی وزرا مهم است و اینکه بتوانند گرهی از مسائل معیشتی مردم را بگشایند. به ویژه به نوآوری باور داشته باشند تا در تعامل با دنیا دستاوردهای جدید روز جهان را در صنعت و حوزه کاری خود به کار ببرند. نکته دیگر اینکه به ویژه در تیم اقتصادی دولت ضرورت هماهنگی ملموس تر است. نکته دیگر اینکه دولتی ها بیشتر تمایل دارند پروژه های بزرگ انجام دهند؛ اما ضمن لازم بودن پروژه های بزرگ این را باید بدانند که زمینه اشتغال وسیع در کسب وکار کوچک هم وجود دارد».حیدری در پاسخ به اینکه آیا مشخص شده که فراکسیون امید روی چه گزینه هایی از وزرا تاکید بیشتری دارد، نیز به «شرق» گفته «به عنوان فراکسیون هنوز وارد مصداق ها نشده ایم و مباحث کلی است. یک سری وزارتخانه ها نقش کلیدی دارند، از جمله وزارت نفت و وزارت صنعت و معدن که تجمیع چند وزارتخانه است. وزارت کار و رفاه و تامین اجتماعی نیز که خودش تعداد زیادی هلدینگ ها و شرکت ها را زیر مجموعه دارد. به هر شکل هر وزارتخانه ای در نوع خودش مهم است و می بینیم که کارنامه برخی وزرا به شکلی است که نه تنها مقبولیت اجتماعی دارند که از عهده مسئولیت سازمانی نیز به نحو احسن برآمده اند».در این حال محمدرضا تابش، نایب رئیس فراکسیون امید مجلس، نیز از تشکیل کارگروه ارزیابی و تعامل درباره کابینه دوازدهم در فراکسیون امید خبر داده است. گزارشی از نشست فراکسیون امید با عارف حول کابینهتابش به ایسنا گفته «در جلسه فراکسیون امید با آقای دکتر عارف نقطه نظراتی درباره کابینه آینده دولت و انتظارات مردم مطرح و مقرر شد کارگروه ارزیابی و تعامل درباره کابینه دوازدهم تشکیل شود تا ضمن ارزیابی نقاط ضعف و قوت وزرای فعلی، مولفه های وزرای پیشنهادی کابینه آینده نیز تعیین شود. ما خود را هم پیمان آقای رئیس جمهور در تحقق شعارها و وعده ها می دانیم. به همین خاطر موظفیم عملکرد وزرای فعلی را بررسی کنیم و آن را به اطلاع آقای رئیس جمهور برسانیم تا اگر قرار به ادامه فعالیت برخی از آنهاست، نقاط ضعف برطرف شود».به گفته او «بخش دیگر فعالیت این کارگروه هم تعیین و احصای مولفه های مد نظر برای وزرای کابینه دوازدهم است که در این راستا از نظرات همه اعضای فراکسیون بهره گیری خواهد شد و آن را نیز به اطلاع رئیس جمهور می رسانیم. ما در حال حاضر وارد مصداق نمی شویم و صرفا مولفه تعیین می کنیم و در صورت ضرورت با تصمیم شورای مرکزی و مجمع عمومی درباره مصداق ها هم ورود خواهیم کرد؛ اما فعلا کار تخصصی اولیه در کارگروه انجام می شود و نظر همه اعضا گرفته می شود و نهایتا فراکسیون این گزارش را جمع بندی خواهد کرد». تغییر نیمی از کابینه اظهر من الشمس استبهرام پارسایی پیش تر خبر داده بود که 50 درصد از کابینه کنونی حسن روحانی تغییر خواهد کرد. حالا به «شرق» می گوید: «تغییر نیمی از کابینه حسن روحانی که اظهر من الشمس است. تغییرات قطعی است. خود آقای روحانی هم بارها گفته اند که تغییرات قطعی خواهد بود. با توجه به انتخابات و مشارکت حداکثری مردم و همراهان دولت و مردم طبیعی است که تغییراتی در کابینه به وجود بیاید. دولت به این واقف است که موفقیتش در گرو کابینه ای همراه و همدل است به ویژه در جهت تحقق وعده هایی که به مردم داده است».او نیز مانند تابش به تعیین شاخص های وزرا اشاره کرده «خبر جدید اینکه الان شاخص هایی تعریف شده که فراکسیون نظر کارآمدی و ضعف و توانمندی را اعلام کند. افرادی که همراه دولت نیستند یکی از ضعف های آن است که در بروز برخی عدم موقفیت ها بی تاثیر نبوده اند. نظر شخصی من و تعدادی از دوستان فراکسیون این است که دولت باید کابینه همسو و همراهی برای موفقیتش طراحی کند، اگرنه وزرایی که جریان سیاسی مشخصی ندارند، قطعا به سلامت و شفافیت و کارآمدی کابینه آینده ضربه خواهند زد».گمانه زنی ها درباره کابینه آینده حسن روحانی متنوع است؛ اما به هر شکل تحلیل ها نشان از آن دارد که ماندن وزیر نفت و امور خارجه در کابینه بعدی قطعی خواهد بود. تمرکز خبر ویژه کیهان بر صراحت مرعشیروزنامه کیهان نیز روز گدشته در اخبار ویژه خود به سهم خواهی و فشارهای اصلاح طلبان اشاره کرد. نوک پیکان کیهان سخنان اخیر مرعشی علیه واعظی را نشانه رفته است. جایی که مرعشی در نقد واعظی گفته «بخشی از دولت در سال قبل که مجلس شکل گرفت، به جای اینکه فراکسیون امید را تقویت کنند جریان مقابل را تقویت کردند. مشخصا من این مسئولیت را متوجه آقای واعظی می دانم. آقای واعظی علاقه مند است جریان سوم در مجلس راه بیندازد و این جریان سوم، عملا جریانی نمی شود جز اینکه در ائتلاف با اصولگرایان قرار می گیرد و امید را تضعیف می کند».نشست های واعظی در آستانه شکل گیری هیئت رئیسه جدید مجلس خبرساز شد. همان موقع نه تنها بهرام پارسایی که عبدالکریم حسین زاده نیز از دخالت دولتی ها در چیدمان هیئت رئیسه مجلس گله کردند و اتفاقا به نام واعظی اشاره غیرمستقیمی داشتند.کیهان در پایان بندی خبر ویژه اش درباره مواضع اصلاح طلبان درباره کابینه نیز چنین نتیجه گرفته است: «اصلاح طلبان با فشار بر روحانی درصدد گرفتن سهم بیشتر در دولت و کنارزدن برخی وزرا نظیر واعظی، رحمانی فضلی، پورمحمدی، چیت چیان و... هستند».ناگفته پیداست که اسامی مطرح شده در خط پایانی خبر کیهان از جمله وزرایی هستند که چندان خوشایند اصلاح طلبان نبوده اند و در این مدت نیز نقدهای فراوانی به عملکرد سیاسی و سازمانی آنها وارد بوده است.
                