دو‌شنبه ۱۶ مرداد ۱۳۹۶
-----------------------------------------
حرف اول
-----------------------------------------
حقوق دان دولت
-----------------------------------------

                    یکی از معضلات دولت ها از اول پیروزی انقلاب اسلامی غیبت حقوق دانان در هیئت دولت بوده است. در دولت های جنگ، سازندگی و اصلاحات حتی یک حقوق دان در هیئت دولت حضور نداشت و معاونان حقوقی رئیس جمهور هم حقوق دان نبودند؛ اگرچه در دولت احمدی نژاد در دوره کوتاهی دکتر الهام و دکتر موسوی با تحصیلات حقوقی، معاونت حقوقی ریاست جمهوری را عهده دار شدند ولی نقش موثری در روند امور نداشتند. حضورنداشتن حقوق دانان در هیئت دولت باعث شده بود که مسئولان دولتی با حدود اختیارات قانونی خود آشنا نباشند و رعایت نکردن قانون به دلیل بی اطلاعی از قانون از سوی بالاترین مقامات دولت تا مسئولان پایین تر امری عادی جلوه می کرد. انبوه پرونده های دیوان عدالت اداری، شاهد حاکمیت بی قانونی در دولت ها در دهه های گذشته است. متاسفانه جامعه حقوقی جامعه ای فعال نبوده و علاقه ای به حضور در مراکز قدرت نداشته اند، به همین دلیل تا قبل از مجلس اخیر می بینیم تعداد معلم ها و مهندس ها در مجلس شورای اسلامی بیشتر از حقوق دان ها بود و در قوه مجریه هم حتی در مشاغل حقوقی، حقوق دان ها غایب بودند. با انتخاب آقای دکتر روحانی، یک وکیل دادگستری و حقوق دان، به عنوان رئیس جمهور تغییر عمده ای در فعال شدن حقوق دان ها به وجود آمد. انتخاب بجای حجت الاسلام والمسلمین دکتر مجید انصاری به عنوان معاون حقوقی رئیس جمهور در فعال شدن جامعه حقوقی نقش عمده ای داشته است. انصاری به دلیل حسن سابقه و حسن شهرت توانست ارتباط جامعه حقوقی و کانون وکلای دادگستری و استادان حقوق را با دستگاه حقوقی دولت برقرار کند.انصاری به دلیل چهار دهه حضور فعال در قوه قضائیه، قوه مقننه، قوه مجریه، مجمع تشخیص مصلحت نظام و مجلس خبرگان رهبری توانست تحرک خوبی را در فعال کردن جامعه حقوقی ایجاد کند به طوری که در انتخابات سال 94 مجلس شورای اسلامی برای اولین بار بیش از 70 حقوق دان اعم از قاضی و وکیل دادگستری با گرایش های سیاسی متفاوت توانستند در مجلس شورای اسلامی حضور پیدا کنند. انصاری در معاونت حقوقی ریاست جمهوری از تجربه فراوان و حافظه قانونی و آشنایی وسیع با مشکلات و معضلات کشور و دانش حقوقی و اجتهاد در فقه برخوردار است. او توانست بسیاری از معضلات و مشکلات قانونی را با استفاده از ظرفیت علمی جامعه حقوقی حل وفصل کند. سلامت مالی و اخلاقی، شجاعت و ارزش مداری و سابقه انقلابی و تاییدات مکرر احکام حضرت امام، انصاری را در جایگاهی قرار داده که بتواند در مقابل زیاده خواهی برخی جریان ها صریحا مقاومت و ایستادگی کند و حضور وی در دولت موجب سلامت در تصمیم گیری ها و تصویب نامه های دولت شده است. سابقه حضور وی در کمیسیون برنامه و بودجه مجلس و داشتن نگاه ملی به مسائل و موضوعات کشور از یک طرف و غنای طبع و اینکه وامدار هیچ کس نبوده و طمع به امتیاز و موقعیتی نداشته است، موجب شده معاونت حقوقی رئیس جمهور بتواند اختلافات دستگاه های اجرائی را بدون تنش حل وفصل کند. حضور چنین شخصیتی اندیشمند، مقتدر و شجاع و آشنا با موضوعات و مسائل کشور و آشنا با احکام قانونی و شرعی در معاونت حقوقی، ضرورتی اجتناب ناپذیر است. انصاری با درایت و تسلطی که به قوانین داشته، توانسته هزاران هکتار از اراضی دولتی را حفظ کند که نمونه آن باغ گیاه شناسی خرم آباد و قلعه فلک الافلاک است. در انتخابات اخیر ریاست جمهوری انصاری حافظ حقوق مردم بود و با جرئت و جسارت علیه کسانی که مداخلات خلاف قانون داشتند، ایستاد و علیه آنها طرح دعوی کرد و مصداق بارز افراد موثر و حاضر در صحنه بود. تشکیل شورای علمی حقوقی در معاونت حقوقی ریاست جمهوری با حضور فعال و موثر فقها و حقوق دانان بزرگی مثل آیت الله محقق داماد و دکتر هاشمی موجب شد معاونت حقوقی با حضور انصاری یکی از اهرم های پیش برنده حقوق شهروندی باشد و منشور حقوق شهروندی به عنوان یک اقدام موثر و علمی در جهت انجام مسئولیت اجرای قانون اساسی یکی از دستاوردهای خوب دوران مسئولیت دکتر مجید انصاری بوده است. انصاری از افراد باورمند به حقوق شهروندی و قانون اساسی است و وجاهت سیاسی لازم را دارد و توانسته جامعه حقوقی کشور را در خدمت اهداف دولت قرار دهد. امید است رئیس جمهور حقوق دان با حفظ و حمایت از ایشان زمینه را برای اجرائی کردن منشور حقوق شهروندی آماده کند.
                