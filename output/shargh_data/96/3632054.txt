پنج‌شنبه ۳۰‌شهریور ۱۳۹۶
-----------------------------------------
type_unknown
-----------------------------------------
پاسخ به مدعی
-----------------------------------------

                    رئیس جمهوری در پنجمین سخنرانی خود در مقر سازمان ملل در جمع سران کشورهای شرکت کننده در مجمع عمومی سازمان ملل متحد در نیویورک، اعتدال را منش و روش ملت بزرگ ایران دانست و تاکید کرد که ایران مسیر صلح را برگزیده است. حسن روحانی در این سخنرانی که با تاخیری یک ساعته در حدود ساعت 20 شب گذشته برگزار شد، اعلام کرد اگر توافق برجام به دست «نااهلان عرصه سیاست» از بین برود، دنیا فرصت بزرگی را از دست می دهد. به گزارش پایگاه اطلاع رسانی ریاست جمهوری، متن کامل سخنان رئیس جمهور به این شرح است:«مایلم در آغاز سخن انتخاب ریاست مجمع و همچنین دبیر کلی جناب آقای گوترش را تبریک بگویم و برای ایشان در انجام ماموریت سنگینی که برعهده گرفته اند، آرزوی موفقیت نمایم.چهار ماه پیش در دوازدهمین دوره از انتخابات ریاست جمهوری در ایران، بیش از 41 میلیون ایرانی یعنی 73 درصد واجدان شرایط، با حضور خود در پای صندوق های رای، یک بار دیگر به برنامه این جانب برای اعتدال و احترام به «حقوق بشر و حقوق شهروندی» در سیاست داخلی و اتخاذ خط مشی «تعامل سازنده» در سیاست خارجی و پیشرفت در مسیر تحول اقتصادی اطمینان کردند. این رای حاصل بلوغ سیاسی - اجتماعی جامعه ای بود که تنها چهار دهه است حکومتی مردم سالار و آزاد را تجربه می کند. این رای صرفا انتخاب یک رئیس جمهور نبود؛ بلکه یک سرمایه گذاری بزرگ سیاسی، از سوی مردمی بود که بزرگ ترین پشتوانه نظام جمهوری اسلامی به شمار می روند.حقوق بشر و حقوق شهروندی در کنار اسلام خواهی و عدالت جویی، از مهم ترین خواسته های مردم ایران در طول بیش از 150 سال گذشته و به ویژه در انقلاب اسلامی سال 1357 بوده است. دولت من در دوره قبل، هم زمان با پیشبرد مذاکرات هسته ای در عرصه خارجی، برای تدوین حقوق شهروندی در عرصه داخلی نیز تلاش کرده و «منشور حقوق شهروندی» را اعلام و برای اجرا ابلاغ کرد. تحقق این منشور در راستای خواسته های مردمی بود که 111 سال پیش، انقلاب مشروطیت و 39 سال پیش انقلاب اسلامی را علیه رژیم های خودکامه و دیکتاتور و به منظور دستیابی به حیثیت و کرامت والای انسانی و دستیابی به حقوق خود، رقم زدند.در این بزرگ ترین تریبون بین المللی، با صدای بلند اعلام می کنم که اعتدال منش و روش ملت بزرگ ایران است. اعتدال نه انزواطلبی است و نه استیلاجویی؛ اعتدال نه بی تفاوتی است و نه پرخاشگری.- مشی اعتدال، مشی صلح است؛ اما صلحی عادلانه و جامع؛ نه صلح برای ملتی و جنگ و درگیری برای ملتی دیگر.- اعتدال، آزادی و مردم سالاری است؛ اما به صورتی شامل و فراگیر؛ نه حمایت ظاهری از آزادی در یک کشور و پشتیبانی از دیکتاتوری در کشور دیگر.- اعتدال، هم افزایی اندیشه هاست و نه رقص شمشیرها.- و بالاخره مشی اعتدال، زیبایی آفرین است. سلاح های مرگبار صادراتی زیبا نیست؛ صلح زیبا است، تحریم های ظالمانه زیبا نیست، عدالت زیبا است.رویکرد ما صلح خواهی و حمایت از حقوق ملت هاست. ما ظلم را نمی پسندیم و از مظلوم دفاع می کنیم. ما تهدید نمی کنیم و تهدید را از جانب هیچ کس و هیچ قدرتی نمی پذیریم. زبان ما، زبان کرامت است و زبان تهدید را برنمی تابیم. ما اهل مذاکره ایم؛ اما از موضع برابر و احترام متقابل و با رویکرد برد - برد. در دنیای امروز صلح، امنیت، ثبات و پیشرفت کشورها در هم تنیده شده اند. نمی شود مردم فلسطین به وسیله رژیمی شرور و نژادپرست از کمترین حقوق انسانی محروم باشند و غاصبان این سرزمین در امنیت. نمی شود مسلمانان در یمن، سوریه، عراق، بحرین، افغانستان، میانمار و مناطق دیگر در فقر، جنگ و درگیری زندگی کنند و عده ای گمان کنند که می توانند امنیت و رفاه و توسعه بلندمدت در کشورهای خود داشته باشند.ایران از گذشته، پرچم دار تسامح در حق ادیان و اقوام مختلف بوده است. ما همان ملتی هستیم که یهودیان را از رنج اسارت بابلی نجات دادیم؛ ارمنیان مسیحی را با آغوش باز در میان خویش پذیرفتیم و در میان خود یک «قاره فرهنگی» و تنوعی کم نظیر از اقوام و ادیان را جای داده ایم. این همان ایران است که همواره از مظلومان دفاع کرده است؛ قرن ها پیش مدافع حقوق یهودیان و اکنون مدافع حقوق فلسطینیان است. ایران همان ایران حق جو و آرامش طلب است. ما امروز در صف مقدم مبارزه با تروریسم و تندروی مذهبی در خاورمیانه قرار داریم. نه از موضع فرقه ای و قومی؛ بلکه از موضعی انسانی، اخلاقی و راهبردی.ایران نه می خواهد امپراتوری تاریخی اش را احیا کند و نه می خواهد مذهب رسمی اش را حاکم کند و نه می خواهد انقلابش را با زور سرنیزه صادر کند. ما به استواری فرهنگ مان، حقیقت مذهب مان و اصالت انقلاب مان آن قدر باور داریم که هرگز نمی خواهیم آنها را چونان اهداف استعماری جدید بر کوله سربازان صادر کنیم. ما برای ترویج فرهنگ و تمدن و مذهب و انقلاب مان، به قلب ها وارد می شویم و با عقل ها سخن می گوییم. شعر می خوانیم و با حکمت سخن می گوییم. سفیران ما، شاعران، عارفان و حکیمان مان هستند. ما با مولوی تا این سوی اقیانوس اطلس را درنوردیده ایم. ما با سعدی در دل آسیا نفوذ کرده ایم. ما با حافظ جهان را فتح کرده ایم؛ پس چه نیازی به فتح جدید داریم؟!صدای اعتدال از طرف ملتی است که نه فقط در بیان؛ بلکه در عمل به آنها پایبند بوده است. برجام، بهترین نشانه صدق ادعای ماست.برجام حاصل بیش از دو سال مذاکرات فشرده است که نتیجه آن، مورد حمایت شورای امنیت ملل متحد و جامعه جهانی قرار گرفت و به صورت بخشی از قطع نامه 2231 شورای امنیت درآمد. برجام متعلق به یک یا دو کشور نیست، برجام سند شورای امنیت و متعلق به کل جامعه بین المللی است. برجام ایجاد یک تعامل نو در مناسبات جدید جهانی است. تعاملی مبتنی بر مشارکت و سازندگی دوجانبه، میان ما و جهان. ما درهای تعامل و همکاری را گشوده ایم. ما ده ها قرارداد توسعه با دولت های توسعه یافته شرق و غرب بسته ایم. متاسفانه برخی خود را از این امکان تازه محروم کردند. به خودتحریمی دست زدند و حال با احساس غبن، فکر می کنند فریب خورده اند. در حالی که ما نه فریب خورده ایم و نه کسی را فریب داده ایم. ما سطح برنامه هسته ای خود را خود تعیین کرده ایم. ما بازدارندگی هسته ای را نه از سلاح هسته ای که از دانش و مهم تر از آن از مقاومت ملت خود به دست آورده ایم. این هنر و تکنیک ماست. آنها می خواستند سلاح نداشته اتمی را از ایران سلب کنند و البته ما از سلب چیزی که نداشته ایم و مدعی آن هم نبودیم، ابایی نداریم. نمی توان پذیرفت رژیم غاصب صهیونیستی که با سلاح هسته ای اش منطقه و جهان را تهدید می کند و متعهد به هیچ مقررات و نظارت بین المللی ای نیست، ملت های صلح طلب را نصیحت کند. تنها یک لحظه تصور کنید که منطقه خاورمیانه بدون برجام در چه وضعیتی قرار داشت. تصور کنید اگر در کنار جنگ های داخلی، تروریسم تکفیری، بحران های انسانی و وضعیت های پیچیده سیاسی - اجتماعی در غرب آسیا، یک بحران ساختگی هسته ای نیز در این منطقه بود؛ چه می شد؟ به صراحت می گویم که جمهوری اسلامی ایران اولین کشوری نخواهد بود که برجام را نقض کند ولی در مواجهه با نقض آن عکس العملی متناسب و قاطع نشان خواهد داد. اگر این توافق به دست «نااهلان عرصه سیاست» از بین برود، مایه تاسف خواهد بود و دنیا فرصت بزرگی را از دست خواهد داد؛ اما چنین اقدامی هرگز قادر نخواهد بود جمهوری اسلامی ایران را در مسیر پیشرفت و تعالی خود باز دارد. دولت جدید آمریکا با پیمان شکنی و نقض تعهدات بین المللی، فقط اعتبار جهانی خود را می شکند و اعتماد دولت ها و ملت ها نسبت به هرگونه مذاکره و تعهدات آینده خود را از دست می دهد.جمهوری اسلامی ایران مبتکر اتحاد جهانی برای مقابله با خشونت و افراطی گری است و گفت وگو و مذاکره بر مبنای برد-برد را تنها مسیر حل وفصل بحران های جهانی و منطقه ای می داند. تعمیق پیوندها با کشورهای همسایه و منطقه و افزایش سطح همکاری با کشورهای دوست، انتخاب آگاهانه ماست و عبور از تهدیدات خطرناک و تحولات پیچیده دوران گذار فعلی جز با افزایش تماس ها و مراودات و نهادینه کردن گفت وگوها از سوی دولت ها و ملت ها امکان پذیر نیست.ادبیات جاهلانه، زشت، کینه توزانه و مشحون از اطلاعات غلط و اتهامات بی پایه از زبان رئیس جمهور آمریکا علیه ملت ایران، دیروز در این مجمع محترم شنیده شد. نه تنها این گونه سخن ها در شان سازمان ملل نبود، بلکه در تقابل با خواسته امروز همه ملت ها از این اجلاس است؛ یعنی اتحاد دولت ها برای مقابله با جنگ و تروریسم.در همین جا اعلام می کنم که توان دفاعی جمهوری اسلامی ایران، از جمله توانمندی های موشکی، تنها جنبه دفاعی و بازدارندگی داشته و برای حفظ صلح و ثبات در منطقه و جلوگیری از ماجراجویی بی خردان هدف گذاری شده است. مردم شهرهای مختلف ما در جنگ تحمیلی هشت ساله قربانی موشک های دوربرد رژیم صدام بودند و ما هرگز اجازه تکرار چنین جاه طلبی های فاجعه بار را نخواهیم داد.بی ثباتی و خشونت ورزی در منطقه ما با مداخله نظامی قدرت های فرامنطقه ای تشدید خواهد شد؛ همان قدرت هایی که اکنون با هدف مداخله بیشتر و فروش سلاح های مرگبارشان، ایران را به ایجاد ناامنی متهم می کنند. من به صراحت اعلام می کنم که مداخله خارجی و تعیین تکلیف برای مردم منطقه، نتیجه ای جز تداوم و گسترش بحران برجای نخواهد گذاشت. بحران های سوریه، یمن و بحرین راه حل نظامی ندارند و تنها از طریق توقف خشونت و پذیرش رای و نظر مردم پایان پذیر است.دولت آمریکا باید برای مردم خود توضیح دهد که چرا با صرف صدها میلیارد دلار از دارایی های ملت خود و ملت های منطقه به جای آنکه به ثبات و امنیت کمک کند، موجب قتل، فقر، ویرانی، رشد تروریسم و افراطی گری در منطقه و جهان شده است. اقتصاد ایران در چهار سال اخیر به خوبی نشان داده که از ظرفیت های کم نظیر رشد و توسعه برخوردار است. تحریم های اقتصادی نه تنها مایه توقف ایران نشد، بلکه عزم ملی را برای تقویت تولید ملی راسخ تر کرد. دستیابی به بالاترین نرخ رشد جهانی در سال گذشته نشان داد که اقتصاد ایران می تواند با ظرفیت رشد یک تریلیون دلاری در 20 سال آینده، امیدبخش ترین اقتصاد نوظهور جهان شود. سیاست راهبردی ما برای تحقق این رشد پایدار و متوازن، تعامل گسترده با جهان است. باور ما این است که توسعه و امنیت، دست در دست هم ارتقا می یابند و منافع مشترک، می تواند ضامن امنیت منطقه ای و جهانی شود.ایران با برخورداری از بزرگ ترین ذخایر گازی جهان و نفت فراوان، آمادگی دارد در یک همکاری بلندمدت، به امنیت انرژی جهانی کمک کند و با سرمایه گذاری مشترک در زیرساخت های حمل ونقل دریایی، ریلی و جاده ای، ظرفیت کریدورهای ترانزیت بین المللی را ارتقا بخشد. تقویت زیرساخت های اقتصادی در حوزه های گازرسانی، شبکه های برق و ارتباطات ریلی و جاده ای، امکان تولید ارزان با دسترسی به بازار بزرگ ملی و منطقه ای را برای پروژه های متنوع صنعتی فراهم کرده است. اینک با فراهم آمدن فضای حقوقی مناسب، هیئت های متعدد سرمایه گذاران خارجی به ایران روی آورده اند که به امضای روزافزون قراردادهای بزرگ سرمایه گذاری مشترک و تامین مالی در حوزه های مختلف منجر شده است.سیاست دولت در ایران بر آن است که با بهبود مستمر فضای کسب وکار، حمایت از حقوق مالکیت فکری، اصلاح مداوم قواعد حکمرانی و مبارزه جدی با پول شویی، فضای حقوقی مساعد برای سرمایه گذاری در شرکت های دانش بنیان و حوزه های مختلف فنی و اقتصادی را بیش از پیش فراهم کند. عزم ملت ایران بر ساختن ایرانی آزاد و پیشرو و مشارکت در توسعه منطقه ای امن و آرام، بر مبنای اخلاق و احترام به حقوق بین الملل است و در این راه، از مشارکت و همکاری همه سرمایه گذاران و صاحبان اندیشه و ابتکار در سراسر جهان استقبال می کند. من در این جایگاه جهانی، به سخنگویی از سوی ملت میهمان نواز ایران، از همه آنها که صلح و امنیت و پیشرفت را در سایه مشارکت و همکاری ملت ها جست وجو می کنند، برای سفر به ایران و مشارکت در این آینده پرامید، دعوت می کنم. ما می توانیم با باور به تصمیم چهار سال قبل خود در این مجمع عمومی، برای ایجاد جهانی عاری از خشونت و افراط، گفتمان تحمیل، یک جانبه گرایی، ارعاب و جنگ را به منطق گفت وگو، هم افزایی و صلح تبدیل کنیم؛ تا صدای اعتدال، تنها صدای غالب در جهان باشد».
                