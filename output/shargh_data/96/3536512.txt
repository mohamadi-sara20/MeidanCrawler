چهار‌شنبه ۱۶ فروردین ۱۳۹۶
-----------------------------------------
سرمقاله
-----------------------------------------
خوزستان و تداوم تدبیر و امید
-----------------------------------------

                    در کتاب «رئیس نفت» به نقل از جلال آل احمد آمده است: «خوزستان در نظر من شخصی بوده است به صورت خاکی، کسی بوده است به صورت اقلیمی، که اگر تو خود زیر آسمانش نیز به سر نبری، او مدام زیر آسمان تنگ تو به سر می برد... حتی اگر جسارت کنم، بایدم گفت که در تمام گوشه های مملکت ما همه به برکت خوزستان زندگی می کنیم و در سایه آن آسمان بزرگ».واقعیت هم همین است که خوزستان را می توان ثروتمندترین استان کشور عزیزمان، ایران، به شمار آورد. جاری بودن سه رود بزرگ کشور با چندین سد احداثی روی آنها، شبکه های طویل آبیاری، هزاران هکتار اراضی کشاورزی آبی، صنایع نفت و پتروشیمی، صنایع فولاد، نیروگاه های حرارتی و برقابی، وجود مرزهای آبی و تجارت خارجی و صدها کیلومتر مرز خشکی با کشور عراق، گوشه هایی از امکانات و پتانسیل های این خطه از کشورمان است. با دیدن چنین امکانات بالقوه و بالفعلی انتظار طبیعی این است که این استان از توسعه یافته ترین مناطق ایران و بلکه خاورمیانه باشد، اما چرا اوضاع استان قابل قبول نیست؟ به جرئت می توان ادعا کرد مسئولان عالی رتبه نظام توجه و دغدغه جدی نسبت به مشکلات استان خوزستان دارند. مقام معظم رهبری پس از بروز حوادث ماه های پایانی سال در خوزستان فرمودند: «آنچه که در خوزستان در این چند روز برای مردم پیش آمد واقعا دل انسان را می خراشد؛ رسیدگی به اینها وظیفه ماست». دکتر روحانی نیز در سفر به خوزستان تاکید کرد دولت برای حل مسائل کنار مردم است. امروز، معاون اول رئیس جمهور برای پیگیری مسائل استان به خوزستان سفر می کند. وزرای دولت تدبیر نیز به دفعات راهی این استان شده اند که دراین میان وزرای تعاون و رفاه و کشاورزی پیشتاز بوده اند. برخی اخبار تاییدنشده نیز حکایت از آن دارد که رئیس جمهور برای دومین بار در سه ماه گذشته به خوزستان سفر خواهد کرد و برنامه های متنوعی از جمله بازدید از طرح درخت کاری در کانون ریزگردها را در دستور کار دارد و قرار است طرح آماک؛ یعنی جمع آوری گازهای همراه نفت را در شهرستان اهواز افتتاح کند. «مقابله با ریزگردها» نیز در جلسه ستاد اقتصاد مقاومتی در استانداری خوزستان برگزار خواهد شد. مسجدسلیمان و دزفول هم از جمله مقاصد این سفر دوروزه عنوان شده است که در کنار افتتاح چندین پروژه صنعتی ازجمله کارخانه فولاد، کارخانه روغن کشی، کارخانه بسته بندی قارچ و کلنگ زنی پروژه جاده کمربندی اندیمشک، نشان می دهد دولت یازدهم نه به صورت «عوام فریبانه» که به شکل واقعی به دنبال توسعه استان است. از سوی دیگر با پیگیری های استاندار تلاشگر و پیگیر خوزستان در روزهای آغازین سال 1396 هیئت دولت مصوبه ای مهم برای حل مسائل و چالش های استان تصویب کرد.دراین میان اما سوال مهم و کلیدی این است که در کنار همه تلاش های قابل تقدیر دولت تدبیر، برای خوزستان چه باید کرد؟ به تعبیر دیگر برای توسعه خوزستان، کدام راهبرد مناسب تر است؟ یکی از پاسخ های قابل توجه به این سوال در گزارشی که در مرکز پژوهش های مجلس در سال 92 ازسوی احمد میدری، از اقتصاددانان نهادگرای کشور، تدوین شده ذکر شده است. در این گزارش تصریح شده وضعیت کنونی خوزستان نتیجه کیفیت نظام اداری، کیفیت نهادهای اجتماعی و کیفیت بخش خصوصی است. البته این سه رکن نظام تدبیر در خوزستان به دلیل جنگ تحمیلی، نگاه خاص امنیتی و تغییرات اقلیم بیش از سایر نقاط کشور دچار بحران و آسیب شده است. دراین گزارش پیشنهاد شده نظام «تدبیرمحور» در خوزستان به جای نظام «پول محور»، الگوی حرکت باشد. مرتضی افقه، دیگر اقتصاددان خوزستانی است، که در پاسخ به سوال «برای خوزستان چه باید کرد» گزارشی تحلیلی و سیاستی منتشر و اذعان کرده سیاست گذاری های اقتصادی در خوزستان باید همراه با فراهم کردن ساختارهای سیاسی، اقتصادی، فرهنگی و اجتماعی صورت گیرد. افقه اشاره دارد باید فضای غیرتولیدی و بعضا ضدتولید که منجر به خنثی شدن بسیاری از سیاست ها و اقدامات مطلوب است از بین برود. واقعیت این است که اجماع و ائتلاف فراگیر نخبگان همراه با حمایت مسئولان ملی و تدابیر مدیران منطقه ای می تواند ضامن حل مشکلات استان خوزستان باشد. آنچه مسلم است دولت یازدهم به ویژه شخص رئیس جمهور، عزم جدی و مدبرانه ای برای حل مسائل خوزستان از خود نشان داده اند؛ نه رویکردی عوام فریب داشته اند، نه شعارهای بی پشتوانه داده اند، نه مصوبات فله ای داشته اند و نه منکر مشکلات و مصائب مردم شده اند. ناگفته پیداست توسعه خوزستان و چاره جویی برای مشکلات موجود در استان و رسیدگی به مشکلات مردم مستلزم تداوم روند مدبرانه دولت فعلی در مواجهه با چالش های استان است. امیدواری مردم صبور استان به حل مسائل همراه با تدبیرداشتن برای مواجهه با مشکلات در کنار حمایت های دولت و همدلی و ائتلاف نخبگان می تواند تضمین کننده حرکت به سمت توسعه همه جانبه استان و گرفتن فرصت از سیاسی کارانی باشد که نه درد مردم که سودای ماهیگیری از آب گل آلود برای بالارفتن از نردبان قدرت را دارند.
                