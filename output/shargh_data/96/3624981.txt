یک‌شنبه ۱۹‌شهریور ۱۳۹۶
-----------------------------------------
سرمقاله
-----------------------------------------
بی نظیر و تکرار نشدنی
-----------------------------------------

                    انقلاب بزرگ اسلامی سال 57 را شخصیت هایی رهبری کردند که باگذشت زمان ارزش و اعتبار آنان بیش از پیش آشکار می شود؛ ستاره های دیروز بودند و کیمیای امروز. قطعا مرحوم سیدمحمود طالقانی یکی از آنان بود؛ عالم دینی اما روشنفکر، جذاب، ساده زیست و شجاع. در این باره نکات زیر شایان توجه است:1- طالقانی با نوشتن تفسیر پرتوی از قرآن در دهه 50 شمسی، نشان داد درک درستی از زمانه خود دارد؛ زمانه ای که در آن تحت تاثیر غرب زدگی و شرق باوری کمونیستی برخی روشنفکران، دین مقوله ای ارتجاعی و مخالف علم معرفی می شد؛ اما تفسیر وزین پرتوی از قرآن، باطل السحر این دیدگاه ها بود. او به صراحت از موافقت دین با علم قطعی سخن می گفت و کدهای درخورتوجهی از همراهی دین با دستاوردهای علمی می آورد. به خاطر همین نوع نگاه بود که به همراه برخی دیگر از عالمان دین، مانند مرتضی مطهری و اکبر هاشمی رفسنجانی، با بعضی از دانشگاهیان مسلمان ازجمله مهدی بازرگان و یدالله سحابی، تعامل سازنده و مثبتی داشتند. تعامل حوزویان روشنفکر و دانشگاهیان مسلمان، نقش آفرینی بسزایی در پیروزی انقلاب در سال 1357 داشت.2- گفتار و کردار طالقانی جذب کننده بود. رهبر فقید انقلاب زبان او را مانند زبان مالک اشتر معرفی کرد. کردارش نیز چنان بود که هواداران فراوانی از گرایش های گوناگون داشت. وقتی در ابتدای پیروزی انقلاب، هیئتی از کوبا به ایران آمد، رئیس هیئت پس از دیدار با مرحوم طالقانی گفت اگر اسلام همانی است که شما می گویید، پس ما هم مسلمانیم. این خوانش طالقانی از اسلام بود که او را از دیگران متمایز می کرد. طالقانی مصداق بارز این جمله شهید بهشتی بود که می گفت: باید دنبال جاذبه در حد امکان و دافعه در حد ضرورت باشیم.3- ساده زیست و مردمی بود. امام خمینی پس از رحلت طالقانی، او را با ابوذر مقایسه کرد؛ مقایسه درستی که نشان از ساده زیستی و آزادگی طالقانی داشت و البته شجاعت او؛ شجاعتی وصف نشدنی در زندان های رژیم پهلوی که زندانیان سیاسی وقت از آن خاطره ها دارند.4- طالقانی به عنوان یک فعال سیاسی هم دارای جذابیت های ویژه و خواهان حضور جدی در متن مبارزات سیاسی بود. روحیه مدارا با مخالفان باعث می شد قواعد فعالیت سیاسی را به درستی رعایت کند. سعه صدر از او شخصیتی ساخته بود که می توانست قاعده جذب حداکثری را درباره مخالفان تحقق بخشد و در فعالیت سیاسی هم خود را دارای یک رای و هم وزن با دیگران بداند. بزرگواری طالقانی در کنار رویکرد اعتدالی او، سبب شده بود دوست و دشمن به عظمت و بزرگواری او اعتراف کنند. زندانیان سیاسی دوران پهلوی دوم، نقل قول کرده بودند نام او حتی برای روسای ساواک هم نامی دارای عزت و احترام بوده است.5- روحانیت اصیل در ایران، ستاره هایی مانند مرحوم طالقانی، بهشتی و... دارد. برخی انقلابی نماهای کنونی، در دوران مبارزه، روحانیون فعال در حوزه های سیاسی و مبارزاتی را که برای حفظ منافع ملی فعال بودند، به سخره می گرفتند. تاکید هرچه بیشتر بر نگرش چهره هایی مانند مرحوم طالقانی در دوره کنونی، یکی از بهترین پاسخ ها به افرادی است که بعد از چهار دهه، هنوز درک درستی از واقعیت های کشور، جهان و حتی دین ندارند.6- نوزدهم شهریور هر سال، یاد و خاطره شخصیتی را با خود دارد که فرزندان انقلاب بزرگ 1357 او را هیچ گاه فراموش نمی کنند؛ شخصیت بی نظیر و تکرارنشدنی آیت الله سیدمحمود طالقانی. یادش گرامی.
                