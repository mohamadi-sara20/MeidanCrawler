چهار‌شنبه ۶ اردیبهشت ۱۳۹۶
-----------------------------------------
یادداشت
-----------------------------------------
وعده های اقتصادی عجیب!
-----------------------------------------

                    دیشب در تلویزیون یکی از نامزدهای ریاست جمهوری وعده عجیبی داد؛ به همه افراد بی کار بالای 18 سال ماهانه 250 هزار تومان پرداخت خواهم کرد! فارغ از بحث امکان پذیربودن یا نبودن این وعده، لازم است درباره آمارهای اشتغال و قابل اتکابودن آنها توضیح دهم.درحال حاضر آمارهای اشتغال بر دو مبنا تهیه و اعلام می شود:1- مرکز آمار ایران بر مبنای سوالات پرسش نامه سرشماری و نمونه گیری های آماریبا توجه به دیدگاه بسیاری از مردمان ما که فکر می کنند با اعلام بی کاری شاید کمک های دولت شامل آنها شود یا پرداخت یارانه شان تداوم یابد، به صحت این پاسخ ها و آمارهای آن اطمینان چندانی وجود ندارد. 2- آمار بیمه شدگان سازمان تامین اجتماعیدر این مورد نیز با توجه به درصد بالای حق بیمه پرداختی از سوی کارفرمایان و مسائل قانون کار، برخی از کارفرمایان از بیمه کردن کارکنانشان امتناع می کنند و کارگران نیز به اجبار برای حفظ کار، این تحمیل را می پذیرند.مواردی را شخصا سراغ دارم که کارفرما برای نپرداختن بیمه تامین اجتماعی، از کارگران در شیفت عصر و شب استفاده می کند و در روز کارگاه تعطیل است.مورد دیگری را سراغ دارم که یک کارگاه نانوایی در شمال دارای 117 نفر نیروی کار است، اما فقط 35 نفر آنها بیمه تامین اجتماعی دارند. همه ما، شاغلان بدون پوشش تامین اجتماعی زیادی را می شناسیم.به علاوه روستاییان و خویش فرماهای زیادی هستند که خود را بی کار معرفی می کنند. کارگران فصلی نیز موضوع دیگری است.چنین شاغلانی در فهرست 000/250 تومان ثبت نام خواهند کرد و برآورد مقدماتی من از ثبت نام کنندگان حدود هشت میلیون نفر یا بیشتر است. رقم پرداختی به این هشت میلیون نفر ماهانه دوهزار میلیارد تومان خواهد بود که سالانه 24هزار میلیارد تومان می شود.البته این نامزد محترم درباره یارانه های فعلی نکته ای نگفته اند و پیشاپیش معلوم است که چنین تفکری قصدی برای کاهش یارانه های فعلی نخواهد داشت؛ بنابراین پرداخت های یارانه ای در زمان دولت احتمالی ایشان شامل موارد زیر است:- یارانه 45 هزار و 500 تومانی فعلی حدود 40 هزار میلیارد تومان در سال- یارانه افزایش یافته سه برابری برای سازمان های امدادی (از امسال آغاز شده)- سبد کالا (که همچنان تداوم خواهد یافت)- یارانه 000/250 تومانی برای بی کاران حدود 000/24 میلیارد تومان در سالبه این ترتیب یارانه پرداختی مستقیم سالانه ایران به حدود 000/80 میلیارد تومان بالغ خواهد شد که به این مبلغ باید یارانه های غیرمستقیم مانند یارانه خرید گندم، سوخت، بذر، کود و... را نیز افزود.همه چیز عالی است و فقط یک نکته کوچک باقی می ماند که اگر آن را هم جواب بدهیم ایران بهشت یارانه بگیرهای جهان خواهد بود! این پول ها قرار است از کجا بیاید؟
                