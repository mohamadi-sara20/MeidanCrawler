شنبه ۲۷ آبان ۱۳۹۶
-----------------------------------------
type_unknown
-----------------------------------------
تهدید ضراب در زندان
-----------------------------------------

                    شرق: کمتر از 10 روز تا محاکمه «رضا ضراب» تاجر ایرانی- ترکیه ای به اتهام «دورزدن تحریم های ایران» در آمریکا باقی مانده است، اما جابه جایی او که در آمریکا در بازداشت به سر می برد، باعث مواجهه ای دیپلماتیک بین ترکیه و ایالات متحده شد. رضا ضراب در ایران یکی از متهمان پرونده فساد نفتی است که در آن بابک زنجانی به اعدام محکوم شده است. چهارشنبه شب، خبرگزاری مهر به نقل از «دیلی صباح» نوشت وزارت خارجه ترکیه با انتشار یادداشتی دیپلماتیک از دولت واشنگتن خواسته پیش از جابه جایی و انتقال اتباع ترکیه ای زندانی در خاک آمریکا، مقامات آنکارا را مطلع کند. وزارت خارجه ترکیه در این یادداشت متذکر شد که رضا ضراب به تازگی در یکی از مراکز نگهداری از زندانیان وابسته به دولت فدرال آمریکا مورد تهدید قرار گرفته است که این امر انتقال او را به مرکزی دیگر ضروری کرد.در این یادداشت بر اهمیت مساعدت وزارت خارجه آمریکا در زمینه اطلاع رسانی به موقع به سفارت ترکیه و وکلای دعاوی آنان در هنگام انتقال شهروندان ترکیه ای به یک مکان جدید و همچنین دلایل این انتقال تاکید شده بود.وزارت خارجه ترکیه همچنین خواستار اطلاع یافتن از مکان نگهداری این تاجر طلا شد که سال گذشته در میامی آمریکا به اتهاماتی مانند دست داشتن در معاملاتی به ارزش صدها میلیون دلار از طرف دولت ایران و سایر نهادهای ایرانی مورد تحریم آمریکا، پول شویی عواید حاصل از این معاملات غیرقانونی و کلاهبرداری از چندین موسسه مالی از طریق مخفی نگه داشتن ماهیت حقیقی این معاملات دستگیر شد.اما روز گذشته خبرآنلاین به نقل از بی بی سی نوشت که «مولود چاوش اوغلو»، وزیر خارجه ترکیه گفته مقام های آمریکایی اطمینان داده اند حال رضا ضراب، خوب است و به مکان جدیدی منتقل شده است.چاوش اوغلو با بیان اینکه بعد از آنکه در سایت پلیس فدرال آمریکا نوشته شد که ضراب یک هفته است آزاد شده اما وکلایش پنج روزی بود از او بی خبر بودند، گفت: «دولت ترکیه تصمیم گرفت که از آمریکایی ها درباره سرنوشت او سوال کند».وزیر خارجه ترکیه همچنین گفت آمریکایی ها، نخستین سوال را بی جواب گذاشته اند اما بار بعد که ترکیه نسبت به سلامت رضا ضراب ابراز نگرانی کرده است، به آنها گفته اند او به مکان جدیدی منتقل شده و حالش هم خوب است.بنا بر گزارش ها، دادگاه رضا ضراب تا 10 روز دیگر در نیویورک برگزار می شود اما در دو ماه گذشته دفاعیه ای از او در دادگاه ثبت نشده است.حدود دو هفته پیش هم پای «رجب طیب اردوغان» رئیس جمهوری ترکیه به این پرونده باز شده بود. خبرگزاری مهر به نقل از رویترز نوشت دادستان های آمریکایی که مسئولیت رسیدگی به پرونده رضا ضراب را برعهده دارند، می گویند او برای پیشبرد کارهای خود از نام رئیس جمهوری ترکیه استفاده کرده و به دنبال جلب حمایت او بوده است. به ادعای دادستانی آمریکا، جزئیات ارائه شده در جلسه دادرسی که سه هفته پیش در شهر «منهتن» ایالت نیویورک برگزار شد، این موضوع را نشان می دهد. آنها در توضیح ادعای خود به فایل ضبط شده یکی از مکالمات تلفنی ضراب اشاره می کنند که در آن با یکی از شرکای جرم خود از دیداری که با اردوغان حین یک مراسم عروسی داشته، سخن می گوید و اینکه تلاش داشته رضایت او را برای خرید یک بانک ترکیه ای جلب کند. البته اردوغان که در زمان انجام این مکالمه تلفنی نخست وزیر ترکیه بود، به تخلف متهم نشده است حال آنکه این احتمال که شاید پای برخی از مقامات ترکیه ای و بانک های این کشور هم به پرونده ضراب باز شود، رابطه آنکارا- واشنگتن را متشنج می کند. مهر ماه بود که رویترز از قول رجب طیب اردوغان نوشت که او گفته مقام های آمریکایی با تحت تعقیب قراردادن ضراب، دنبال انگیزه های پنهانی هستند. نقش رفیق ترامپاما داستان مواجهه ترکیه با آمریکا به اینجا ختم نشده است. چندی پیش «بنجامین بارافمن»، وکیل رضا ضراب، با ارسال نامه ای به قاضی پرونده، پیشنهاد کرد که «رادلف جولیانی»، از نزدیکان دونالد ترامپ، رئیس جمهوری آمریکا که سابقه شهرداری نیویورک را دارد، برای به نتیجه رسیدن این پرونده مذاکرات با مقامات دولتی در سطحی بالاتر از قضات فدرال را برعهده بگیرد. قاضی این پرونده هم از او خواسته بود نقش جولیانی و مایکل ماکاسی، قاضی سابق فدرال و دادستان آمریکا در دوران ریاست جمهوری جورج بوش را مشخص کند. همچنین براساس گزارش نیویورک تایمز، آن دو برای دیدار با رجب طیب اردوغان، رئیس جمهوری ترکیه و گفت و گو درباره رضا ضراب به این کشور سفر کرده بودند. وکیل ضراب هم در نامه ای نوشت: «آنها صرفا نقش کمک به این پرونده را دارند و این امر مستلزم فعالیت مستقیم آنها در دادگاه نیست».اما دادستانی در نامه ای خطاب به قاضی پرونده نوشت که این دو تلاش می کنند این پرونده را در سطوح بالا در دفتر دادستانی در منهتن که این پرونده را تحت پیگرد قانونی دارد، حل کنند که این به مفهوم مذاکره با مقامات ارشد وزارت دادگستری یا تلاش برای تغییر سرنوشت پرونده از مسیر دیپلماتیک است که می تواند سازمان های دیگر را دربر بگیرد. دادستان های آمریکا در کیفرخواست خود علیه ضراب او را متهم کرده اند که صدها میلیون دلار برای دولت ایران و شرکت های ایرانی بین سال های 2010 تا 2015 جابه جا کرده و تحریم های آمریکا علیه ایران را دور زده است. ضراب و زنجانیاما پای رضا ضراب چگونه به دادگاه پرونده فساد نفتی باز شد. بابک زنجانی در چهاردهمین جلسه دادگاه نام او و صرافی «صفیر آلتین» متعلق به رضا ضراب را به میان آورد. آذر 1392 پلیس ترکیه اعلام کرد در جریان ماجرای بحران فساد مالی ترکیه 53 نفر را به اتهام پول شویی و فساد مالی بازداشت کرده است. یکی از این افراد، رضا ضراب، تاجر ایرانی بود که به انتقال غیرقانونی محموله های طلا به ایران و انتقال غیرقانونی پول از طریق یک بانک متعلق به دولت ترکیه و پرداخت رشوه به نزدیکان مقامات دولتی اقدام کرده است. رسانه های ترکیه گفتند، ضراب به کمک هالک بانک در سال های 2012 و 2013، حدود هشت میلیارد دلار طلا از طریق ترکیه به ایران منتقل کرده و فعالیت های اقتصادی او در ترکیه برای دورزدن تحریم های ایران بوده است. رضا ضراب در ترکیه بدون محکومیت آزاد شد اما در فروردین 95 در آمریکا به اتهام صدها میلیون دلار معاملات مالی در نقض تحریم های آمریکا علیه ایران بازداشت شد. وزارت دادگستری آمریکا در بیانیه ای اعلام کرد علیه این تاجر ایرانی - ترکیه ای و دو شهروند ایرانی با ادعای تلاش برای دورزدن تحریم های ایران کیفرخواست صادر کرده است. اولین جلسه دادگاه رضا ضراب اردیبهشت 95 در نیویورک برگزار شد ولی او اتهامات مربوط به برنامه ریزی توطئه برای انجام صدها میلیون دلار مبادلات مالی برای کمک به ایران را رد کرد. نهم فروردین امسال هم رویترز از دستگیری مدیر یک بانک دولتی ترکیه به اتهام دورزدن تحریم های ایران در آمریکا خبر داده بود. او متهم به تبانی با رضا ضراب، برای انجام صدها میلیون دلار تراکنش مالی غیرقانونی از طریق بانک های آمریکایی از سوی دولت ایران و دیگر نهادهای ایرانی شده بود. او یک روز پس از بازداشت در فرودگاه بین المللی جان اف کندی، در منهتن نیویورک در یک جلسه استماع نزد قاضی جیمز فرانسیس حاضر شده بود.
                