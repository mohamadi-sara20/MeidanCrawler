شنبه ۲۰ آبان ۱۳۹۶
-----------------------------------------
حرف اول
-----------------------------------------
از «علم» بپرسید
-----------------------------------------

                    امسال در روز جهانی علم در خدمت صلح و توسعه (10 نوامبر، 19 آبان) سوال مهمی در ذهن فعالان عرصه علم در دنیا وجود دارد و در کشورهای مختلف بحث های گوناگونی در این زمینه در محافل آکادمیک درگرفته است. سال قبل در آستانه چنین روزی در آمریکا (9 نوامبر 2016) اعلام شد «دونالد ترامپ» به ریاست جمهوری آمریکا انتخاب شده است. او کسی بود که علنا به مقابله با دستاوردهای علمی برخاسته و با شعارهای عوام گرایانه و با شوراندن جامعه حاشیه ای بر متن (طبقه شهری مدرن) آمریکا، توانست رای کافی الکترال را به دست آورد و به ریاست جمهوری این قدرت اقتصادی-نظامی، برگزیده شود. در عین حال همان طور که قول داده بود، در اول فوریه 2017 و بلافاصله پس از مستقرشدن در کاخ سفید اعلام کرد که از معاهده تغییرات اقلیمی پاریس (COP21) خارج می شود؛ چراکه او گرم شدن زمین را حقه و فریبی می داند که ساخته و پرداخته چینی ها و برای به زمین زدن اقتصاد آمریکاست! دستگاه های اندازه گیری مدرن و مدل های پیش بینی علمی و دستاوردهای علمی نزد او اهمیتی ندارند. او ضمنا در ماه اکتبر 2017/مهر 1396 نیز از تایید مجدد برجام (که یکی از دستاوردهای مهم و عملی علم روابط بین الملل در دنیای جدید برای غلبه بر چالشی بین المللی -برنامه هسته ای ایران- بود) اجتناب کرد و پرونده ایران را به کنگره آمریکا ارجاع داد.در 11 ماه اکتبر (یک ماه قبل) اعلام شد که آمریکا از عضویت سازمان علمی-فرهنگی یونسکو (که برگزارکننده و پیشنهاددهنده همین روز جهانی علم در خدمت علم و توسعه است) نیز خارج می شود؛ چرا که این سازمان تشکیلات خودگردان فلسطینی را به عنوان عضو خود پذیرفته و آمریکا این عمل را سوگیری یونسکو علیه اسرائیل تلقی می کند! با انتخاب «ترامپ» این سوال مهم مطرح شد که مگر از تولیدکنندگان مهم دستاوردهای علوم انسانی از جمله علوم سیاسی و روابط بین الملل در سال 2016 از 10 دانشگاه برتر درجه یک دنیا، پنج تا (هاروارد، ییل، پرینستون، برکلی و کلمبیا) دانشگاه های آمریکایی نیستند؟ پس چرا از چنین جامعه ای که بخش مهمی از جریان علمی در دنیای امروز را در این زمینه در دانشگاه های خود هدایت می کند، امثال «دونالد ترامپ» می توانند رئیس جمهور شوند؟ و در سطحی چنین تاثیرگذار در دنیا، سیاست های بی پایه، غیرعلمی و غیرانسانی خود را عملی کنند؟ آیا همچنان علم می تواند در خدمت صلح و توسعه باشد؟ آیا شعار امسال (2017) سازمان یونسکو برای این روز (علم برای «تفاهم جهانی») همچنان می تواند معنی دار باشد؟ پاسخ به این سوال ها نه در این یادداشت کوتاه می گنجد و نه توان نگارنده می گنجد که به طور تمام و کمال به پاسخ گویی به این سوالات و ابهامات بپردازد؛ ولی به اجمال نکاتی که به نظر نگارنده مهم می رسد، در این مجال می آید:1- اگر از درون جامعه آمریکا با آن سطح بالا از توانایی علمی به ویژه در زمینه علوم سیاسی و اجتماعی و با آن دانشگاه های سطح بالا، کسی مانند «ترامپ» قدرت را در دست می گیرد، شاید اشکال از آن ناشی شود که دانشمندان حتی در آمریکا نیز جریان اجتماعی را در دست نگرفته اند یا حداقل اثرگذار اصلی نیستند،2- اینکه دانشمندان چه در کشورهای توسعه یافته و چه در کشورهای در حال توسعه به راه خود می روند و جامعه نیز ظاهرا در مسیری دیگر به راهی دیگر در حرکت است، چه بسا به این موضوع مربوط باشد که اساسا علم (و در مورد بحث: علوم سیاسی و روابط بین المللی) در جوامع امروزی با مشکل «سوال» و «مسئله» مواجه شده است. اینکه اساس موضوع و مسئله علم چیست، به جهت دهی فعالیت های علمی می انجامد. حال اگر سوالی از دانشمندان وجود نداشته باشد یا دانشمندان مشغول سوال های ذهنی یا پیش فرض های غیرواقعی خود باشند و سیاست مداران نیز خود همه جواب های سوال های خود را در همه دنیا بدانند، اساسا دیگر چه نیازی به علم و دانشمند وجود دارد!؟3- در برنامه سازمان یونسکو برای سال 2017 هم آمده است که بهره گیری از علم برای «تفاهم جهانی» با برقراری ارتباط بین دانشمندان، صنعتگران و تصمیم سازان و از طریق گفت وگوی مداوم بین علم، سیاست گذاری و زندگی روزمره امکان پذیر می شود. هدف از چنین ارتباطی برابری اجتماعی-اقتصادی و توسعه تاثیرگذاری علم برای یک آینده پایدار است. آیا چنین ارتباطی چه در جهان پیشرفته و چه در دنیای در حال توسعه جدی گرفته می شود؟4- در منطقه خاورمیانه ولیعهد کشور سعودی، شاهزاده محمدبن سلمان، اعلام کرده که برای برنامه 2030 کشور پادشاهی سعودی توسعه پایدار عربستان بر پایه انرژی های پاک و تجدیدپذیر را به عنوان برنامه راهبردی هدف گیری کرده است. آیا با نوع سیاست های کودتایی، مداخله جویانه و هژمونیک که هم اکنون در حال اجرای آن است و جز به توسعه تنش، ناامنی و جنگ از یمن گرفته تا لبنان و عراق و سوریه نمی انجامد، می توان تصور کرد که این شاهزاده جوان برای اجرای برنامه های (پایدار؟) خود حداقل از دانشمندان موجود در خود دانشگاه های عربستان سعودی استفاده می کند؟ آیا در شیوه حکمرانی او، اساسا دانشمندی اگر برنامه های او را بی ثبات کننده، ناپایدار و برهم زننده کل منطقه تشخیص دهد، اساسا جرئت ابراز آن را می یابد؟5- علم برای صلح و تفاهم جهانی و آینده پایدار به نفع دنیایی است که روز به روز متلاطم تر و ناامنی و بی عدالتی در آن (به ویژه در منطقه خاورمیانه) بیشتر می شود. دانشمندان اگر حداقلی از آزادی عمل و ابراز نظر ببینند، به طرح سوال های درست در مناطق پرمخاطره جهان می توانند کمک کنند و جدی گرفتن جامعه علمی می تواند به یافتن پاسخ های درست برای پرسش های درست کمک کند. دانشمندان جادوگر نیستند که شبانه مسائل را حل کنند؛ ولی اگر امنیت داشته باشند، می توانند برای تصمیم سازان بررسی کنند که ابتدا سوال های درست چیست و سپس به دنبال جواب سوال ها بر پایه علم، عقل و واقعیت و با استفاده از روش علمی بگردند. البته اگر تصمیم سازان خود هم سوالات را می شناسند و هم جواب ها را بلدند، احتمالا آینده ای ناپایدارتر و ناامن تر در انتظار بشر خواهد بود.
                