دو‌شنبه ۱۹ تیر ۱۳۹۶
-----------------------------------------
حرف اول. جامعه
-----------------------------------------
یزد در میراث جهانی
-----------------------------------------

                    شهر تاریخی یزد در دل کویر، ثمره خردمندی و شناخت عمیق مواهب و موانع طبیعت است. یزد حاصل رفتار مهربانانه و پرستارانه انسان و محیط زیست است. یزد سند بیش از هزار سال مدنیت بلاانقطاع است. یزد تجلی هم زیستی و صلح عقاید و باورها و ادیان و مذاهب است. یزد نماد عبادت و قناعت است. یزد مولود ذوق و هنر است. یزد پاداش کوشش و مجاهدت است. یزد شهر ارزش های ملی و فراملی است. یزد تجلی تفوق بر محدودیت و مشکلات است. یزد روایت ایستادن بر شکوه تاریخ است. یزد، آموزگار کیمیاگری است. یزد شهر کیمیاگران است. مردم یزد در طول تاریخ با خاک و خشت کیمیاگری کرده اند. روز گذشته در چهل ویکمین اجلاس میراث جهانی در شهر کراکف لهستان، ارزش های منحصربه فرد یزد برای جامعه جهانی احراز شد و در فهرست میراث جهانی به ثبت رسید.یزد، نخستین شهر ایران است که فهرست میراث بشری را به نام خود آراسته است. ثبت جهانی یزد حامل این پیام است که میراث فرهنگی ما، رگ های حیات ماست و نباید در پاسداری از آن، از چیزی فروگذار کنیم. یزد دیروز، یزد امروز نیست؛ یزد امروز، شهری است که ارزش های منحصر به فرد جهانی اش احراز شده و اکنون مدیریت این شهر باید منطبق بر استانداردهای یک میراث منحصربه فرد جهانی باشد.ثبت جهانی یزد، آغاز راه است، آغاز راهی که به تکریم، پاسداشت و معرفی ارزش های یزد و دیگر شهرهای تاریخی ایران منتهی می شود. ثبت جهانی یزد راهی نو پیش پای ما می گذارد و این الگو را عرضه می دارد که محدوده های تاریخی شهرهای ایران، سرمایه های گران سنگی هستند که هم موجب رونق گردشگری پایدار می شوند و هم سبقه مدنیت ما را به جهان معرفی می کنند. بافت های تاریخی شهرهای ما مزیت های توامان اقتصادی و هویتی ما هستند، نه بناهایی فرسوده که لاجرم باید پای کوب چرخ توسعه ناپایدار شوند. ثبت شهر یزد در میراث جهانی برکات بسیاری دارد، از جمله اینکه اثبات شد مدیریت محدوده تاریخی یزد با وجود کاستی هایش از مراجع جهانی نمره قبولی گرفت. بی تردید مدیریت محدوده تاریخی یزد محصول تدبیر و وفاق همه نهادهای ذی ربط و اهالی آنجاست. این نوع مدیریت می تواند سرمشق مناسبی برای شهرهای دیگر باشد. دیگر شهرهای تاریخی ما می توانند با تاسی از یزد به جهانی شدن بنگرند. اگرچه جهانی شدن، با وجود اهمیت انکارناپذیرش، هدف غایی نیست؛ اما می تواند انگیزه ای برای صیانت از ارزش ها در اندازه ها و استانداردهای جهانی و ایجاد الگویی برای توسعه پایدار شهرهای کشورمان باشد. 
                