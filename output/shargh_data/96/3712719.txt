سه‌شنبه ۸ اسفند ۱۳۹۶
-----------------------------------------
یادداشت
-----------------------------------------
بحران قانون مداری در جهان
-----------------------------------------

                    قانون مداری پایه و اساس ایجاد برابری، بهره برداری از توسعه فراگیر و برقراری صلح پایدار را تشکیل می دهد. داستان کامل و دقیق میزان اجرای عدالت و قانون مداری در کشورهای مختلف را نمی توان با یک رتبه بندی ساده بیان کرد. اما «بنیاد پروژه عدالت جهانی» (WJP) از سال 2006 تلاش کرده است با گردآوری داده هایی از سراسر جهان، اطلاعات جالب و مفیدی برای کشورهایی تهیه کند که در صدد پیشرفت و بهبود شاخص های قانون مداری هستند. چارچوب تحلیلی این شاخص بر اساس یک هرم معکوس و چهار اصل قانون مداری استوار است که عبارت اند از:• دولت و بخش خصوصی بر اساس قانون پاسخ گو هستند.• قوانین شفاف، عمومی، ثابت و عادلانه است؛ همه در برابر قانون یکسان هستند و حقوق اولیه و بنیادین همه در قانون محافظت می شود.• رویه های اجرای قانون در دسترس همگان، عادلانه و موثر است.• عدالت به یک روش زمان مند به وسیله نمایندگان شایسته، اخلاق مدار و مستقل اجرا می شود که ساختار و شالوده جامعه را تشکیل می دهد.پایبندی کشورها به این اصول در هشت عامل- محدودیت قدرت دولتی، فقدان فساد، دولت باز، رعایت حقوق اولیه و بنیادین، نظم و امنیت، اجرای قوانین، عدالت مدنی و عدالت قضائی اندازه گیری می شود. این عوامل زیربنای 44 شاخص را شکل داده است در سال 2017-2018 در 113 کشور جهان به صورت پیمایشی و نظرسنجی از 110 هزار شهروند و بیش از سه هزار متخصص مورد ارزیابی قرار گرفته است.بر اساس ارزیابی بنیاد پروژه عدالت جهانی از شاخص قانون مداری در سال 2017، ایران در میان هفت کشور مورد بررسی در «منطقه خاورمیانه و شمال آفریقا» در جایگاه ششم قرار گرفته و در میان 36 کشور با میزان درآمد «بالاتر از متوسط» رتبه 28 را کسب کرده است. کشورهای مورد ارزیابی در منطقه خاورمیانه و شمال آفریقا عبارت اند از: مصر، اردن، لبنان، موراکو، تونس، امارات متحده عربی و ایران. کشورهای با میزان درآمد بالاتر از متوسط آلبانی، آرژانتین، بلاروس، بلیز، بوسنی و هرزگوین، بوتسوانا، برزیل، بلغارستان، چین، کلمبیا، کاستاریکا، کرواسی، دومنیکا، جمهوری دومنیکن، اکوادور، گرنادا، گویان، ایران، جامائیکا، قزاقستان، لبنان، جمهوری مقدونیه، مالزی، مکزیک، پاناما، پرو، رومانی، روسیه، صربستان، آفریقای جنوبی، سنت لوسیا، سنت وینسنت و گرنادین ها، سورینام، تایلند، ترکیه و ونزوئلا بودند که در این بررسی مورد ارزیابی قرار گرفتند. در کل، ایران از منظر شاخص قانون مداری در میان 113 کشور جهان در رتبه 80 قرار دارد که با 0،01 افزایش در امتیاز کل نسبت به سال 2016، شش رتبه صعود را تجربه کرده است. رتبه ایران در برخی از شاخص ها مانند آزادی های بیان، اجتماعات و حقوق کارگری که حقوق اولیه و بنیادین مردم را تشکیل می دهند، پایین و در شاخص نظم و امنیت بالاست. در بقیه موارد حد متوسط امتیاز کسب شده است. بر اساس ارزیابی بنیاد پروژه عدالت جهانی، سه کشور دارای بالاترین رتبه از منظر شاخص قانون مداری در سال 2017-2018 به ترتیب دانمارک (1)، نروژ (2) و فنلاند (3) و سه کشور انتهای جدول افغانستان (111)، کامبوج (112) و ونزوئلا (113) هستند. یافته های این گزارش نشان می دهد امتیاز 38 کشور نسبت به گزارش پیشین شاخص قانون مداری که در اکتبر 2016 انتشار یافته بود، به ویژه در زمینه حقوق بشر، عوامل مهارکننده قدرت های دولتی و عدالت مدنی و قضائی کاهش داشته است. عدم تبعیض، آزادی بیان و مذهب، حق حفظ حریم خصوصی و حقوق کارگری در محاسبه رعایت حقوق بنیادین افراد جامعه در سراسر جهان در نظر گرفته شده است.به باور پاسخ دهندگان، رعایت حقوق اولیه و بنیادین مردم در 71 کشور از 113 کشور مورد بررسی کاهش داشته است. بیشترین کاهش به کشور فیلیپین با 18 پله تنزل مربوط می شود.در سال 2017، سیستم قضائی، در سراسر جهان، بسیار ضعیف عمل کرده است به گونه ای که فقط چهار کشور در جهت کاهش جرم و جنایت موفق عمل کرده و امتیاز بالای 0،8 را کسب کرده اند.در منطقه خاورمیانه و شمال آفریقا، برای چهارمین سال متوالی بالاترین امتیاز به امارات متحده عربی با 0،65 امتیاز و کمترین امتیاز به کشور مصر با 0.36 امتیاز تعلق دارد. رتبه امارات متحده عربی در سال 2018-2017 نسبت به گزارش پیشین با یک جایگاه بهبود نسبت به سال 2016 به رتبه 32 جهانی رسیده است.نتایج به دست آمده تاکید دارد که حکمرانی خوب و قانونمداری از عوامل اصلی پیشرفت های اقتصادی و اجتماعی هستند. ازاین رو، به منظور دستیابی به توسعه پایدار پیشنهاد می شود دولت ها در راستای اولویت هایی مانند توسعه قانونمداری، تضمین دسترسی برابر به عدالت، پایان فساد و ایجاد و توسعه نهادهای شفاف و پاسخ گو تلاش کنند.اما قانونمداری چیست؟ قانونمداری به شرایطی اطلاق می شود که در آن اداره یک ملت بر اساس قانون انجام می گیرد و در شرایط معکوس، یک ملت با تصمیمات فردی مقامات دولتی اداره می شود. قانونمداری بر اثرگذاری و اقتدار قانون در جامعه به خصوص به عنوان اعمال محدودیت بر رفتار و عملکرد مقامات دولتی مبتنی است. قانونمداری بر این باور است که هر فردی حتی قانون گذاران، مجریان قانون و قوه قضائیه مشمول قانون هستند و باید از قانون پیروی کنند. در این شرایطی است که قانونمداری از اتوکراسی، دیکتاتوری و الیگارشی که حاکمان را بالاتر و برتر از قانون در نظر می گیرند، متمایز می شود. بنابراین جامعه ای قانونمدار و قانون گرا محسوب می شود که قوانین در آن کاملا رعایت شوند و همه آحاد جامعه در برابر قانون مساوی و مسئولان آن نیز قانون پذیرترین افراد جامعه باشند.اما علائم به دست آمده از آمار فوق حکایت از بحران قانونمداری در سراسر جهان دارد. شاید بتوان گفت همان طور که قرن 18، قرن نظام های پادشاهی استبدادی بود، قرن 21، قرن نظام های جمهوری استبدادی و تمامیت خواهی خواهد بود که در آن اصل تفکیک قوا که از اصول جمهوریت است، به اصل تلفیق پیدا و پنهان قوا تبدیل خواهد شد و محدودیت قدرت مقامات دولتی و انطباق آنها با قوانین جای خود را به وضع قوانین به منظور توجیه نحوه عملکرد مقامات دولتی خواهد داد.
                