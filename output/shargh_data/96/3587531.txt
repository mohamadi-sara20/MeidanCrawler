پنج‌شنبه ۱۵ تیر ۱۳۹۶
-----------------------------------------
type_unknown
-----------------------------------------
سرپیچی ناجا از اجرای حکم
-----------------------------------------

                    گروه اقتصاد: همان زمان که خبرش منتشر شد، به قدر کفایت سروصدا به راه انداخته بود و تصور می شد ناجا به سرعت وارد عمل شود و بدهی خود به وزارت نفت برای فروش دو محموله نفتی را بپردازد؛ اما گویا چنین خبری نیست. روز گذشته محمدرضا تابش، عضو کمیسیون برنامه، بودجه و محاسبات مجلس، خبر داده پول فروش نفت هنوز هم از سوی نیروی انتظامی تسویه نشده است. این نماینده مجلس با بیان اینکه بدهی 600 میلیارد تومانی نیروی انتظامی به شرکت ملی نفت بابت صادرات نفت در سال 91 تسویه نشده و حکم این پرونده صادر شده است، گفت: «در سال های 87 تا 91 بهای میعانات گازی تحویلی به شرکت های پتروشیمی به علت تحویل مواد افزودنی داده شده به شرکت های پالایش با مبلغ 3،2 هزار میلیارد تومان تسویه نشده است». تابش در این بین نیم نگاهی هم به تخلفات نفتی دولت گذشته کرد و افزود: «براساس بررسی های دیوان محاسبات، تخلفات نفتی دولت گذشته در سال های 87 تا 91 درمجموع 26.8 هزار میلیارد تومان بوده که یا تخلف از قانون یا تعلل در تسویه بوده است».به گزارش خانه ملت، محمدرضا تابش با اشاره به الزام دیوان محاسبات در بودجه سال 96 برای بررسی تخلفات نفتی دولت دهم در سال های 87 تا 91، افزود: «براساس بررسی های دیوان محاسبات 23هزار میلیارد تومان مربوط به واردات بنزین و نفت گاز بیش از حد مجوزهای قانونی، از طریق معاوضه نفت خام با فراورده های نفتی در سال های 87 تا 89 بوده است.»نماینده مردم اردکان در مجلس یادآور شد: «درمجموع 26.8 هزار میلیارد تومان مربوط به تخلف یا تسویه نشدن است که در بحث نیروی انتظامی تخلف بوده که به دادگاه ارجاع شده و حکم آن صادر شده است».عضو کمیسیون برنامه، بودجه و محاسبات مجلس با بیان اینکه برخی تخلف ها در گزارش تفریغ بودجه سال های گذشته قرائت شده است، تصریح کرد: «مقرر شده در یک جمع تخصصی، مقدار تخلف و عدم تسویه جمع بندی شود، البته عدم تسویه نیز تعلل بوده و تخلف کوچک تر است».به گزارش «شرق»، ناجا به پیشنهاد رئیس دولت پیشین اقدام به فروش نفت کرده بود. سردار احمدی مقدم، فرمانده نیروی انتظامی، این موضوع را اعلام کرده و گفته بود این پیشنهاد برای جبران کسری بودجه 11 درصدی ناجا بوده است. ماجرا از این قرار بوده که محمود احمدی نژاد، رئیس دولت پیشین، در ازای 11درصد کسری بودجه ناجا، پیشنهاد داده این ارگان، محموله نفتی بفروشد و پولش را بردارد. شرکت ملی نفت ایران هم با ضمانت سردار احمدی مقدم، فرمانده ناجا فروش نفت را به شرکت وابسته به این نهاد سپرده و ناجا هم موفق به این کار شده؛ اما قیمت محموله نفتی کمی بیشتر از اعتبار 11 درصدی از آب درآمده است: 185میلیون دلار. احمدی مقدم تاکید کرده بود کار به صورت کاملا قانونی و با مجوزهای رسمی دولت انجام و فقط در زمان حسابرسی کمی تعلل شد. حدود سه سال پیش که این خبر مجددا بر سر زبان ها افتاد، احمدی مقدم تاکید کرد ناجا پول ها را پرداخت کرده و معاون وزیر نفت می گفت این نهاد، هنوز هم بدهی دارد. بدهی ای که البته تاکنون هم تسویه نشده است.به گفته احمدی مقدم اواخر سال 1391 و اوایل سال 1392 نیروی انتظامی جمهوری اسلامی ایران با تایید دولت وقت، دو محموله نفت از وزارت نفت تحویل گرفته و راسا آنها را فروخته است. ارزش یکی از آنها 180میلیون دلار و دیگری 60میلیون دلار بوده است. محموله اول برای جبران کسر حقوق سال 91 نیروی انتظامی از سوی دولت وقت به ناجا داده شد؛ محموله دوم نیز تجاری بوده و به بخش های تجاری بنیاد تعاون نیروی انتظامی تحویل داده شده است. فرمانده نیروی انتظامی می گوید: «هر دو محموله فروش رفته و 90 درصد از پول محموله دوم هم واریز شده و فقط بر سر تسویه حساب 10 درصد باقی مانده اختلاف نظری با شرکت ملی نفت وجود داشته که در حال برطرف شدن است». اما تیرماه همان سال یعنی سال 93، سیدمحسن قمصری، مدیر امور بین الملل شرکت ملی نفت، در گفت وگویی اعلام کرده بود ظاهرا نیروی انتظامی موفق به فروش محموله های نفتی نشده است. قمصری با اشاره به اینکه «پول این دو محموله پرداخت نشده و ان شاءالله زمانی که محموله ها به فروش رسید، نیروی انتظامی پول را پرداخت می کند»، گفته بود «اگر نیروی انتظامی بخواهد، می توانیم محموله نفت را برایشان بفروشیم». گزارش تفریغ بودجه سال 91 که در سال 92 منتشر شد هم نشان می داد نیروی انتظامی بدهی خود را به شرکت ملی نفت پرداخت نکرده است. در گزارش تفریغ بودجه سال 1391 آمده: «شرکت ملی نفت ایران در تاریخ چهارم آبان سال 91 یک میلیون و 639هزارو 342 بشکه نفت خام به ارزش 185میلیون و 240هزارو 42دلار با تضمین فرمانده نیروی انتظامی جمهوری اسلامی ایران به یکی از شرکت های وابسته به نیروی انتظامی تحویل داده است. شرکت مزبور با وجود فروش نفت خام و دریافت بهای آن، از پرداخت بدهی خود به شرکت ملی نفت ایران خودداری ورزیده است»؛ اما احمدی مقدم می گوید: «تنها اشتباه نیروی انتظامی این بوده که باید پول حاصل از فروش نفت را اول به حساب خزانه دولت واریز می کرده و بعد دولت از خزانه، کسری بودجه نیروی انتظامی برای پرداخت حقوق کارمندانش را پرداخت می کرد».
                