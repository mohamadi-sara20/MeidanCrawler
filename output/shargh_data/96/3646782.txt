چهار‌شنبه ۲۶ مهر ۱۳۹۶
-----------------------------------------
یادداشت
-----------------------------------------
شاید وقتی دیگر
-----------------------------------------

                    در هفته های گذشته، چند نماینده موضوع تبدیل نظام سیاسی کشور از ریاستی به پارلمانی را مطرح کردند؛ موضوعی که بی شک نیازمند تغییر قانون اساسی از طریق سازوکارهای پیش بینی شده در آن است. در دو دهه اخیر درباره برخی کاستی های قانون اساسی و همچنین نظام انتخاباتی کشور، مطالبی از سوی مسئولان، احزاب سیاسی و دانشگاهیان مطرح شده است. اگر قرار بر تغییر قانون اساسی باشد، این تغییر فهرست بلندبالایی را شامل می شود که باید همه در کنار هم مدنظر قرار گیرند. اعطای اختیارات اجرائی به شوراها، تشکیل مجلس دوسطحی مانند گذشته یعنی مجالس شورا و سنا و حزبی شدن نظام انتخاباتی کشور با افزایش اختیارات احزاب، همه و همه مورد نیاز است.این در حالی است که ملزومات این تغییرات حداقل در کوتاه مدت، وجود نخواهد داشت. در نتیجه تغییر نظام ریاستی به پارلمانی درحال حاضر در کشور ضرورتی ندارد، چراکه همین شرایط فعلی در بحث مردم سالاری و دموکراسی را نیز تحت تاثیر قرار می دهد. تغییر نظام ریاستی به پارلمانی مستلزم بستر قانونی قوی و موثر و رعایت اصول دموکراسی است. اگر موضوع نظارت اعم از هیئت های اجرائی و نظارت و شورای نگهبان با همین سیستم فعلی دنبال شود، ترکیب مجلس دور از ذهن نخواهد بود و دولتی که از دل این مجلس تشکیل می شود نیز همواره یک گرایش مشخص خواهد داشت. درحال حاضر همین اختلاف سلایق و نظراتی که در جامعه وجود دارد، تجربه دموکراسی و رقابت و مشارکت سیاسی را ارتقا می دهد. اگر دولت اصلاح طلب بر سر کار باشد و مجلس هم تلفیقی از جریان های سیاسی مختلف باشد، مجلس دولت را کنترل می کند و اگر مجلس یکدست باشد و شاکله دولت مقداری با مجلس متفاوت باشد، حرکاتی را که باید در جامعه انجام دهد، تصحیح می کند.اساسا بحث اصل تفکیک قوا که در راستای جلوگیری از خودرایی قوا شکل گرفته، در ایران با نظام ریاستی بیشتر تقویت می شود. برای تغییر نظام سیاسی، نیازمند ایجاد ساختارهای کاملا دموکراتیک در جامعه هستیم. اگر این موضوع در نظر گرفته شود، از نظر ساختار اجرائی عملکردها بهتر خواهد شد؛ یعنی مجلسی سر کار می آید و دولت نیز از دل آن مجلس بیرون می آید و این مجلس و دولت با هم هماهنگ هستند و تضادی که مانع پیشرفت کارها و امور شود، وجود نخواهد شد. واضح است که در شرایط فعلی این تغییر ساختار به ضرر مردم سالاری است و قابلیت اجرائی نخواهد داشت. باید اتفاقات سیاسی در زمان خود و بر اساس مقتضیات و امکانات موجود، رخ دهد و هر پیشنهادی خارج از این ساز و کارها، به نتیجه نمی رسد.
                