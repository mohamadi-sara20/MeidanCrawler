شنبه ۲۶ اسفند ۱۳۹۶
-----------------------------------------
یادداشت
-----------------------------------------
اگر جای «اون» بودم
-----------------------------------------

                    «اون» و «ترامپ» هر دو دارای ویژگی های مشابهی هستند؛ روحیه مستبد مشرق زمینی و اصرار بر اینکه به جای مذاکره و رسیدن به توافق، به قول ما مشهدی ها بگویند «هر چی مو بگوم». تبلیغات غربی ها به ویژه آمریکایی ها از هفته گذشته، تکیه بر پیروزی ترامپ در متقاعدکردن کیم برای همکاری دارد؛ اما تصور این نویسنده این است که کیم، ترامپ را سر کار گذاشته است. چرا؟ موقعیت استراتژیک و حساس کره شمالی پدیده ای دلخواه کیم نیست. این پدیده یک صفحه شطرنج بسیار پیچیده و حساس است. شبه جزیره کره از شمال با چین هم مرز است. چین یک قدرت برتر جهانی است که تنه نازنین ترامپ را در دستان خود مشت و مال می دهد و اشک او را درآورده است! از شمال غرب به روسیه متصل است. روسیه نه تنها بزرگ ترین کشور دنیا با معیار مساحت است؛ بلکه آن قدر قوی عمل می کند که حتی در انتخابات ریاست جمهوری آمریکا و رای آوری ترامپ دست داشته است. کره شمالی از شمال غربی روبه روی ژاپن قرار دارد که به گونه سنتی عاشق تصرف شبه جزیره کره بوده و هست. در جنوب بخشی جدا شده از شبه جزیره کره است که امروزه کره جنوبی نامیده می شود. کره جنوبی مطیع آمریکا و در چنگال ترامپ است. به عبارت دیگر موقعیت استراتژیک کره شمالی در میان کشورهای منطقه این کشور را به صورت حائلی درآورده که مانع برخورد قدرت های آمریکا و ژاپن و روسیه است. اگر کره شمالی با هر توافقی که تصور شود به یکی از این قدرت ها بپیوندد یا هم پیمان شود، تعادل منطقه را سریعا به هم می زند. البته در بلندمدت، امکان یکپارچگی دو کره وجود دارد؛ زیرا اولا شبه جزیره کره از استعداد بیشتری برای توسعه نسبت به ژاپن برخوردار است. کره ای ها خود را برتر از ژاپنی ها می پندارند. دوم اینکه ترکیب اقتصاد پیشرفته کره جنوبی با قدرت دفاعی برتر کره شمالی می تواند این سرزمین را در صورت یکپارچگی بسیار شکوفا کند؛ اما این کار از عهده آمریکا خارج است و تا زمانی که کش و واکش زمامدارانی مانند ترامپ با قدرت های دیگر جهانی وجود داشته باشد، امکان رویارویی و برخورد میان آنها بیشتر از اتحاد و همکاری است. جنگ جهانی دوم که با جاه طلبی و هوس هیتلر برای یافتن سلطه بر اروپا و مستعمرات اروپایی آغاز شد؛ اما در پایان نه از تاک نشان ماند و نه از تاک نشان، بهترین درس برای مردم جهان و زمامداران کنونی است؛ اما کو گوش شنوا و چشم بینا. پس چرا ایالات متحده آمریکا مرتبا از دوره ریاست جمهوری بوش پسر سر به سر کره شمالی گذاشته و او را آزار می دهد؟ نخست به خاطر اینکه همبستگی کره شمالی با چین و روسیه را تضعیف کند. دوم اینکه جلوی پیشرفت صنایع هسته ای و موشک سازی کره شمالی را بگیرد تا این کشور نتواند موشک های قاره پیما بسازد و ایالات متحده را هدف قرار دهد. در غیر این صورت کره شمالی می تواند نقش نیابتی مهمی را از سوی روسیه و چین در تهدید آمریکا ایفا کند. تهدید ژاپن هم برای آمریکا زیان بار است؛ زیرا ژاپن نیز مانند کره جنوبی در کنترل آمریکا است. ترامپ تا اینجای قضیه با تهدید کره شمالی با یک تیر دو نشان زده است؛ نخست، از دید تبلیغات،«America First = آمریکا حرف اول را می زند» را را به عنوان یکی از شعارهای ترامپ در انتخابات برجسته کرده است. دوم، موثر نشان دادن تهدید ترامپ در نشاندن کیم سر جایش و استفاده تبلیغاتی آن همراه با دهن کجی به مخالفان خود. اما این دستاوردها ظاهری است؛ زیرا ابعاد پیچیده روابط با کره شمالی برای یک رئیس جمهور تاجر مسلک و همکاران او شناخته شده نبوده است. ترامپ به جای گرفتن جشن پیروزی باید با شناخت بیشتر از عواقب کار خود اشک بریزد. چرا؟ فرض کنید فضای مانورها و مناسبات میان ایالات متحده آمریکا و کره شمالی تا دو ماه دیگر به همین حالت مطلوب کنونی باقی بماند. جلسه ملاقات و مذاکره میان ترامپ و کیم هم سر موعد تشکیل شود و ترامپ با بوق و کرنا به پایتخت کره شمالی برود و با گفتن «من آنم که رستم بود پهلوان» در جلسه شرکت کرده و در برابر دوربین های خبرنگاران بلبل زبانی کند و امضای خود را به رخ من و شما بکشد. کیم در مقابل، ضمن خوشامدگویی، فهرستی حاوی پرسش های زیر به ترامپ تقدیم کند:1- اگر ما برای توقف ساخت و آزمایش موشک های قاره پیما و فراورده های هسته ای در کشور من به توافق برسیم، آمریکا چه تضمینی خواهد داد که فردا شما (آمریکا) یا ژاپن به کره شمالی حمله نکند؟2- اگر داشتن موشک قاره پیما خطرناک است، آیا ایالات متحده هم موشک های موجود خود را نابود خواهد کرد یا می خواهد برتری خود را به عنوان یک ابرقدرت حفظ کند؛ اما مانع آن شود که ما بتوانیم از خودمان دفاع کنیم؟3- اگر ما با آمریکا به توافق رسیدیم، حالتی شبیه روابط میان کره جنوبی و آمریکا برقرار خواهد شد. در این صورت ما خواهی نخواهی به اتحاد با کره جنوبی خواهیم رسید. از سوی دیگر کره جنوبی تابع ایالات متحده است.در این صورت آمریکا کشور ما را در برابر تهدیدات چین و روسیه چگونه حفظ خواهد کرد؟4- اگر روسیه به هر دلیلی تصمیم بگیرد که در این فعل و انفعالات به ما حمله کند، آیا ایالات متحده آمریکا از ما دفاع خواهد کرد؟این فهرست تنها به چهار محور ختم نمی شود؛ اما تا همین جا ترامپ را گیج خواهد کرد. اینجا است که ترامپ باید پس از مشورت با مشاوران خود متن اعلامیه ای مشترک اما تو خالی را تنظیم کند که آهسته و محترمانه به آمریکا برگردد و در آنجا آخرین امضای خود را به نمایش بگذارد. به نظر می رسد این ملاقات دستاوردی نخواهد داشت.
                