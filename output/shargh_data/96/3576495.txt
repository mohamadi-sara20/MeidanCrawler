پنج‌شنبه ۲۵ خرداد ۱۳۹۶
-----------------------------------------
حرف اول
-----------------------------------------
فرصت های بین المللی شتاب در صنعت نفت
-----------------------------------------

                    درحال حاضر متاثر از مجموعه ای از عوامل و متغیرهای داخلی و خارجی، یکی از مهم ترین و حساس ترین دوره های تاریخی خود را تجربه می کند. در بعد داخلی این صنعت برای نزدیک به یک دهه با مسائل و مشکلات بزرگی مانند تحریم های اقتصادی و چالش های مدیریتی داخلی مواجه بوده است. نتیجه این شرایط توقف و رکود در صنعت نفت و گاز و عدم توسعه کمی و کیفی این صنعت در پرتو تحولات سریع اقتصادی و فنی جهانی است. تاخیر در اجرای طرح های توسعه ای صنعت نفت و گاز، عقب بودن از برنامه بهره برداری از میادین مشترک نفت و گاز و همچنین ضرورت های کلان اقتصادی کشور ایجاب می کند که صنعت نفت و گاز به عنوان صنعت مادر ایران در دوره ای جدید از تحرک و توسعه قرار گیرد. علاوه بر الزامات داخلی، مجموعه ای از الزامات بین المللی نیز بر آینده صنعت نفت و گاز ایران تاثیرگذار است که مهم ترین آن ضرورت حفظ جایگاه و موقعیت ایران در بازارهای جهانی به عنوان بزرگ ترین دارنده ذخایر هیدروکربوری دنیاست. در حال حاضر رقابتی تنگاتنگ میان کشورهای دارنده ذخایر هیدروکربوری وجود دارد. از یک سو رقابت میان کشورهای دارنده ذخایر متعارف نفت برای حضور و ماندگاری در بازارهای جهانی نفت است و از سوی دیگر پدیده نوظهور نفت غیرمتعارف یا نفت شیل، به طور جدی دارندگان نفت و گاز متعارف را به چالش کشیده است. درباره ایران باید گفت اگرچه بعد از اجرای برجام تولید و صادرات نفت ایران به سرعت به شرایط عادی بازگشت، اما با توجه به رکود سرمایه گذاری در صنعت نفت و گاز در یک دهه اخیر، ماندگاری و حفظ اقتدار در بازارهای جهانی با تردیدهایی مواجه است.از طرف دیگر این واقعیت را باید در نظر داشت که دیر یا زود، خواسته یا ناخواسته و خوب یا بد، نفت شیل به تدریج جای خود را در بازار جهانی انرژی باز می کند و مزیت انحصار نفت و گاز متعارف را برای کشورهای کنونی دارنده ذخایر نفت و گاز از بین می برد. بنابراین مجموعه ای از عوامل شامل جبران عقب ماندگی های یک دهه اخیر در صنعت نفت، ضرورت های اقتصادی، سیاسی و امنیتی حفظ جایگاه موثر و برتر ایران در بازارهای جهانی و همچنین بهره برداری سریع و به موقع از مزیت ذخایر نفت و گاز و تبدیل این ذخایر به سرمایه های ماندگار و با ارزش افزوده بیشتر تا قبل از تجاری شدن روند تولید و مصرف نفت شیل، ایجاب می کند که توسعه صنعت نفت و گاز کشور به لحاظ کمی و کیفی شتاب گیرد.صنعت نفت ایران در حال حاضر باید چند برنامه کلان را در دستور کار قرار دهد که مهم ترین آنها افزایش قابل توجه تولید نفت و گاز به ویژه از میادین مشترک، افزایش ضریب بازیافت نفت و گاز، دسترسی به بازارها مشتریان دائمی و همچنین توسعه صنایع تکمیلی است. بر این اساس و برای گام گذاشتن در مسیر شتاب توسعه ای نیاز به منابع مالی کلان، تکنولوژی های پیشرفته و بهره مندی از نظام های مدرن و پیشرفته مدیریت پروژه است. الزاماتی که جای آن در یک دهه اخیر تحت تاثیر تحریم ها و سوءمدیریت خالی است. باید اذعان کرد که در سال های اخیر قدرت رقابتی صنعت نفت و گاز ایران در بخش های مختلف در مقایسه با دیگر کشورها کاهش یافته است و این مسئله هم این صنعت و هم اقتصاد ملی کشور را آسیب پذیر کرده است. با توجه به محدودیت منابع مالی داخلی و قدرت پایین رقابتی شرکت ها و بنگاه های داخلی و همچنین ضعف فناوری های داخلی، بهره گیری از فرصت های بین المللی برای توسعه صنعت نفت و گاز یک الزام جدی است.جذب سرمایه گذاری خارجی در صنعت نفت و گاز جدای از اینکه زمینه رونق این صنعت را فراهم کرده و اثرات مستقیمی در حوزه بازار کار و افزایش توان رقابتی شرکت های داخلی دارد، منابع پایدار درآمدی برای اقتصاد ایران ایجاد می کند. جدای از مسئله منابع مالی، موضوع مهم دیگر در حضور شرکت های خارجی در صنعت نفت، بهره مندی از فناوری روز دنیاست. صنایع نفت و گاز از جمله صنایعی است که سرعت و تنوع پیشرفت فناوری در آن بالابوده و در این زمینه نیز بین شرکت ها و همچنین کشورهای دارنده و مصرف کننده نفت رقابت است. توسعه سریع فناوری در صنایع نفت و گاز، هم هزینه اجرای طرح های توسعه ای را کاهش داده و هم سودآوری این طرح ها را از طریق افزایش ضریب بازیافت میادین و کیفیت بالای تولیدات افزایش داده است. صنعت نفت ایران تحت تاثیر تحریم های اقتصادی اخیر، دچار یک عقب ماندگی آشکار در حوزه فناوری بخش بالادستی نفت و گاز است. لازمه این جبران نیز حضور شرکت های بزرگ و صاحب برند در صنایع نفت و گاز است. حضور شرکت های صاحب برند در صنعت نفت و گاز ایران جدای از اینکه زمینه توسعه پرشتاب این صنعت را در بخش های اقتصادی، فنی و مدیریتی فراهم می کند، دربردارنده فرصت های متعدد اقتصادی، بالابردن توان رقابتی شرکت های داخلی و مزیت های سیاسی و امنیتی نیز است. بنابراین لازم است توان دیپلماسی سیاسی، اقتصادی و نفتی کشور به طور خاص در جهت تسهیل حضور شرکت های بزرگ و معتبر نفتی جهان در طرح های توسعه ای ایران بسیج شود تا مهم ترین مزیت اقتصادی و سیاسی کشور یعنی نفت و گاز به پشتوانه پایدار اقتصادی کشور تبدیل شده و آسیب پذیری این صنعت و به تبع آن اقتصاد ملی کاهش یابد.خوشبختانه برجام، بستر لازم سیاسی برای بهره گیری از فرصت های بین المللی توسعه صنایع نفت و گاز را فراهم کرده و در 18 ماه گذشته باوجود مانع تراشی های داخلی و خارجی، دستاوردهای خوبی برای حضور شرکت های بزرگ خارجی از جمله توتال، شل، اینپکس و.. فراهم شده است.
                