دو‌شنبه ۲۸ اسفند ۱۳۹۶
-----------------------------------------
حرف اول
-----------------------------------------
بیم خشک سالی
-----------------------------------------

                    با نزدیک شدن به آغاز سال نو بنا به عادت مالوف و مرسوم سال نو را به هم تبریک می گوییم و آرزوی سالی پرخیر و برکت برای هم می کنیم اما ته دلمان چیز دیگری است. می دانیم که فشارهای بین المللی و منطقه ای رو به فزونی است و ناکارآمدی، بخشی از سرشت ساختار مدیریت شده که در کلیت خود به نارضایتی انجامیده است. اعتراض های فراگیر دی ماه گذشته بازتابی از شرایط پیش گفته است. وضعیتی که چنانچه به درستی تحلیل و راهکاریابی نشود، با توجه به انباشت نارضایتی ها باز هم ناگهانی سر بر خواهد آورد. درست یا نادرست نیز این احساس پدید آمده است که امیدی به بهبود وضعیت موجود هم نیست.بر اساس آمار وزارت نیرو مقدار بارندگی سال آبی جاری تا 10 روز مانده به سال نو نسبت به میانگین دوره های مشابه درازمدت (162 میلی متر) 45 درصد کاهش و نسبت به دوره مشابه سال آبی گذشته (160 میلی متر)41 درصد کاهش نشان می دهد. در این میان، بیشترین کاهش بارش مربوط به حوضه های آبریز فلات مرکزی، مرز شرقی و خلیج فارس است. گستره ای که بیش از 85 درصد کشور را پوشش می‎ دهد. از همه مهم تر آنکه پیش بینی ها برای دو ماه نخست بهار نیز امیدوارکننده نیست. در این میان، استان های اصفهان، چهارمحال وبختیاری، خراسان جنوبی و رضوی، خوزستان، سمنان، یزد، سیستان و بلوچستان، فارس، کرمان، کهگیلویه و بویراحمد، قم، مرکزی و هرمزگان نسبت به میانگین درازمدت و سال آبی گذشته بیش از 55 درصد کاهش بارش داشته اند. آنچه بر پیامدها و هزینه های این کاهش بارش گسترده می افزاید، خشک سالی های انباشتی سال های پیشین است که با افزایش برداشت بی رویه از آب های زیرزمینی، افزایش دما و افزایش مصرف همراه شده اما واقعیت آن است که دیگر آب چندانی نمانده است و سال 1397 بسیاری از شهرهای کشور به واسطه کاهش حجم ورودی آب سدها به طور کم سابقه ای وارد تنش آبی خواهند شد و بسیاری از کشاورزان دیم کار نیز به خاطر عدم بارش چهار ماه نخست سال آبی جاری عملا ورشکسته خواهند بود. برای نخستین بار در صد سال اخیر به صورت ارگانیک کشاورزان، شهرنشینان کم آب، حاشیه نشینان فقیر بی آب، جوانان بی کار تحصیل کرده، بی کاران و کارگران کارخانجات ورشکسته که ماه هاست حقوق دریافت نکرده اند را در یک صف قرار خواهد داد.حوادث مربوط به اعتراض چندباره کشاورزان ورزنه اصفهان در این موقع از سال که با قطع انتقال آب از این منطقه و انتقال آن به شهرستان های استان یزد شروع شد و با سرنگون سازی چند تیر برق و درگیری با ماموران همراه بود، هشدار جدی برای دست اندرکاران بخش آب و دیگر سازمان ها و نهادهاست که اگر منابع آب موجود به صورت راهبردی مدیریت نشوند، سال آینده مدیریت کشور با دست اندازهایی جدی همراه خواهد شد. به یاد داشته باشیم وضعیت بارش دیگر به گذشته برنخواهد گشت و چنانچه نتوانیم فرهنگ و مدیریت کشور را با خشک سالی فزاینده سازگار کنیم، رویکردهای دیگری جایگزین مدیریت بحران می شود و بر ابعاد و اعماق هزینه های اداره کشور خواهد افزود.
                