سه‌شنبه ۱۴ آذر ۱۳۹۶
-----------------------------------------
سرمقاله
-----------------------------------------
مثلث شوم
-----------------------------------------

                    پس از فروکش کردن جنگ در سوریه و به عقب رانده شدن داعش، این سوال مطرح است که خاورمیانه جدید چه نقشه ای خواهد داشت؟ و جایگاه ایران اسلامی در این بین چیست؟ دراین باره به شکل گذرا می توان به چند نکته اشاره کرد:1- ایران قدرت بزرگی در منطقه خاورمیانه است و در دوره پساداعش بر قدرت آن افزوده شده. شاید اقرار به همین مسئله، فضا را برای رقبای این کشور تنگ و تیره کرده باشد.2- بازپس گرفتن مناطق اشغال شده از سوی خلافت خودخوانده داعش، به معنای نابودی کامل این گروهک نیست، چراکه این نیروها به شکل متعصبانه به عملیات های کور و زیرزمینی خود ادامه خواهند داد و چه بسا با تشکل جدیدی ظاهر شوند.3- عربستان به هیلاری کلینتون کمک مالی کرده بود و انتظار داشت ائتلافی با او علیه ایران اسلامی شکل دهد، اما بلافاصله بعد از پیروزی غیرمنتظره ترامپ، با تیم او وارد مذاکره شد و گوی سبقت را از رقبا ربود. در این فاصله بود که برخی تحلیلگران روابط بین الملل احتمال همکاری راهبردی ایران و رئیس جمهور جدید آمریکا را امری «قریب» می دانستند، اما واقعیت خلاف این بود و متاسفانه ائتلافی علیه ایران شکل گرفت و آن را به امری «غریب» بدل کرد! یک سر این مسئله را باید در بالاآمدن تیم ضدایرانی ترامپ جست وجو کرد، همان گونه که سر دیگرش در سیاست های جدید محمد بن سلمان ریشه دارد. ایران برای ترامپ و بن سلمان، به «دیگری» تبدیل شده، به شکلی که آنها هویت خود را با ضدیت با ایران اسلامی تعریف می کنند.4- عربستان به این دلیل به راحتی توانست از کلینتون به ترامپ تغییر جهت دهد که لابی فعالی در ماه های پس از پیروزی ترامپ داشت. دقیقا عکس قضیه برای ایران صدق می کرد؛ ایران نه تنها لابی خاصی نداشت، بلکه قانونا نمی توانست داشته باشد؛ چراکه لابی کردن عملی قانونی برای کشوری است که با کشور میزبان رابطه سیاسی دارد.5- چیزی که وضع را وخیم تر کرد، صحنه گردانی اسرائیل در این بین بود. اضافه شدن اسرائیل به تیم آمریکا- عربستان، مثلثی علیه ایران به وجود آورده که بخش اصلی نقشه جدید خاورمیانه را باید در توافقات ایشان دید. عربستان جدید با پول های نفتی خود از سیاست افراط و سلفی گری فاصله خواهد گرفت و مدرنیزاسیون خاص خود را تجربه خواهد کرد؛ البته چه بسا این گونه نوسازی نامتوازن، مانند مدرنیزاسیون شاه، مسئله ساز شود. راهبرد آمریکا هم به دو دلیل با دولت عربستان پیوند خورده است: اولا به توافقات اقتصادی و نظامی با این کشور دل بسته است، ثانیا سیاست فروش سلاح بین جمهوری خواهان به معنای تمایل به وضعیت بحرانی یا جنگی تلقی می شود. اسرائیل همان گونه که در قضیه جنگ با داعش و بحران عراق و سوریه هزینه خاصی متحمل نشد، رندانه ترجیح می دهد بدون دادن هزینه، ضلع اول (و نقش آفرین و آتش بیار معرکه) باشد.6- تصور عربستان جدید و دولت ترامپ از ایران واقعی نیست. ایران با پذیرش برجام نشان داد سودای دستیابی به سلاح اتمی را در سر نمی پروراند و تهدیدی علیه صلح و ثبات منطقه و جهان محسوب نمی شود. همان گونه که سازه انگاران معتقدند، بیش از آنکه سلاح و منابع اقتصادی در این بین تعیین کننده باشد، بیناذهنیت و تصور رهبران این کشورها موثر بوده است. عربستان که در دوره هاشمی و خاتمی روابط خوبی با جمهوری اسلامی داشت، اینک هویت خود را در ضدیت با این کشور و هلال شیعی تعریف می کند. چه بسا اگر شخصیت ها یا کشورهایی واسطه می شدند (یا بشوند)، این توهمات به این شدت به وجود نمی آمد.7- در مقابل مثلث اسرائیل- آمریکا- عربستان، محور مقاومت (ایران و لبنان و سوریه) و روسیه قرار دارند. اروپا و چین و دیگر کشورها بازیگران اصلی خاورمیانه جدید نخواهند بود، همان گونه که فرانسه یک روز به ایران اقبال داشت و روز دیگر ادبار! شاید فرانسه هم فهمیده که «کدخدا» را باید دید!8- منطق سیاست بین الملل حول «منافع ملی» شکل می گیرد. هیچ کشوری دوست یا دشمن ابدی کشور دیگر نیست. براین اساس، روسیه هم تا وقتی با ماست که منافع ملی اش اقتضا کند. هرچند فعلا روسیه منافع خود را در دفاع از محور مقاومت می بیند، ولی دو دغدغه دیگر هم دارد: بالارفتن قیمت نفت، فروش سلاح و به ویژه سامانه های اتمی و موشکی (همانند سامانه اس- 400).9- مواضع سیاست خارجی ایران علاوه بر وزارت خارجه، توسط دستگاه های دیگر نیز اتخاذ می شود. این امر هرچند ممکن است نشان دهنده نوعی کثرت در امر سیاست باشد، ولی به نوبه خود می تواند به مبهم کردن فضا نیز کمک کند.10- نتیجه گزاره های فوق آن است که احتمال درگیری بین مثلث اسرائیل- آمریکا- عربستان و محور مقاومت، به ویژه به شکل یک جنگ محدود، دور از ذهن نیست. ترامپ به ظاهر می خواهد به عربستان خوش خدمتی کند و ولیعهد جوان عربستان هم نیاز دارد علائم تغییر در سیاست خارجی این کشور را نشان دهد. چه بسا، بعد از سوریه، این بار نوبت لبنان باشد. دلیل آن هم روشن است: نفوذ ایران در قلب مردم لبنان (حتی بین بسیاری از مسیحیان)، نقش مهم این کشور در ایستادگی محور مقاومت و همسایگی این کشور با اسرائیل. نهاد تعیین کننده سیاست خاورمیانه در آمریکا، پنتاگون است. منافع ملی آمریکا به سلائق دو حزب فوق گره نخورده است. به همین دلیل باید گفت آمریکا متمایل به واردشدن در جنگ گسترده،همانند جنگ در عراق و افغانستان، نیست. ایران با عراق و افغانستان تفاوت اساسی دارد، درعین حال که ایران اسلامی باید مقتدرانه بر مواضع برحق خود بایستد، به هوشیاری و اصلاح ذهنیت ها با حاکمان عربستان (و حتی آمریکا) نیاز مبرم دارد. اگر شعله جنگ جدیدی در خاورمیانه افروخته شود، برنده آن اسرائیل و کارخانه های اسلحه سازی شرق و غرب و بازنده آن دولت ها و ملت های منطقه خواهند بود.
                