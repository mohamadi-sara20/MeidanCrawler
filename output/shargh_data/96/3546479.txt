یک‌شنبه ۳ اردیبهشت ۱۳۹۶
-----------------------------------------
type_unknown
-----------------------------------------
با موافقت کمیسیون تبلیغات ریاست جمهوری مناظره زنده شد
-----------------------------------------

                    سرانجام با پخش زنده مناظره های انتخابات ریاست جمهوری موافقت شد. این تصمیم کمیسیون تبلیغات انتخابات ریاست جمهوری، پایانی بود بر 48 ساعت کشمکش؛ این کشمکش ها از آنجا شروع شد که از سوی این کمیسیون اعلام شد مناظره های انتخابات به صورت ضبط شده پخش خواهند شد. این خبر واکنش های منفی زیادی را در پی داشت؛ از واکنش علنی رئیس جمهوری در یک سخنرانی در شیراز تا سایر نامزدها. اما دیروز وزیر کشور در جمع خبرنگاران از دو بار تماس رئیس جمهوری سخن گفت...تماس هایی که برای احوال پرسی نبود؛ بلکه برای اعتراض به لغو پخش زنده مناظره های انتخاباتی بود. در جلسه کمیسیون تبلیغات، عبدالرضا رحمانی فضلی، وزیر کشور، حجت الاسلام جعفر منتظری، دادستان کل کشور، علی عسکری، رئیس سازمان صداوسیما، علی پورعلی مطلق، دبیر ستاد انتخابات کشور، قاضی زاده هاشمی، نماینده شورای نظارت بر صداوسیما و میرشمسی، نماینده شورای نگهبان، حضور داشتند. علاوه بر این مجید آخوندی، معاون سیاسی صداوسیما، سلمان سامانی، سخنگوی وزارت کشور، علی اصغر احمدی، رئیس ستاد انتخابات کشور و رحیمی، معاون دادستان کل کشور، هم در جلسه بودند.از طرفی وزیر کشور که خبر دو تماس «حسن روحانی» در اعتراض به لغو پخش زنده مناظره ها را گفته بود، این را هم گفت که از پنج عضو کمیسیون تبلیغات ریاست جمهوری، چهار عضو به پخش زنده نشدن رای مثبت داده بودند؛ یعنی از بین وزیر کشور یا نماینده اش، دادستان کل کشور یا نماینده او، رئیس سازمان صداوسیما یا نماینده اش، دبیر هیئت مرکزی اجرائی انتخابات و نماینده شورای نظارت بر صداوسیما چهار نفر به پخش زنده نشدن رای مثبت داده اند و یک نفر رای منفی. عصر دیروز هم جلسه ای با حضور نمایندگان نامزدها در کمیسیون تبلیغات انتخابات ریاست جمهوری برگزار شد که «حسام الدین آشنا» به عنوان نماینده روحانی در آن حضور یافت. او پس از جلسه گفت که پخش زنده مناظره ها مطالبه مشترک همه نمایندگان نامزدها از کمیسیون است. او همچنین درباره پخش زنده مناظره ها هم گفت: «به عنوان یک معلم ارتباطات عقیده ام این است که در حال حاضر مناظره های زنده می تواند کمک بیشتری به اعتماد مردم کند و امیدوارم روزی صداوسیما به این درجه از اعتبار برسد که نیازی به پخش زنده نباشد». ماجرای گازانبر در مناظره زندهاما با توجه به ادعاهای زنجیره ای خبرگزاری ها و روزنامه های وابسته به جریان اصولگرایی، مبنی بر نفع بردن دولت از مناظره های ضبط شده، باید دید چه کسی از زنده نبودن مناظره ها سود می برد. این مطلب را می توان با نگاهی به مناظره های پیشین متوجه شد. مناظره های سال 88 که همچنان در یادها مانده است؛ بگم بگم های «محمود احمدی نژاد»، بالابردن عکس همسر میرحسین موسوی در مناظره به وسیله احمدی نژاد و همچنین تهمت زدن های او نسبت به خانواده های هاشمی رفسنجانی و ناطق نوری و... اما در مناظره های 92، دو رقیب مناظره های 96 هم حضور داشتند؛ یعنی «باقر قالیباف» شهردار تهران و «حسن روحانی» رئیس جمهوری فعلی؛ مناظره هایی که پس از آن هرجا نام قالیباف برده شد، واژه «گازانبر» هم به ذهن آمد. در یکی از مناظره های سال 92، وقتی «حسن روحانی» پشت تریبون قرار گرفت، «قالیباف» سر بحث را با وقایع خوابگاه طرشت علامه در سال 1382 باز کرد. او گفت: «در سال 82 که فرمانده نیروی انتظامی بودم و شما دبیر شورای عالی امنیت ملی بودید، در سالگرد حمله به کوی دانشگاه، هر سال برنامه می گرفتند، یک جلسه من گفتم اجازه بدهید دفتر تحکیم وحدت مراسم را بگیرد. شما اشاره به این می کردید که بابا دنبال دردسر هستی ول کن چه مجوزی. این اصرار من بود که اجازه بدهیم دانشجو حرفش را بزند؛ ولی در چارچوب قانون. در شورای امنیت کشور هم در سال 82 جلسه ای برگزار شد، من معتقد بودم پشت حوادث سال 82 حوادثی که در کوی دانشگاه یا خوابگاه طرشت علامه اتفاق افتاد، نیروی انتظامی تمام قد جلوی لباسی شخصی ها افتاد و اجازه ندادیم حوادث 78 رخ بدهد. می گفتم پشت حوادث دانشجویان نیستند. در جلسه اصرار کردم اگر دانشگاه اشکال دارد، به نیروی انتظامی اجازه ورود بدهید. من با اصرار این مجوز را گرفتم. به خاطر اینکه معتقد بودم سیاسیون پشت این ماجرا هستند نه دانشجویان. یکی از نمایندگان مجلس ششم که مستند دارم در حوادث کوی دخالت داشت در آن جلسه ما، اخلال کرد. بی بی سی و VOA، سخنان من را تحریف کردند و گفتند من دوگانه برخورد کردم؛ ولی من این گونه نبودم. در جلسه مجلس شورای اسلامی که غیرعلنی بود و در جلسه شورای امنیت، می دانستم پشت سر حوادث چیست».اما «حسن روحانی» که در زمان وقایع سال 82 دبیر شورای عالی امنیت ملی بود، پاسخی به «قالیباف» داد که بسیاری از ناظران معتقدند همان پاسخ باعث شد آرای قالیباف آسیب جدی ببیند: «از آقای قالیباف خیلی تعجب می کنم. درست است باید رقابت کنیم ولی نه این جوری. آقای قالیباف دلم نمی خواست بگویم. آنجا بحث این بود شما می گفتید دانشجویان بیایند ما برنامه گازانبری داریم. ما می گفتیم راه این است که مجوز بدهیم و دستگیر کنیم. من راجع چند کلانتری به شما گزارش دادم. شما چی گفتید؟ نمی خواهم بازگو کنم. گفتید کل آدم های سالم من این تعداد است. برنگردید به بحث های آن زمان، این سینه من پر است از مسائل فراوان. حرف برای گفتن زیاد داریم. بگذارید رقابتمان سالم و درست باشد... از ابتدای زندگی سیاسی مسیرم روشن است هیچ وقت پادگانی فکر و عمل نکردم. جزء افرادی هستم که حقوق خواندم، من سرهنگ نیستم. حقوقدان هستم. حواسمان باشد چگونه حرف می زنیم. هرچه اطلاعات لازم باشد در ذهنم دارم که بگویم. همیشه روبه روی افراطیون ایستادم و طرفدار آزادی بیان و مخالف افراط و تفریط بوده ام.چرا این طوری بحث می کنید؟ اگر بنا به این باشد که حرف زیاد داریم برای گفتن». پس از مقداری مجادله بین این دو نفر، قالیباف دوباره همان موضوع را پیش کشید و گفت: «بهترین رابطه و ارتباط بین پلیس و دانشجو در زمان مدیریت من بوده است. یک نمونه بگویید پلیس گازانبری عمل کرده باشد. من در مقابل لباس شخصی ها ایستادم و گفتم خلاف قانون کسی عمل نکند. حرفم به شما این بود در یک جلسه مشخص که مستنداتش است، آن زمان گفتم به دفتر تحکیم اجازه تجمع بدهیم. شما گفتید آقای قالیباف دنبال دردسری ولش کن». «روحانی» هم در پاسخ به قالیباف بازهم طرح گازانبری قالیباف را به او یادآوری کرد: «این بود؟ گفتم اگر می خواهید اینها را به خیابان بیاورید و محاصره کنید، نکنید». «عزت الله ضرغامی» رئیس اسبق صداوسیما و از نامزدهای «جمنا» هم به این موضوع اذعان دارد؛ او در کانال تلگرامی اش نوشته که «مناظره های زنده در سال 92، از دلایل اصلی برد جناب آقای روحانی بود. به نظر من هنوز مزیت نسبی ایشان در این حوزه برقرار است. ایشان قدرت بیان بالایی دارند و به آمار و ارقام هم مسلط اند». حالا با تصمیم کمیسیون تبلیغات انتخابات ریاست جمهوری، روحانی می تواند از مزیتی که «ضرغامی» بر آن صحه گذاشته، استفاده کند.
                