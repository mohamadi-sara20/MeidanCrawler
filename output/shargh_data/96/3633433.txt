یک‌شنبه ۲ مهر ۱۳۹۶
-----------------------------------------
یادداشت
-----------------------------------------
هدف های گمشده
-----------------------------------------

                    این روزها در شرایط پسابرجام بازار برگزاری نمایشگاه های بین المللی صنعتی در ایران حسابی داغ است؛ نمایشگاه هایی که بیشتر آنها فقط نام بین المللی را یدک می کشند، اما نه در فرم و نه در قالب و نه حتی براساس ترکیب شرکت کنندگان بین المللی نیستند. به علاوه عمده این نمایشگاه ها به جز نمایش برخی دستاوردهای محدود نه بازده اقتصادی قابل قبولی برای برگزارکنندگان دولتی یا خصوصی دارند و نه به شرکت کنندگان عمدتا داخلی خود سودی می رسانند. برای مثال اواخر شهریورماه امسال اولین دوره نمایشگاه بین المللی حمل ونقل هوایی و تجهیزات فرودگاهی به عنوان نمایشگاهی تخصصی در محل دائمی نمایشگاه بین المللی تهران برگزار شد؛ نمایشگاه کوچکی که در عمل سومین نمایشگاه بین المللی صنعت هوایی ایران شمرده می شود که ظاهرا ازاین پس به صورت دوره ای برگزار خواهد شد. دو نمایشگاه دیگر (نمایشگاه هوایی کیش و نمایشگاه هوا فضای تهران) یکی به صورت دو سال یک بار در پاییز هرسال با پشتیبانی گسترده سازمان های دولتی و دیگری به صورت سالانه بازهم در اواخر پاییز با شکل و قالبی بسیار مشابه اما زیرساختی متفاوت برگزار می شود. نقطه مشترک هر سه این نمایشگاه ها و البته عمده نمایشگاه های بین المللی دیگر ایرانی به جز ضعف در طراحی قالب، غیراقتصادی بودن آنهاست. درواقع نه این نمایشگاه نه هیچ کدام از نمایشگاه های بین المللی ایران پشت خود تعریف مشخص و درستی ندارند. این نمایشگاه ها که عمدتا میزبان شرکت های دولتی یا پیمانکاران خصوصی و معدود شرکت های مستقل فعال در این حوزه هستند، در بیشتر موارد بدون حضور جدی شرکت های خارجی برگزار می شوند که طبیعتا حضور آنها یکی از اصلی ترین دلایل برگزاری چنین نمایشگاه هایی است. شرکت های ایرانی شرکت کننده نیز خارج از روال های بوروکراتیک عمدتا نه به درستی می دانند چرا باید در چنین نمایشگاه هایی شرکت کنند و نه واقعا آمادگی شرکت در نمایشگاه های داخلی یا خارجی را دارند. این در حالی است که شرکت های بین المللی حداقل از یک سال قبل برای تمامی رویدادهایی که قصد شرکت در آنها را دارند، به صورت دقیق برنامه ریزی می کنند. همین می شود که حتی غرفه های معدود شرکت های ایرانی حاضر در نمایشگاه های خارجی نیز فاقد استانداردهای معمول دیگر شرکت کنندگان است. درعین حال برگزارکنندگان نمایشگاه های ایرانی نیز نه به خوبی از چارچوب نمایشگاهی که قصد برگزاری اش را دارند، مطلع هستند و نه می دانند برای اهدافی که نمایشگاه را برای آن برگزار می کنند چه مسیری را باید بپیمایند، به همین دلیل هم عمده نمایشگاه های بین المللی ایرانی بیشتر مثل نمایشگاه عکسی بزرگ از دستاوردهایی خارج از دسترس عموم هستند. به علاوه رقابت و لابی برگزارکنندگان نمایشگاه های مختلف موجب می شود نمایشگاه ها در همین حد هم نتوانند برای برگزاری خود برنامه ریزی کنند. نمایشگاه های بین المللی صنعتی حالا چه در دنیای هوانوردی چه هر شاخه دیگری از صنعت بیش از آنکه محلی برای رونمایی از دستاوردها باشند، مجال کوتاهی هستند......در طول آن با گردهم آوردن شرکت های بزرگ فرصت گفت وگوی مستقیم بین مشتریان و شرکت های تولیدی یا خدماتی را فراهم می کند. درعین حال خود شرکت ها نیز فرصت می کنند تا شرکایی را در بین شرکت های بزرگ تر یا کوچک تر حاضر در نمایشگاه پیدا کنند. همه اینها هم یعنی به وجودآمدن فرصت اقتصادی مناسب برای سرمایه گذاری که درنهایت طبیعتا به رشد اقتصادی و صنعتی کشور موردنظر منجر می شود. درعین حال موجب می شود تا شرکت ها برای حضور در نمایشگاه هایی که بیشترین پتانسیل را دارند با هم رقابت کنند. اینها همگی مولفه هایی هستند که نمایشگاه های داخلی ما از آنها بهره ای نمی برند. درواقع تقریبا هیچ کدام از نمایشگاه های بین المللی صنعتی ایران کارکردی در این سطح را در منطقه بازی نمی کنند. این در حالی است که ایران در شرایط پسابرجام کشوری با فرصت های سرمایه گذاری فراوان شمرده می شود. برای مثال هر سه نمایشگاه هوانوردی که به آنها اشاره شد، در فاصله زمانی بسیار کوتاهی از هم برگزار می شوند که گذشته از تفاوت در استقبال شرکت کنندگان که تا حدود زیادی به قدرت لابی برگزارکنندگان بازمی گردد، هیچ تفاوت ساختاری مشخصی با هم ندارند و عملا هر سه نیازمند بازنگری اساسی در سیاست های برگزاری، نیازها و حتی اهداف برپایی خود هستند.
                