سه‌شنبه ۲۹ فروردین ۱۳۹۶
-----------------------------------------
یاداشت
-----------------------------------------
فرهنگ شهری در آتش «پلاسکو»
-----------------------------------------

                    فرهنگ به عنوان عامل مهم رفتاری در جامعه از اهمیت بالایی برخوردار است. این فرهنگ است که اولویت های جامعه را در دستیابی به اهداف مادی و معنوی تعیین می کند و به انسان ها حس هویت، تعلق خاطر، هم بستگی و همدلی می دهد. فرهنگ در توسعه پایدار شهری نقشی حیاتی و بنیادین دارد. با توجه به رشد فزاینده زندگی شهرنشینی در جهان زمانی‎ این توسعه محقق می شود که رابطه ای تنگاتنگ با فرهنگ داشته باشد. بی تردید توسعه وقتی محقق و ماندگار می شود که جامعه آن را به عنوان یک فرهنگ بپذیرد و اصطلاحا مقبولیت عام پیدا کند و مشارکت غیررسمی یک ملت را دربر بگیرد.*آن گاه که آتش پلاسکو شعله ور شد و دود آن به چشم شهروندان رفت، تازه خیلی ها متوجه شدند اهمیت مدیریت شهری چقدر بالاست! خوب است از خودمان سوال کنیم چند نفرمان در تعیین این مدیریت نقش آفرینی کردیم؟ این گونه مواقع مصداق همان حکایت «کی بود؟ کی بود؟ من نبودم!» می شود؛ وقتی مشارکت شهروندان در تعیین اعضای شورای شهر، پایین است و گاه خیلی ساده و بی تفاوت از کنارش می گذریم و تعرفه رای ریاست جمهوری را پر می کنیم و تعرفه شورای شهر را روی میز باقی می گذاریم یا با نام های غیرمرتبط پر می شود، شرایط تغییری نخواهد داشت. در سال های گذشته با سهل انگاری و گاه بی اطلاعی ساده از حق انتخابمان گذشته ایم و سرنوشت شهرمان را به دست کسانی سپرده ایم که امروز منتقدشان هستیم. ورزش و ورزشکار، هنر و هنرمند همه و همه از اهمیت بالایی برخوردارند ولی آیا شورای شهر که همان مجلس یا پارلمان شهری است، جای ورزشکار و هنرمند است یا جای مدیر ورزشی و مدیر فرهنگی؟شورای شهر که نقش تصمیم گیری و تصمیم سازی کلان در مدیریت شهری را دارد نیازمند همه تخصص هاست، نیازمند متخصصان مدیریت شهری، ترافیک، محیط زیست، اقتصاد و فضای سبز، سلامت و متخصصان اجتماعی، فرهنگی و هنری. اما حضور چهار قهرمان ورزشی در شورا چه ضرورتی دارد؛ کسانی که با احترام به ارزش ورزشی ایشان، تخصصی در حوزه ای جز ورزش تخصصی خود ندارند و بعضا از بدیهی ترین مسائل مدیریت شهری آگاه نیستند. آیا جز این است که ما یا در تعیین ایشان و اساسا تعیین کل اعضا شورا نقشی نداشته ایم یعنی در انتخابات شوراها رایی به صندوق نینداخته ایم یا از روی سهل انگاری و بی مسئولانه صرفا به چند چهره رای داده ایم یا با غفلت از اهمیت موضوع با شرکت نکردن در انتخابات فرصت را از کف داده ایم. بعد از آتش پلاسکو که آتش بر جان همه زد باز هم رفتارها احساسی تر از قبل شده. حالا نباید از آن ور بام بیفتیم و همه تقصیرها را گردن همین عده معدود چهار، پنج نفر ورزشکار و هنرمند بیندازیم. چرا از دیگر اعضای شورا راجع به مشکلات عدیده شهری سوال نمی کنیم؟ظریفی می گفت ما ایرانی ها اهل افراط و تفریط هستیم. «یک روز بیستون می سازیم و روزی دیگر چهل ستون»! حالا داریم همه تقصیر ها را گردن چند ورزشکار و چند اهل هنر و فرهنگی می اندازیم که در شورا هستند. البته ایشان بی تقصیر هم نیستند اما این به آن معنا نیست که اشکال در ورزش و هنر است. شاید اشکال در ورزشکار و هنرمند باشد ولی اشکال اساسی در دقت نکردن در انتخاب شهروندان است که مشارکت نمی کنند یا سهل انگارانه انتخاب می کنند. فردا اگر دود بی تدبیری از هزار پلاسکوی فرهنگی مثل فرهنگ سراها، خانه های فرهنگ، سرای محله ها، نگارخانه ها، پردیس های سینمایی و پردیس های نمایشی زیرمجموعه شهرداری تهران برخاست، آن وقت باید چه کسانی را متهم کنیم؟ یک روز شهرداری بافرهنگ، نرده پارک ها را برداشت و فرهنگ سراها و خانه های فرهنگ و نهادهای دیگر فرهنگی را بنا نهاد و در افتتاح فرهنگ سرای بهمن که در محل کشتارگاه سابق تهران بنا نهاده شده بود، کنسرت استاد محمدرضا شجریان را برگزار کرد و روزی دیگر در دوره ای از مدیریت شهری یک مدیر به اصطلاح فرهنگی، سفره موسیقی را برچید و آن پیش درآمد عزیز به این فرود حضیض رسید! آیا تابه حال از خود پرسیده ایم که این هزارواندی مرکز فرهنگی زیرمجموعه شهرداری تهران با چه نظارتی فعالیت می کند؟ چرا در این مراکز فرهنگی به جای آموزش عمومی مبانی هنر ازجمله موسیقی، تئاتر، سینما و هنرهای تجسمی، کلاس های ملیله دوزی، خیاطی و درنهایت کلاس های زبان رونق یافته است؟ و کلاس های هنری و فرهنگی و نگارخانه ها بیشتر جایش را به غرفه های فروش آش و نهایتا صنایع دستی داده است. یکی از کمیسیون های مهم شورای شهر کمیسیون فرهنگی -اجتماعی است که وظیفه سیاست گذاری فرهنگی -اجتماعی مدیریت شهری و نظارت آن را برعهده دارد. آیا می شود امور به این مهمی را به افراد غیرمتخصص سپرد؟ ا* زراعت پیشه، محسن و سارا حسینی، 1393
                