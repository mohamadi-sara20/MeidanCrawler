یک‌شنبه ۱۷ اردیبهشت ۱۳۹۶
-----------------------------------------
یادداشت
-----------------------------------------
مفهوم جرم نشر اکاذیب در رقابت های انتخاباتی
-----------------------------------------

                    1- آیا در مناظره های انتخاباتی، می توان مرتکب فعل نشر اکاذیب شد؟ در دو دهه اخیر جرم نشر اکاذیب آن قدر مورد استناد مقام های قضائی قرار گرفته و در رسانه ها و مجامع عمومی مورد نقد و بررسی قرار گرفته است که دیگر غیر از حقوق دانان، خیلی های دیگر هم با آن آشنا هستند. در این دو دهه آرای زیادی صادر شده است که به استناد ماده 698 قانون مجازات اسلامی، مدیران مسئول و روزنامه نگارها و نحله هایی از فعالان سیاسی تحت تعقیب قرار گرفته و در مواردی هم محکوم شده اند. تعریف نشر اکاذیب ساده است و عبارت است از انتشار خبر دروغ به منظور تشویش اذهان عمومی یا ضررزدن به دیگری. اگر کسی در رسانه یا در سخنرانی، خبری بگوید که این خبر خلاف واقع و دروغ باشد، شایسته تعقیب و محاکمه و در صورت اثبات، مستحق کیفر است. قانون جزا در کل قلمرو حاکمیت جمهوری اسلامی جاری است. طبق ماده 3 قانون مجازات اسلامی: «قوانین جزائی ایران درباره کلیه اشخاصی که در قلمرو حاکمیت زمینی، دریایی و هوایی جمهوری اسلامی ایران مرتکب جرم شوند اعمال می شود...»، هیچ کس از این قانون و دیگر قوانین کیفری مستثنا نیست؛ خصوصا آنکه قانون اساسی جمهوری اسلامی بر اساس اصل تساوی افراد در برابر قانون و عدم تبعیض تنظیم شده است (اصول نوزدهم و بیستم).2- هدف قانون گذار از وضع جرم نشر اکاذیب آن است که از نظم و امنیت عمومی در برابر اخبار کذبی که موجب آشفتگی و نگرانی عمومی می شود، جلوگیری کند. مرحوم ابراهیم پاد، استاد مسلم حقوق جزای ایران، در صفحه 352 کتاب خود می نویسد: «اظهار اکاذیب آن است که مرتکب مطالب و اموری را که می داند واقعیت ندارد به اشخاص یا به مقامات رسمی اظهار کند، مثل اینکه به دروغ شایع سازد... خزانه دولتی یا بانک مرکزی ورشکسته شده... یا شایع کند وضع بازار و معاملات خراب است و...». درواقع این نوع اخبار به نظم عمومی مرتبط هستند و می توانند موجب نگرانی های مهم و بحران ساز در جامعه شوند.3- از نظر حقوقی اظهار اکاذیب و انتشار خبر دروغ به نحوی که در ماده 698 قانون مجازات آمده است؛ چه در مطبوعات باشد و چه در سخنرانی و چه در رادیو یا تلویزیون می تواند موجب تعقیب باشد. اصولا اگر نشر اکاذیب صرفا راجع به یک شخص معین باشد، تعقیب مرتکب، موکول به شکایت اوست. اگرچه در رویه قضائی، بعضی آقایان بازپرسان و قضات در این موارد هم معتقد به لزوم شکایت شاکی خصوصی نیستند و بدون شکایت نیز دادستان راسا با اعلام جرم، خواستار پیگرد قضائی می شود، اما در مواردی که موضوع نشر اکاذیب از مواردی باشد که کل جامعه را در مخاطره اندازد، مسلما نیازی به شکایت شاکی خصوصی نیست.4- در این دوره از انتخابات ریاست جمهوری، بنا بر اخبار و گزارش هایی که در رسانه ها منتشر شده اند، گفته می شود در تبلیغات انتخاباتی نامزدها، اطلاعات و ارقامی بیان می شود که مطابق با گزارش های مراجع رسمی و قانونی کشور، کذب و نادرستند. اغلب این اعداد و ارقام شامل مواردی مهم و مرتبط با نظم عمومی اند. از سوی دیگر مراجع رسمی و قانونی مرتبط با این موضوعات، آنها را تکذیب می کنند. در اینجا این پرسش مطرح می شود که آیا اظهار اکاذیب از سوی نامزدها در طول مبارزات انتخاباتی، امری مباح و جایز بوده و واجد وصف مجرمانه و مستحق تعقیب است یا نه؟ مقررات جزائی کشور به این پرسش پاسخ منفی می دهد. مبارزه انتخاباتی، ارتکاب چنین جرمی را توجیه نمی کند.5- غیر از مواردی که نشر اکاذیب علیه شخص معینی است و تقدیم شکایت و تقاضای تعقیب کیفری در اختیار خود اوست، در موارد مرتبط با عرصه عمومی و نظم عمومی، به نظر می رسد دو نهاد مسئول قانونی برای تثبیت اجرای قانون در امر انتخابات ریاست جمهوری و سلامت رقابت وجود دارد؛ نخست کمیسیون بررسی تبلیغات انتخابات. روح حاکم بر وظایف این کمیسیون، دلالت بر آن دارد که در هر مورد که هر نامزد انتخاباتی مبادرت به رفتار غیرقانونی یا خلاف اخلاق سیاسی مرتکب شود، با تذکر به او و اعلام آن، مانع از ادامه عمل خلاف قانون و خلاف اخلاق شده و جامعه را نسبت به آنچه رخ داده است آگاه کند.نهاد دیگر، نهاد دادستانی است که مقام مدعی العموم اگر جرمی (از جمله نشر اکاذیب) را در جریان رقابت ها مشاهده کرد و به قدر تشخیص قضائی خود آن را شایسته تعقیب دانست، اقدامات قانونی لازم را به عمل آورد.6- انتخابات ریاست جمهوری، مهم ترین انتخاباتی است که در ساخت سیاسی و حقوقی کشور برگزار می شود، نه فقط سلامت انتخابات، بلکه سلامت تبلیغات انتخاباتی و رعایت قانون و اخلاق در آن به حد کمال، از شرایط ارتقای انتخاباتی است که با مشارکت عمومی، به تثبیت و توسعه نظام و ساختارهای حقوقی آن یاری می رساند. دقت و هوشیاری در اجرای قواعد حقوقی و اخلاقی در جریان مبارزات انتخاباتی از سوی نهادهای مسئول، نقش مهمی در دستیابی به اهداف عمیق انتخابات خواهد داشت.
                