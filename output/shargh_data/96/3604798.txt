یک‌شنبه ۱۵ مرداد ۱۳۹۶
-----------------------------------------
type_unknown
-----------------------------------------
تکرار امانت ملت
-----------------------------------------

                    گروه سیاست: یک صدوبیست و ششمین جلسه علنی در مجلس دهم یک دستور کار داشت؛ تحلیف منتخب 29 اردیبهشت 1396، «حسن روحانی» رئیس جمهوری دولت دوازدهم. مراسمی که با پایان آن، تمبر آن با حضور روسای سه قوه رونمایی شد و هرکدام جمله ای بر آن نوشتند. مراسم از ساعت پنج عصر آغاز شد؛ ولی برای بسیاری، قبل از اینها آغاز شده بود. برای نیروهای امنیتی و انتظامی که اطراف مجلس مستقر شده بودند و حضورشان در سطح شهر ملموس بود. خیابان های منتهی به مجلس، با منع ورود وسایل نقلیه روبه رو بود. البته خودروهای مجوزدار و حامل میهمانان از این منع مستثنا بودند. میهمانان از درهای دیگر مجلس وارد می شدند و در شماره دو مجلس برای ورود خبرنگاران در نظر گرفته شده بود. جلوی ورودی شماره دو، خبرنگارانی دیده می شدند که برای پوشش مراسم آمده بودند؛ ولی کارتی برای آنها صادر نشده بود و امکان ورود نداشتند؛ البته روزهای قبل از مراسم، تعدادی از خبرنگاران و عکاسان داخلی که اغلب از رسانه های اصلاح طلب هم بودند، از فهرست ورود به مراسم خط خورده بودند.از ساعتی قبل از زمان رسمی شروع مراسم، میهمانان و نمایندگان در صحن مجلس حاضر شده بودند. در فضای بین صندلی نمایندگان و دیوار صحن، تعدادی صندلی قرار گرفته بود که برخی میهمانان به آن قسمت هدایت می شدند. تعدادی صندلی هم روبه روی هیئت رئیسه بود که میهمانان ویژه داخلی و خارجی آنجا نشستند. تعداد دیگری از میهمانان هم در بالکن صحن، همان جایی که خبرنگاران مستقر می شوند، قرار داشتند؛ البته با اضافه شدن صندلی. ضلع گوشه ای بالکن هم گروه مارش ارتش با لباس هایی به رنگ پرچم ایران مستقر بودند. ورودحدود ساعت 16:30 بود که آیت الله جنتی وارد و در صندلی روبه روی هیئت رئیسه مستقر شد. کم کم سرعت ورود میهمانان شدت گرفت. ظریف، وزیر خارجه، کنار «عمار حکیم» نشسته بود و مشغول خوش و بش با او بود. آن سوتر از ظریف و حکیم، «آملی لاریجانی»، رئیس قوه قضائیه، نشسته بود و با «اشرف غنی»، رئیس جمهوری افغانستان، در حال صحبت بود. ردیف میهمان های رده اول با یکی، دو صندلی خالی تکمیل شد؛ «حدادعادل»، «اسحاق جهانگیری»، حجت الاسلام «علی اصغر حجازی» از اعضای دفتر رهبری، حجت الاسلام «علی اکبر ناطق نوری»، حجت الاسلام «محمدی گلپایگانی»، رئیس دفتر مقام معظم رهبری، آیت الله جنتی، آیت الله آملی لاریجانی، اشرف غنی، رئیس جمهوری افغانستان، «فواد معصوم»، رئیس جمهوری عراق و... قرار داشتند. همراهی10 دقیقه مانده به ساعت رسمی آغاز برنامه، «حسن روحانی» با همراهی «علی لاریجانی»، رئیس مجلس و «محمد نهاوندیان» وارد صحن مجلس شد. میهمانان به احترام ورود دو رئیس قوه از جای خود بلند شدند. لاریجانی پس از ورود به صحن و همراهی روحانی، به سمت جایگاه ریاست خود در هیئت رئیسه رفت. روحانی هم به سمت صندلی اش رفت و روی صندلی بین آیت الله جنتی و آملی لاریجانی نشست. آیت الله جنتی پس از نشستن بر صندلی، با مقامات و شخصیت های اطرافش از دور و نزدیک خوش وبشی کرد. لحظاتی پس از روحانی، حجت الاسلام «سیدحسن خمینی» وارد شد و در همان ردیف اول، روی صندلی بین حجت الاسلام محمدی گلپایگانی و آیت الله جنتی قرار گرفت. دیگر صندلی ها پر شده بود و یک صندلی در ردیف های اول خالی بود. آغازعقربه ها که ساعت 17 را نشان داد، گروه مارش ارتش سرود ملی را نواختند. پس از آن آیاتی از قرآن قرائت شد؛ هنگام قرائت قرآن میهمانان همچنان وارد بالکن می شدند. لاریجانی تعداد نمایندگان را 254 نفر اعلام کرد. از منشی هیئت رئیسه خواست تا دستور کار را بخواند. در همین حین بود که یکی، دو میهمان دیگر وارد شدند. ابتدا آیت الله امامی کاشانی وارد شد و در صندلی کنار حدادعادل نشست. لحظاتی پس از او، «فدریکا موگرینی»، مسئول سیاست خارجی اتحادیه اروپا، وارد صحن شد و با عبور از مقابل ردیف مقامات، به صندلی رزرو شده خود در ردیف اول میهمانان هدایت شد.رئیس مجلس ابتدا از حاضران و میهمانان داخلی و خارجی تشکر کرد. کشورها و افرادی را نام می آورد که کمتر شنیده شده بودند؛ مانند کشور «دماغه سبز» و همچنین «رئیس جمهور سابق کومور». پس از آن سخنرانی خود را آغاز کرد؛ نمایندگان و میهمانان اغلب گوش می دهند.حرکات «جواد کریمی قدوسی»، نماینده مشهد، جلب توجه می کند؛ انگار مشغول نوشتن متنی روی کاغذ است. با پایان سخنان لاریجانی، رئیس مجلس از آملی لاریجانی، رئیس قوه قضائیه، دعوت می کند تا سخنرانی کند. رئیس قوه قضائیه پشت تریبون می رود؛ کریمی قدوسی همچنان مشغول است. در همان حین کاغذ را روی مانیتور مقابلش قرار می دهد و با گوشی موبایلش از آن عکس می گیرد و پس از گرفتن عکس، گوشی را در جیب کتش قرار می دهد. غایبانیکی، دو ردیف عقب تر از مقامات کشوری، مقامات لشکری نشسته اند؛ در آن ردیف برخی از اعضای شورای نگهبان هم نشسته اند و کنار آنها وحید حقانیان از اعضای دفتر رهبری نشسته است. در کنار او، سردار اشتری فرمانده ناجا، سردار محمد شیرازی رئیس دفتر نظامی مقام معظم رهبری، سرلشکر رحیم صفوی، سردار دهقان وزیر دفاع، سرلشکر صالحی فرمانده کل ارتش و سرلشکر باقری رئیس ستاد کل نیروهای مسلح نشسته اند. غیبت سردار «محمدعلی جعفری»، فرمانده کل سپاه، در مراسم به چشم می آمد؛ اما هم زمان با مراسم، سردار «اسماعیل کوثری»، جانشین قرارگاه ثارالله تهران، درباره غیبت سردار جعفری به «تسنیم» توضیحاتی داد: «آقای جعفری فرمانده محترم کل سپاه در همایش فرماندهان بسیج استانی در مشهد هستند که متاسفانه به دلیل تاخیر در پرواز، موفق نشدند در مراسم تحلیف در تهران حضور داشته باشند. حضور در مراسم تحلیف در برنامه آقای جعفری بود، اما متاسفانه ایشان موفق نشدند همانند دیگر فرماندهان نظامی در این مراسم حضور داشته باشند». حاضران هم زیاد بودند؛ از علی پروین، علی دایی، کریم باقری، داریوش ارجمند، علیرضا افتخاری و... حضور داشتند ولی درعین حال غایبان بیشتر به چشم می آمدند؛ از میان رقیبان روحانی در انتخابات «سیدابراهیم رئیسی» و «محمدباقر قالیباف» و «مصطفی هاشمی طبا» نبودند و تنها «مصطفی میرسلیم» در مراسم حاضر بود. درعین حال هیچ رئیس جمهوری سابقی هم در بین میهمانان نبود؛ نه «سیدمحمد خاتمی» و نه «محمود احمدی نژاد». اعتراضبا پایان سخنرانی آملی لاریجانی، از حسن روحانی دعوت می شود که برای ادای سوگند پشت تریبون برود. هنگام رفتن روحانی به سمت تریبون صدای «جهانبخش محبی نیا» نماینده «شاهین دژ و میاندوآب» بلند شد و گویا به مسئله ای اعتراض می کرد و خواهان تذکردادن بود که موفق نبود. روحانی به تریبون رسید؛ آملی لاریجانی قرآن را به روحانی می دهد و روحانی هم متن سوگند که در اصل 121 قانون اساسی آمده قرائت می کند. هنگام قرائت سوگند کریمی قدوسی همچنان مشغول نوشتن است. با پایان سوگند را عده ای کف زدند و عده ای صلوات فرستادند. در این بین یک چهره حواس خبرنگاران و عکاسان را به خود جلب کرد؛ «حسین فریدون» برادر رئیس جمهوری که در ردیف آخر صندلی نمایندگان روی صندلی شماره 305 نشسته بود.پس از ادای سوگند روحانی سخنرانی اش را آغاز کرد. کریمی قدوسی همچنان می نوشت. اواسط سخنان روحانی، یکی از نمایندگان دفترچه ای را به محبی نیا نشان داد. او هم دفترچه را گرفت و مشغول خواندنش شد. کریمی قدوسی دوباره کاغذی را روی مانیتورش گذاشت و عکس گرفت. احسنتروحانی به بخش سیاست خارجی سخنرانی اش رسید و گفت: «ملت ایران هرگونه تهدید و تحریم را مقابله به مثل جواب می دهد»؛ این جمله روحانی با فریاد احسنت و کف زدن حاضران مواجه شد. لحظاتی بعد جمله ای گفت که بیشتر از قبلی تشویق شد: «آنهایی که به دنبال پاره کردن برجام هستند، بدانند که با این کار طومار عمر سیاسی خود را پاره خواهند کرد». روحانی در سخنانش مانند سخنرانی تنفیذش یادی از آیت الله هاشمی رفسنجانی نکرد؛ محمد هاشمی در گفت وگو با «ایلنا» از یادنشدن از آیت الله در مراسم تنفیذ و تحلیف به عنوان «بی معرفتی» یاد کرد. البته «محسن هاشمی» منتخب شورای شهر تهران در مراسم حاضر بود. همچنین «عفت مرعشی» همسر آیت الله هاشمی در مراسم حاضر بود و کمی آن طرف تر از همسر و دختر «حسن روحانی» نشسته بود.روحانی مشغول سخنرانی بود و کریمی قدوسی همچنان مشغول کار خودش. سخنرانی روحانی به پایان می رسد؛ محبی نیا دفترچه را بالا گرفت و همچنان خواستار تذکردادن بود که البته به نتیجه هم نرسید. پایانلاریجانی دوباره از میهمانان تشکر کرد و ضمن اعلام پایان مراسم، زمان جلسه بعدی مجلس را سه شنبه 17 مرداد اعلام کرد. میهمانان از صحن خارج می شدند؛ عده ای هم مشغول گرفتن عکس یادگاری بودند و عده ای هم مشغول سلام و احوالپرسی. روحانی هم در معیت «اسحاق جهانگیری»، «سیدحسن خمینی» و «محمدجواد ظریف» با خوش وبش با میهمانان از صحن مجلس خارج شد. لحظاتی قبل از خروج حاضران، هیئت رئیسه با به صدا درآوردن زنگ مجلس، پایان یکصد و بیست و ششمین جلسه علنی مجلس دهم را اعلام کرده بود.
                