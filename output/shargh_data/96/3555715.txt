سه‌شنبه ۱۹ اردیبهشت ۱۳۹۶
-----------------------------------------
سرمقاله
-----------------------------------------
اشتغال زایی؛ لوطی گری و مرامی
-----------------------------------------

                    وعده و وعیدهای غیرمستند برخی کاندیداها برای ایجاد میلیونی اشتغال در بازار، چوب حراج به عقلانیت زده و به سطح نگران کننده ای رسیده است. من و برخی کارشناسان دیگر در روزهای اخیر امکان پذیری این وعده ها را از جمله حل مشکل بی کاری با توسعه صنعت پتروشیمی به شدت سرمایه بر و کم اشتغال ارزیابی کرده و بی اطلاعی گویندگان از ویژگی های بدیهی این صنعت و ناآشنایی با فرایند و الزامات پویایی اشتغال را نشان داده ایم. همه ما به روشنی دیده ایم چگونه در سال 88 تا 92 که شمار تولید انبوه 1،5 تا 2.5 میلیون شغل سر داده می شد، خالص ایجاد اشتغال جدید سالانه به طور بی سابقه ای به 14 هزار شغل (نزدیک به صفر) کاهش یافت.برای توضیح اینکه سازوکار واقعی و مبنای معرفتی کارگزاران وقت کشور چقدر است و اساس و رابطه میان شعار و گفتار و وعده زبانی با روش ها و سازوکارهای اجرائی چگونه بوده، دو مورد از تجارب (خاطرات) خود را از کارگروه های اشتغال و سرمایه گذاری استان ها بازگو می کنم. در سال های 89 تا 92 که طرح ملی مطالعات «توسعه سرمایه گذاری و اشتغال در دو برش ملی و استانی» در جریان بود، من مدیریت این مطالعات را در دو استان برعهده داشتم.در یکی از استان ها در کارگروه سرمایه گذاری و اشتغال و با حضور ده ها مدیر و کارشناس، استاندار وقت، مطالعه برای شناسایی زمینه و بخش و موضوع و موضع ایجاد شغل را کاری انحرافی و غیرضروری خواند و وعده داد با تداوم آثار مبارک هدفمندسازی یارانه ها و شکوفایی حاصل از سیاست های دولت دهم، در آینده نزدیک نه تنها بی کاری صفر می شود بلکه با کمبود شدید نیروی کار مواجه می شویم و سفارش داد با تغییر موضوع و مسیر مطالعه، به این پرسش پاسخ داده شود که کمبود نیروی کار کشور در پایان برنامه پنجم از کدام کشور تامین شود و باز با تاکید یادآوری کرد با مناسبات و حساسیت های موجود، نیروی کار موردنیاز از کشورهایی به جز آمریکا و اسرائیل تامین شود.در همین استان در سال پایانی دولت دهم، تعداد بی کاران به طور روزافزونی افزایش یافت و کار به جست وجو و اخراج کارگران افغان کشیده شد.در یک استان دیگر، جلسه کارگروه اشتغال و سرمایه گذاری استان به تقسیم و تسهیم وعده های فرصت های شغلی جدید بین شهرستان ها تبدیل شد. در استانی که مطالعات کارشناسی از ضرورت و امکان ایجاد سالانه هشت تا 10 هزار شغل (جمعا 50 هزار شغل در پنج سال) حکایت می کرد، استاندار وقت اعلام کرد به معاون اول رئیس جمهور وقت قول ایجاد 60 هزار شغل در آن سال را داده و به هر شکل ممکن باید محقق شود. وی تاکید کرد با رفاقتی که با معاون اول دارد و از روی لوطی گری و مرامی، از او انتظاری بیشتر از سایر استانداران می رود. این 60 هزار وعده بین شهرستان ها تقسیم و سهم هر فرمانداری اعلام و برای هر کدام صلوات بلندی فرستاده شد. در پایان، یکی از فرمانداران که هم خودش جوان و تازه کار و هم شهرستانش تازه تاسیس بود، با بغض و برافروختگی همراه با ابراز مظلومیت اعلام کرد در حق او ظلم شده و توانایی ایجاد شش هزار شغل به جای چهار هزار شغل سهمیه را دارد. با صلوات بلند و بانگ مضاعفی، دو هزار شغل بیشتر از وعده استاندار و تکلیف معاون اول به تصویب رسید تا هم معرفت و لوطی گری استاندار به اثبات برسد و هم توجه به جوانان نشان داده شود. در این استان هم، تلاش های عجیب وغریب برای تحقق 60 هزار شغل انجام شد، از جمله با مراجعه به یکایک واحدهای صنعتی و صنفی، واحدهای بدون جواز شناسایی و ملزم به گرفتن جواز و افزودن تعداد شاغلان موجود شدند...با محاسبات بی اساس و جمع و تقسیم های غیرواقعی اعتبارات عمرانی و تسهیلات بانکی تعداد مشاغل جدید به ازای هر 200 میلیون تومان منبع، محاسبه و به عنوان عملکرد قطعی اشتغال زایی اعلام شد اما و هزاران اما که با همه تلاش های انجام شده تعداد فرصت های شغلی جدید با همان مبنا تا پایان سال به زحمت به شش هزار نفر (یک دهم قول و وعده استاندار) رسید. البته پیش از پایان سال در همان دولت با جابه جایی استانداران، استاندار جدید رقم سازی و گزارش های دروغین و خیال بافی در ایجاد شغل را به انتقاد گرفت و بر مبنای مشاهدات و مراجعات خود آن را یک خیانت و اغواگری بزرگ در حق مردم دانست.تجارب تلخ وعده های سیاسی و بی مبنای اشتغال نه براساس سازوکارهای واقعی و پویای اقتصاد ملی بلکه به قدر و اندازه توهم و خیال بافی نزد همه ما موجود است؛ مبادا مسیر کارشناسی و عالمانه موجود به همان مدار غلط بازگردد.
                