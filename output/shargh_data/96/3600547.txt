یک‌شنبه ۸ مرداد ۱۳۹۶
-----------------------------------------
گزارش اقتصادی
-----------------------------------------
کابینه بدون زنگنه
-----------------------------------------

                    شرق: چیزی تا معرفی اعضای کابینه دوازدهم از سوی حسن روحانی، رئیس جمهور منتخب، برای دومین دوره پیاپی ریاست جمهوری باقی نمانده و اخبار متفاوتی به گوش می رسد. برخی می گویند کابینه جدید همان تداوم کابینه قبلی با اندکی تغییر است و برخی می گویند دولت به مطالبه عمومی در دوره جدید، یعنی همان جوان گرایی و نخبه گرایی در کابینه، بی تفاوت نخواهد بود و آن را در نظر می گیرد. اتاق بازرگانی، صنایع، معادن و کشاورزی ایران در همین زمینه به بررسی اجمالی آنچه در دوران معاصر در چینش کابینه دولت های ایران (با نگاهی جهانی) رخ داده، پرداخته و با ارائه بررسی های خود، رویکرد پیشنهادی برای انتخاب کابینه دوازدهم را ارائه داده است. آنچه در این بین سبب شد تا «شرق» بر آن شود تا اثر موضوع سن کابینه را در اقتصاد و توسعه بررسی کند، آمارهایی بود که در این گزارش ارائه شد. براساس این آمارها، ایران در بین 17 کشور بررسی شده، رتبه سوم را در کنار هند و چین در بهر ه گیری از افراد مسن در کابینه به خود اختصاص داده است. طبق این گزارش، متوسط سن کابینه ایران با 62 سال، تقریبا برابر با هند و چین است. در واقع با درنظرگرفتن آغاز به کار دولت، این متوسط سنی، 58 سال بود. اگر میانگین سنی اعضای کابینه را در زمان آغاز به کارشان در دولت های اول تا یازدهم مرور کنیم، متوجه خواهیم شد که متوسط سنی از دولت اول تا چهارم که حدود 38، 39 سال بوده، به تدریج افزایش پیدا کرده است. هر دوره دولت متوسط سن، یک سال تا سه سال افزایش پیدا کرده و از دولت دهم به دولت دوازدهم، با جهشی هشت ساله روبه رو بودیم. در مجموع در مدت این 11 دوره، متوسط سنی کابینه، 19 سال (تقریبا به میزان یک نسل) افزایش پیدا کرده است. از طرفی، در بعد جهانی و از طرف دیگر، برای کشوری که متوسط سنی و اصطلاحا میانگین سنی آن حدود 31 سال (سرشماری سال 1395) است، این کابینه با شکاف نسلی آشکار و عمیق تلقی می شود.فارغ از بعد سیاسی ماجرا، نکته مهم آن است که جوان گرایی یا همان نخبه گرایی، پدیده ای است که تقریبا در تمام کشورهای پیشرفته مدنظر قرار می گیرد. همان گونه که در دولت جدید فرانسه، شاهد بودیم امانوئل مکرون 39 ساله بر تصدی امور نشست؛ اما چرا اقبال عمومی به جوان گرایی در دولت هاست؟ نکته آن است که اغلب کارشناسان (البته با پشتوانه نگاه مردمی)، معتقدند در راه توسعه، جوانان تحول خواه تر و نوگراتر هستند؛ بنابراین می توان با استفاده از این ظرفیت و قرار دادن جوانان نوگرا و نخبه در کنار پرتجربه ها و مسن ترها در کابینه دولت ها، استفاده تام از ظرفیت های نیروی انسانی کرد. این امر بی تردید، بی تاثیر در اقتصاد هم نخواهد بود؛ چرا که فعالان اقتصادی کنونی، جز آن کارکشته های قدیمی، جوانان و میان سالان اند و تحول خواهی را مکررا خواهان اند و این مسئله می تواند روحی نو در اقتصاد در مسیر توسعه بدمد.از دیگر سو، این گزارش به موضوع دیگری هم نگریسته است. براساس گزارش اتاق بازرگانی، شاخص جهانی شکاف جنسی، شاخصی مقایسه ای میان دو جنس است که اولین بار در سال 2006 از طرف انجمن جهانی اقتصاد معرفی شده است. این شاخص، تفاوت های میان دو جنس را در چهار بعد سیاسی، اقتصادی، آموزش و بهداشت بررسی می کند. گزارش حاصل از نتایج پژوهش های گسترده در میان 136 کشور جهان در سال 2013 میلادی، شاخص ایران را روی عدد 0،58 نشان می دهد که نشان دهنده وجود نابرابری جنسی گسترده در ابعاد چهارگانه است؛ علاوه بر آنکه ایران در سال 2013 در میان 136 کشور، از لحاظ نابرابری جنسیتی 130 ام شده است. با این تفاسیر دور از انتظار نیست که دولت دوازدهم برای جبران آنچه تاکنون رخ داده، حضور بانوان را در کابینه برجسته تر کند. حافظه تاریخی ما نشان می دهد که تنها در یک دوره آن هم دولت دوم محمود احمدی نژاد، مرضیه وحیددستجردی به عنوان وزیر بهداشت و درمان حضور یافت که البته بعدها به سبب اختلاف با رئیس جمهور وقت، کنار گذاشته شد. این در حالی است که دولت کنونی، در میان وزرای خود، هیچ زنی را قرار نداد و تنها به به کارگیری زنان در بین معاونت های محیط زیست و امور شهروندی اکتفا کرد. این در حالی است که اگر به تعداد وزیران زن در کشورهای اسلامی نگاه کنیم، شاهد خواهیم بود امارات متحده عربی با هفت وزیر زن در صدر کشورهای اسلامی است و تقریبا معدود کشورهایی مانند ایران هستند که از زنان در پست های کابینه استفاده نکرده اند.بر اساس این، «شرق» بر آن شد تا دیدگاه دو کارشناس را در این باره جویا شود. این دو کارشناس بر کارایی، فارغ از بعد سنی و جنسی تاکید داشتند؛ اما در عین حال معتقد بودند، جوان گرایی و نخبه گرایی در دولت دوازدهم امری ضروری است؛ چرا که پشتوانه مطالبه عمومی را به همراه دارد؛ بنابراین دولت دوازدهم باید در پاسخ به اعتماد عمومی و جلوگیری از سرخوردگی دوباره، تن به خواسته جمعی مردم و نخبگان جامعه دهد و در کنار استفاده از تجارب کارکشتگان دولت، از جوانان نخبه و نوگرا نیز بهره بگیرد. نوآوری ارتباطی با سن نداردحسین کمالی، وزیر کار دولت سازندگی و اصلاحات، در گفت وگو با «شرق» معتقد نیست که سن کابینه چندان تاثیری روی انتخاب شایسته وزرا در کابینه داشته باشد. به گفته او، گاهی جوانان وقتی در چنین موقعیت هایی قرار می گیرند، تفکرات سنتی تری نسبت به افراد باتجربه با سن بالا دارند.کمالی با اشاره به سابقه نوآوری از سوی برخی نخبگان مسن در ایران می گوید: اولین کسی که نانوتکنولوژی را در محافل رسمی ایران مطرح کرد، آیت الله هاشمی رفسنجانی در سن 80 سالگی بود، نه یک فرد جوان! بنابراین سن لزوما ارتباطی با نوآوری و به روزبودن ندارد.او با بیان اینکه موافق جوان گرایی در کابینه دوازدهم است، ادامه می دهد: با گردش نخبگان و کاهش سن وزرا موافقم. نباید کار همیشه در دست عده ای خاص باشد. ممکن است این عده فوت کنند و کار روی زمین بماند. بنابراین ضروری است آنهایی که قرار است مدیریت جامعه را در اختیار بگیرند، گردشی در بینشان صورت بگیرد و همیشه ثابت نباشند. کمالی با بیان اینکه این یک قاعده است، تصریح می کند: به هرحال باید جوانان در کنار باتجربه ها، بیاموزند و کم کم جای آنها را بگیرند، اما چه بهتر جوان های عالم و بادانش و تجربه در کابینه حضور داشته باشند.به گفته او، علم زمینه تجربه است و تجربه هم نزد افراد عموما با سن بالا وجود دارد. بنابراین اگر بگوییم جوان گرایی معادل علم گرایی، نوآوری و... است، بحث دیگری است و با آن موافق نیستم.وزیر کار دولت سازندگی و اصلاحات با بیان اینکه مبنا باید کارایی افراد باشد، می گوید: در تقسیم بندی من زن، مرد، پیر و جوان وجود ندارد. همه کابینه هم زن باشند، از نظر من مشکلی نیست، همان طور که اگر همه مرد باشند از نظر من مشکلی نیست. این موضوع در مورد سن افراد هم صدق می کند. بنابراین آنچه در اینجا دارای اهمیت فراوان است، کارایی افرادی است که در کابینه باید حضور یابند. کابینه مسن در دولت یازدهم، خطا نبودعلی سرزعیم، اقتصاددان در گفت وگو با «شرق» با بیان اینکه به این موضوع از دو بعد می توان نگریست، می گوید: دولت ها در انتخاب اعضای کابینه خود معمولا دو ویژگی را دنبال می کنند که اصولا این دو ویژگی در یک فرد جمع نمی شود. آنها به دنبال آن هستند که شخص تجربه داشته باشد تا ریسک و خطا کم شود و تسلط خوبی روی کار داشته باشد. این تجربه، عموما پس از سال ها حضور فرد در سمت ها و پست های گوناگون به دست می آید و به طور طبیعی سن بالا را طلب می کند، اما درعین حال دولت ها خواسته دیگری هم دارند، تغییر و تحول. طبع بشر هم این گونه است که تغییر و تحول خواهی عموما در بین جوانان پیدا می شود و هرچه افراد مسن تر می شوند، محافظه کارتر شده و به تداوم وضعیت موجود متمایل می شوند.سرزعیم با بیان اینکه ترکیب کابینه، باید ترکیب درستی از این دو باشد، ادامه می دهد: بسته به شرایط می توان وزن یکی از این دو را زیاد کرد. در سال 92، اقتصاد ایران در بحران بود و اداره دولت هم در شرایط بحرانی قرار داشت. به همین دلیل، وزن تغییر و تحول خیلی پایین آمد، زیرا تجربه بسیار مهم تر بود و نیازمند آن بودیم تا در سیستم ثبات ایجاد کنیم و شیرازه امور را جمع کرده و به ساماندهی امور بپردازیم. بنابراین تمایل به تجربه به صورت طبیعی بیشتر بود و به همین دلیل افراد مسن تر و باتجربه بیشتر انتخاب شدند. بنابراین خیلی محل ایراد نبود.به گفته او، آنچه اکنون به نظر می رسد آن است که طلب جامعه تغییر کرده است. جامعه اکنون ثبات را پشت سر گذاشته و به دنبال تغییر و تحول در حکمرانی با حضور افراد جدید است.او برای توضیح بیشتر در این رابطه می افزاید: جامعه ایران دیگر بازیگران دهه 60 را هم نمی پذیرد و حتی اگر دقت کنید بازیگران و کمدین های دهه 60، مورد اقبال عمومی قرار نمی گیرند. این ماجرا در بین مدیران ارشد کشور نیز وجود دارد. به همان قیاس اما با شدت بیشتر حکمرانی مدیران دهه 60 هم دیگر برای جامعه جذابیت ندارد و گره گشا نیست.این اقتصاددان با بیان اینکه به نظر می رسد طلب جامعه تغییر است، می افزاید: انتظار جامعه دانشگاهی و رسانه ای آن است که دولت نشان دهد این مطالبه را به رسمیت می شناسد. دولت نترسد و افراد جدید را وارد کابینه کرده و روح جدید در سازمان ها بدمد. اینها سیگنال های خوبی است که به جامعه داده می شود. سیگنال ثبات بیش از حد، خمودگی برای جامعه به همراه می آورد.به گفته او، در شرایطی که مدام اخبار بد برای اقتصاد ایران گزارش می شود، دیگر نباید در بخش هایی که توانایی اصلاح داریم، کوتاهی و باید پیام های نشاط آور به جامعه تزریق کنیم. البته باید ریسک آن را هم بپذیریم زیرا طبیعی است فرد جوان در کابینه، خطاهایی هم خواهد داشت و باید برای اصلاح این ریسک ها هم کوشید. دولت به مطالبه عمومی پاسخ دهداو در پاسخ به اینکه اگر چنین نشود و استمرار روند موجود در کابینه دولت دوازدهم را شاهد باشیم، چه خواهد شد، ادامه می دهد: این اقدام سیگنال بسیار بدی به جامعه خواهد داد و انگیزه حمایت از دولت را به شدت کم خواهد کرد. وقتی مردم ببینند رایشان تبدیل به مطالبه ای که دارند نمی شود، آن وقت انگیزه حمایت از دولت و مشارکت در انتخابات های بعدی کم خواهد شد و در ادامه آن، سرخوردگی و یاس می تواند با شدت بیشتری در جامعه ادامه یابد و این اتفاق، به صلاح نخواهد بود.هر یک روز که به مراسم تحلیف رئیس جمهوری دوازدهم نزدیک می شویم، بازار پرالتهاب گمانه زنی ها برای اعضای کابینه هم داغ تر می شود. هر ساعت خبر از آمدن یک وزیر و ماندن دیگری می آید؛ این حرف وحدیث ها هرچند رنگ وبوی جدی ندارد اما فضای کابینه بعدی را به چالش می کشد؛ در تازه ترین خبر، گویا بیژن نامدارزنگنه، نامه استعفایش را تقدیم حسن روحانی کرده است. «شرق» در این فضا تلاش کرده است گمانه زنی ها درباره هیئت دولت بعدی را بررسی کند.وزیر نفت: حرف و حدیث های غیررسمی حکایت از استعفای وزیر نفت دارد. هرچند «شرق» نمی تواند مستقلا این خبر را تایید کند، اما شنیده ها حاکی از آن است که بیژن نامدارزنگنه، استعفا داده و نمی خواهد در دولت دوازدهم بماند. از حدود یک ماه پیش هم اخباری غیررسمی منتشر شده بود که زنگنه تصمیمی برای ماندن در دولت دوازدهم ندارد؛ حالا هم خبر استعفایش به گوش می رسد. این استعفا ازآن رو مهم است که از این تکنوکرات، به عنوان دومین مرد دیپلماسی ایران یاد می شود. مردی که کمتر از یک سال پس از توافق هسته ای، با دیپلماسی نفتی خود، توانست سطح تولید و صادرات نفت کشور را به میزان پیش از تحریم ها نزدیک کند. او باقدرت توانست ایران را از فریز نفتی، مبرا کند. زنگنه قول داده بود سرانجام با مدل جدید قراردادهای نفتی، پای غول های نفتی را به ایران باز کند و پیش از پایان دولت یازدهم، وعده اش را عملی کرد. توتال وارد میدان های گازی پارس جنوبی شده و حالا سرمایه گذاران سطح یک جهانی به ایران می آیند. این غول نفتی پس 12 سالی که از ایران رفته بود، به کشور بازگشته است. 27 مذاکره با شرکت های مهم انرژی جهان، امروز در حال پیگیری است و 15 قرار تا پایان سال قطعی می شود. افتتاح شش فاز از پارس جنوبی نمونه بارز خودکفایی و اقتصاد مقاومتی در دوره وزارت بیژن نامدارزنگنه بوده است و یک جشن ملی به حساب می آید. شیخ الوزرا، توانست در دعوای ایران و ترکمنستان، فضا را به گونه ای مدیریت کند که حتی یک روز هم گاز در شش استان شمالی قطع نشود. افشای پرونده بابک زنجانی و جمع کردن بساط کاسبان تحریم از دیگر نقاط روشن کارنامه این مدیر نفتی در دولت یازدهم است. اما به این وزیر تکنوکرات، ناسزاهایی هم گفته شد؛ او را حامی خائن فرانسوی خواندند و گفتند خیانتش از شاه هم بدتر بوده است. همان نوع قراردادهای IPC که توتال را پس از سال ها به ایران آورد، نکبت بار خوانده شد و زنگنه را تا پای استیضاح برد. ماجراهای کرسنت، IPC و توتال، شاید سه چالش مهم او در دوران وزارتش بوده است. ماجرای کرسنت هم یکی از مهم ترین ها بود. او به تازگی به روزنامه «ایران» گفته است: «اگر بخواهم حقایق را بازگو کنم، خیلی چیزها روشن می شود. یک روزی هم شاید لازم باشد بازگو کنم. دهان ما را بسته اند و دهان یک عده دیگر را باز گذاشته اند. کسانی که امروز پرونده کرسنت را محکوم می کنند خودشان متهمان اصلی پرونده هستند».او در پاسخ به این پرسش که «آزاردهنده ترین رخدادی که موجب شد در چهار سال گذشته، گاهی لب به گله بگشایید، چه بود؟ حتی یک بار گفتید برخی تک تیراندازها از لشکر خودی ما را زدند»، می گوید: «فشارهای داخلی. البته دلیلش را هم نمی دانم. حالا هم وضعیت نه تنها بهتر نشده، بلکه بدتر هم شده است. دیگر تک تیرانداز نیستند؛ با توپ و تانک من را هدف گرفته اند».پربی راه نیست اگر همین فشارهای داخلی، دلیل استعفای زنگنه دانسته شود. مردی که مهم ترین دستاوردهای اقتصادی سال های گذشته را در مسند وزارت داشته، حالا می خواهد خانه نشین شود.وزیر جهاد کشاورزی: محمود حجتی، وزیر کشاورزی دولت یازدهم که گمانه زنی ها حکایت از ماندن او در کابینه بعدی دارد.وزیر بهداشت، درمان و آموزش پزشکی: وزیر این وزارتخانه در دولت یازدهم سیدحسن قاضی زاده هاشمی بود که به نظر می رسد در هیئت بعدی دولت هم حضور دارد.وزیر نیرو: حمید چیت چیان که خبرهای غیررسمی حکایت از رفتن او از کابینه دارد.وزیر علوم، تحقیقات و فناوری: اخبار جسته و گریخته حکایت از رفتن محمد فرهادی از این وزارتخانه دارد. علی خاکی صدیق، از دانشگاه خواجه نصیرالدین طوسی یا محمدعلی سبحان اللهی از دانشگاه خوارزمی، ممکن است جایگزین او باشند.وزیر آموزش وپرورش: فخر الدین احمدی دانش آشتیانی؛ خودش اعلام کرده بود که از دولت رفتنی است و این وزارتخانه به سکان دار دیگری سپرده خواهد شد.وزیر ارتباطات و فناوری اطلاعات: براساس گمانه های مطرح شده محمود واعظی از این وزار تخانه خواهد رفت و جهرمی بر صندلی وزارت تکیه می زند.وزیر ورزش و جوانان: شنیده ها حاکی از آن است که مسعود سلطانی فر هم در کابینه می ماند.وزیر امور خارجه: محمدجواد ظریف با کمترین گمانه زنی برای رفتن از کابینه، به احتمال بسیار قوی در دولت دوازدهم هم سمتش را حفظ خواهد کرد.وزیر کشور: عبدالرضا رحمانی فضلی. او هم می ماند. صندلی اش را در دولت دوازدهم در وزارتخانه کشور حفظ خواهد کرد.وزیر اطلاعات: سیدمحمود علوی بر صندلی این وزارتخانه در دولت یازدهم تکیه زده بود که گویا در هیئت دوازدهم دولت هم خواهد ماند.وزیر فرهنگ و ارشاد اسلامی: سیدرضا صالحی امیری از این مسند رفتنی است و گفته می شود، سیدعباس صالحی جایش را خواهد گرفت.وزیر دفاع و پشتیبانی نیروهای مسلح: حسین دهقان وزیر این وزارتخانه است که گمانه زنی های غیررسمی حکایت از خروجش از کابینه دوازدهم دارد.وزیر صنعت، معدن و تجارت: گویا مرد پرحاشیه این وزارتخانه، جایش را به محمد شریعتمداری خواهد داد. اخبار می گویند: محمدرضا نعمت زاده هم از سکان داری صنعت و تجارت ایران رفتنی است. خودش هم پیش تر گفته بود در دولت دوازدهم نخواهد بود.وزیر راه و شهرسازی: عباس آخوندی؛ هرچند از مدتی پیش که بحث جداشدن وزارت راه و مسکن از هم به گوش می رسید، حرف و حدیث ها هم حکایت از رفتن آخوندی به سازمان برنامه و بودجه یا وزارت مستقل راه داشت، اما حالا گویا او هم در ساختمان خیابان آفریقا ماندنی شده است.وزیر امور اقتصادی و دارایی، علی طیب نیاست که حالا هم اخبار جسته و گریخته حکایت از رفتنش دارد؛ به نظر می رسد محمدباقر نوبخت از سازمان برنامه و بودجه کشور به صندلی وزارت در این وزارتخانه کلیدی خواهد رسید.سازمان برنامه و بودجه کشور: محمدباقر نوبخت در دولت دوازدهم گویا جایش را به محمد نهاوندیان، رئیس دفتر سابق رئیس جمهوری خواهد داد.بانک مرکزی: اخبار غیررسمی از ماندن ولی اله سیف بر مسند ریاست کل بانک مرکزی جمهوری اسلامی ایران خبر می دهد. گویا او هم سکان دار پولی کشور در دولت دوازدهم خواهد بود.معاون رئیس جمهوری ایران در امور زنان و خانواده: او هم احتمالا رفتنی است؛ شهیندخت مولاوردی؛ گمانه ها چندی پیش حکایت از این داشت که به یکی از وزارتخانه ها خواهد رفت، هرچند حالا این احتمال هم تضعیف شده است. پروین داداندیش یا الهام امین زاده از گزینه های احتمالی بعدی در این مسند خواهند بود.معاون حقوقی رئیس جمهوری ایران: مجید انصاری که براساس گمانه های احتمالی در دولت دوازدهم نخواهد بود.معاون رئیس جمهوری و رئیس سازمان حفاظت محیط زیست ایران: گویا معصومه ابتکار که نخستین زن ایرانی است که در دوره اصلاحات (بعد از انقلاب) وارد هیئت دولت شده بود، از این سازمان رفتنی است و در دولت بعدی عیسی کلانتری جای او را خواهد گرفت.معاون رئیس جمهوری و رئیس سازمان میراث فرهنگی، صنایع دستی و گردشگری: زهرا احمدی پور یکی از زنان حاضر در هیئت دولت است که حرف و حدیث ها از خروجش از کابینه حکایت دارد. رضا صالحی امیر و علی اصغر مونسان، مدیرعامل سازمان منطقه آزاد کیش، از گزینه های جدی احتمالی برای این سمت هستند.معاون پارلمانی رئیس جمهور ایران: حسین علی امیری؛ براساس شنیده ها او از کابینه بعدی رفتنی است و فرد دیگری بر جای او خواهد نشست.
                