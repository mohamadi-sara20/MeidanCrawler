یک‌شنبه ۱۷ اردیبهشت ۱۳۹۶
-----------------------------------------
type_unknown
-----------------------------------------
سانسور روحانی
-----------------------------------------

                    «سانسور»؛ تیغی که مستند انتخاباتی «حسن روحانی» دچارش شد و حتی به بخشی از سخنان رئیس جمهوری هم رسید و آن را حذف کرد؛ مستندی که طبق قانون باید 30 دقیقه باشد؛ یعنی از زمان شروع پخش که 18:30 عصر دیروز بود، تا ساعت 19 که بخش خبری شبکه یک آغاز می شود. هرچند این مستند ساعت 18:30 شروع شد؛ ولی حدود ساعت 18:55 به پایان رسید؛ دلیل آن هم آن طور که ستاد «حسن روحانی» اعلام کرد، این بود: «بخش هایی از مستند انتخاباتی دکتر روحانی با عنوان «رئیس جمهور روحانی» از سوی صداوسیما حذف شد». ستاد روحانی همچنین ساعتی پس از پایان مستند، بخش های سانسورشده را منتشر کرد؛ البته هنگام تماشای مستند پخش شده از صداوسیما هم می شد حدس زد که کدام قسمت ها گرفتار تیغ سانسور شده است؛ صحبت های دانشجویان در مراسم 16 آذر 95 که مقابل روحانی بیان کردند و بخش هایی از سخنان رئیس جمهوری که 31 فروردین ماه امسال در جمع جوانان و نخبگان استان فارس چنین بیان کرده بود: «چرا دو میلیارد دلار پول را در سال 87 که همه می توانستند بردارند در دهان اژدها کردند.زمانی که معلوم بود نمی شود به آمریکایی ها اعتماد کرد و مشخص بود این پول به خطر می افتد، این کار را کردند. البته ما پیگیری این موضوع را از قوه قضائیه خواسته ایم و امیدواریم که این کار انجام شود... ما در دادگاه بین المللی، لایحه ای را برای شکایت تنظیم کرده و ان شاء الله بتوانیم این حق را از آمریکا پس بگیریم؛ اما جالب است پول ها را در اختیار آمریکایی ها گذاشتند و خود را انقلابی می نامند. ما را که از آمریکا شکایت کرده ایم تا حقوق ملت را پس بگیریم، به لبخند به دشمنی متهم می کنند!». البته بخش زیادی از سخنان پخش شد و فقط قسمتی از آن که روحانی نسبت به رسیدگی موضوع تعلل در خروج حدود دو میلیارد دلار از تیررس بلوکه شدن توسط آمریکایی ها ابراز امیدواری می کند، حذف شده است. بخش دیگری که حذف شده بود مربوط به دانشجویانی بود که 16 آذر 95 مقابل روحانی صحبت می کردند؛ مستند روحانی با همین بخش شروع می شود؛ سخنرانی های پر حرارت دانشجویان؛ چه مخالف و چه موافق. در بخش دیگری یکی از دانشجویان درباره تصویب «برجام» سخن می گوید و آن را تصمیم نظام می خواند که آن هم حذف شده است. همچنین در نسخه پخش شده از سوی صداوسیما شعارهای «مرگ بر فتنه گر» دانشجویان شنیده می شود؛ ولی بخش دیگر شعارها حذف شده است. در این مستند، بخش هایی از سخنرانی های روحانی پخش شد؛ بخش هایی که از صبر و مدارای دولت برابر تخریب ها می گوید؛ از برجام، مشکلات خوزستان و... هم می گوید؛ اما بخش زیادی از گفته های روحانی در مستند به اقوام و اقلیت ها و همچنین حضور زنان در جامعه برمی گردد: «زن مشکل نیست؛ قومیت مشکل نیست؛ مذهب مشکل نیست. قبل از قومیت؛ همه ایرانی هستیم...نه تفاوتی بین مرد و زن در حقوق شهروندی وجود دارد و نه در میان اقوام مختلف و نه در میان مذاهب مختلف...چطور هرچه گریه کنیم حلال است؛ یک ذره بخندیم مشکل دارد؟... امروز ده ها نهاد تحت عنوان دغدغه فرهنگی از دولت پول می گیرند. این پول را باید به آموزش و پرورش داد...». در آخرین جملات پخش شده هم می گوید: «راهی را با هم شروع کردیم و نیمه راه هستیم و برخی مسیرهای سخت هم باید شروع شود... دوباره آمدم برای ایران. همه باید برای ایران بیاییم در کنار هم بایستیم و ایران را بسازیم».
                