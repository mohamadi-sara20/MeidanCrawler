سه‌شنبه ۱۷ مرداد ۱۳۹۶
-----------------------------------------
سرمقاله
-----------------------------------------
شهردار برنامه ریز
-----------------------------------------

                    برنامه های گزینه های پیشنهادی برای شهرداری تهران و کلان شهر های مهم، به اعضای منتخب شوراهای پنجم تحویل داده شده است. بدون تردید انتخاب شهردار کلان شهر تهران به دلیل اهمیت راهبردی برای کل کشور، دارای حساسیت های مضاعف است. به نظر می رسد محمدعلی نجفی براساس شواهد و قرائن، از شانس بیشتری نسبت به سایر گزینه ها برای جلب اعتماد منتخبان تهران، برخوردار است. نگارنده تجربه همکاری با ایشان در سازمان برنامه و بودجه دولت اصلاحات را دارد. با حضور این استاد دانشگاه و مدیر توانمند در سازمان، آرامش نسبی در آن برقرار شد و تلاش ایشان در راستای حفظ منابع انسانی کارآمد، جالب توجه بود. در آن تیم بیشتر استادان دانشگاهی آگاه با تحصیلات بین المللی حاضر بودند. نجفی، آن سازمان پیچیده و پر از مسئله را به شکل مناسبی اداره کرد و با نظر منفی و منطقی نسبت به ادغام سازمان امور اداری و استخدامی با برنامه و بودجه، از آن جدا شد. او به درستی معتقد بود دو گروه خونی را نمی توان در یک سازمان بعد از ایشان جمع کرد اما برخلاف نظر نجفی، این آسیب به سازمان برنامه وارد شد که تا امروز هم باقی مانده است. آنچه در این میان مهم است، عبور کامل از مسیر گذشته شهرداری تهران است. شهردار بعدی تهران با هر ابتکاری که به خرج می دهد، باید مسیر اشتباه گذشته را کنار بگذارد تا باخاصیت برنامه ریزی موثر که در محمدعلی نجفی وجود دارد، امکان اصلاحات تدریجی را فراهم کند. تهران فاقد برنامه میان مدت برای اداره است. حضور ده ها نهاد، سازمان و مجموعه تصمیم گیر در زمینه امور داخلی شهر و عملکرد خودمختار آنان، از مهم ترین معضلات پایتخت است. اولین کاری که در این «نهادسازی» یا «اصلاح نظام تدبیر» ضروری است، یکپارچه سازی امور شهر تهران زیر نظر واحدی به نام شهرداری است. مدیریت های متعدد و متفاوت می توانند ذیل یک حکم در یک سازمان واحد به نام شورای شهر تهران و شهرداری تهران گرد هم آیند که به نظر می رسد دکتر نجفی با توجه با مجموعه ارتباطات و جایگاه شخصیتی و مدیریتی و اعتماد دولت مستقر به او، از عهده این کار برمی آید. این اقدام می تواند بزرگ ترین میراث او برای مدیریت شهری تهران باشد. بسیاری از شهرهای دنیا، این حالت را دارند. نگارنده شاهد بوده که شهردار شهری مانند مارسی، مانند رئیس جمهور فرانسه اختیارات وسیعی دارد، درحالی که شهر عجیب و غربیی نیست. حال در نظر بگیرید شهرداران نیویورک، پاریس و لندن چه اختیاراتی دارند. به موازات این تلاش می توان برای امور مختلف شهر تهران برنامه ریزی کرد. این امور آن قدر پیچیده است که به حجم عظیمی از کارشناسان نیاز دارد. بودن یا نبودن این ظرفیت در شهرداری را نمی دانم اما ناگزیر باید عالمانه به تخصص های مختلف شهری و شهرسازی و اجتماعی برای برون رفت از وضع موجود، میدان داد. توجه نجفی به نظر بدنه کارشناسی، از ویژگی های ممتاز اوست. نگارنده می تواند امیدوار باشد وی دارای سطح مناسبی از صلاحیت و توانایی باشد که یک برنامه ریز اقتصادی لقب بگیرد؛ چراکه وضعیت منابع مالی برای اداره شهر تهران، نگران کننده است. وابستگی منابع شهر به تراکم فروشی، فاجعه ای است که تهران را به حال و روز فعلی انداخته است. عامل بسیار کلیدی برای بهبود وضعیت تهران، پایان دادن به این نوع تامین مالی است که باید با قدرت قانون، جلوی آن را گرفت. تراکم شدید ترافیکی و آلودگی شهر تهران از معضلات اساسی است.همان طور که درباره برخی معضلات ایران از واژه «ابربحران» استفاده می شود، در شهر تهران نیز با این ابربحران ها مواجه هستیم که می توان از طریق سیاست های اقتصادی، آن را چاره کرد. اینکه عوارض دریافتی از خودروها برای تردد به شکلی باشد که استفاده از آن برای شهروندان صرفه اقتصادی نداشته باشد و در عوض، سیستم جامع حمل ونقل عمومی سریع و حافظ محیط زیست، جایگزین شود. از 19 میلیون خودروی در حال حرکت، بخش عمده ای از آن در تهران در تردد است. اگر عوارض درست با درنظرگرفتن هزینه ها و ضررهای زیست محیطی دریافت شود، منبع خوبی برای اصلاحات مالی مدیریت شهری است. نکته پایانی، قانون فعلی شوراها است که با آنچه در 7 اصل قانون اساسی مورد تاکید قرار گرفته، تفاوت دارد. امیدوارم دکتر نجفی بتواند در جهت اصلاح قانون شوراها نیز، فعالیت هایی را سامان دهد.
                