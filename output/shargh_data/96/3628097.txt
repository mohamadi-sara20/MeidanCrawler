پنج‌شنبه ۲۳‌شهریور ۱۳۹۶
-----------------------------------------
حرف اول
-----------------------------------------
تولد دوباره «همشهری»
-----------------------------------------

                    روزنامه همشهری یک بار دیگر در دامن اصلاحات متولد می شود؛ تولد دوباره این روزنامه را به اصحاب قلم و جامعه مطبوعاتی اصلاح طلب کشور تبریک می گویم. انتظار می رود از این پس روزنامه همشهری، رسانه همه شهروندان تهرانی باشد و با انعکاس صدای ملت به قدرشناسی از همشهریان صبور و فهیم بپردازد و دین خود را به مردم در انتخابات معنادار شورای شهر ادا کند. همشهری باید رسالت نقد منصفانه را سرلوحه برنامه های خود قرار دهد، پرسشگری آزادانه و پاسخ گویی مسئولانه رویکردی است که اکنون از همشهری انتظار می رود. شایان ذکر است در حاکمیت های مردم سالار همان گونه که مردم «قدرت» را به نمایندگان خود واگذار می کنند، می توانند بر عملکرد آنان نظارت کنند، از این رو رسانه های اصلاح طلب باید با همگرایی و ترویج گفتمان انتقادی راه را برای نقد قدرت باز بگذارند، چراکه برای رشد بالنده جریان اصلاح طلبی در کشور باید فرهنگ و ادب گفت وگو و نقد گسترش یابد. ما باید «نقد قدرت» را از خود شروع کنیم. مردم تهران، هم در انتخاب نمایندگان مجلس شورای اسلامی و هم در انتخاب اعضای شورای شهر به طور یکپارچه به اصلاح طلبان رای دادند؛ اینک وظیفه تک تک هواداران این گفتمان است که از این سرمایه گران قدر پاسداری کنند. ترویج گفتمان انتقادی می تواند این سرمایه اجتماعی را بارور کند. ما باید برای پیمودن مسیر مردم سالاری به «نظارت» بر قدرت واگذارشده بپردازیم و سازوکار آن را فراهم کنیم، «حمایت» را با «نظارت» به صورت توامان دنبال کنیم، ظرفیت تحمل نقد و نظر مخالف را در جامعه گسترش دهیم و با احترام به همه اندیشه ها، مذاهب و اقوام ایرانی، همبستگی ملی را در میهن خود تقویت کنیم و با مساعی یکدیگر در راه توسعه جامعه مدنی ایران گام برداریم. به گمان نگارنده، روزنامه همشهری می تواند گفتمان اصلاح طلبی در حوزه اجتماعی را بیش از حوزه سیاسی دنبال کند، چراکه هم شهرداری به مثابه یک نهاد اجتماعی در قلمرو حیات اجتماعی متمرکز خواهد بود و هم رشد و نهادینه شدن جریان اصلاح طلبی در گرو گسترش آن در لایه های اجتماعی است و زیست اجتماعی اصلاح طلبانه محمل پایدار جریان اصلاح طلبی خواهد بود. ترجمان گفتمان اصلاح طلبانه در زندگی شهری در ابعاد فرهنگی، اجتماعی، معماری، زیست محیطی، ارتباطاتی، عمرانی و خدمات شهری از جمله مطالباتی است که این رسانه شهری می تواند دنبال کند.همشهری در تولد دوباره خویش می تواند به توسعه مشارکت های اجتماعی در مدیریت شهری بپردازد و همه اقشار- و نه فقط گروه های خاصی- را به مشارکت ترغیب کند، به ویژه زنان و جوانان که نیازمند حضور فعالانه آنان در عرصه های گوناگون شهری هستیم. دو دهه پیش روزنامه همشهری یکی از حرفه ای ترین روزنامه ها بود و چون پرتیراژترین روزنامه بود، مورد توجه فعالان اقتصادی قرار گرفت و ضمیمه نیازمندی های آن به سرعت گسترش یافت و گوی رقابت را از همگنان ربود. در دوره نخست موفقیت روزنامه مدیون درون مایه حرفه ای آن بود، اما در سال های اخیر به نظر می رسید پیوستار آگهی ها در فروش روزنامه اثربخش تر است و از منظر مخاطبان، همشهری نه به عنوان یک بنگاه رسانه ای که به مثابه یک بنگاه اقتصادی تلقی می شود. امیدواریم بار دیگر روزنامه همشهری با مدیران جدید خود بتواند تجربه دوران طلایی گذشته را تکرار کند و با جذب روزنامه نگاران توانمند، نمادی از ژورنالیسم حرفه ای شود. اینک که به همت شهروندان تهرانی «امید» در دل مردم زنده شده و با تدبیر شورای محترم شهر تهران، انتخاب شهردار به سرانجام نیکو رسیده، موفقیت بزرگی برای شهروندان به شمار می رود. مدیرمسئول جدید همشهری، از چهره های شناخته شده فرهنگ و رسانه محسوب می شود. امید می رود که از این پس، همشهری راه ورسم اصلاح طلبی برای همه مردم ایران را در پیش گیرد.
                