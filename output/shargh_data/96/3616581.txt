شنبه ۴‌شهریور ۱۳۹۶
-----------------------------------------
type_unknown
-----------------------------------------
طلسم ورود پول به ایران شکست
-----------------------------------------

                    امضای قرارداد فاینانس هشت میلیارد یورویی بین ایران و کره جنوبی خبرساز شد. چند روز پیش، هیئتی ایرانی برای امضای قرارداد فاینانس به ارزش هشت میلیارد یورو، به سئول سفر کرده بود که روز پنجشنبه دوم شهریور، خبر انعقاد و نهایی شدن آن رسانه ای شد. این قرارداد که بزرگ ترین قرارداد فاینانس بعد از اجرائی شدن برجام محسوب می شود، انتظارات را برای انعقاد قرارداد سایر بانک ها با ایران برانگیخته است. پیش تر و در دوران تحریم های دولت محمود احمدی نژاد، سیستم بانکداری کشور با مشکلات عدیده ای مواجه شده بود که اکنون با تلاش های دولت یازدهم، نتایج این تلاش ها در دولت دوازدهم به بار می نشیند. در ابتدای مراسم، محمد خزاعی، معاون وزیر اقتصاد و رئیس سازمان سرمایه گذاری و کمک های اقتصادی و فنی ایران، در سخنانی از امضای قرارداد خط اعتباری بیش از هشت میلیارد یورویی با اگزیم بانک کره با توجه به سوابق خوب روابط و همکاری فی مابین خبر داد و با اشاره به اینکه اقتصاد کره یازدهمین اقتصاد بزرگ جهان است و توانمندی های تکنولوژیکی مطلوبی دارد، امضا و اجرائی شدن این خط اعتباری را گامی مهم در گسترش روابط بین دو کشور دانست. خزاعی افزود: 12 بانک ایرانی به عنوان بانک های عامل و طرف قرداد استفاده از این وام خواهند بود. به گزارش شبکه اخبار اقتصادی و دارایی (شادا)، مدیر اجرائی اگزیم بانک کره جنوبی نیز در سخنانی ضمن تشکر از تلاش های سازمان سرمایه گذاری و همکاری های بانک مرکزی و سیستم بانکی ایران، امضا و اجرائی شدن این قرارداد را گام مهمی در توسعه روابط اقتصادی دو کشور مبتنی بر تامین منافع مشترک دانست. آقای چانگ تصریح کرد: پروژه های متعددی با تایید بانک مرکزی و سازمان سرمایه گذاری ایران می توانند از این خط اعتباری بهره مند شوند. بنا بر اعلام وزارت امور اقتصادی و دارایی، پیش از این درباره پروژه های متعددی به ویژه در حوزه بهداشت، حمل ونقل و انرژی، مذاکره شده و آماده معرفی به طرف کره ای هستند که پس از امضای قرارداد، وام از طریق سیستم بانکی کشور و اخذ مصوبه دولت برای تضمین وام مذکور، وزارت امور اقتصادی و دارایی برای صدور ضمانت نامه وام اقدام خواهد کرد. مخالفان دولت روحانی همواره از برجام به عنوان نقطه ضعفی برای دولت یازدهم استفاده کرده اند. به گفته آنها، برجام نه تنها منافع اقتصادی کشور را تامین نکرده بلکه حتی حیات سیاسی – امنیتی ایران را با مسائلی مواجه کرده است. انعقاد این قرارداد از این حیث می تواند حائز اهمیت باشد که این قرارداد، ازجمله نتایج برجام پس از رفع تحریم های بین المللی علیه نظام بانکداری ایران است. درحال حاضر، تیم اقتصادی دولت دوازدهم مذاکراتی را با بانک های ایتالیا، چین، نروژ، روسیه و ژاپن دنبال می کند که بنا بر گفته رئیس بانک مرکزی، خبرهای خوشی در آینده به گوش خواهد رسید. توسعه روابط تجاری و مالی خارجی از طریق سیاست های اقتصادی مناسب، ازجمله شعارها و وعده های حسن روحانی، رئیس دولت یازدهم و دوازدهم بوده است. بر اساس گزارش ها، بررسی سوابق نشان می دهد به دنبال مذاکرات اولیه با اگزیم بانک کره جنوبی از سوی بانک مرکزی کشورمان و سازمان سرمایه گذاری خارجی برای ارائه تسهیلاتی برای ساخت بیمارستان در کشورمان در سال 1393 (در دوران تحریم)، یادداشت تفاهمی در سال 1394 درباره چارچوب همکاری های مالی بین دو کشور در سال منعقد شده بود که سقف پنج میلیارد دلار برای همکاری در زمینه بهداشت و ساخت بیمارستان در متن یادداشت تفاهم (که خارج از تحریم های موجود بوده)، وجود داشت. حدود سه ماه پیش، در دولت یازدهم، علی طیب نیا، وزیر سابق اقتصاد، در سفری به کره جنوبی توافقات اولیه برای انعقاد این قرارداد را به ثمر نشانده بود.ایرنا گزارش می دهد که وزارت امور اقتصادی و دارایی دولت یازدهم از طریق سازمان سرمایه گذاری و کمک های اقتصادی و فنی ایران، مذاکراتی با بانک ها و نهادهای مالی خارجی در ایتالیا، چین، کره جنوبی، ژاپن، روسیه و نروژ داشته است. در این ارتباط می توان به مذاکره با مدیوبانک ایتالیا، بیمه اعتبار صادراتی ایتالیا (2میلیارد یورو)، اگزیم بانک چین (30میلیارد دلار)، بانک سی بی دی چین (15میلیارد دلار)، اگزیم بانک کره جنوبی (هشت میلیارد یورو)، کاشور کره جنوبی (پنج میلیارد یورو)، موسسه بیمه سرمایه گذاری و صادرات ژاپن و وزارت اقتصاد، تجارت و صنعت ژاپن (10میلیارد دلار)، جی. ای. سی. آ ژاپن یک میلیاردو 200 میلیون یورو)، وزارت دارایی روسیه (پنج میلیارد یورو)، موسسه جی. ای. یی. کا و اعتبار صادرات نروژ یا ان. یی. سی (یک میلیارد یورو) با هدف تجهیز منابع مالی خارجی فاینانس اشاره کرد. ولی اله سیف، رئیس بانک مرکزی ایران، با اشاره به قرارداد فاینانس با اگزیم بانک کره جنوبی به ارزش هشت میلیارد یورو، ابراز کرد: پس از توافق هسته ای و رفع تحریم ها، یکی از اولین اقدامات انجام شده، تسویه تعهدات سابق بود که نتیجه آن را در بهبود رتبه اعتباری کشور مشاهده کردیم. سیف در یادداشتی که در کانال تلگرام خود منتشر کرده، نوشته: پس از مذاکرات مفصل و طولانی، شاهد این هستیم که قراردادهای جدید تامین مالی، یکی پس از دیگری به ثمر رسیده و نهایی می شوند. قرارداد خط اعتباری با اگزیم بانک کره جنوبی که با تلاش های سازمان سرمایه گذاری خارجی، بانک مرکزی و سیستم بانکی نهایی شده، نمونه ای از این تلاش هاست که منجر به عملیاتی شدن پروژه های عمرانی و تولیدی متعددی در کشور خواهد شد و آثار آن در رشد و توسعه اقتصادی کشور، در آینده هرچه بیشتر روشن خواهد شد. رئیس بانک مرکزی افزود: قراردادهای تامین مالی بلندمدت، نه تنها از جهت آثار مستقیمی که در اجرای پروژه های عمرانی و تولیدی کشور و ایجاد اشتغال در کشور می گذارند اهمیت دارند، بلکه از بعد مالی و بانکی نیز نمایانگر تمایل کشورها به برقراری روابط بلندمدت بانکی و نشانه اعتماد بالا میان نظام مالی دو کشور هستند؛ گام هایی که در سال های گذشته از سوی دولت، یکی پس از دیگری برای گسترش روابط بین المللی و اصلاح وضعیت اقتصادی برداشته شد. ولی اله سیف با اشاره به مشکلات پیش روی نظام بانکداری ایران و تلاش دولت و بانک مرکزی برای رفع این موانع و مشکلات، بیان کرد: اگرچه بعضا با سختی ها و ناهمواری هایی مواجه بوده ایم؛ اما اکنون به نحو پیوسته ای شاهد به ثمرنشستن این تلاش ها هستیم و ان شاء الله این حرکت در آینده نیز تداوم خواهد یافت. باور دولت تدبیر و امید همواره این بوده است که تلاش در راستای ارتقای رفاه ملت شریف ایران و آبادانی هرچه بیشتر کشور، مهم ترین اولویت همه کارگزاران نظام است و در این راستا، از هیچ تلاشی دریغ نخواهد شد. سیف اظهار امیدواری کرده که در روزها و ماه های آتی، اخبار خوش دیگری را نیز به استحضار ملت ایران می رساند.
                