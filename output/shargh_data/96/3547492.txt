دو‌شنبه ۴ اردیبهشت ۱۳۹۶
-----------------------------------------
type_unknown
-----------------------------------------
تغییر مدیر میراث هاشمی
-----------------------------------------

                    عصر همان روزی که روزنامه کیهان تیتر زده بود: «دانشگاه آزاد در انتظار تغییرات اساسی» میرزاده رئیس دانشگاه آزاد در یک جلسه فوق العاده برکنار و علی محمد نوریان به عنوان «سرپرست موقت» این دانشگاه منصوب شد. آن طور که خبرگزاری تسنیم گزارش داده، عصر روز گذشته براساس تبصره یک ماده 11 اساسنامه، یک جلسه فوق العاده به درخواست چهار نفر از اعضای هیئت امنای دانشگاه آزاد و به ریاست علی اکبر ولایتی، تشکیل می شود و در آن با تصمیم اکثریت اعضای هیئت امنا، میرزاده از ریاست این دانشگاه برکنار می شود. نام این چهار عضو عنوان نشده است.براساس این تصمیم، مقرر شده است که حمید میرزاده رئیس فعلی دانشگاه آزاد در یک هفته از ریاست استعفا دهد و در غیر این صورت خودبه خود برکنار خواهد شد.وزیران علوم و بهداشت، به عنوان دو نفر از اعضای حقوقی هیئت امنای دانشگاه آزاد پس از اظهارنظرهای خود در این جلسه برای شرکت در جلسه هیئت دولت از جلسه خارج شدند با این حال جلسه با حضور هفت نفر ادامه پیدا کرد.ماده 11 چه می گویدماده 11 اساسنامه دانشگاه آزاد، تصریح دارد که «هیئت امنا حداقل هر دو ماه یک بار به دعوت رئیس هیئت تشکیل جلسه می دهد. جلسات با حضور اکثریت کل اعضا رسمیت می یابد و تصمیمات با اکثریت آرای اعضای حاضر در جلسه معتبر خواهد بود».بنا به این گزارش، همچنین تبصره یک این ماده می گوید: «در صورت لزوم به پیشنهاد رئیس دانشگاه یا نمایندگان وزارتخانه های علوم، تحقیقات و فناوری و بهداشت، درمان و آموزش پزشکی و یا سه نفر از اعضا، جلسه فوق العاده هیئت امنا تشکیل می گردد».گزارش کیهاناما همان روزی که جلسه فوق العاده دانشگاه آزاد برگزار می شود، روزنامه کیهان در گزارشی به نقد عملکرد میرزاده در دانشگاه آزاد پرداخته و تلویحا تغییر او را خواستار می شود. همان روز، سایت انتخاب هم با استناد به این گزارش در خبری چنین نوشته بود: «خبرنگار «انتخاب» کسب اطلاع کرد که با فشار برخی گروه های نواصولگرا، امروز (روز یکشنبه) جلسه فوق العاده هیئت امنا با موضوع تغییر رئیس دانشگاه آزاد اسلامی برگزار می شود. در این خبر ادعا شده بود که «بنابر شنیده ها، این گروه ها به دنبال آن هستند که با برکناری میرزاده، فرهاد رهبر را بر کرسی ریاست دانشگاه آزاد اسلامی بنشانند، فردی که در جریان اصولگرایی مواضع مشخصی داشته است و هم اکنون در ستاد حجت الاسلام رئیسی مشغول به فعالیت است. وی در دوران احمدی نژاد رئیس دانشگاه تهران بود». این خبر اگرچه روز گذشته درست از آب درآمد، اما به جای فرهاد رهبر، علی محمد نوریان سرپرستی دانشگاه آزاد را برعهده گرفته است.انتصاب ولایتیششم بهمن سال گذشته و بعد از درگذشت آیت الله هاشمی بود که مقام معظم رهبری با صدور حکمی علی اکبر ولایتی را به عنوان رئیس هیئت موسس دانشگاه آزاد اسلامی منصوب کرد.علی اکبر ولایتی سال 1389 و به دنبال مصوبه شورای عالی انقلاب فرهنگی، پس از تغییر اساسنامه و حذف میر حسین موسوی، به همراه سه نفر دیگر به اعضای این هیئت اضافه شد. عبدالله جاسبی، محسن قمی، علی اکبر ولایتی، حسن خمینی، علی اکبر ناطق نوری، حمید میرزاده و علی محمد نوریان درحال حاضر از اعضای هیئت موسس دانشگاه آزاد هستند.تغییرات در دانشگاه آزاد یک سال بعد از برگزاری انتخابات سال 88 رخ داد. زمانی که احمدی نژاد و تیم همراهش تصمیم گرفتند تا وارد دانشگاه آزاد شده و مدیریت آن را از آن خود کنند.ریاست هیئت موسس دانشگاه آزاد برای جلوگیری از ورود دولت، اقدام به وقف اموال و تاسیسات دانشگاه آزاد اسلامی کرد اما این اقدام با مخالفت شورای عالی انقلاب فرهنگی روبه رو شد و در نهایت بخش هایی از اساسنامه دانشگاه آزاد را تغییر داد. براساس این تغییرات، این دانشگاه یک موسسه غیرخصوصی و غیردولتی تعریف شد و اعضای هیئت موسس دانشگاه اکثریت خود را در هیئت امنا از دست دادند. پس از آن محمود احمدی نژاد، به عنوان رئیس وقت شورای عالی انقلاب فرهنگی، فرهاد دانشجو را به عنوان رئیس دانشگاه آزاد منصوب کرد؛ اما هاشمی رفسنجانی از تنفیذ حکم خودداری کرد. در نهایت، هیئت فقهی که مامور بررسی وقف اموال دانشگاه آزاد از نظر شرعی شده بود، این وقف را غیرشرعی دانست.ولایتی در حالی جایگزین هاشمی رفسنجانی در هیئت موسس دانشگاه آزاد شد که سال 92 هم جایگزین حسن روحانی در ریاست مرکز تحقیقات مجمع تشخیص مصلحت نظام شده بود. سمتی که از سوی هاشمی به او داده شد.علی اکبر ولایتی، مشاور امور بین الملل مقام معظم رهبری، سابقه 16 سال حضور در راس وزارت خارجه را در کارنامه خود دارد. او در هشت سال ریاست جمهوری آیت الله هاشمی رفسنجانی، وزیر خارجه او بود. ولایتی سال 84 هم به علت حضور هاشمی رفسنجانی از حضور در انتخابات این سال انصراف داد.
                