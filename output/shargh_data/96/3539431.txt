دو‌شنبه ۲۱ فروردین ۱۳۹۶
-----------------------------------------
حرف اول
-----------------------------------------
اکسیر نجات بخش حضرت امیر
-----------------------------------------

                    سخن گفتن از «انسان کامل» کمی سخت است، حتی اگر بخواهیم به مناسبت زادروز پرفروغش، به شادمانی حرفی بزنیم. بزرگمردی که در چند بعد، زیستنی موفق داشته و توانسته است آینه تمام نمایی برای نیک بختی بشر شود. آن شخصیت آگاه از رمز و راز روابط بشری، مولاعلی(ع) است. امام بزرگواری که سرشار از مهر و عشق به محرومان و تهیدستان و درعین حال پولادین در برابر هر کسی است که بخواهد دادگری را تهدید کند. خوشبختانه بخش اعظم رفتارها و سجایای اخلاقی آن حضرت در لوح تاریخ نوشته شده است و به دور از اغراق، سفارش های ایشان به درد هر اقلیمی می خورد تا با رشد فردی و اجتماعی آن سامان سه عنصر برابری، آزادی و پارسایی را در جامعه هدف، تضمین کند. در تاریخ به ندرت اتفاق افتاده است که انسان اندیشمند مستقلی با کوله باری از علم در فضای آزاد جامعه، به قدرت برسد. از این شمار اندک، ممکن است نام «مارکوس اورلیوس» در تاریخ امپراتوری روم برای علاقه مندان به تاریخ سیاسی جهان آشنا باشد. یک فیلسوف رواقی مسلک که نزدیک به 20 سال توانست در بخش وسیعی از اروپا حکومت کند. در زمان وقوع این اتفاق تاریخی که در سده دوم بعد از میلاد مسیح در سرزمین ایتالیای امروز رخ داد، مردم شاهد آمدن شهریاری شدند که می خواست متفاوت با قدرت طلبان عمل کند و از سویی، توجه ملت ها را به نظام برساخته از درس های حکمت خویش معطوف کند. از همه بیشتر رومیان بودند که می خواستند ببینند مردی که در باغ فلسفه اش، فارغ از دیگران، همواره از سعادت و بخت یاری بشر دم زده است، در صحنه عمل چه خواهد کرد؟ این فیلسوف رومی بنا بر گواهی تاریخ نویسان تلاش فراوان کرد تا خود را از وسوسه سلطه جویی در امان نگه دارد؛ زیرا این دانشور نامی، اندوخته اش تا اندازه ای بود که بتواند خویشتن را به ساده زیستی در قصر حکومتی و مهرورزی به انسان های زیردست سوق دهد.اما در عمل، آنچنان که شایسته او بود، در کوران حوادث سیاسی مقطع حکومتش، نتوانست همراهان پاک آیینی در دستگاه صدارت خود گرد آورد زیرا آن ملازمان و مشاوران، عزم و جدیت در امور از سوی این حکیم حاکم را باور نکردند. مارکوس در کتاب «تاملات» می نویسد: «عنکبوت به خود می بالد که مگسی را شکار کرده؛ همین طور است کسی که خرگوشی را شکار کرده، ماهی ای را به تور اندخته، گرازی را گرفته، خرسی را به دام انداخته یا سارماتی ها را اسیر کرده است. اگر به اصول توجه کنی، آیا همگی آنها دزد و راهزن نیستند؟» (تاملات، ترجمه عرفان ثابتی، ص 127). بنا بر گفته ویل دورانت شواهدی در دست است که اورلیوس حکیم تلاش داشته شکاف بین طبقه فرودست را با مرفهان و صاحبان امتیازات ویژه، کمتر کند اما به شهادت تاریخ، موفقیت محسوسی در این کار نصیب او نشده است. این امپراتور زاهدپیشه بیش از حضور در میان لایه های اجتماع، تمامی تصمیمات خود را با اعضای سنا در میان می گذاشت و بدون نظر آنان کاری نمی کرد درحالی که این شیوخ سنانشین، غالبا آلوده به قدرت بودند و اجازه هیچ گونه اقدام اصلاح گرانه ای را به وی نمی دادند و کار را به جایی رساندند که کلمات پرفضیلت و مطنطن او در میان اوراق کتاب و شیرینی خطابه، محصور بماند. پیامدهای منفی این بی اثری در تصمیمات حکومتی سبب شد که او به اقامت در قصر بی میل شود و در سه مقطع از دوران صدارت از قدرت فاصله بگیرد اما به سفارش صاحبان اصلی قدرت بار دیگر به مسند خویش بازگردد. سرانجام در واپسین قهر خود، عطای حکومت داری را به لقایش می بخشد و مراجعت به مدرس تعلیم فلسفه رواقی را بر سیاست مداری ترجیح می دهد. در مقایسه با این رویداد تاریخی که در مغرب زمین به وقوع می پیوندد، حدود 500 سال بعد از آن، دوره حکومت حضرت امیرالمومنین علی(ع) در منطقه بین النهرین و شهر کوفه به منصه ظهور می رسد و این آزمون بار دیگر در محک تجربه تاریخ قرار می گیرد. بار دیگر، حکیمی حاکم می شود و درست برخلاف سلف رومی اش، چنان توفانی در بدنه حاکمیت به پا می کند که همگان را شگفت زده می کند. این حکیم دادخواه، مصرانه خواستار بازگشت تمام و کمال ثروت هایی می شود که در حکومت های گذشته حیف ومیل شده اند و با جدیت مثال زدنی بر این حکم می ایستد که حتی اگر بهره های بیت المال به کابین زنان رفته باشد، بهانه درستی نیست و باید همه اموال به خزانه مردم برگردد. پیشوایی که حتی دادن امتیاز ویژه به برادر نابینایش را نیز روا نمی دارد و انجام خواسته مالی او را با یورش و غارت خانه های مردم یکی می داند. این بار است که اعتماد مردمی به یک حاکم فرزانه و دلسوز شکل می گیرد و باور به تغییر اوضاع به نفع مردم، تاروپود جامعه را فرا می گیرد. درحالی که به موازات این اقبال عمومی، ناکامان قدرت هستند که ویژه خواری بی دغدغه خویش را در خطر می بینند، تصمیم به تخریب شخصیت این حکیم حاکم می گیرند و به ناچار مقدمات جنگ های خانمان سوز را پی ریزی می کنند. اما سرانجام با ناکامی و شکست کامل در جنگ های طولانی، احساس می کنند که در این دوره زمامداری دیگر سفره ای برای آنها گسترده نیست تا با سوءاستفاده پنهانی بخواهند مال اندوزی کنند و سوار بر قدرت، ژست زاهدان معتمد مردم را بگیرند. مولاعلی (ع) این گونه استوار، تمام قد و مومنانه، نمونه موفقی در ایجاد آرامش، تعالی و تامین رفاه مردم می شود و همچنین در مبارزه با هرگونه تجمع قدرت نسخه درمانگری به دنیا عرضه می کند که اجرای کامل آن می تواند زمینه استبداد رای را از بین ببرد. تاملات اندیشمندانه این حکیم شفیق برای تشنگان حقیقت خطبه می شود و در سوی دیگری حکمت ها و تدبیرهای شفابخش را در نامه هایش به دیگران می فرستد و نکته های برجسته ای را برای زیستنی خدایی بیان می کند. این همه اندرز برای آن است که تاریخ مدنی بتواند الگوی کم نظیری را تجربه کند که قدرت خویش را از لایه های اجتماع برمی گیرد و امانت دار حریم شخصی و نگاهدار ایمان مردم است. از نگاهی دیگر مطالعه دوره زمامداری آن حضرت می تواند شیوه نامه موفق حکومتی قلمداد شود تا مردم بتوانند معیار قدرت سپاری به منتخبان خود را بر همین روش پایه نهند؛ امیدی که برگرفته از متن انسان ساز کتاب اوست. از این رو ضروری است درس های نهج البلاغه آن بزرگمرد به طور جدی در محفل حقیقت جویان بازگو شود تا چراغ راه قرار گیرد. گفتار امام علی (ع) چنان عالم بزرگ اهل سنت، شیخ محمد عبده را متاثر می کند که آن را والاترین و کوتاه ترین سخنی بداند که فارغ از وحی، بر زبان یک بشر جاری شده است. در سوی دیگر، جرج جرداق نویسنده مسیحی تنها در پنج جلد کتابش به سیره تابناک آن حضرت پرداخته است. برگزاری جشن ولادت آن امام برین فرصتی است که این اکسیر نجات بخش بازیابی شود. چه خوب است که مجالس منسوب به امام علی(ع) بیش از تحریک احساسات، بر پایه تفکر و امام شناسی بنا شود تا طنین انسان ساز آن بتواند مرزهای آیینی را درنوردد و این شخصیت الگو، گرفتار حبس جغرافیایی نشود.
                