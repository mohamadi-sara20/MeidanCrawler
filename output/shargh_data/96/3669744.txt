شنبه ۱۱ آذر ۱۳۹۶
-----------------------------------------
یادداشت. اقتصاد
-----------------------------------------
فرصت سوزی در صادرات گاز به عمان
-----------------------------------------

                    کشور عمان از سال ها پیش متقاضی خرید و واردات گاز از ایران بوده است. اولین مذاکرات جدی بین دو کشور برای تجارت گاز در سال 2005 میلادی آغاز شد و در سال 2007 اولین یادداشت تفاهم در این زمینه به امضا رسید. در جریان سفر سلطان قابوس، پادشاه عمان و هیئت همراه به تهران که در هفته اول شهریورماه 1392 انجام شد، یادداشت تفاهم دیگری میان وزرای نفت دو کشور برای صادرات گاز ایران به عمان، به امضا رسید که در واقع نوعی تنفیذ و تدقیق همان یادداشت تفاهم قبلی بود و نیز نشان دهنده جدیت عمانی ها در خرید گاز از ایران. مطابق توافق اولیه قرار بود سالانه 10 میلیارد متر مکعب گاز از طریق خط لوله صادراتی که احداث می شود، به شبکه داخلی عمان تزریق شود که بخشی از آن در بازار عمان و احیانا سایر کشو رهای جنوبی خلیج فارس به فروش برسد و بخش دیگری به کارخانه تولید ال ان جی (مایع سازی گاز) عمان تحویل شود و در مقابل سالانه 1،5 میلیون تن ال ان جی از تاسیسات «عمان ال ان جی» به وزارت نفت ایران تحویل شود. این می توانست فرصت بسیار مغتنمی باشد که ایران به بازار جهانی ال ان جی ورود پیدا کند. در چارچوب تفاهم نامه مذکور توافق مخصوص قیمت گاز صادارتی به عمان به مذاکرات آتی موکول شده بود، اما شواهد نشان می دهد که این مذاکرات به طور جدی پیگیری نشده است. این در حالی است که مطابق رویه متداول در جهان هیچ پروژه ای نمی تواند قبل از آنکه تجاری و اقتصادی بودنش به اثبات برسد، آغاز شود و توافق در مورد قیمت است که اقتصاد پروژه را معین می کند. همچنین مقرر شده بود شرکت مشترکی با سهام مساوی ایرانی- عمانی به منظور بازاریابی و عملیات راهبری و تعمیر و نگهداری خط لوله تاسیس شود و نیز تمام هزینه های احداث خط لوله 350 کیلومتری (شامل 200 کیلومتر دریایی و 150 کیلومتر خشکی) و سایر تاسیسات انتقال توسط طرف عمانی تقبل شود و بازپرداخت آن از محل درآمدهای حاصل از فروش گاز و ال ان جی تامین شود و اقدامات به نحوی انجام پذیرد که پروژه در مدت کمتر از سه سال عملیاتی شود، اما اکنون و با گذشت بیش از چهارسال از آن توافقات، نه تنها پروژه به بهره برداری نرسیده است بلکه عملا غیر از برگزاری تعدادی جلسات، اقدامی جدی دراین خصوص صورت نگرفته است. جلساتی که متاسفانه تنها نتیجه آن حصول اطمینان طرف عمانی درخصوص جدی نبودن و نداشتن برنامه مشخص از سوی طرف ایرانی بوده است. این در حالی است که سلطان نشین عمان در میان کشورهای حاشیه جنوبی خلیج فارس همواره بهترین روابط سیاسی را با ایران داشته و انگیزه های سیاسی قوی در بین مسئولان تراز اول دو کشور برای بسط و گسترش همکاری های اقتصادی و تجاری وجود دارد. حسب اطلاعات واصله بعد از انحلال عملی شرکت صادارات گاز، مدیریت وزارت نفت، کار را به کسانی سپرد که نه دانش و تجربه و نه مسئولیت روشنی در این زمینه داشته و دارند و ظاهرا سرگردانی پروژه میان شرکت بلاتکلیف شده صادرات گاز و این افراد، مقامات عمانی را به این نتیجه رساند که نمی توانند روی گاز ایران حساب باز کنند و باید نیاز گازی خود را از طریق توسعه منابع داخلی غیرمتعارف خود، باوجود هزینه های بالای آن، دنبال کنند. وزارت نفت عمان از سال 2015 توسعه میدان گازی «خزان مکرم» خود را آغاز کرد و هرچه به درصد پیشرفت این پروژه افزوده شد، انگیزهای آن کشور برای واردات گاز از ایران کاسته شد که البته به نظر می رسد با علم به عدم جدیت و انسجام طرف ایرانی، این موضوع را هیچ گاه در مذاکرات با طرف ایرانی آشکار نکردند، اما عملا هر بار با عقب نشینی از مواضع خود روند مذاکرات را طولانی کردند. عمان که ابتدا قرار بود تمام هزینه های خط لوله و تاسیسات انتقال را تقبل کند، در اولین عقبگرد اعلام کرد تنها هزینه های بخش دریایی و کمپرسورها را خواهد پرداخت و در عقبگرد بعدی گفت تنها نیمی از هزینه ها را تقبل خواهد کرد و نهایتا از تعهد خود عدول کرد و اعلام کرد تنها حاضر است سرمایه گذاری را برای سرمایه گذاران خارجی تضمین کند و احتمالا اکنون از این نیز شانه خالی کرده است. در اواخر سال 2016 میلادی که وزارت نفت عمان از به نتیجه رسیدن پروژه «خزان مکرم» و توان تولیدی آن تا حدودی مطمئن شد، تامین خوراک ظرفیت خالی مانده کارخانه مایع سازی گاز خود را از تولیدات این میدان برنامه ریزی کرد و براساس گزارش نشریه آرگوس، از نوامبر 2016 اقدام به بازاریابی و از جولای 2017 اقدام به عقد قرارداد برای فروش 1.5میلیون تن ال ان جی برای عرضه در بازه زمانی 2018 تا 2024 کرد، این درحالی است که وزارت نفت همچنان در پی اقدام برای احداث خط لوله انتقال گاز به عمان برای به دست آوردن همین ظرفیت خالی است!وزارت نفت ایران با بی توجهی به اقدامات طرف عمانی و درحالی که هنوز تفاهم نامه فی مابین به یک قرارداد لازم الاجرا تبدیل نشده در مقطعی اقدام به انتشار فراخوان بین المللی برای بازاریابی سهم بالقوه خود از تولیدات کارخانه «عمان ال ان جی» کرد و طرف عمانی به محض اطلاع از این فراخوان واکنش نشان داد و خواهان توقف آن شد و ضمن تماس با شرکت های دعوت شده از سوی ایران، آنها را از بی نتیجه بودن آن مطلع کرد. جالب است که براساس خبر مندرج در تارنمای رسمی شرکت ملی نفت ایران، معاون شرکت مهندسی و ساخت تاسیسات دریایی ایران گفته است احداث خط لوله صادرات به عمان به این شرکت سپرده شده است، ظاهرا این قسمت کار جذاب تر از بخش های دیگر است و به قول معروف اگر برای صادرات گاز کشور آبی ندارد، نان هایی در آن نهفته است! خدا می داند که تا کنون برای خطوط لوله و تاسیسات انتقال و صادرات گاز به پاکستان و امارات چه هزینه هایی صورت گرفته است، اما اثری از چنین صادرات هایی نیست. درهرحال اینک به نظر می رسد که پروژه صادرات گاز به عمان نیز به علت ضعف مدیریت صنعت نفت و عدم درک درست شرایط، به سرنوشت سایر طرح های صادرات گاز دچارخواهد شد و وزارت نفت یک بار دیگر به دست اندرکاران بازار جهانی گاز نشان خواهد داد که عرضه کننده جدی، برنامه دار و طبعا قابل اعتمادی نیست. فرصت ورود به یک بازار گازی مطلوب منطقه ای و فرصت ورود به بازار جهانی ال ان جی با استفاده از ظرفیت خالی مایع سازی کشور عمان، در حالی از دست می رود که اخیرا وزارت نفت نسبت به عقد قراردادهایی برای فروش گاز به بعضی شرکت های خارجی برای استفاده از آن در تاسیسات FLNG (تولید ال ان جی بر روی کشتی)، به قیمت بسیار نازل اقدام کرده است. شاید قرار است صنعت نوپای FLNG جهان با گاز ارزان ایران تجربه بیندوزد! شایسته است دولت محترم سرنوشت یادداشت تفاهم های جدی امضاشده میان ایران و کشورهای دیگر را پیگیری کند و اگر یادداشت تفاهم هایی غیرجدی و احیانا صرفا با اهداف سیاسی امضا می شوند، کنترل کند که به بهانه آنها هزینه هایی گزاف به کشور تحمیل نشود.
                