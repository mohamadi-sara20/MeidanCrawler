یک‌شنبه ۱۴ آبان ۱۳۹۶
-----------------------------------------
سرمقاله
-----------------------------------------
خاموشی اقلیت ها
-----------------------------------------

                    بهانه این یادداشت مباحثی است که پس از ماجرای پیش آمده برای عضو زرتشتی شورای شهر یزد درگرفت و مانند بسیاری از امور دیگر، ارکان رسمی و سیاست مداران مواضع و اظهارات متعارضی را دراین باره ابراز کردند. اظهاراتی که نمی توان آنها را تفاوت هایی از جنس تنوع دانست و بیشتر حاکی از تضادهایی است که در بالاترین سطوح از تصور جامعه ایرانی ایده آل وجود دارد. به تکرار از اقلیت های رسمی ایران، یعنی مسیحی، زرتشتی و یهودی ها می شنویم. مردمانی که برخی مانند زرتشتیان ساکنان اصلی این سرزمین و وارث سنت های پیشااسلامی کشور هستند. اقلیت منحصر به فردی که علاوه بر حضور در ایران نشان خود را بر تاریخ اندیشگی جهان و نیز شکل گیری حاکمیت سیاسی، به ویژه در عصر ساسانی، نهاده اند. برخی دیگر مانند یهودیان نیز تاریخ پیوندخورده ای با ایران دارند و براساس مستندات تاریخی و حتی روایات درون دینی سنت یهودی، سابقه حضور ایشان در سرزمینی که امروزه به نام ایران می شناسیم، به بیش از دو هزار سال پیش بازمی گردد؛ اقلیتی که با پایی در سنت های دینی شان، ترکیبی عمیق با فرهنگ بومی ایران، چه پیش و چه پس از اسلام، ایجاد کرده اند، چنان که سوای مناسک دینی ویژه، به سختی بتوان تمایز مشهودی در سبک زندگی و الگوهای فرهنگی ایشان با باقی ایرانیان مشاهده کرد. مسیحیان نیز که بزرگ ترین اقلیت دینی رسمی کشور را تشکیل می دهند، ترکیبی از اقوامی هستند که در طول تاریخ ربطی بسیار وثیق با حوزه فرهنگ ایرانی داشته اند. مسیحیان آشوری که عمدتا در مناطق شرقی کشور زندگی می کنند، ارتباطی با تمدن و فرهنگ ایرانی دارند که ریشه در اعماق شناخته و ناشناخته تاریخ دارد؛ و البته ارمنی هایی که اگرچه رسما چندین سده است که به مناطق داخلی ایران کوچیده اند اما همیشه در تعاملی بسیار نزدیک با حوزه فرهنگ ایرانی بوده اند و چنان افق چشم انداز و منافع و علایقشان با مردم کشور هم سو بوده است که بسیار بیش از نسبت جمعیتی شان در ارتقای فرهنگ و تمدن ایرانی ایفای نقش کرده اند. آثار و ابنیه این مردمان، شامل کلیساها و دیرها، زیارتگاه ها، معابد و بقایای باستانی آنها در «تصور» ملی ایران مانند دال های شناور به نوعی دلالتی بر همزیستی، تکثر، هماهنگی و شمول گرایی فرهنگ ایرانی قلمداد شده اند. به یمن حضور همه این مردم، از جامعه ایرانی در خیال ما تصویری رنگارنگ شکل می گیرد که هارمونی آن مایه مباهات و دستمایه افتخار ملی است. با وجود حضور نمادین معنادار این اقلیت ها در «تصور» ایران، شاید کمتر کسی مطلع باشد که ایشان تنها 0،2 درصد از کل جمعیت ایران را تشکیل می دهند که در قیاس با کشورهای بالفعل متکثر، نسبت بسیار اندکی است. درواقع نسبت جمعیت اقلیت های رسمی ایران از سال 1355 تا امروز به حدود یک سوم تقلیل یافته است، یعنی از هر سه نفر اقلیت دینی، دو نفر ایشان از ایران کوچیده اند؛ اگرچه سهم هریک از اقلیت های دینی در این کوچ یکسان نبوده است و بیشترین درصد مهاجرت مربوط به یهودیان و کمترین آن مربوط به زرتشتیان بوده است.اگر این جریان رو به رشد مهاجرت به صورت جدی مورد توجه و بررسی قرار نگیرد، شاید با حذف حضور فیزیکی، نقش نمادین ایشان هم از تصور ایران به عنوان جامعه ای متکثر و روادار محو شود. از این حیث حساسیت به این موضوع را شاید بتوان یکی از شاخص هایی دانست که کیفیت تصویر «ایران آرمانی» را در ذهنیت گوینده آشکار می کند؛ تصویر ایرانی شمول گرا یا تصویر ایرانی که در آن جایی برای اقلیت های دینی وجود ندارد. تصویر ایده آل، فقط تصویری خیالی نیست که به طور مبهم در روبه رو یا آینده قرار گرفته است و اثری در زندگی واقعی ما و انتخاب های روزمره مان ندارد، بلکه افقی است که ما خود را در آن بازشناسی یا هویت یابی می کنیم. تصویری که به نوعی هدف انتخاب های آگاهانه یا نا آگاهانه ماست که از طریق آنها خود را به سمت آن تصویر می کشیم. این تصویر موتور محرک تمناها و آرزومندی هایی است که با اثرگذاری بر قضاوت ها و انتخاب هایمان آنها را محدود کرده و توجیه می کنند و سمت و سوی حرکت و بنابراین مقدراتمان را شکل می دهد: «هرکس براساس شاکله خود عمل می کند» (اسراء، 86). با نگاه به این موضوع از این رویکرد، محاجه های حقوقی و تفاسیر قانونی محل اصلی تعارض نیستند، بلکه تصوری که هریک از این استدلال ها به سمت تحقق آن هدف گیری شده اند یا آرزومندی ای که در پس پشت هر دسته از استدلال ها قرار دارد، محل تعارض است. سوال این است که اقلیت های دینی در تصورات موجود از جامعه آرمانی ایران در کجا قرار دارند و تبعات هر یک از این تصورات به کدام سمت می رود. به نظر می رسد تا کنون تصورات غالب، منتج به خروج اقلیت ها از دایره ایرانیت شده است. نتیجه تصورات غالب این بوده است که امید اجتماعی بیشتر اقلیت های دینی در داخل مرزهای ملی مجال تحقق نیابد و به خارج از مرزها معطوف شوند. فرایندی که ادامه آن می تواند به محو آرام ایشان از جامعه ایرانی بینجامد. شاید ایران آرمانی، برای برخی تصور ایرانی بدون اقلیت دینی یا اقلیت های دینی کاملا خاموش باشد ولی سوای خود اقلیت های دینی، برای بسیاری دیگر از ایرانیان این تصویر فاقد شکوه و ارزش هایی است که می توانند مایه مباهات ایرانیان در جامعه جهانی و دستمایه افتخار ملی باشد.
                