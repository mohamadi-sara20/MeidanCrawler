شنبه ۱۲ اسفند ۱۳۹۶
-----------------------------------------
سرمقاله
-----------------------------------------
سیاست غیرمجاز
-----------------------------------------

                    آنچه امروزه بیش از هر چیز از تحلیل ها برمی آید این است که دولت روحانی، اصولگرایان و اصلاح طلبان به بن بست رسیده اند و دیگر قادر نیستند مفهوم سیاسی تازه ای خلق کنند. در این میان، تیغ نقد برای گفتمان اعتدال نسبت به دیگر گفتمان ها تیزتر است. ناگفته پیداست از ابتدا صاحب نظران و فعالان سیاسی در پذیرش «اعتدال» به عنوان گفتمانی سیاسی تردید داشتند. آنان اعتدال را نه یک گفتمان، بلکه روشی می دانستند برای سیاست ورزی رئیس جمهور در دوران پس از احمدی نژاد. دولت روحانی هرچه بیشتر از دوران احمدی نژاد فاصله می گیرد، گفتمان اعتدال هم چون برف نشسته بر دامنه کوه ها آرام آب می شود و چیزی که باقی می ماند، همان نوک قله است که در گرمای تموز تابستان عمرش به سر خواهد رسید. برخی نیز معتقدند گفتمان اعتدال، ترکیبی از اصلاح طلبان و اصولگرایان معتدل است و بیش از آنکه مستظهر به کنش سیاسی باشد، روشی برای دولت ورزی است. رئیس جمهور نیز امروز کمتر از اعتدال حرف می زند، زیرا هر زمان او از اعتدال سخن بگوید، بیش از پیش روی سخنانش به هیئت دولت خواهد بود؛ هیئت دولتی که بیش از توصیه به اعتدال، نیاز به اقدامات عاجل یا انقلابی دارد. از عجایب روزگار است که احمدی نژاد با فریادهای انقلابی روی کار آمد و بر مسند نشست و در دوره استقرار هرچه عقلا او را به اعتدال فراخواندند، گوش نداد و با تکیه بر ضرب المثل حرف مرد یکی است، ثروت ملی ایران را بر باد داد.اینک دولت روحانی در موقعیتی قرار دارد که همه عقلا با حسن نیت و با سوءنیت، او را به اقدامات عاجل، قاطع و انقلابی فرامی خوانند، اما ماشین دولت همچنان با دنده سنگین به آهستگی در جاده می راند. در قیاس دولت احمدی نژاد با دولت روحانی فارغ از شرایط موجود دولت ها، به این نکته پی خواهیم برد که دولت احمدی نژاد گرفتار شتاب غیرضروری بود که بنیان های اقتصادی کشور را ویران کرد. دولت روحانی نیز دچار آهستگی غیرضروری است که این آهستگی، ترافیک سنگین مشکلات را در پس پشت خود به جای خواهد گذاشت. چرا دولت های ایران، به غیر دولت دوران جنگ، هرگز نتوانستند با تغییر وضعیت ها از خود انعطاف نشان بدهند. دولت هاشمی نیز با آگاهی، بر سیاست های تعدیل اقتصادی خود پافشاری کرد و تضاد طبقاتی و بی عدالتی را در جامعه عمیق تر کرد. بعد از آن دولت خاتمی با اینکه به راهی که برگزیده بود، همان توسعه سیاسی اصرار می ورزید، موانع بیرونی اجازه نداد تا اصلاحات به راه خود ادامه دهد. با گذشت زمان این موانع باعث شد از دولت اصلاحات چهره ای قابل قبول در یادها بماند. معلوم نبود اگر ماشین این دولت با موانعی روبه رو نشده بود، باز هم کارنامه قابل قبولی از خود به یادگار می گذاشت یا نه؟ دولت های بعد از انقلاب همواره با مشکلاتی جدی مواجه بوده اند. آنان در حل برخی از این مشکلات موفق عمل کرده و در حل برخی ناکام مانده اند و این مشکلات را برای دولت های بعدی به ارث گذاشته اند. اغراق نیست اگر بگوییم هیچ دولتی مثل دولت روحانی چنین تحت فشار انباشت مشکلات نبوده است. دولتی که آغازی توفانی داشت و با موفقیت در «برجام» نوید دولتی کارآمد و پرتوان را داد، اما این گونه نشد و روحانی هر روز بیش از پیش در دام مسائل پیش بینی ناپذیر افتاد. ابرمشکلاتی هم چون بی کاری و فقر که همه دولت ها به آن مبتلا بوده اند، در دولت روحانی به مرحله بحرانی رسید و تلاش های دولت برای ازبین بردن آن به نتیجه نرسید. شاید اعتراضات دی ماه 96 اوج بداقبالی دولت روحانی باشد که همه مشکلات به جا مانده از دولت های قبل و آرزوها و آمال مردم سرخورده دهان باز کرد تا دولت روحانی را در خود فرو ببلعد که البته این گونه هم نشد.دولت روحانی و اصلاح طلبان در تکاپو هستند تا وقایع دی ماه را تحلیل کنند و برای مواجهه منطقی با آن در آینده راهکارهای اساسی بیابند. اگرچه این تحلیل ها با نگاهی خوش بینانه صورت می گیرد، در پس پشت همه آنها نگرانی عمیقی نیز وجود دارد. آنچه این روزها بیش از هر چیز در میان مخالفان دولت روحانی، خاصه مخالفان اصلاح طلبان، به وضوح دیده می شود، نوعی اعتدال در موضع گیری آنان نسبت به اصلاح طلبان است؛ گویا آنان هم به این جمع بندی رسیده اند که نمی شود حامیان دولت روحانی و اصلاح طلبان را در جامعه نادیده گرفت. اگر تا دیروز همه از تغییر حرف می زدند و به دنبال تغییر بدون مشارکت نیروهای سیاسی داخلی بودند، این روزها تغییر جهتی در موضع گیری ها به وجود آمده که موجب می شود از خشونت فضای سیاسی کاسته شود. با این اوصاف اما واقعیت های تلخ پابرجاست. اگر دولت روحانی از این آهستگی غیر ضروری دست برندارد و اصلاح طلبان به شتابی ضروری اما متناسب روی نیاورند، کارایی خود را در جامعه مدنی ایران از دست خواهند داد؛ کارایی ای که ثمره آن تغییرات منطقی و در چارچوب عقلانی است. سال های باقی مانده برای دولت روحانی و اصلاح طلبان شبیه اتوبانی است که حرکت با سرعت پایین، سیاستی غیرمجاز است.
                