یک‌شنبه ۱۶ مهر ۱۳۹۶
-----------------------------------------
حرف اول
-----------------------------------------
کارت زرد در دفاع از افغان ها؟
-----------------------------------------

                    نمایندگان مجلس در جلسه مورخه 12/7/96 کارت زردی به وزیر کار دادند که دفاع و اقدامات وزیر را درباره عملکرد وزارت کار در موضوع به کارگیری اتباع بیگانه در بخش کارگری ناکافی دانستند. به باور نگارنده که در بخش کشاورزی با نیروی کار سروکار دارم، اگر ده ها کارت زرد به هر شخص که در راس وزارت کار قرار گیرد، داده شود یا بارها وزیر کار استیضاح و معزول شود، کارساز نیست. شرایط کار در کشور به گونه ای است که وزیر کار قادر نیست روابط حاکم بین نیروی کار و کارفرما و اتباع بیگانه را کنترل کند. خشت ورود اتباع بیگانه به کشور از زمان رژیم سابق کج گذاشته شد. ذکر خاطره ای شاید بتواند نوشته حاضر را به واقع نزدیک تر کند. صاحب این قلم در سال 55 که از دانشکده حقوق در دوره کارشناسی فارغ التحصیل شدم؛ تا از نظر سنی بتوانم کارآموزی وکالت را شروع کنم، به هدایت پدر مرحومم یک واحد مرغداری در اراضی خانوادگی دایر کردم. فرمانده ژاندارمری شهرستان زرند که از دوستان بود، به من توصیه کرد از نیروی کار افغان استفاده نکنم؛ زیرا دستورالعمل محرمانه ای رسیده است که باید کارگران غیرمجاز افغان را اخراج کنند و با قاطعیت می گفت تا نوروز امسال یک کارگر افغان نباید در منطقه رویت شود. روی کلمه- رویت- سر کار با استواری تاکید می کرد. با کودتای داودخان علیه محمدظاهرشاه اوضاع افغانستان به هم ریخت، کودتای نورمحمدترکی علیه داودخان هم وضع افغانستان را دگرگون کرد. برنامه سوسیالیستی نورمحمدترکی در جامعه سنتی و مذهبی افغانستان می رفت روابط حاکم بر نیروی کار افغانستان را دگرگون کند. انبوه کارگران افغان از مرزهای طولانی ایران و افغانستان وارد کشور می شدند. ایران با سرریز درآمدهای نفتی می رفت عصر جدیدی از سازندگی را تجربه کند. در دهه 50 شهرستان زرند هم نصیبی از سازندگی را تجربه می کرد. احداث نیروگاه در این شهر رونقی به بخش کارگری داد. در یکی از تابستان ها به دفتر کارگاه نیروگاه مراجعه کردم تا به من کاری ارجاع دهند. اتفاقا پذیرفته شدم و چون اندک سوادی داشتم، در دفتر کارگاه مشغول کار شدم. صدها کارگر ساده که عمدتا افغان بودند، مشغول گودبرداری بودند. کارشناسی که از تهران برای بازدید احداث نیروگاه آمد، با این پرسش روبه رو شد که چرا برای گودبرداری از ماشین آلات استفاده نمی شود و از نیروی کار سود می برند. پاسخ رئیس کارگاه ساده بود، نیروی کار ارزان و به صرفه است. در دیگر بخش ها هم نیروی کار ارزان افغان که اتفاقا جنگ داخلی هم در آنجا شروع شده بود، باعث جلب نیروی کار شد و هیچ ضابطه ای با وجود توصیه فرمانده ژاندارمری مبنی بر استفاده نکردن از نیروی کار خارجی بر ورود و خروج کارگران افغان حاکم نبود......حتی برای تردد در کشور از قطار که به تازگی تا زرند ریل گذاری شده بود، استفاده می شد. بیش از 50 سال است که نیروی کار افغان در ایران در بخش ساختمان و کشاورزی حرف اول را می زند و اتفاقا قوانین سختگیرانه ای هم از تصویب نمایندگان ادوار مختلف مجلس گذشته است؛ اما چرا در 50 سال گذشته نتوانسته ایم قانون که نه، حداقل رویه مناسبی در ورود و خروج کارگران افغان و نحوه به کارگیری آنان داشته باشیم. می توان صورت مسئله را پاک کرد؛ اما واقعیت حضور کارگران افغان را نمی توان فراموش کرد. کافی است سری به بخش های مختلف مانند کوره پزخانه ها، مرغداری ها و گاوداری ها بزنید. آیا به جز کارگر افغان، نیروی کار دیگری را می توان پیدا کرد؟ تردد کارگران افغان قصه پرغصه ای است که هرازگاهی در تصادف اتومبیل های حامل کارگران افغان متوجه می شویم. خبر ساده است؛ مثلا در تصادف فلان وسیله نقلیه با پژوی سواری حامل کارگران غیرمجاز افغان 15 نفر کشته شدند. آیا هیچ موقع از خودتان پرسیده اید مگر ماشین پژو می تواند 15 نفر را جابه جا کند، کافی است پای درددل کارگران افغان بنشینید، افرادی هستند که در ادبیات کارگران افغان به – قاچاق بر- معروف هستند. این افراد به صورت باندی عمل می کنند. هم داخل کشور و هم در افغانستان نیروی متشکلی هستند که به صورت باندی کار می کنند. کارگرانی که از افغانستان به ایران می آیند، پول نقد همراه ندارند. این را قاچاق برها می دانند و با معرفی فامیل یا دوستی که در ایران دارند، کار قاچاق به سامان می رسد. در روز معین در محلی که توافق می کنند، جمع می شوند، بخشی در خاک افغانستان و بخشی در خاک پاکستان و سرانجام ایران، در قسمت افغانستان مشکلی ندارند؛ اما پاکستان مسئله دیگری است و عمده فعالیت باند در پاکستان متمرکز است. بخش هایی از راه را باید پیاده طی کنند، قبل از رسیدن به پایگاه یا محل ایست و بازرسی ماشین ها از مسافر خالی می شودند و قرار می گذارند در فلان ساعت در محل بعد از پاسگاه یا ایست و بازرسی به هم برسند. وقتی که 15 نفر یا بیشتر در ماشین پژو حمل و نقل می شوند، نباید هیچ وسیله ای همراه داشته باشند که اضافه بار باشد. خوراک افراد در طول راه فقط نان خالی است. حتی آب هم باعث سنگینی بار ماشین می شود. مسیرهای خاکی و کوهستانی و کویر و گریزگاه هایی که پاسگاه و ایست و بازرسی ها را دور می زند، برای مسافران و قاچاق برها تعریف شده است. وقتی به مقصد رسیدند، در مکان هایی که آدرس آن را مسافران نمی دانند، نگهداری می شوند. به آشنای مسافر زنگ زده می شود که با پرداخت فلان مبلغ- بندی- خود را آزاد کنید، هر روز که دیرتر پول پرداخت شود بین صد تا 150 هزار تومان بر مبلغ اولیه اضافه می شود. همه دوستان و آشنایان- بندی- به تکاپو می افتند تا مبلغ خواسته شده قاچاق بر را فراهم کنند. مقررات دست وپاگیر فی مابین کارگر و کارفرما، به ویژه نحوه برخورد سازمان تامین اجتماعی با کارفرماها، باعث شده که کارفرمایان همه تبعات ناشی از به کارگیری کارگر افغان را بر استفاده از کارگر ایرانی ترجیح دهند و بازار کار از کارگران افغان استفاده بهتری بکند تا کارگران ایرانی. واقعیت تلخ حاکم بر روابط کار و کارگر به ویژه در بخش بیمه و نوع قرارداد و مدت آن باعث شده است وضع موجود در بخش کارگری باوجود تذکر نمایندگان و صدورکارت زرد و حتی استیضاح هم موثر نباشد. بخش عمده ای از فعالیت ها فصلی هستند یا روابط عرضه و تقاضا بر آنها حاکم است، یک واحد مرغداری را در نظر بگیرید، زمانی که محلی را برای پرورش جوجه آماده می کنند نیاز به کارگر دارند. ماه هایی از سال به علل مختلف شرایط جوجه ریزی مهیا نیست و بالطبع کارگر لازم ندارند؛ مگر می شود با کارگر ایرانی توافق کرد که فقط در فصل جوجه ریزی با تو کار دارم. بخش کشاورزی هم همین طور. فصل زمستان بخش های عمده کار کشاورزی تعطیل است در فصولی از سال به نیروی کار بیشتری نیاز است مثلا زمان برداشت محصول چندین برابر زمان های دیگر به کارگر نیاز است نه کارگر ایرانی و نه اداره کار و سازمان تامین اجتماعی با کارفرما همراهی نمی کنند. کارفرما ناچار است همه مخاطرات استفاده از کارگر خارجی را تحمل کند و از کارگر ایرانی استفاده نکند، نماینده سوال کننده، آقای حاجی دلیگانی، نماینده شاهین شهر و میمه، بر اوضاع حاکم بر کار و روابط کارگری در منطقه خود آشناست و بالطبع می داند وزیر کار به باور من باید به جای کارت زرد و قرمز و استیضاح، اصل آزادی اراده در تنظیم قراردادها را نصب العین کند و قواعد آمره حاکم بر روابط کار و کارگر که برگرفته از نگاه ویژه ای که در اوایل انقلاب ضد کارفرما و صاحب مشاغل حاکم بود را کنار بگذارند. والا به جای دکتر علی ربیعی، آقای حاجی دلیگانی هم اگر وزیر رفاه باشد، از دست او چه کاری برمی آید؟ البته نوع نگاه آقای حاجی دلیگانی به کانون وکلا را هم فراموش نکرده ایم.
                