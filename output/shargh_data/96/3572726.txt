شنبه ۲۰ خرداد ۱۳۹۶
-----------------------------------------
type_unknown
-----------------------------------------
روی شانه های ایران
-----------------------------------------

                    شرق: جایی آن سوتر از محل درگیری نیروهای امنیتی با تروریست ها در مجلس، محلی شد برای وداع مسئولان بلندپایه نظام با شهدای حملات تروریستی تهران؛ تالار آفتاب مجلس شورای اسلامی. پیکر ها ساعتی آنجا بودند. روسای سه قوه و برخی مسئولان دیگر آمدند و به پیکر شهدا ادای احترام کردند. البته برخی از پیکرها به زادگاه هایشان منتقل شده بودند تا بر فراز دستان همشهریان و خانواده خود تشییع شوند. پرچم های ایران تابوت ها را پوشانده بودند. علی لاریجانی، رئیس مجلس، در ورودی تالار ایستاده بود و به مقامات خوشامد می گفت. خانواده شهدا در قسمت دیگری از تالار نشسته بودند؛ «حسن روحانی» رئیس جمهوری، «علی لاریجانی»، رئیس مجلس و آیت الله «آملی لاریجانی»، رئیس قوه قضائیه، دقایقی از مراسم را در کنار خانواده های شهدا بودند و حضورا به آنها تسلیت گفتند. برنامه شکل رسمی به خود گرفت. لاریجانی رئیس مجلس سخنرانی کرد و مقامات برای ادای احترام کنار تابوت ها رفتند. پس از آن تابوت ها بر روی شانه خانواده شهدا رفت. مقامات هم همراه خانواده ها به محوطه مجلس رفتند تا آنها را در تشییع شهدا همراهی کنند؛ همان محوطه ای که روز چهارشنبه صدای تیراندازی آنجا را پر کرده بود.حجت الاسلام والمسلمین محمدی گلپایگانی هم که به نمایندگی از مقام معظم رهبری در مراسم وداع با شهدای ترور در مجلس شورای اسلامی حضور پیدا کرده بود، پیام ایشان را درباره حادثه تروریستی روز چهارشنبه تهران قرائت کرد.پیکر شهدا از بهارستان به دانشگاه تهران منتقل شد تا در آنجا و پس از اقامه نمازجمعه، بر دستان مردم تشییع شود. نمازجمعه تمام شد و پیکرها بر خودروهای حامل تابوت ها میان جمعیت آمدند. فضا مغموم بود و صدای گریه ها به گوش می رسید. مردم تابوت شهدایشان را گل باران کردند و خودروهای حامل پیکرها خیابان انقلاب را رفتند و طبق مسیر اعلامی شان، از خیابان حافظ، شهدا را راهی خانه ابدی شان کردند؛ بهشت زهرا، قطعه 50. رئیس مجلس: سپاه پاسداران و نیروی قدس خط قرمز ایران استبه گزارش ایسنا، رئیس مجلس در مراسم وداع با شهدای ترور، با اشاره به حوادث تروریستی روز چهارشنبه در حرم مطهر امام(ره) و مجلس گفت: «امروز روز سختی برای ملت ایران است؛ وداع با عزیزانی که مظلومانه در اقدام تروریستی روز چهارشنبه در حرم امام(ره) و مجلس به شهادت رسیدند. به ارواح مطهر این شهدای عزیز درود می فرستیم».علی لاریجانی افزود: «در این روز هم زمان به دو مرکز مورد توجه ملت ایران حمله تروریستی شد که نشان دهنده تمرکز آنها بر محورهای اصلی مردم سالاری دینی نظام جمهوری اسلامی ایران است».او ضمن قدردانی از پیام ارزشمند مقام معظم رهبری آن را مایه دلگرمی خانواده شهدا عنوان کرد و افزود: «نگاهی به شهدای این واقعه نشان می دهد تروریست ها ناتوان از دسترسی به اهداف خود یعنی حرم امام خمینی(ره) و صحن مجلس بودند و با هدف گیری کور، مردم و نمایندگان مجلس را به شهادت رساندند».رئیس مجلس همچنین روز حادثه تروریستی در مجلس را حاوی صحنه های غرورآفرین توصیف کرد و افزود: «این حادثه مجلس را برای تثبیت نظام مصمم تر از قبل کرد».لاریجانی با اشاره به آزمونی که در روز حادثه تروریستی مجلس رخ داد، عنوان کرد: «تروریست ها همکاران مجلس و مراجعه کنندگان به نماینده ها را هدف ترور قرار دادند که دراین بین، برخی همکاران برای مقابله با تروریست ها تقاضای سلاح می کردند یا نمایندگان اصرار بر ادامه جلسه علنی مجلس داشتند تا تروریست های نادان بدانند با ملتی شجاع و مصمم روبه رو هستند. ازاین رو صحنه های غرورآفرینی را در مجلس شاهد بودیم».او با بیان اینکه روز چهارشنبه صحنه های تلخ و شورآفرین را با هم تجربه کردیم، گفت: «این صحنه ها در تاریخ ملت و مجلس ماندگار می شود و تروریست ها و حامیان آنها باید بدانند با مجلسی روبه رو هستند که حاضرند شهادت را در آغوش بگیرند تا انقلاب راسخ تر باشد. ما مصمم هستیم تا تمام تروریست ها را از میدان زندگی مسلمانان به درک واصل کنیم و این ننگ را از امت اسلام حذف کنیم و در این راه شهادت را افتخار خود می دانیم».رئیس قوه مقننه در ادامه به ابراز همدردی سران کشورها اشاره و بیان کرد: «همدردی سران کشورها و مسئولان نهادهای بین المللی نشان می دهد جمهوری اسلامی ایران نگین قدرتمند و تکیه گاه آنها در ایجاد امنیت منطقه است».علی لاریجانی، اظهارات وزیر خارجه عربستان و رئیس جمهور آمریکا را ننگین توصیف کرد و گفت: «این اظهارات نشان می دهد این دوره، دوره برزخ مبارزات تروریستی ملت هاست. البته از سعودی ها توقعی بیش از این نبود؛ آنها امروز مظهریت مبارزه با مردم سالاری و حمایت از تروریست ها را بر سینه خود نصب کرده اند؛ اما کار آمریکا که زمانی مدعی مدیریت جهانی برای وصول به دموکراسی و حقوق بشر بود، به جایی رسیده که رئیس جمهور آن دموکراسی را با پول معاوضه می کند».او ادامه داد: «آمریکا سیاست در های چرخان را در پیش گرفته و دموکراسی و حقوق بشر را ذبح کرده و چندصدمیلیون دلار از سعودی ها را به بهانه نشست ریاض می بلعد و ننگ چپاول اموال کشورها به بهانه های واهی، آینده آمریکا را تاریک تر می کند. آنها نشست ریاض را برگزار کردند و مدعی شدند ایران را منزوی کرده اند؛ درحالی که بسیاری از کشورها پس از حادثه روز چهارشنبه در کنار ایران قرار گرفتند».رئیس مجلس به مصوبه اخیر سنای آمریکا را در راستای حمایت از تروریست ها و ایجاد تحریم های جدید اشاره کرد و گفت: «این اقدام درست در حالی اتفاق افتاد که ملت درگیری با تروریست ها در پارلمان را شاهد بود و سنا قانونی علیه ملت و حمایت از تروریست ها تصویب کرد که نشان می دهد سنای آمریکا از کمترین عاطفه انسانی برخوردار است». با 2 داعش منطقه ای و بین المللی در مصاف هستیملاریجانی با بیان اینکه اقدام ننگین آمریکا نشانگر مواجهه ما با دو داعش است گفت: «ما با دو داعش در مصاف هستیم؛ یکی داعش منطقه ای و دیگری داعش بین المللی. آمریکا با این کار خود را در کنار داعش منطقه ای قرار و نشان داد که خودش داعش بین المللی است. این اقدام صحت گفته های امام(ره) و مقام معظم رهبری را بار دیگر به اثبات رساند که آمریکا شیطان بزرگ است و کسانی که می خواهند تروریسم را ریشه کن کنند، چاره ای جز مبارزه با داعش بین المللی، یعنی آمریکا ندارند».او با اشاره به وضع تحریم های جدید علیه فناوری هسته ای ایران، سپاه و نیروی قدس عنوان کرد: «آنها گستاخی را از حد به در کردند؛ چراکه سپاه پاسداران و نیروی قدس مهم ترین رزمندگان منطقه ای علیه تروریست ها در منطقه هستند و این اقدام آمریکا همراهی با تروریست های منطقه ای را نشان می دهد. آنها تصور نکنند که اختلاف نظرها در ایران مجال مانور شیطانی شان را فراهم می کند. سپاه پاسداران یک نیروی مردمی فداکار برای انقلاب اسلامی است و نیروی قدس و سپاه خط قرمز ایران هستند».لاریجانی با بیان اینکه ارتش آمریکا و سازمان سیا پایگاه اصلی تروریسم در منطقه هستند، گفت: «این اقدام آمریکا، صحنه منطقه را شفاف تر و ملت ایران را در مقابله با استکبار و تروریست های دست ساز آن مصمم کرد، نیروی های مسلح و ملت در این مبارزه هم فکرند».او ضمن قدردانی از نیروهای مسلح، نیروی انتظامی و سپاه که در سرکوب تروریست ها در روز چهارشنبه با قاطعیت عمل کردند، از سردار عزیز جعفری، فرمانده سپاه نیز که از لحظات اولیه در مجلس حضور پیدا کرده بود، قدردانی کرد. رئیس مجلس همچنین از حضور رئیس جمهور، رئیس قوه قضائیه، رئیس دفتر مقام معظم رهبری، فرماندهان نظامی، نمایندگان، وزرا و کارکنان مجلس در مراسم وداع با شهدای ترور قدردانی کرد و گفت این حضور، نشانگر عزم جدی نظام در این مبارزه اصیل است. لاریجانی در پایان، برای شهدای حوادث تروریستی روز چهارشنبه علو درجات و برای ملت ایران آینده بهتر آرزو کرد. رئیس جمهوری: اقدام تروریست ها انتقام از دموکراسی در ایران بودرئیس جمهوری نیز در حاشیه مراسم وداع با شهدای حادثه تروریستی تهران، در مجلس شورای اسلامی و در گفت وگو با خبرنگاران اقدام تروریستی اخیر در تهران را در واقع انتقام از دموکراسی دانست و گفت: «مردم ما راه خودشان را برای دستیابی به اهداف ملی و تقویت انسجام و وحدت ملی ادامه داده و بی تردید ملت ایران، ملتی موفق خواهد بود».حجت الاسلام حسن روحانی، عنوان کرد: «همواره وقتی ملت ایران پیروزی بزرگی به دست می آورد، بدخواهان به دنبال این هستند که ضربه ای به مردم و کشور وارد کنند. حضور پرشور ملت ایران در یک مشارکت فوق العاده در انتخابات ریاست جمهوری و شوراهای اسلامی، همه بدخواهان این ملت را به اعجاب واداشت و دوستان ایران را در سراسر جهان خوشحال کرد». او افزود: «در منطقه ما چه آنهایی که حامی تروریسم هستند و در زندگی سیاسی شان دموکراسی ندیده اند و چه آنهایی که تروریست هستند و از دموکراسی تحت عنوان طاغوت یاد می کنند، با دموکراسی مخالف اند».روحانی با بیان اینکه دموکراسی، اساس فکری تروریست ها را از بین می برد و نشان می دهد خشونت و زور راه حل نبوده و رای مردم تعیین کننده و راه حل است، عنوان کرد: «انتخابات و صندوق رای به مبنای فکری خشونت طلبان، تروریست ها و حامیان آنها ضربه کاری زده است و همواره آنها به دنبال انتقام گرفتن بودند، غافل از آنکه ملت ایران، مردمی مقاوم هستند و از این حوادث در زندگی خودشان فراوان دیده اند. مردم ایران از 22 بهمن 57 تا امروز حوادث این چنینی فراوانی دیده اند». رئیس قوه قضائیه: کشور ما امن خواهد بودآیت الله آملی لاریجانی، رئیس قوه قضائیه نیز در حاشیه این مراسم، گفت: «روشن است که کشورهای سلطه گر در مقام ضربه زدن به کشور ما هستند. آنها در منطقه هم موجب ناامنی شدند، اما به حمدالله کشور ما، کشوری امن بوده و خواهد بود و این برای سلطه گران سنگین است؛ بنابراین تلاش می کنند تا در کشور ما ناامنی ایجاد کنند. اما مطمئن باشند که مردم این مرز ‎و بوم، نیروهای امنیتی و نیروهای مسلح و همه مسئولان با اتحاد نخواهند گذاشت که چنین اتفاقی بیفتد».حجت الاسلام والمسلمین محمدی گلپایگانی، رئیس دفتر مقام معظم رهبری نیز گفت: «مشخص است که سفر رئیس جمهور آمریکا به منطقه و ریاض برای این بوده که در دارالندوه ریاض تصمیماتی بگیرند. آنها می خواهند به ایران لطمه بزنند اما موفق نخواهند شد». جهانگیری: استمرار جدی مبارزه با تروریسم اسحاق جهانگیری، معاون اول رئیس جمهور نیز در اظهاراتی گفت: «از زمانی که گروه های تکفیری در منطقه ما دست به آشوب زدند و کشورهای مختلف و مردم مسلمان را مورد تهاجم قرار دادند، کشوری که با تمام توان جلوی تروریست ها ایستاد، ایران بود. گروه های تروریستی خیلی تلاش کردند که در این ایام به امنیت ایران آسیب بزنند، اما به فضل الهی با همت نیروهای امنیتی و نظامی موفق نشدند. آنها عملیات کوری انجام دادند که به خیال خودشان به کشور آسیب بزنند، اما مطمئنا این عمل در مقطع فعلی موجب انسجام، وحدت و یکپارچگی ملت ایران خواهد شد و حتما راه مبارزه با تروریسم به صورت جدی تر در ایران استمرار پیدا خواهد کرد».حجت الاسلام محمود علوی، وزیر اطلاعات، نیز در حاشیه این مراسم عنوان کرد: «ما در دو روز گذشته و پس از این اتفاق رد آنها را زدیم و آنها را شناسایی کردیم. عقبه تیم تروریستی را شناسایی کردیم و اکنون افراد متعددی از آنها شناسایی و دستگیر شده اند و محلی که در آن با هم هم پیمان شده بودند و فیلم آن را مردم در فضای مجازی دیدند شناسایی شد و تعدادی از نفرات آنها هنوز آنجا حضور داشتند که دستگیر شدند و تجهیزات و مواد منفجره و کمربند انفجاری که آماده کرده بودند در اختیار نیروهای اطلاعات و سرباز گمنام امام زمان(عج) قرار گرفته است، اما با توجه به اینکه این عملیات در میانه راه است و باید جزئیات آن مکتوم بماند تا سربازان گمنام امام زمان(عج) به آخرین هدف ها ضربه بزنند پس از پایان عملیات اطلاعات کامل را به اطلاع مردم می رسانیم. مردم مطمئن باشند فرزندان آنها بیدارند و اجازه نمی دهند امنیت آنها به سادگی آسیب ببیند».رحمانی فضلی، وزیر کشور، نیز گفت: «الحمدلله نیروهای امنیتی و انتظامی به اوضاع مسلط هستند. برخی از ردگیری هایی که از عوامل مرتبط با گروه های تروریستی بود نیز کاملا شناسایی شدند و امیدواریم به زودی نیروهای امنیتی بتوانند ضرباتی را به آنها وارد کنند».حجت الاسلام ناطق نوری، حجت الاسلام محمدی گلپایگانی، رئیس دفتر مقام معظم رهبری، نمایندگان مجلس، معاونان رئیس جمهوری، معاونان وزرا، سفرای برخی کشورها، دبیر مجمع تشخیص مصلحت نظام، امیر پوردستان، جانشین فرمانده کل ارتش، علی اکبر صالحی، رئیس سازمان انرژی اتمی، آیت الله امامی کاشانی، حسین هاشمی، استاندار تهران، کارمندان مجلس و جمع دیگری از مقامات کشوری و لشکری در مراسم وداع با شهدای ترور حضور داشتند.
                