سه‌شنبه ۲۶ اردیبهشت ۱۳۹۶
-----------------------------------------
type_unknown
-----------------------------------------
قاضی یا وکیل؛ مردم انتخاب کنند
-----------------------------------------

                    روز گذشته «حسن روحانی» در ادامه سفرهای انتخاباتی خود صبح در تبریز سخنرانی کرد و عصر در ساری. او در مجموعه ورزشی شهید پورشریفی تبریز با بیان اینکه شما در 29 اردیبهشت، دوم خرداد 76 را زنده می کنید، گفت: «ما می خواهیم روز جمعه کسی را انتخاب کنیم که تصمیم او می تواند جان میلیون ها نفر را به خطر بیندازد یا آنکه تصمیمش می تواند به جان میلیون ها انسان کمک کند». به گزارش «ایلنا» روحانی ادامه داد: «من سال 92 به شما قول دادم و گفتم اگر رئیس جمهور شوم در اولین جلسه هیئت دولت، اولین تصمیم مان درباره دریاچه ارومیه خواهد بود. من می خواهم بگویم اگر این تصمیم اجرا نمی شد، امروز در آذربایجان شرقی و غربی چه وضعی داشتیم؟ ارومیه به طور کامل خشک شده بود و توفان نمک همه منطقه را فرامی گرفت».روحانی با بیان اینکه 29 اردیبهشت روزی است که می خواهیم فردی را انتخاب کنیم که یک تصمیم او می تواند بر زندگی ملت ایران اثرگذار باشد، گفت: «ما پای صندوق رای برای ایران می رویم. دلواپسان می خواهند دوباره میان ایران و دنیا دیوار بکشند. ما طرفدار صلح هستیم و نه دیوار. ما اتوبان تبریز با بازرگان را به عنوان یک پل تکمیل خواهیم کرد. راه آهن میانه تا بستان آباد را تا پایان همین دولت تکمیل خواهیم کرد. ما آذربایجان را از لحاظ کشاورزی و صنعت و معدن معتدل تر خواهیم کرد».او تاکید کرد: «من از شما می پرسم؛ آیا ملت ایران هر روز باید در این فکر باشند که چه زمانی منتظر قطع نامه جدید تحریم علیه ایران باشند یا باید منتظر گشایش جدیدی در زندگی شان باشند. مقام معظم رهبری فرمودند که سایه جنگ را ملت ایران از سر ایران برداشت؛ ولی کدام دولت توانست این خواست ملی ایران را نقد کند».روحانی با بیان اینکه «بحران که همیشه بود؛ پس چرا امروز امن تر هستیم. یک نفر نبود که این بحران را رفع کند»، گفت: «شما می خواهید روز جمعه فردی را انتخاب کنید که بتواند با رهبران دنیا حرف بزند. به خدای احد و واحد و سوگند به خون شهدای این استان، اگر روحانی یک ذره هوس برای ریاست داشته باشد. آنچه روحانی می خواهد این است که جان و آبرویش فدای شما ملت ایران باشد». روحانی مرتب به دنیا فحاشی نمی کنداو با بیان اینکه ما ایران بزرگ و معتدل می خواهیم، افزود: «می توانیم قدرت ایران را بیشتر از گذشته به رخ جهانیان بکشیم. روحانی اهل شعار نیست و مرتب به دنیا فحاشی نمی کند؛ اما روحانی در مقام عمل قدرت دفاعی ایران و سلاح های راهبردی را در این سه سال ونیم به بیش از 10 سال قبل رساند».روحانی ادامه داد: «شما بازار نفت ما را به عربستان دادید. شما منابع مشترک ایران را نتوانستید استفاده کنید و در اختیار دیگران قرار دادید. شما به مذاکرات رفتید و بیانیه خواندید؛ ولی با قطع نامه جدید علیه ایران برگشتید. این دولت بار دیگر از طرف شما مرد کارزار دیپلماسی را درست انتخاب کرد».روحانی اضافه کرد: «آنها شعار انقلابی گری می دادند؛ ولی در سال آخر شش میلیون تن گندم به کشور وارد کردند؛ ولی ما در سال گذشته سه میلیون تن گندم اضافه داشتیم. کسانی می توانند از آینده ایران حرف بزنند که گذشته شان درخشان باشد. هرکس حرفی می زند، شاهد افراد، کارنامه آنهاست». سربسته به شما قول می دهم آنچه می خواهید شدنی استبه گزارش «ایسنا» حامیان روحانی مکررا با سردادن شعارهایی خواستار رفع حصر شدند که در پاسخ به این شعارها، روحانی گفت: «من در خرداد 92 به مردم قول دادم و گفتم که گره پرونده هسته ای را باز و دیوار تحریم های آن را خراب و روابط و تعامل با جهان را بهتر خواهم کرد. من گفتم گام هایی در اقتصاد، کشاورزی و بهداشت و درمان برمی دارم و شرایط بهتری ایجاد خواهم کرد؛ اما بازوی من قدرت بعضی چیزها را نداشت. بعضی کارها وجود دارد که با رای 51 درصد انجام نمی شود؛ اما رای بالاتر کارساز خواهد بود».روحانی با بیان اینکه ما تنها یک راه داریم، گفت: «آن راه حضور همه افراد در پای صندوق های رای است. درخواست من این است که هر نفر روز جمعه به همراه 11 نفر پای صندوق های رای برود. ما اگر همه پای صندوق های آرا رفتیم، سربسته به شما قول می دهم آنچه می خواهید شدنی است». نمی خواهیم به سال 90 و 91 برگردیماو با بیان اینکه با وحدت و همدلی و کمک از رهبر فرهیخته که حاضرم ده ها بار دستشان را ببوسم، می توانیم مشکلات را حل کنیم، تصریح کرد: «شرط این کار، 1+11 است. شرطش حضور همه مردم در پای صندوق آراست. من از شما می پرسم آیا از عهد و پیمانی که در خرداد 92 بسته بودیم، پشیمان هستید؟ آیا حداقل نصف قدم های خود را برنداشتیم؟ البته 50 درصد این عهد و پیمان ها مربوط به دولت دوازدهم است».روحانی با پرسیدن اینکه ما باید به عقب برگردیم؟ گفت: «دیروز مردم اصفهان و ایران فریاد زدند و گفتند ما به عقب باز نمی گردیم. ما روز جمعه هم به پای صندوق رای می رویم و می گوییم نمی خواهیم به سال 90 و 91 برگردیم». بر اصلاحات، اعتدال، سیدمحمد خاتمی، روح پاک شهید بهشتی و آیت الله هاشمی سلاماو افزود: «برخی ها رویشان نمی شود که بگویند برنامه ما برنامه هشت سال قبل است. برادر من! با پمپاژ پول کاری درست نمی شود. ما می خواهیم در این کشور دروغ نباشد؛ ولی باز هم دروغ می گویند. می گویند دولت سند 2030 را قبول کرده است؛ در حالی که دولت می گوید فرهنگ ایرانی و اسلامی را اجرا می کند. آنها آن قدر پررو شده اند که گزارش دروغ به محضر رهبری می فرستند».روحانی با بیان اینکه ما انقلابی امروز نیستیم ما انقلابی سال 42 هستیم شما تازه انقلابی شده اید، گفت: «ما تازه امروز بسیجی نشده ایم، بلکه سال 57 انقلابی شده ایم. روز جمعه به پای صندوق می رویم تا بر اخلاق سلام کنیم. بر صداقت سلام کنیم. بر امید سلام کنیم. بر اصلاحات سلام. بر اعتدال سلام. بر سیدمحمد خاتمی سلام. بر اصولگرایی بدون ریا سلام. بر روح پاک و مصون شهید بهشتی و آیت الله هاشمی سلام. بر ایران سلام. به رای ما در 29 اردیبهشت سلام. بر پیروزی ما سلام». مردم روز جمعه می خواهند میان قاضی و وکیل انتخاب کنندروحانی همچنین عصر دیروز در جمع حامیان خود در سالن شهید رسول حسینی ساری با تاکید بر اینکه در انتخابات امسال بحث بین چند نفر نیز مطرح نیست، بلکه انتخاب میان دو تفکر است گفت: «مردم ایران در انتخابات پیش رو یا راه تقابل با دنیا و راه شعار را انتخاب می کنند یا راه تعامل با دنیا و عقلانیت و برنامه و عمل. آنها یا می خواهند به سال 91 بازگردند یا به سمت آینده حرکت کنند». او افزود: «مردم در روز جمعه می خواهند میان قاضی و وکیل انتخاب کنند؛ قاضی کسی است که حکم صادر می کند. حکمش را ابلاغ می نماید اما وکیل از مردم دفاع می کند». او افزود: «امروز سازمان ملل و شورای امنیت همان نهادهای قبلی هستند و ملت ایران نیز همان ملت اند. پس شرایط تغییر نکرده است و فقط نحوه استفاده از قدرت ملت ایران دربرابر جهان تغییر کرده است».روحانی در ادامه با تاکید بر بازگشت ناپذیر بودن تحریم ها علیه ایران خطاب به رقبای خود گفت: «آیا شما فکر می کنید که بدون روحانی می توانید تحریم ها را بازگردانید؟ در صورتی که اگر بخواهید نیز مردم این اجازه را به شما نخواهند داد چرا که سابقه شما مشخص است». او افزود: «شما 10 ماه فرصت داشتید تا چند میلیارد پول ما که در آمریکا بود را بازگردانید، اما فقط شعار دادید و پول های مردم را برنگرداندید؛ آقای سخنگو بیایید به مردم پاسخ دهید». او با اشاره به برنامه های رقبای خود گفت: «از آنها می پرسم و می گویم که اگر جز برنامه های سال 90 و 91 برنامه ای دیگری دارید اعلام کنید اما آنها پاسخ نمی دهند». اگر به دست شما باشد مردم بی دین و ضدانقلاب می شونداو با تاکید بر اینکه مردم خود حافظ دین خود هستند، گفت: «عده ای تبلیغ می کنند دین مردم در دولت به خطر افتاده و فکر می کنند دولت حافظ دین مردم است، اما اشتباهشان در این است. آنها نمی دانند که مردم خود حافظ دین خودشان هستند».او خطاب به منتقدان خود، تصریح کرد: «شما نه قیم هستید و نه قیم دنیای مردم؛ چراکه مردم ایران فهیم هستند و راه خود را انتخاب کرده اند. آیا شما فکر می کنید که مردمی که از وطن خود دفاع کرده اند از دین خود دفاع نمی کنند؛ روز عاشورا چه کسانی به خیابان ها می آیند؟ شماها می آیید یا مردم؟ همه شاهد بودیم روز تاسوعا که قرار بود مسابقه فوتبالی برگزار شود چه حرف ها که از سمت شما مطرح نشد، اما دیدید که جوانان ما با نام حسین(ع) و عباس(ع) در آن مسابقات پیروز شدند؛ شما غصه دین مردم را نخورید، چراکه اگر به دست شما باشد مردم بی دین و ضد انقلاب می شوند». هر چقدر رای بخواهید به شما می دهیم اما مقدسات دین ما را رها کنیدروحانی ادامه داد: «چرا نمی خواهید مقدسات دین ما را رها کنید؟ هر چقدر رای بخواهید به شما می دهیم اما مقدسات دین ما را رها کنید». او با اشاره به فعالیت های شبکه های اجتماعی در فضای مجازی در دولت یازدهم گفت: «منتقدان می گفتند که اگر شبکه های مجازی را مسدود نکنید، همه مردم بی دین می شوند. این در حالی است که جوانان ایرانی شبکه های فضای مجازی را سرشار از متون دینی و انقلابی خواهند کرد».روحانی با تاکید بر اینکه ما می خواهیم ایران را با دست خود و ملت ایران بسازیم و این کار را خواهیم کرد، گفت: «اینها به دروغ می گویند اگر دولت یازدهم ادامه یابد یارانه مردم قطع خواهد شد. آنها همچنین سوال می کنند که چرا زمانی که دولت متوجه شد یارانه عده ای را به اشتباه قطع کرده، اشتباه خود را جبران کرد. اینها در حالی است که ما می گوییم برای رسیدگی به محرومان فقط پرداخت یارانه کافی نیست بلکه با صدای بلند می گوییم که باید به حقوق فرهنگیان و بازنشستگان اضافه شود». راه آیت الله هاشمی رفسنجانی و سیدمحمد خاتمی را ادامه می دهیماو با تاکید بر اینکه عده ای می خواهند مردم را از حضور پای صندوی های رای مایوس کنند، گفت: «مردم باید دولت دوازدهم قدرتمندی پای صندوق های رای بسازند. هر آنچه که راجع به آزادی گفته می شود با آمدن پای صندوق های رای قابل اجرا است».روحانی با بیان اینکه ما راه دولت اعتدال و تفکر آیت الله هاشمی رفسنجانی و سیدمحمد خاتمی را ادامه می دهیم، گفت: «ما دولتی می خواهیم که تابع نظر ملت ایران باشد. ما می خواهیم روز جمعه از حقوق و مشروعیت حقوقمان استفاده کنیم و دولتی کارآمد را انتخاب نماییم».او با بیان اینکه نگرانی برخی این است که پای صندوق های رای شلوغ و ملت ایران در دور نخست انتخابات پیروز شوند، گفت: «ما پیروز انتخابات دوازدهم خواهیم بود و ملت ایران اجازه نخواهند داد که راه پیشرفت کشورمتوقف شود. ما می خواهیم که ایرانی آبادتر و روستاهایی با شرایط زندگی بهتر داشته باشید و ما به فکر آن هستیم که ملت ایران با آزادی و اراده خود راه آینده کشور را انتخاب کند».
                