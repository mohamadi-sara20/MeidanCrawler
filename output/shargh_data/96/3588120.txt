شنبه ۱۷ تیر ۱۳۹۶
-----------------------------------------
گزارش
-----------------------------------------
توافق بر سر آتش بس
-----------------------------------------

                    نخستین دیدار رسمی «دونالد ترامپ» و «ولادیمیر پوتین» روسای جمهوری آمریکا و روسیه روز گذشته به گفته خودشان در فضایی «سازنده» و «امیدوارکننده» برگزار شد. آن دو پیشتر با هم دست داده و گفت وگویی تلفنی هم داشتند. اما دیدار 2 ساعته آنها چندان مهم بود که بعضی از منابع خبری از آن به عنوان دیداری «تاریخی» یاد کردند. هنوز جزییات این دیدار روشن نیست و خبرهایی نیز از آن به بیرون درز نکرده است. طرفین پس از این دیدار در کنفرانسی خبری شرکت نکردند تا در معرض پرسش های بیشمار خبرنگاران قرار نگیرند. به همین دلیل از ابتدای این دیدار تا انتها آنچه به بیرون درز کرد، خبرهای جسته گریخته ای بود که از سوی بعضی مقامات شنیده می شد. یکی از این مقامات اظهارات «سرگئی لاوروف»، وزیر خارجه روسیه بود که گفت، پوتین رئیس جمهوری این کشور با دونالد ترامپ همتای آمریکایی خود در مورد آتش بس در جنوب سوریه به توافق رسیدند. به گزارش رویترز، او همچنین گفت: در مورد بحران اوکراین نیز مذاکراتی شد و قرار شد طرفین برای حل آن تلاش کنند؛ به همین منظور انتظار داریم 2 فرستاده آمریکا به زودی برای بررسی پرونده اوکراین عازم مسکو شوند.برخی اظهارنظرهای قبل و بعد از این دیدار نیز تا حدوی فضای آن را نشان می دهد. برای مثال ولادیمیر پوتین، پس دیدار 140 دقیقه ای خود با دونالد ترامپ اظهار داشت: درباره موضوعات مختلفی از جمله اوکراین، سوریه و مسائل دوجانبه رایزنی کردیم. پیش از شروع دیدار چنانکه خبرنگاران روایت می کنند در حالی که پوتین به رئیس جمهوری آمریکا می گفت: از دیدار با شما خرسندم، ترامپ نیز در پاسخ او گفت: دیدار با شما مایه افتخار من است. رئیس جمهوری روسیه ابراز امیدواری کرد، دیدار او با همتای روسی اش نتایج مثبتی در زمینه روابط دوجانبه و مسایل بین الملل داشته باشد. پوتین همچنین گفته بود: من با دونالد ترامپ چندین بار تلفنی درباره مسائل دوجانبه و بین المللی بسیار مهم صحبت کرده ام اما گفت وگوهای تلفنی هرگز کافی نیست. ما دوست داریم تحولات مثبتی میان دو کشور رخ دهد و بتوانیم از طریق همکاری با یکدیگر مشکلات بزرگ بین المللی را حل کنیم. قطعا برای این منظور نیاز به دیدارهای شخصی است. من خوشحالم که توانسته ام شخصا با شما آقای رئیس جمهور ملاقات کنم، امیدوارم همانطور که شما هم گفتید دیدار ما نتایج مثبتی به همراه داشته باشد.ترامپ هم درباره دیدار دیروز خود با رییس جمهوری روسیه گفت: در این دیدار درباره چند مسئله گفت وگو کردیم و مسایل بسیار خوب پیش می رود. رئیس جمهوری آمریکا گفت: پوتین و من درباره مسائل مختلفی با یکدیگر گفت وگو کردیم. فکر می کنم گفت وگوی ما خیلی خوب پیش رفت و گفت وگوهای خیلی خوبی داشتیم. روشن است که این مذاکرات ادامه پیدا خواهد کرد. ما انتظار داریم اتفاقات بسیار مثبتی برای روسیه و آمریکا و همه، رخ دهد.پوتین در دیدار با «شینزو آبه» نخست وزیر ژاپن، نیز ملاقات کرد و گفت: من گفت وگوی بسیار طولانی با رییس جمهوری آمریکا داشتم که طی آن مسائل بسیاری چون مساله اوکراین، سوریه، برخی از مسائل دیگر و همچنین تعدادی از مسائل دوجانبه مطرح شد؛ ما همچنین به مسائلی چون مبارزه با تروریسم و امنیت سایبری نیز پرداختیم.روز گذشته نشست سران کشورهای گروه 20 در هامبورگ آلمان آغاز به کار کرد. دیدار دوجانبه ترامپ و پوتین نیز در حاشیه این نشست و در آلمان صورت می گرفت. دیدار روسای جمهوری، دو کشور در شرایطی صورت گرفت که یک روز پیش از آن ترامپ با انتقاد تند از روسیه خواسته بود دست از حمایت ایران و دولت بشار اسد بردارد. همچنین این دیدار در شرایطی اتفاق می افتد که هنوز ماجرای ارتباط مقامات دولت ترامپ با روسیه هنگام انتخابات اخیر ریاست جمهوری آمریکا و پس از آن به سرانجام مشخصی نرسیده است. در این ماجرا ترامپ و همکارانش به داشتن ارتباط با روسیه و همکاری های خارج از چارچوب قانونی متهم شده اند. طبعا دیدار اخیر روسای جمهور دو کشور می تواند نقش مهم و سازنده ای در کاهش تنش ها بین روسیه و آمریکا داشته باشد و راه را برای همکاری های آینده آن ها باز کند. این همکاری ها به خصوص در بحران سوریه مهم خواهد بود زیرا آمریکا تلاش می کند داعش را در سوریه شکست داده و رقه پایتخت این گروه را به کمک نیروهای دموکراتیک کرد آزاد کند.این در حالی است که دولت سوریه و روسیه با این موضوع مخالف بوده و خواستار خروج نیروهای بیگانه از جمله آمریکایی از سوریه هستند. روسیه بارها دولت آمریکا را به حمایت از تروریست ها در سوریه متهم کرده است. برقراری آتش بس در جنوب سوریه می تواند به معنای همکاری روسیه و آمریکا برای حمله به داعش باشد. همچنین این آتش بس می تواند به این معنا باشد که از برخوردهای احتمالی بین نیروی هوایی روسیه و آمریکا در خاک سوریه در آینده جلوگیری خواهد شد و ترکیه نیز قادر به عملی کردن تهدیدهای خود علیه کردها نخواهد شد. 
                