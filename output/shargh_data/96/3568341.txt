سه‌شنبه ۹ خرداد ۱۳۹۶
-----------------------------------------
سرمقاله
-----------------------------------------
حفظ و سازماندهی انرژی اجتماعی
-----------------------------------------

                    انتخابات ریاست جمهوری نمادی از به ثمر رسیدن انرژی اجتماعی یک جامعه در غیاب نهادهای مدنی بود. در جامعه ایران، نهادهای مدنی مانند احزاب، اتحادیه های کارگری و انجمن های صنفی بسیار ضعیف اند؛ اما در غیاب این نهادها تلاش گسترده نیروهای مردمی از شروع اعلام نامزدها، آغاز و در شبکه های اجتماعی مجازی سرنوشت ریاست جمهوری را تعیین کرد1. حفظ انرژی اجتماعی برای ایجاد تغییرات و مدیریت آن در جوامعی مانند ایران که نهادهای مدنی به هر علتی ریشه ندوانده اند و در دوران طفولیت به سر می برند، برای بهبود وضعیت اقتصادی و اجتماعی اهمیت بسیار دارد. در جوامعی که از نعمت نهادهای مدنی برخوردارند، انرژی مردمی برای کنش های جمعی دارای سازماندهی دائمی است و انتخابات تنها یکی از جلوه های حاکمیت مردم است. در کنار انتخابات همواره مردم به اشکال مختلف سازماندهی شده اند. حضور مردم در اداره مدرسه، محله، شهر و کارخانه، مردم سالاری انتخاباتی (Representative Democracy) را تبدیل به مردم سالاری تاملی (Deliberative Democracy) می کند. مردم سالاری تاملی یا مردم سالاری هم اندیشانه را برخی ریشه و عامل بقای مردم سالاری انتخاباتی می دانند. مردم سالاری تاملی انرژی اجتماعی را سازماندهی و امکان حضور مستمر مردم در زندگی جمعی را مهیا می کند.برندگان انتخابات و حتی بازندگان آن باید به فکر حفظ و سازماندهی انرژی اجتماعی باشند. بدون این اقدام راهبردی امکان اصلاح امور کشور تقریبا غیرممکن است. برای سازماندهی انرژی های اجتماعی و حفظ این سرمایه بزرگ که دولت و حکومت به آن نیاز دارد، چه باید کرد؟باید انرژی مردمی را به گونه ای سازماندهی کرد که مردم سالاری انتخاباتی به مردم سالاری تاملی تبدیل شود. شور و شوق های ایجادشده در ایام انتخابات شبکه های گسترده ارتباطی را شکل داده است؛ اما این شبکه بسیار ناپایدار است. شبکه های انتخاباتی در حول یک هدف مشخص (پیروزی در انتخابات) شکل گرفتند. باید هدفی دیگر برای حضور مردم در صحنه سیاست طراحی کرد. اهدافی مانند تامین حقوق شهروندی، شفافیت، سالم سازی نظام اداری از فساد و... می توانند مردم را در صحنه اجتماعی کشور حفظ کنند. این اهداف برخلاف پیروزی در انتخابات مقطعی نیستند؛ بلکه اهدافی دائمی و حتی ابدی هستند. اجازه سازماندهی نیروهای مردمی باید مطابق با اصول مقبول حکومت تعریف شود. همان طور که انتخابات ریاست جمهوری مورد تایید نهادهای رسمی حکومت بود و در شکل پذیرفتنی آن به اجرا درآمد؛ به طور مثال از میان انبوه نامزدها شش نفر اجازه یافتند در این رقابت شرکت کنند، هدف مقبول پس از انتخابات نیز باید در قالب جمهوری اسلامی ایران معنا و مصداق یابد. به هرحال همان طور که دولت به حضور مردم در انتخابات ریاست جمهوری نیازمند است، به حضور مردم در صحنه های مختلف اجتماعی نیز نیاز دارد. ناکارآمدی نظام اجرائی و اداره کشور تنها با مردم سالاری تاملی تغییر پذیر است. تحقق مردم سالاری تاملی نیاز نظام جمهوری اسلامی ایران است.
                