چهار‌شنبه ۸‌شهریور ۱۳۹۶
-----------------------------------------
type_unknown
-----------------------------------------
از تخاصم تا تفاهم
-----------------------------------------

                    یک طرف ابراهیم یزدی نشسته است، در طرف دیگر، عبدالله نوری است و کنار او محمد توسلی و این سو هم سعید حجاریان. دیدار، اواخر سال قبل و در بحبوحه رایزنی ها برای انتخابات ریاست جمهوری دوازدهم در منزل دکتر یزدی انجام گرفته است. ارتباط ابراهیم یزدی و عبدالله نوری، سابقه ای نسبتا طولانی دارد که عمرش به دوره دوم خرداد و دادگاه عبدالله نوری بازمی گردد. سال 78، عبدالله نوری منتخب اول مردم تهران در شورای شهر، بعد از توقیف روزنامه اش؛ یعنی «خرداد» روانه دادگاه ویژه روحانیت شد. تا پیش از آنکه ماجرای توقیف خرداد و بازداشت نوری به میان آید، عبدالله نوری برای شرکت در انتخابات مجلس ششم، از سمت خود استعفا داده بود. ملی - مذهبی ها هم به واسطه همین قرابت، فهرستی را برای این انتخابات تدارک دیده بودند که پشت جلد ماهنامه «ایران فردا» چاپ شد؛ فهرستی که نام عبدالله نوری هم در آن به چشم می خورد. این در حالی بود که عبدالله نوری پله های دادگاه ویژه روحانیت را بالا و پایین می کرد و در نهایت هم محکوم شد. این محکومیت نوری را از رسیدن به مجلس بازداشت. نوری در فاصله سال هایی که در زندان بود، هرازگاهی که برای مرخصی به منزل می آمد، دکتر یزدی و برخی چهره های ملی - مذهبی به دیدار او می رفتند. این دیدوبازدیدها عموما در محافل عمومی صورت می گرفت. در این میان، اما عبدالله نوری و مرحوم آیت الله منتظری ارتباط بیشتری با آنها داشتند. زمانی که بیماری دکتر یزدی شدت گرفت، عبدالله نوری که در این مدت پیگیر وضعیت درمان ابراهیم یزدی بود، تصمیم گرفت برای عیادت به منزل یزدی برود. اواخر سال 95، چهارشنبه روزی که برخی از چهره های اصلاح طلب ازجمله سعید حجاریان در منزل نوری جلسه داشتند، هماهنگی انجام شد و نوری به همراه حجاریان عازم منزل دکتر یزدی شدند؛ جلسه ای که به واسطه نزدیکی به ایام انتخابات، مباحث کلان هم در آن مطرح شد؛ اگرچه نیت ابتدایی، عیادت دو رفیق بود. توجه به منافع ملی و حراست از آن و قرارگرفتن کشور در مسیر توسعه، موضوعاتی بوده که یزدی، نوری و حجاریان در آن مجلس عیادت به آن اشاره کرده بودند. در این میان، دغدغه یزدی البته شرکت جدی مردم در انتخابات دوازدهم ریاست جمهوری بود تا جریان اصلاحات و اعتدال از مسیر توسعه خارج نشود.این تصویر و این دغدغه دکتر یزدی در ماه های پایانی عمرش، گواه نزدیک شدن بیش از پیش چپ های خط امامی بود با چهره هایی که همین چپ ها، روزگاری آنها را لیبرال حامی آمریکا می خواندند. اما از دوم خرداد به این سو، خط کشی ها و مرزبندی ها جای خود را به هم زبانی داد که نتیجه آن جمع شدن این چپ ها و آن راست ها زیر پرچم اصلاح طلبی بود.دهه 80؛ یعنی انتخابات 84 و 88، اوج این نزدیکی دیدگاه هاست و دهه 90، هم خط شدن و قرارگرفتن بر یک ریل. نگاه یزدی به جریان اصلاحاتابراهیم یزدی خود یک بار در مصاحبه به همین موضوع اشاره کرده و دلیل این هم راستایی را روی آوردن جریان اصلاح طلب به دیدگاه های طیف متبوع خود دانسته بود. او در آن مصاحبه، در پاسخ به این انتقاد که جریان ملی - مذهبی با دوم خرداد از اپوزیسیون خارج شده، گفته بود: «این نگرش و داوری را درست نمی دانم. در یک نگاه کلان، مسئله را باید از زاویه دیگری دید. زمانی گفتمان اصلاح طلبی منحصر به نهصت آزادی ایران و سایر گروه های ملی- مذهبی بود؛ اما امروز همگانی شده است. به عبارت دیگر، بخشی از نیرو های درون حاکمیت، به گفتمان اصلاح طلبی نهضت آزادی و سایر نیرو های ملی- مذهبی روی آورده اند.این، نه یک ایراد و انتقاد بلکه یک پیروزی برای این نیرو ها و اندیشه سیاسی آنان است...». تنش های مجلس اولگفتمان اصلاح طلبی که یزدی به آن اشاره کرده، رویکردی است که در سال های دهه 60 کم رنگ شده بود و اتفاقا همین نگاه بود که این جریان ملی - مذهبی را مغضوب جریان خط امامی آن روزگار می کرد؛ چیزی که بیشترین نمود خود را در مجلس اول نشان داد. مجلس اول شورای اسلامی، تنها انتخاباتی است که اعضای طیف ملی - مذهبی توانست وارد مجلس شود؛ اما نمایندگان آن معمولا با برخوردهای خط امامی ها مواجه می شدند؛ تا آنجا که علیه آنها در مجلس شعار می دادند و حتی یکی، دوبار کار به برخورد فیزیکی در صحن مجلس هم کشید. یکی از معروف ترین تصاویر مجلس اول، برخورد فیزیکی «قره باغ» از نمایندگان دور اول مجلس، با صباغیان و معین فر است. اگرچه معین فر معتقد است از سوی هادی غفاری مورد ضرب وشتم قرار گرفته؛ اما غفاری مدام این موضوع را تکذیب کرده و آن را تشابه اسمی با نماینده ای به نام غفاری قره باغ عنوان کرده است. غفاری در روایت آن روز مجلس، پیش تر به «شرق» گفته بود: «شب قبل از این اتفاق، آقای رفسنجانی ما را صدا زد و گفت اینها قرار است شلوغ کنند. شما دوستان، آرامشتان را حفظ کنید و دخالت نکنید. ما با آقای هاشمی بیعت کردیم. آقای صباغیان آمد. صحبت کرد. هرچی خواست به جناح ما گفت. 10 دقیقه اش، 20 دقیقه شد و ادامه داد. آقای هاشمی چند بار زنگ را زد که آقای صباغیان این کار را نکنید، بگذارید مجلس به آرامی اداره شود؛ اما آقای صباغیان تمام نکرد و نیم ساعت بعد هم صحبت کرد. بعد از آن، آقای قره باغ که 68سالش بود، از عقب مجلس بلند شد و داد زد که آقای هاشمی اگر شما عرضه اداره مجلس را ندارید، ما بلدیم. آمد آقای صباغیان را از پشت تریبون پایین کشید. آقای صباغیان زمانی که می خواست از خودش دفاع کند، عمامه آقای قره باغ افتاد. نمی دانم قصدش از این کار عمدی بود یا نه. وقتی عمامه پایین افتاد، خون حزب اللهی خط امامی مجلس به جوش آمد؛ بعد، آقای بشارتی بلند شد و درگیری پیش آمد. من به سرسرای مجلس رفتم. در راهروی مجلس، آنجا دیدم که آقای معین فر افتاده، شکمش بالا و پایین می رود. کاملا یادم است. آقای مهندس سحابی ایستاده بود. بعد گفت آقای غفاری کشتیدش. من به آقای معین فر این را گفتم که «آقای معین فر این را می خواستید». مجلس سوم و نامه محتشمی پوردیگر مواجهه خط امامی ها و ملی- مذهبی ها، آستانه انتخاب دور سوم مجلس شورای اسلامی است، آنجا که علی اکبر محتشمی پور از حضور اعضای نهضت آزادی در انتخابات ابراز نگرانی کرده و به امام خمینی نامه می نویسد. نامه معروفی که خیلی ها آن را حجت ابطال و غیر قانونی دانستن فعالیت های نهضت آزادی عنوان می کنند؛ اگرچه قبل از آن هم مرحوم بازرگان در انتخابات ریاست جمهوری سال 64 رد صلاحیت شده بود. همین هم مستندی می شود برای نامه ای که محتشمی پور به تاریخ بهمن 66 به امام خمینی می نویسد:.. «نهضت آزادی پس از استعفا و برکناری دولت موقت پیوسته در جهت اعلام مخالفت با دولت جمهوری اسلامی، مجلس شورای اسلامی و حتی قوه قضائیه و مغشوش کردن اذهان بوده است... مسئولان نهضت با سم پاشی های خود نسبت به سیاست های دولت، دفاع مقدس و جنگ، مسئله برائت از مشرکین و فاجعه خونین مکه مکرمه، جهاد مالی و تصمیمات شورای عالی پشتیبانی جنگ و بالاخره فرمایش های اخیر حضرت امام روحی فداه راجع به حکومت و ولایت مطلقه، در جهت مبارزه و تضعیف نظام جمهوری اسلامی گام برداشته اند... با توجه به اهمیت و نقش سرنوشت ساز مجلس شورای اسلامی، نهضت آزادی در ماه های اخیر فعالیت گسترده ای را جهت به اجرادرآمدن قانون احزاب و آزادی فعالیت سیاسی آنان و نیز حرکت تبلیغاتی گسترده ای راجع به انتخابات و راه یافتن به مجلس را آغاز کرده است». پس از دوم خردادبا دوم خرداد، جریان چپ دچار دگردیسی شده و حالا این جریان هم در انتخابات مجلس چهارم ردصلاحیت شده بود و به بسیاری از سیاست های اقتصادی و رویکردهای سیاسی دولت سازندگی نقد داشت و طعم محدودیت را می چشید. با پیروزی غیرمنتظره محمد خاتمی در دوم خرداد 76 و قدرت گرفتن خط امامی های پوست اندازی شده، گمان می رفت فعالیت یزدی و همفکرانش از محاق خارج شود؛ اما یک سال بعد از ماجرای عبدالله نوری، کنفرانس برلین پیش آمد و بازداشت تعدادی از ملی-مذهبی ها که بین آنها نام ابراهیم یزدی دیده می شد؛ اگرچه او در ایران نبود و حکم در تلویزیون اعلام شد؛ اما یزدی به ایران بازنگشت تا آنکه پس از درگذشت مرحوم یدالله سحابی که با پیام تسلیت مقام معظم رهبری فضا تا حدودی آرام شده بود.در این سال ها اگرچه همفکران یزدی برای انتخابات های مختلف نامزد می شدند؛ اما تایید صلاحیت نمی شدند. با این حال فضا به سمتی رفت که آنها برای انتخابات شورای شهر دوم تهران فهرست جداگانه ارائه کردند. طبیعی هم بود؛ چرا که اکثریت آنها گرایش فنی و مهندسی داشتند و دارند؛ هرچند موفق به جلب آرای شهروندان نشدند. اما اوج این نزدیکی، انتخابات ریاست جمهوری سال 84 بود. آنجا که در میثاق نامه ای که بین رضا خاتمی و مهندس سحابی و مصطفی معین و دکتر یزدی امضا شد، آنان حمایت خود را از معین، نامزد حزبی جریان اصلاحات، اعلام کردند. وقتی احمدی نژاد روی کار آمد، فعالیت های گروه های اصلاح طلب نیز محدود شد و ملی-مذهبی ها هم از این قاعده مستثنا نبودند. آنها در انتخابات هم از نامزد اصلاح طلبان حمایت کردند. دهه 90 هم خود را با جریان اعتدال روحانی هماهنگ کردند و از قافله حمایت ها عقب نماندند. همه این تغییرات تا رسیدن به همراهی در شرایطی رخ داد که طیف آنان هیچ گاه از حالت اپوزیسیون خارج نشد و به گفته دکتر یزدی نگاه اصلاحی خود را به جریان دوم خرداد وام داد. اینکه این گزاره تا چه اندازه صحت دارد، باید دید نظر فعالان اصلاح طلب درباره آن چیست».انا لله و انا الیه راجعوندرگذشت جناب آقای دکتر ابراهیم یزدی را خدمت همسر محترم، خانواده گرامی، بازماندگان و همفکران ایشان و همه ایرانیان میهن دوست تسلیت عرض می نمایم‎. ایشان، همواره در جمع خداپرستان و دین باوران آزادی خواهی بود که هیچ حادثه تلخ و شیرینی، آنها را از مرام و اعتقادشان باز نداشت. رادمردان عالم و وارسته ای همچون آیت الله طالقانی، مهندس مهدی بازرگان، دکتر یدالله سحابی، دکتر مصطفی چمران، دکتر حسن حبیبی، دکتر علی شریعتی، مهندس عزت الله سحابی و دکتر احمد صدر حاج سیدجوادی –رحمت الله علیهم-‎ ‎که عمر خویش را وقف آگاهی بخشی و وجودشان را شمع راه آزادی ساختند‎. اندیشمندانی دلسوز و تاثیر گذار در دوره های مختلف، روشنفکرانی واقع بین، دوراندیش و ایران دوست، قرآن پژوهانی که در پی تفسیری روزآمد و رحمانی از دین بودند و کنشگرانی میانه رو که بر اصول خویش پایدار و استوار ماندند. آنان همواره دل در گرو پیشرفت ایران داشتند و خدمت به مردم را عبادت می دانستند و بر سر دفاع از آزادی، عدالت و حقوق مردم، هزینه های بسیار پرداختند‎.‎ از پروردگار بخشنده و مهربان، رحمت بی پایان و علو درجات برای روح آن انسان فرهیخته و سیاست مدار اخلاق مدار و شکیبایی، قرار و آرامش برای بازماندگان طلب می کنم. عبدالله نوری
                