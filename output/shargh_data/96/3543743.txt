سه‌شنبه ۲۹ فروردین ۱۳۹۶
-----------------------------------------
یاداشت
-----------------------------------------
ویزیت بیماران و «کا»ی کیفیت
-----------------------------------------

                    گفته شده «کا» واحد پرداخت خدمات پزشکی است؛ اما این «کا» تاکنون فقط براساس کمیت بوده است، آن هم با توجه نگرشی که باورکردنی و واقعا قادر به تشخیص دادن کیفیات در کار پزشکی و ارزیابی و نظارت بر آن نیست. حالا نیز همین نگرش بر کار پزشکی ما حکم می راند. برای یک ویزیت یا ملاقات ساده با پزشک متخصص طبق «کا»ی فعلی، شما باید مبلغی کمتر از 40 هزار تومان بپردازید، بر این تعرفه به شدت نظارت می شود. بسیاری از استادان برجسته به خاطر چندهزار تومان بالا و پایین بارها و بارها هتک حیثیت شده اند. اینکه این مبلغ را به یک متخصص می پردازید که یک بیماری پوستی رایج را درمان می کند یا یک متخصص قلب که می خواهد درباره جراحی قلب شما تصمیم بگیرد، فرقی نمی کند؛ تعرفه همان است. آیا این ویزیت برای اولین بار و برای بررسی یک بیماری پیچیده با پرونده ای طولانی و معایناتی دشوار پرداخت می شود یا در شرایطی که بیمار مبتلا به صرع، دارویش تمام شده و باید دارو در دفترچه نوشته شود؟ باز هم فرقی نمی کند؛ مرغ یک پا دارد. آیا متخصصی شناخته شده با سال ها تجربه در یک بیماری خاص این ویزیت را انجام داده یا فقط یک متخصص؟ باز هم فرقی نمی کند. آیا این ویزیت به درخواست یک متخصص دیگر انجام شده؛ یعنی یک مشاوره است و باید پاسخ داده شود یا بیمار خودش خواسته یک متخصص او را ببیند؟ باز هم فرقی نمی کند! آیا در پایان این ویزیت باید به درخواست بیمار یا هر دلیل دیگری گزارشی کتبی از معاینات و تشخیص پزشک تهیه شود یا فقط ویزیت کفایت می کند؟ باز هم فرقی در نرخ ویزیت وجود ندارد! آیا پزشک باید به دلایل پزشکی حقوقی یا تحقیقاتی (برای مثال در بیمارستان آموزشی) یک فرم مفصل پر کند یا خیر؟ هیچ کدام هیچ تغییری در آن تعرفه جادویی آهنین ایجاد نمی کنند. همه اینها در حالی است که در تمام دنیا ضوابط و تعرفه هایی بسیار متنوع برای تک تک این موارد وجود دارد؛ در آمریکا برای یک متخصص واحد، چهار نوع ویزیت از اولین ویزیت مفصل تا تجدید یک نسخه یا یک سوال -که می تواند پرستار همکار پزشک بپرسد- با چهار نوع پرداخت متفاوت وجود دارد که حداکثر 200 و حداقل 30، 40 دلار است. همین تعرفه ها هم هرکدام یک عدد ثابت نیستند، بلکه طیفی از یک حداقل و حداکثر هستند. به علاوه هم پرداخت کننده یعنی اداره بیمه هم سازمان مردم نهاد آن بیماری و هم دولت مدرن به عنوان ناظر کل به دقت بر رعایت این جزئیات نظارت کرده و با اهرم عدم پرداخت از اعمال آن اطمینان حاصل می کنند. در هیچ جای دنیا فقط بر میزان پرداخت نظارت نمی کنند، دنیا دریافته که با تفکیک کیفیت ویزیت به واحدها و خصوصیاتی مجزا و عینی و نظارت بر آنها نه تنها کیفیت سلامت ارتقا پیدا می کند، بلکه بیمه ها و سایر پرداخت کنندگان هم در نهایت هزینه کمتری پرداخت خواهند کرد...بنابراین راه حل اصلاح کیفیت ویزیت، افزایش ناگهانی تعرفه آن تا میزان تعرفه های بین المللی نیست. بخش نامه و تهدید و داغ و درفش، همچنین نصیحت و اندرز و کلاس اخلاق هم چاره کار نیست. تنها راه موجود همان راه آزموده بین المللی است؛ یعنی به رسمیت شناختن انواع خصوصیات مستتر در یک ویزیت ساده به ترتیبی که در بالا به آن اشاره شد و سپس، درک واقع بینانه آنها و نظارت بر اعمال آنها. می توان ابتدا از دو یا سه نوع ویزیت با خصوصیات متفاوت شروع کرد؛ اما در نهایت تمام کیفیات یادشده را پا به پای تحقق آنها باید به رسمیت شناخت و تعرفه های متفاوتی پرداخت کرد. در چنین صورتی است که می توان اطمینان یافت «سلامت» کشور در سطح سلول خود «ارتقا» پیدا خواهد کرد. نه تنها برای طب داخلی بلکه مهم تر از آن برای رشته های عملی و جراحی هم ارتقای کیفیت ویزیت اهمیتی حیاتی دارد، بر مبنای چنین سیستم علمی و منسجمی نه تنها تصمیم برای جراحی ها بهبود خواهد یافت، بلکه برخورد با عوارض هم علمی تر و آگاهانه تر خواهد بود.
                