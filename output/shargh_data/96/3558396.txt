یک‌شنبه ۲۴ اردیبهشت ۱۳۹۶
-----------------------------------------
سرمقاله
-----------------------------------------
چند سوال از محمدباقر قالیباف
-----------------------------------------

                    آقای قالیباف در مناظره تلویزیونی روز جمعه موضوع کاملا نادرستی را به نگارنده نسبت دادند، گرچه آن مطلب در مقایسه با تهمت ها و تحریف های دیگری که در ایام تبلیغات انتخاباتی به مقامات دولتی و از جمله رئیس محترم جمهوری وارد کرده اند، قابل اغماض است؛ اما بنده از رئیس محترم صداو سیما خواسته ام براساس موازین شرعی و قانونی فرصتی را برای پاسخ گویی در اختیارم قرار دهد. درعین حال از آقای قالیباف می خواهم اگر به حداقلی از آزادگی و مردانگی پایبند هستند، لااقل به روزنامه تحت تسلط خویش که با پول شهروندان تهران اداره می شود اجازه دهد مصاحبه ای با من داشته باشد تا مردم بتوانند با آگاهی بیشتری درباره مواضع و سخنان ایشان قضاوت کنند. در اینجا لازم می دانم اصل موضوع را به طور خلاصه بیان کنم...در مردادماه 1395 سازمان بازرسی کل کشور نامه ای خطاب به مشاور و مدیر کل دفتر شهرداری تهران صادر و از ایشان درباره واگذاری املاک نجومی که منجر به تضییع اموال عمومی شهرداری تهران به میزان جمعا دوهزارو350 میلیارد تومان شده است، توضیح خواسته بود. این موضوع در یکی از سایت ها مطرح و پس از چند روز مدیر آن سایت بازداشت و مدتی زندانی شد. آقای قالیباف در مناظره تلویزیونی ضمن فرافکنی اعلام کردند این املاک را به رفتگران شهرداری واگذار کرده اند. من به اینکه مردم فهیم تهران تا چه اندازه این ادعای ایشان را قبول یا آن را توهین به شعور عمومی تلقی می کنند یا خیر، کاری ندارم. سوال من از ایشان این است که آیا بعد از حدود 9 ماه از تاریخ دریافت نامه، پاسخ سازمان بازرسی را داده اید یا خیر. اگر جواب نداده اید چگونه به خود اجازه می دهید نامه دستگاه رسمی بازرسی را بدون پاسخ بگذارید و اگر جواب داده اید، چرا تاکنون پاسخ تان را به اطلاع شهروندان تهرانی یا لااقل اعضای شورای شهر تهران نرسانده اید. چنانچه طبق ادعای جناب عالی این املاک به کارکنان فرودست شهرداری واگذار شده و در این واگذاری ها فسادی وجود نداشته باشد علی القاعده اطلاع مردم از پاسخ رسمی و دقیق شما منجر به ایجاد اعتماد به عملکرد شهرداری تهران خواهد شد.صرف نظر از این موضوع، انبوهی از سوال ها و ابهام ها درباره عملکرد و ادعاهای آقای قالیباف در ذهن این جانب نقش بسته است که در اینجا به سه مورد از آنها می پردازم و در صورت لزوم موارد دیگری را در یادداشت های بعدی مطرح خواهم کرد. امیدوارم آقای قالیباف برای پاسخ گویی و رفع ابهام اقدام کنند.1. ایشان در مناظره ها، مصاحبه ها و سخنرانی های خود به جای استدلال درباره راهکارهای تحقق وعده هایی که همواره بر آنها تاکید دارند، از این مفهوم استفاده می کنند که «چون من می گویم، پس می شود»، خب شما که در سال 91 اعلام کردید در سه سال ترافیک تهران را حل خواهم کرد، آیا امروز که پنج سال از آن وعده گذشته است ترافیک تهران را حل کرده اید؟ البته می توان درک کرد که ایشان در سال 91 برای کاندیداتوری ریاست جمهوری در سال 92 برنامه ریزی می کردند و فکر می کردند سه سال بعد از آن رئیس جمهور خواهند بود و در نتیجه کسی سراغ وعده ایشان را نخواهد گرفت.2. ایشان در خیلی از موارد می فرمایند: «چون من می گویم، پس درست است». سوال بنده این است که درباره پروژه پل صدر (که بدون مصوبه شورای شهر اجرا کردید)، گفته بودید با 800 میلیارد تومان پروژه را تکمیل خواهم کرد؛ اولا چرا با وجود درخواست های مکرر اعضای شورای شهر تاکنون گزارش شفافی درباره هزینه های این پروژه و نحوه تامین آن ارائه نکرده اید و ثانیا بنا بر گفته اعضای شورای شهر این پروژه به جای 800 میلیارد تومان، هفت هزار میلیارد تومان (حدود 9 برابر رقم برآورد اولیه) خرج روی دست شهروندان تهرانی گذاشته است، چرا در محاسبه میزان هزینه یک پروژه این قدر تفاوت وجود دارد؟ آیا اگر این مبلغ را صرف توسعه مترو می کردید، اکنون حمل و نقل عمومی تهران وضعیت قابل قبولی نداشت؟3- آقای قالیباف ادعا می کنند که به «شفافیت در امور اعتقاد دارند»؛ بنابراین تقاضا دارم اعلام فرمایند درحال حاضر میزان بدهی شهرداری به بانک شهر و پیمانکاران و سایر طلبکاران شهرداری چقدر است و چرا با وجود درخواست اعضای شورای شهر حاضر نشده اند گزارش دقیقی دراین باره ارائه دهند. براساس گفته برخی از اعضای شورا این بدهی ها از 20 هزار میلیارد تومان تا 60 هزار میلیارد تومان ذکر شده است؛ یعنی بیش از سه برابر بودجه سال 96 شهرداری. اگر این رقم درست باشد، جناب عالی هریک از شهروندان تهرانی را تاکنون 7،5 میلیون تومان بدهکار کرده اید و اگر این رقم درست نیست، رسما بفرمایید این بدهی ها چقدر است و شهروندان تهرانی پس از رفتن شما از شهرداری باید تا چه زمانی تاوان سوءمدیریت های جناب عالی را بدهند و بدهی های باقی مانده را پرداخت کنند؟
                