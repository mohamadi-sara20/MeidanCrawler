چهار‌شنبه ۱۱ بهمن ۱۳۹۶
-----------------------------------------
یادداشت
-----------------------------------------
منافع روسیه مهم تر از دیگران
-----------------------------------------

                    برای هر کشوری در وهله نخست، حفظ و گسترش منافع ملی مهم ترین اصل است. رفتارهای روسیه در سوریه را می توان بر همین اساس سنجید. سیاست خارجی هر کشوری در جهت تامین منافع ملی و حفظ ارزش ها و تمامیت ارضی آن کشور تدوین، برنامه ریزی و اجرا می شود و این سیاست خارجی هنگامی می تواند موفق باشد که واحد سیاسی از سیاست داخلی منسجمی برخوردار باشد، به سخنی دیگر دولت مشروعیت تام و پشتیبانی سیاسی داشته باشد. از طریق میزان مشارکت مردم در سرنوشت سیاسی کشور به این مهم می توان دست یافت. ولادیمیر پوتین بر کشوری حکم می راند که ویژگی منحصری دارد؛ البته دیگر کشورها نیز کم و بیش چنین هستند، اما تفاوت روسیه در فرهنگ مردم این سرزمین است که حول سرزمین، زبان روسی و مسیحیت ارتدکس و فرهنگی روسی استوار است که از زمان تشکیل دولت روس مسکو از قرن دهم میلادی به این سو ادامه دارد. این سرزمین بزرگ نمی تواند بر مبنای ارزش های دموکراتیک غربی اداره شود. تزارها و رهبران اتحاد شوروی و پوتین همه باید یک ویژگی منحصربه فرد داشته باشند تا بتوانند این کشور را اداره کنند. در جای دیگری نمی توان چنین شخصیت هایی را سراغ گرفت. نظرسنجی های متعدد هرچند در چارچوب حکومت پوتین نشان می دهد ولادیمیر پوتین همانی است که مردم می خواهند؛ بنابراین پوتین یک تنه هم قانون گذار است و هم آمر به قانون و هم قاضی. در چنین شرایطی می توان او را دیکتاتور نامید یا نام دیگری که در جای دیگری متداول است، ولی او در کارزار بین الملل در صحنه سیاسی بازی می کند و روند امور را به نفع خود و کشورش رقم می زند. حق وتو دارد و می تواند از آن علیه دیگر اعضای شورای امنیت سازمان ملل بهره گیرد. گرجستان را گوشمالی بدهد و جای پای خود را در قفقاز محکم کند. ارمنستان را متحد استراتژیک کند و قره باغ را به انجماد بکشاند. اوستیای جنوبی و آبخازیا را از گرجستان جدا کند و تمامیت ارضی این کشور را که خود در سال 1991 به رسمیت شناخته است، نقض کند و این واحدهای سیاسی را در سال 2008 به عنوان کشورهایی مستقل به رسمیت بشناسد، کریمه را اشغال نظامی کند و در سال 2014 آن را به خاک خود ضمیمه کند. روسیه ضعف ژئواستراتژیک دارد و این کشور در گذر تاریخ همواره با چنگ اندازی به عرصه های پیرامونی، قلمرو خود را افزایش داده تا ضعفش را جبران کند و این فرایند متوقف نخواهد شد مگر با تجزیه این کشور، موردی که برای اتحاد شوروی رخ داد ممکن است برای روسیه هم رخ دهد. اکنون روسیه در سوریه است...با دولت بشار اسد همکاری نزدیک دارد تا بتواند پایگاه دریایی طرطوس را کماکان در اجاره خود داشته باشد و در شرق مدیترانه از مزایای استراتژیک آن بهره بگیرد که در دوره شوروی نیز به آن دسترسی داشت.پوتین خود راسا فرماندهی نظامی را عهده دار بوده است و به جای اسد به سوال های محیط بین الملل پاسخ می دهد و تصمیم می گیرد. ایران به سوریه به عنوان متحد استراتژیک خود یاری رسانده و کمک های فراوان کرده است، اما روسیه ایران را به اندازه ارزش و اندازه خود مورد ملاحظه قرار نداده و نخواهد داد.در اعلام پایان عملیات ضد داعش، پوتین در پایگاه نظامی در سوریه نامی از ایران نبرد. در اثر این پیروزی که با مساعی بی بدیل ایران همراه بوده و شهدای زیادی هم در این راه داده، روسیه خود را قهرمان و برنده میدان معرفی کرده است. روسیه به دیگران نگاهی ابزاری داشته و خواهد داشت. با این پدیده چگونه باید برخورد کرد؟ غرب راه دوره جنگ سرد را در پیش گرفته است. یکی از مهم ترین دلایل سقوط شوروی، کشاندن اتحاد شوروی به مسابقه تسلیحاتی از سوی غرب بود. شوروی در آن دوره توان رویارویی نظامی با غرب را از دست داده بود و اقتصاد آن به سبب پرداختن به هزینه های نظامی فلج شده بود. بودجه دولت صرف نیروی های نظامی و تسلیحات و نیروهای امنیتی و «کا.گ. ب» شده بود و در نهایت سقوط اقتصادی را به همراه داشت. روسیه در سوریه هزینه بسیار کرده است و در اثر تحریم غرب پس از اشغال نظامی کریمه و انضمام آن به خاک خود، هزینه های نظامی اش را افزایش داده است. بودجه نظامی روسیه به اندازه 10 درصد بودجه نظامی ایالات متحده است و اگر هزینه نظامی کل کشورهای عضو ناتو را هم در نظر بگیریم، روسیه برای توازن استراتژیک نظامی ناگزیر سهم بزرگی شاید بیش از نصف درآمد ناخالص داخلی خود را باید صرف بودجه نظامی کند. اکنون در این فرایند روسیه به جلو کشانده می شود و در پی آن سلاح های جدیدی تولید و وارد کارزار فروش اسلحه می شود؛ اما سهم فروش اسلحه در بازارهای جهانی اگرچه روسیه را در مقام دوم قرار می دهد، ولی کل آن در جهان کمتر از 50 میلیارد دلار در سال است. به همین سبب روسیه برای راضی نگه داشتن مردم خود از بحران موجود باید در صحنه بین الملل فعال مایشاء باشد. ایران با حسن نیت برای دفع فتنه داعش از عراق و سوریه کوشش بسیار کرد، ولی روسیه با سیاست خارجی خود ارزش های ایران را کم بها شمرده است، به همین سبب ایران درس بزرگی از همکاری با این همسایه ناهمسایه می گیرد. منافع ملی روسیه بر هر موردی رجحان دارد. برای ایران نیز باید منافع ملی در راس امور قرار گیرد. روسیه برای حضور و نفوذ در خاورمیانه به همکاری با ایران نیازمند است. ایران باید جایگاه خود را دریابد و اجازه ندهد که روسیه از ایران استفاده ابزاری کند و اگرچه ما این همکاری را استراتژیک می نامیم، ولی روسیه در صحنه سوریه نشان داد در تاکتیک ها ایران را به بازی می گیرد، اما در تقسیم قدرت ایران را به بازی نمی گیرد. ایران به سبب موقعیت و جایگاه و ساختار رسمی، فرهنگ و تاریخ، کشوری منحصر به فرد است و نتوانسته و نخواهند گذاشت به قدرتی منطقه ای با هم پیمانانی نزدیک تبدیل شود و نمی تواند متحد استراتژیک یا متحد ایدئولوژیک داشته باشد، درعین حال می تواند با تکیه بر نیروهای ملی خود و قدرت ملی که اغلب مولفه های آن را دارد، به دولتی قدرتمند در خاورمیانه تبدیل شود و این خوشایند روسیه نیست. هرگاه در شمال ایران روسیه ای قدرتمند به منصه ظهور رسیده، از قدرت یابی ایرانی قدرتمند و تاثیرگذار در پیرامون جلوگیری کرده است. به یاد داشته باشیم پرونده هسته ای و تحریم های کمرشکن شورای امنیت از سوی روسیه هم تایید شد و روسیه از کارت وتوی خود به نفع ایران استفاده نکرد، اما در سوریه چندین بار از بشار اسد دفاع کرده است. در پایان می توان گفت اگر تحریم های غرب علیه روسیه برداشته شود، بدون شک روسیه با غرب پیوند خواهد خورد، زیرا به تکنولوژی غرب به شدت نیاز دارد و برای بقای خود ناگزیر به مراودات با غرب خواهد بود. اقتصاد ایران و روسیه تکمیلی نیست و از حد کمتر از سه میلیارد دلار نمی تواند فراتر برود، ولی رابطه با غرب برای روسیه پوتین ارزش والایی دارد و دائما پیام های آشتی جویانه و نه خصمانه به غرب می فرستد. این می تواند نکته ای مهم در توازن قدرت بین ایران و روسیه باشد. در سیاست های اعمالی روسیه دیده می شود که ایرانی قدرتمند خوشایند روسیه نیست. باید این را پذیرفت و راه توسعه ملی و حفاظت از منافع ملی را با سیاست های داخلی متکی بر همه نیروهای ملی تدوین کرد.
                