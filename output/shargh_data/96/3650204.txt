سه‌شنبه ۲ آبان ۱۳۹۶
-----------------------------------------
type_unknown
-----------------------------------------
روزی که ترامپ گفت «خلیج فارس»
-----------------------------------------

                    پس از سخنان تهدیدآمیز رئیس جمهور آمریکا درباره امکان تشدید تحریم های دوجانبه علیه ایران، که همراه بود با تحریف بخیلانه نام خلیج فارس، ایرانیان از این تحریف اهانت آمیز چنان رنجیدند که گویی اصل ماجرا یعنی تهدید و تحریم را فراموش کردند. البته می توانیم آن تحریف را به حساب دشنام بگذاریم، خودش هم گفت که تحمل شعارهای مرگ بر آمریکا را ندارد. رنجش ایرانیان پاسخ ها، تمسخرها و دشنام های متقابلی هم به بار آورد و در این میان هم وطنان ما به مدرکی قدیمی دست یافتند که این روزها در شبکه های اجتماعی اینترنتی در گردش است. موضوع آن ویدئوی ضبط شده از یک مصاحبه تلویزیونی سیاسی در سال 1987 است؛ زمانی که هنوز جنگ عراق با ایران به پایان نرسیده بود. این ویدئو مصاحبه ای از لری کینگ، روزنامه نگار فقید و معتبر آمریکایی، با همین دونالد ترامپ امروزی را نشان می دهد که در آن زمان نیز به عنوان یک سرمایه دار، شومن و فعال سیاسی دست راستی افراطی شهرت داشت. شاید دلیل اینکه ایرانیان آن مصاحبه را در شبکه های اجتماعی دست به دست می کنند، این است که در اشاره به جغرافیای جنگ ایران و عراق بارها از خلیج فارس نام می برد. شاید می خواهند با استناد به آن نشان دهند تحریف اخیر وی چقدر باطل و خبیثانه است و رئیس جمهور آمریکا به منظور خوش رقصی برای اعراب، خلیج فارس را به نام دیگری می خواند. ترجمه رئوس مطالب بیان شده از سوی او حتما برای خوانندگان «شرق» حاوی نکات دیگری هم خواهد بود و می توان به آن پرداخت؛ چراکه نه صحت نام خلیج فارس نیاز به اثبات دارد و نه سخنان شخصی مانند ترامپ در گذشته یا حال برای اثبات یا نفی صحت نامی جغرافیایی و تاریخی اعتبار دارد و نه او از عواقب روشدن تناقض در گفتار و رفتارش ابایی دارد.به نظر نگارنده، نکته قابل استناد در این ویدئوی قدیمی آنجاست که وقتی نام کویت و عربستان به میان می آید، از آنها به نام «ماشین های چاپ پول برای آمریکا» نام می برد و می گوید آمریکا باید بابت حفاظت از آنها پول بگیرد. این سخن است که صحت و سندیت دارد. سخنی که نه فقط هنوز هم پای آن ایستاده، بلکه در مقام ریاست جمهوری آمریکا فرصت یافته آن را عملی کند. هیچ اصل اخلاقی یا پرنسیپی هم جلودارش نیست. در دوران تبلیغات انتخاباتی صریحا از عربستان به عنوان کشوری تروریستی نام برد که با توجه به تابعیت تروریست های القاعده مسئول فاجعه 11 سپتامبر، مسئولیت آن اقدام را برعهده دارد و باید پذیرای جبران خسارات آن شود و خواهان توقیف 700 میلیارد دلار سپرده های عربستان در آمریکا شد. سخنی که وزیر خارجه عربستان را به پاسخ گویی و تهدید به خارج کردن دارایی های کشورش از آمریکا ناگزیر کرد. پس از آن دیدیم که ترامپ در اولین سفر خارجی خود چگونه به عربستان رفت و با شرکت در رقص شمشیر با پادشاه، قولنامه قراردادی 400میلیاردی را امضا کرد و ناگهان عوامل القاعده و داعش و 11 سپتامبر را ایرانی دانست و اموالی از ایران را هم به حکم غیابی دادگاهش مصادره کرد! اکنون که او معرکه خروج از برجام را ساز کرده و ایران را تهدید می کند، تیلرسون وزیر خارجه اش را به عربستان فرستاده و از سویی برای یارگیری، حیدر العبادی نخست وزیر عراق را نیز به آنجا کشانده و لابد برای دوشیدن پول های عراق در دوران بازسازی جنگی داخلی که بر او تحمیل شده، نقشه ها کشیده است. از سویی حماس فلسطینی را به حمایت عربستان، مصر و تشکیلات خودگردان دلگرم کرده است تا حلقه محاصره ایران را در انتقام از دفاع از حقوق و دعاوی فلسطینی ها تنگ تر کند. اکنون به دنبال بهانه است تا ابطال برجام را به گردن ایران بیندازد و برای تامین هزینه های بعدی برنامه ای از نوع زورگیری با راه اندازی ماشین های عربی چاپ اسکناسش به راه اندازد! این وظیفه کشورهای منطقه است که با آرامش و صلح از اینکه ماشین چاپ اسکناس دیگران شوند و سرمایه های خود را نفله و نابود کنند، بپرهیزند.
                