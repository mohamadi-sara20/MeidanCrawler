سه‌شنبه ۱۴ آذر ۱۳۹۶
-----------------------------------------
حرف اول
-----------------------------------------
احیاگر اخلاق و خردگرایی
-----------------------------------------

                    محمدبن عبدالله(ص) شخصیتی است ویژه که در تاریخ بشری نیز هویتی ویژه را بنیان نهاد؛ هویتی که جهان و تمدنی نو ساخت و انسانی دیگر آرزو داشت. انسان محمدی(ص) انسانی سخت دست نیافتنی بود، چرا که متخلقی خردگرا و متعقلی اخلاق گرا بود. این عزیز بیش و پیش از هر چیز، به دو مقوله مهم اهتمام می ورزید: اخلاق گرایی و خردگرایی؛ دو گوهر عزیزی که در جهان اسلام آورده اند. انسان تراز اخلاقی: اهتمام محمدبن عبدالله(ص) به اخلاق گرایی را می توان در سیره عملی ایشان که پیشاوحی است و در آموزه های پساوحی او به خوبی دید. ایشان پیش از وحی در میان جامعه خویش چنان جایگاه اخلاقی ای داشت که به انسانی امین شهرت داشت و فردی معتمد بود.امام علی(ع) در اشاره به شخصیت اخلاقی پیشاوحی محمدبن عبدالله(ص) می گوید: «لقد قرن الله به (صلی الله علیه) من لدن ان کان فطیما اعظم ملک من ملائکته یسلک به طریق المکارم، و محاسن اخلاق العالم لیله ونهاره/ از همان زمان که رسول خدا را از شیر گرفتند، خداوند بزرگ ترین فرشته از فرشتگان خویش را مامور کرد تا شب و روز او را به راه های بزرگواری و درستی و اخلاق نیکو سوق دهد». امام صادق(ع) همین سخن را به بیانی دیگر دارد: «ان الله ادب محمدا فاحسن تادیبه./ خداوند محمد (ص) را ادب کرد و چه خوب او را تربیت کرد».در پس وحی نیز همین ویژگی رو به تعالی می نهد و خداوند او را اسوه اخلاقی معرفی می کند. در وحی حتی آن گاه که سخن از عبادات قالبی نیز به میان می آید، رسیدن به اخلاق هدف قرار داده می شود و نماز و بسیاری از دیگر عبادات خدمت گزار اخلاق می شوند.انسان تراز خردگرایی: یکی دیگر از ویژگی های انسان تراز در جهان و تمدن محمدی(ص) انسان خردگراست که حیاتش را باید وقف حرکت به سمت خردگرایی کند. این ویژگی هم در سیره عملی پیشاوحی آن عزیز نمایان است و هم در گزاره های پساوحی ایشان به خوبی قابل مشاهده است. وحی که رهاورد اوست، در موارد فراوانی مخاطبانش را به تفکر و تعقل دعوت کرده است و نهیب می زند که چرا خرد نمی ورزید.وقتی سخن از «افلاتعقلون» و «افلاتتفکرون» به میان می آید، یعنی انسان تراز محمدی(ص) باید خردگرا باشد و به عقلانیت توجه جدی داشته باشد.این اهتمام به تعقل و خردگرایی تا بدان جاست که مولوی از زبان پیامبر می گوید اگر عاقلی به این خطای فاحش –ناسزاگویی- بپردازد، بخشیدنی است. در مقابل، حضرت -به بیان مولوی- چنان از حماقت و احمقان دوری می جوید که می گوید: احمق ار حلوا نهد اندر لبم/ من از آن حلوای او اندر تبم.حماقت که غروب عقلانیت و خردگرایی است آن چنان منفور این عزیز است که حلوایش نیز تب می آفریند.مسلمانان در جهان معاصر گرفتار غربت این دو گوهر ناب اند که به جان یکدیگر افتاده اند و در حذف یکدیگر می کوشند. مسلمانی که اخلاقش محمدی نیست و خردش تناسبی با آن عزیز ندارد، روشن است که نمی تواند دیگران را به رسمیت بشناسد و دیگری را نیز با بهره از حقیقت بداند. این انسان چون خوی محمدی ندارد و خرد او را درنیافته است حقیقت را به اندازه اندیشه های خویش کوچک و محدود می کند و به نفی و طرد دیگران می اندیشد و بنیان حذف فیزیکی همنوعان دگراندیش را می نهد.
                