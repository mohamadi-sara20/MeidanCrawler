دو‌شنبه ۱۳ آذر ۱۳۹۶
-----------------------------------------
سرمقاله
-----------------------------------------
ریسک تغییر ساختار وزارت خارجه
-----------------------------------------

                    وزارت امور خارجه سه ویژگی مهم دارد که شاید با بسیاری از وزارتخانه های دیگر در دولت قابل مقایسه نباشد، اول: حاکمیتی بودن آن است، این به آن معناست که فعالیت های این وزارتخانه در چارچوب اهداف کشور در حوزه روابط خارجی و بین المللی است. مضافا اینکه در هر اقدام منتج به تصمیم با توجه به تبعات آن برای کشور باید تایید سطوح عالی تصمیم گیری نظام مانند شورای عالی امنیت ملی، رئیس جمهور و در برخی موارد رهبری نظام را داشته باشد. احتمالا یکی از دلایل اختصاص جایگاه ویژه برای سفیر و استاندار در قانون خدمات مدیریت کشوری نیز برخاسته از ابعاد حاکمیتی این پست هاست.دوم: فراجناحی بودن وزارت امور خارجه است. قانون تصریح می کند که دیپلمات های وزارت خارجه نیز مانند نظامیان نمی توانند عضو احزاب سیاسی باشند که مختص ایران نیست. بر اهل فن پوشیده نیست که اکثر وزارت خارجه های کشورهای جهان در مناسبات قدرت در داخل کشور از چنین ویژگی ای برخوردارند و حتی اگر وزیر از طرف حزب حاکم باشد، دیپلمات ها «کاریر» و غیرحزبی هستند.سوم: وزارت امور خارجه از تشکیلاتی حرفه ای برخوردار است. حرفه ای بودن به معنای تافته جدابافته نیست؛ یعنی نمی توان با تصمیمی مدیریتی کسی را جایگزین یک دیپلمات ارشد کرد. درست همان طور که وزارت بهداشت نمی تواند یک کارمند را حتی با تحصیلات عالی یک وزارتخانه دیگر جایگزین یک پزشک کند. در چند ماه گذشته اخباری درباره تغییر تشکیلات وزارت امور خارجه مطرح بود.رسانه ها به نقل از منابع خبری و برداشت های خود نکاتی را درباره تغییرات احتمالی مطرح کرده اند. اظهارات وزیر خارجه در گفت وگو با پایگاه اطلاع رسانی دولت و متعاقب آن مصاحبه مشروح آقای دانش یزدی، معاون اداری و مالی ایشان، در شهریور، پایانی بر گمانه زنی ها و بیان روشن تغییرات مدنظر دکتر ظریف در دستگاه دیپلماسی کشور در چهار سال آینده بود. در خدمات وزیر خارجه به کشور، با سابقه طولانی کار در وزارت امور خارجه و خدمات انکار ناپذیر او در حساس ترین و سخت ترین مقاطع و گردنه های نفس گیر دیپلماسی کشور مانند مذاکرات ناشی از قطع نامه 598 و البته نقش بی بدیل و توانمندی حرفه ای در مذاکرات هسته ای و دستاورد عظیم برجام هیچ کس نمی تواند تردیدی به خود راه دهد. اگر هدف او در این طرح نیز خدمتی به کشور و پی افکندن نظمی است که به قول حکیم توس «که از باد و بارانش ناید گزند». هدف از این یادداشت نیز تمرکز بر نکاتی در «طرح تحول دستگاه دیپلماسی» است که ممکن است در آینده ای نه چندان دور دستاویزی برای به چالش کشیدن خدمات دیگر او در عرصه ملی باشد. اگرچه براساس شنیده ها، اقدامات قانونی برای اجرای طرح جدید صورت گرفته و اکنون آماده اجراست؛ ولی به گفته معاون وزیر طرح جدید وزارت امور خارجه «طرفدار و هم مخالفانی دارد که در سطوح مختلف مدیران و کارشناسان مشغول به فعالیت اند؛ ولی اینکه چه تعدادی کمتر و چه تعدادی بیشتر یا کمتر هستند، واقعا تاکنون چنین نظرسنجی نکرده ایم که بگویم این گروه بر آن گروه به لحاظ تعداد تفوق و برتری دارند». 1) شنیده ها حکایت از آن دارد که اکثریت بدنه وزارت خارجه به ویژه در سطوح مدیران و دیپلمات های ارشد و ازجمله 650 رایزن با طرح تشکیلات جدید مخالف هستند. اگر این سطح از مخالفت حتی با درصد اندکی مقرون به صحت باشد، این سوال مطرح است که چگونه در چنین فضایی اهداف مد نظر در تشکیلات مدنظر دکتر ظریف چگونه محقق خواهد شد؟ ملاحظه کردیم که «طرح تحول سلامت» که یکی از مهم ترین برگ های دولت یازدهم بود، به دلیل اقناع نشدن بخش درخور توجهی از پزشکان (البته در کنار تامین مالی آن) امروز با چالش های جدی روبه روست. 2) تصمیم گیری و تغییرات در تشکیلات وزارت امور خارجه با ویژگی های مورد اشاره به طور طبیعی نیازمند بررسی همه جانبه تاثیرات آن در اهداف و ماموریت های دستگاه دیپلماسی است. نمی توان با آزمون و خطا در وزارت امور خارجه مانند هر سازمان اداری دیگر رفتار کرد و چنانچه ذکر آن رفت، نیروی انسانی این وزارت خانه غیرقابل جایگزینی در کوتاه مدت است و در این صورت هر اقدامی در برهم زدن نظم سابق و ایجاد نظمی نوین نیازمند اقناع مجریانی است که باید اهداف مد نظر را به منصه ظهور برسانند. 3) هدف تغییرات چنانچه گفته شده است، «چابک سازی و کوچک کردن دستگاه با توجه به تکلیف برنامه ششم توسعه» دستگاه دیپلماسی است. هدف این یادداشت موجز ورود به جزئیات درباره اهداف طرح نیست. پیشنهاد مشخص این است که معاون امور مالی وزارت خارجه به طور مشخص توضیح دهد در کوچک سازی دستگاه چه تعداد از پست های موجود در تشکیلات فعلی حذف و با توجه به ضرورت تغییرات و جابه جایی در زیرساخت های کنونی برای تسهیل امور جاری، چه مقدار در هزینه ها صرفه جویی خواهد شد؟ 4) شرایط خاص کشور در عرصه روابط با همسایگان، منطقه ای و بین المللی بر کسی پوشیده نیست. غفلت از منطقه در عرصه دیپلماتیک در دولت یازدهم (به هر دلیلی) وضعیت روابط با همسایگان را به سمت و سویی برده که اکنون به معضلی بزرگ تبدیل شده است.عربستان سعودی با حمایت دیپلماتیک هم پیمانان منطقه ای و جهانی خود درصدد بازگرداندن روابط ایران با منطقه و جهان به شرایط قبل از برجام درسطح بین المللی است. دونالد ترامپ با همراهی اسرائیل و دیگر مخالفان برجام درصدد به بن بست کشیدن یا لغو برجام به عنوان مهم ترین دستاورد دولت یازدهم در عرصه جهانی است. کشورهای اروپایی برای نزدیک نشدن به ایران و سرمایه گذاری در کشورمان، زیر فشار آمریکا هستند و... در چنین شرایطی ضروری است هرگونه اقدامی را که حتی ظن وقفه در کارهای جاری و فعالیت های دیپلماتیک کشور شود، به تاخیر انداخت و به زمان مناسب موکول کرد. در ضمن با توجه به اینکه این طرح به طور مشخص ایده شخص وزیر است، بهتر بود آقای ظریف چهار سال قبل و در اولین روزهای کار خود یا حداقل پس از دستاورد شگرف برجام و نقش برجسته در این پیروزی بزرگ دیپلماتیک آن را اجرا می کرد تا خدای ناکرده در صورت عدم توفیق این طرح، خلف ایشان مجبور به جراحی دیگری در همین دستگاه نباشد. 5) پیرامون محتوای تغییرات و اهداف مترتب بر آن، نگارنده قبلا در همین ستون به طور اجمال دراین باره مطالبی را مطرح کرده است که نیازی به تکرار نیست (ماموریت ظریف/ سرمقاله شرق 11 شهریور 96). به طور اجمال براساس طرح جدید تشکیلات، ایجاد معاونت اقتصادی بخش کوچکی از این تغییرات است و تحول در بخش سیاسی مهم تر از حوزه های دیگر است که اتفاقا بخش اصلی نگرانی دیپلمات های باسابقه وزارت امور خارجه درباره اجرای این طرح است و برخی از آن به عنوان «تغییرات انفجاری» نام می برند. قبل از انجام جراحی های بزرگ، معمولا مطالعات و مشاوره های فراوانی درباره احتمالات انجام می شود. ریسک این گونه تغییرات بالاست.
                