دو‌شنبه ۱۳‌شهریور ۱۳۹۶
-----------------------------------------
حرف اول
-----------------------------------------
دستاوردهای بزرگ
-----------------------------------------

                    شرکت ملی مناطق نفت خیز جنوب بزرگ ترین تولیدکننده نفت خام کشور و مهم ترین بخش بالادستی صنعت نفت ایران، با قدمت و سابقه ای افزون بر یک قرن، تجربه ای کم نظیر در راهبری عملیات و توسعه میادین با اتکا به مجموعه دانش های مرتبط با تولید نفت و گاز دارد. این شرکت در جایگاه نخستین تامین کننده انرژی و ارز کشور، تاثیری شگرف بر گردش اقتصاد ایران دارد و با اجرای هم زمان صدها پروژه فعال، ضمن تضمین پایداری تولید، در زمینه ایجاد فرصت های کسب وکار، دستیابی به آرمان های بلند اقتصادی و تاثیرگذاری بر تحولات اجتماعی استان های نفت خیز نیز نقشی کلیدی و انکارناپذیر ایفا می کند. با وجود این، نگاهی به عملکرد این شرکت در آستانه شروع به کار دولت یازدهم نشان دهنده وضعیت نابسامانی است که بر اثر تحریم های ظالمانه پدید آمده و علاوه بر کاهش تولید، توقف پروژه ها و انباشت بدهی ها، در مجموع رکود بی سابقه ای در قطب تولید نفت ایران را سبب شده بود. بی تردید مشابه این وضعیت در سایر بخش های صنعت نفت از جمله مناطق در حال توسعه پارس جنوبی و میادین مشترک نیز ساری و جاری بوده است؛ بنابراین خروج از تنگنای حاصل از تحریم ها در طلیعه برجام، به مهم ترین اولویت وزارت نفت دولت یازدهم بدل شد و با اعمال مدیریت منسجم، برنامه ریزی هدفمند و بسیج تمامی امکانات و استعدادهای کشور، لازمه تحقق آن فراهم شد. در این میان شرکت ملی مناطق نفت خیز جنوب که همواره نقطه اتکای کشور در تولید نفت خام و ارزآوری بوده است، با اجرای یک طرح جهادی موجب شد همه نگاه ها به نفت و خاستگاه آن (جنوب) دوخته شود؛ دستاورد باشکوه حاصل شده در زمینه تبدیل تهدیدهای ناشی از تحریم به فرصت، دستیابی سریع به اهداف تبیین شده از سوی شرکت ملی نفت ایران و افزایش تولید نفت خام به میزان قبل از تحریم ها، نخستین و مهم ترین هدفی بود که دسترسی به آن، سبب شد بار دیگر نام مناطق نفت خیز جنوب مترادف با تدبیر و یادآور عزم ملی و اراده معطوف به همت، در هموارکردن راه های ناهموار توسعه ایران اسلامی باشد. دسترسی به اهداف تولید در این شرکت که در کمترین زمان و با کمترین هزینه ممکن انجام شد، مدیون و مرهون نیروی انسانی باانگیزه و متعهد بوده است.اما یقینا نوع تعامل، مدیریت، شناخت وسیع و سازوکارهای فراهم شده از سوی وزیر محترم نفت و مدیریت شرکت ملی نفت ایران، در کسب این موفقیت و خلق این حماسه تاثیری بسزا داشته است. تمهیدات بازگشت صنعت نفت و گاز کشور به بازار جهانی در حوزه افزایش تولید نفت، در قالب طرح جهادی «آماده سازی تاسیسات و زیرساخت های تولید» به اجرا گذاشته شد. در این طرح بخش وسیعی از فعالیت های مهندسی و عملیاتی در دستور کار قرار گرفت. به نحوی که هم زمان با برداشتن تحریم ها، زمینه افزایش فوری تولید و صادرات نفت خام فراهم شد. نقطه اوج این بخش از فعالیت ها، نمایش توان تولید در جریان رکوردگیری آبان ماه 1394 با حضور وزیر محترم نفت بود که خود مقدمه تولید پایدار نفت در مرز سه میلیون بشکه در روز محسوب می شد؛ موضوعی که برخلاف پیش بینی کارشناسان نفتی بوده و شگفتی تحلیلگران حوزه انرژی جهان را در پی داشت. دومین گام و اقدام مهم وزارت نفت، همانا تقویت سازندگان داخلی در راستای تحقق اقتصاد مقاومتی از طریق ساماندهی به برنامه های پراکنده ساخت کالا بود. با دستور وزیر محترم نفت مبنی بر اجرائی شدن «طرح بومی سازی 10 گروه کالایی نفت»، زمینه حضور هرچه بیشتر سازندگان برتر کشور در بازار بزرگ کالای نفت فراهم شد. با اجرای این طرح که به نظر می رسد در مباحثات مربوط به عملکرد وزارت نفت کمتر مورد توجه قرار گرفته، شائبه تضعیف شرکت های داخلی پس از برداشتن تحریم ها به کلی مرتفع شد. علاوه بر این ضمن شفاف سازی رابطه کارفرما و پیمانکار در بخش ساخت، سودآوری سرمایه گذاری در بازار بزرگ کالای نفت تضمین و بستر لازم برای تشکیل شرکت های دانش بنیان و همچنین ورود دانشگاه های تخصصی کشور جهت طراحی و ساخت فناورانه تجهیزات این صنعت راهبردی کشور فراهم شد. سومین و راهبردی ترین بخش دستاوردهای وزارت نفت، با مجموعه فعالیت های دیپلماتیک در عرصه های بین المللی ارتباط دارد. در این راستا وزارت نفت با همکاری وزارت امور خارجه در راستای مقابله با آنچه در ادبیات تحریم، انزوای ایران خوانده می شد، مجموعه ای از برنامه ها و فعالیت های هدفمند را آغاز و در چهار سال گذشته توفیقات ارزشمندی در زمینه توسعه مناسبات بین المللی حاصل کردند. نخستین دستاورد آن بازپس گیری سهم ایران از تولید اوپک و دستیابی به بازارهای ازدست رفته فروش نفت خام بود. همچنین جلب و جذب سرمایه گذاری خارجی در چارچوب برنامه ششم توسعه و فراهم کردن زمینه ورود شرکت های بزرگ نفتی، بخش دیگری از اقدامات اساسی وزارت نفت در دوره چهارساله اخیر بود. اکنون با لحاظ سه اصل عزت، حکمت و مصلحت و درس آموزی از تجارب گذشته، ضمن شکستن تابوی سرمایه گذاری خارجی، افق روشنی فراروی صنعت دیرپای نفت جمهوری اسلامی ایران قرار دارد تا بخشی از ظرفیت های مغفول مانده در برنامه پنجم توسعه، در فضای تعامل و رغبت کشورها و شرکت های صاحب سرمایه و فناوری نوین، امکان شکوفایی بیابد. در این راستا شرکت ملی مناطق نفت خیز جنوب، با حمایت و اعتماد وزیر محترم نفت و دریافت مجوز های لازم از هیئت مدیره شرکت ملی نفت ایران، موفق به تدوین یک مدل قراردادی در قالب قراردادهای جدید وزارت نفت شد. این شرکت تاکنون هشت تفاهم نامه (MOU) را با شرکت های اکتشاف و تولید (E&P) داخلی و خارجی به امضا رسانده و در آستانه انعقاد قرارداد برای توسعه شش میدان و 9 مخزن گازی و نفتی است. بی تردید مجموعه این دستاوردها افق روشنی را پیش روی صنعت نفت کشور گشوده و امید می رود با تداوم تدبیر در وزارت نفت، چهار سال آینده، فصل بهبود فرایند تولید، همراه با رعایت الزامات زیست محیطی و توسعه متوازن مناطق پیرامونی باشد.
                