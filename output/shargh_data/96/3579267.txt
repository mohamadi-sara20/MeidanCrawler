سه‌شنبه ۳۰ خرداد ۱۳۹۶
-----------------------------------------
سرمقاله
-----------------------------------------
راهکار گذر از هجمه مخالفان روحانی
-----------------------------------------

                    اقتصاد ایران از طیف متنوعی از مشکلات و کاستی ها و نابسامانی ها در رنج است. شاید از جنبه درون اقتصادی، مهم ترین مشکلات این است که یک نظام آمار و اطلاعات قابل اعتماد در حدنصاب نداریم و با کمال تاسف، برخورد سیاست زده ای که با آمار و اطلاعات کشور در یک ابعاد بی سابقه از سال 1384 شروع شد، هنوز هم با شدت و ضعف متفاوت، ادامه دارد. نداشتن تصویر روشن و واقع نما از اقتصاد ایران، و عدم شفافیت ها و فقدان وفاق جمعی درباره صورت مسائلی که کشور با آن روبه روست، یکی از بسترهای مهم آشفته کننده فضای قاعده گذاری کشور به حساب می آید.تنگنای بسیار مهم دیگر، این است که یک فهم نظری روشمند و قابل دفاع هم در بالغ بر 25 سال گذشته، هرگز در دستور کار مدیریت اقتصادی کشور قرار نداشته است. تقریبا همه دولت ها از سال 1368 تا امروز، یک شیوه التقاطی و نامنسجم و فاقد پایه های قابل دفاع علمی در دستور کار قرار داده اند. بنابراین در غیاب یک فهم نظری قابل قبول و با کیفیت حداقلی، مناقشه ها بر سر منافع و سلیقه ها و کشمکش های از این ناحیه، جایگزین یک فهم نظری قابل قبول شده و به سهم خود، در آشفتگی های حیطه اقتصاد نقش آفرینی کرده و می کند. اما مسئله اساسی تر این است حتی کسانی که داعیه های مشخصی به صورت نظری داشته اند هم در همین مدت دو دهه نه بر اصول خود ایستادگی کردند و نه مسئولیتی در قبال جهت گیری های اتخاذشده از خود نشان داده اند. بنابراین آمیزه ای از هرج ومرج فکری و مسئولیت گریزی نظام مند، دشواری های موجود را پدید آورده است.در کنار این نابسامانی ها شوک های منفی ضدتوسعه ای که از بیرون اقتصاد به ساحت اقتصادی جامعه ما وارد شده، به مراتب شکننده تر و خسارت بارتر بوده است. برای مثال، در دوران اوج گیری بهای نفت و در چارچوب مناسبات غیرشفاف، علم گریزانه، قانون گریزانه و برنامه گریزانه دولت احمدی نژاد، حس ملی درباره مسئله اقتصاد، جای خود را به حس رانت جویی بی مهار و آزمندی پایان ناپذیر داد و گروه های پرنفوذ و ذی نفع، فقط وفقط در چارچوب منطق حذف رقبای بالقوه و تشدید پنهان کاری ها، فضای عملکرد اقتصادی را به نفع بخش های غیرمولد و به ضرر عامه مردم و تولیدکنندگان، جلو برده اند.درعین حال فضای رانتی، گستره و عمق فساد را در اقتصاد ایران در ابعاد بی سابقه ای افزایش داد و آمیزه عدم شفافیت ها، رانت جویی های فزاینده و فساد رو به افزایش، همه انواع شناخته شده نابرابری ها را هم در ابعاد بی سابقه ای به سمت هنجارشکنی و پیش بینی ناپذیری مناسبات اقتصادی هدایت کرد. تلاش هایی که در دوره سال های 92 تا امروز صورت گرفت، فقط در بخش هایی توانست به کنترل شدت بحران کمک کند و دولت روحانی در بازگرداندن حس ملی و مهار نابرابری های رو به افزایش و ضدتوسعه ای، توفیقی نداشت و تا امروز هم در این زمینه برنامه ای ارائه نشده است.با کمال تاسف به نظر می رسد طیف رقیب روحانی که طعم رانت های چند صد میلیارددلاری به ذائقه آنها در هشت سال مدیریت شان خوش آمده است...هنوز در رویای آن ایام قرار دارند. آنان بدون توجه به سرنوشت ملی، گونه هایی از مخالفت و نارضایتی را دامن می زنند که لااقل در برخی تریبون های این طیف، کاملا جنبه براندازانه به خود گرفته است. چنین به نظر می رسد که آنها صرف نظر از بهایی که کشور در دوران سرخوشی نفتی و در اثر رانت جویی بی سابقه آنان پرداخته، به گونه ای رفتار می کنند که گویی نمی خواهند شرایط اضطراری کشور را درک کنند. به طور طبیعی آنان حق دارند با زبان کارشناسی و از موضع شفقت و اعتلابخشی، جهت گیری هایی را که نمی پسندند، نقد کنند اما آنچه ما امروز شاهد هستیم بیشتر به تخریب شباهت دارد. با کمال تاسف، تذکرات بایسته از سوی نهادهای نظارتی هم تا امروز شامل حال این طیف پرنفوذ نشده و چنین به نظر می رسد که آنها در پی آن دارند از طریق کوبیدن بی امان بر طبل مطالبات- درحالی که می دانند یک اقتصاد نیمه ورشکسته را تحویل روحانی داده اند- هدفی در استاندارد جبران ناکامی های سیاسی چند سال اخیر در انتخابات مجلس آینده را دنبال می کند.باید اهل خرد و نصیحت از موضع رسمی و غیررسمی، به آنان تذکر دهد اول باید کشوری باقی بماند تا امکان رسیدن به اهداف سیاسی برای این طیف معنادار باشد. آنچه دولت روحانی در چنین شرایطی می تواند انجام دهد، ارائه یک برنامه ملی شفاف سازی فرایندهای تصمیم گیری و تخصیص منابع و به موازات آن، یک برنامه ملی مبارزه با فساد به صورت پیشگیرانه و ارائه یک برنامه منسجم برای بازگرداندن اعتماد ازدست رفته تولیدکنندگان است. نگارنده با اینکه فشارهای سیاسی غیرمتعارف بر دولت را درک می کنم، اما مشفقانه متذکر می شوم این فشارها در کنار تمایل گسترده اهل اندیشه و خرد و به ویژه دانشگاهیان برای کمک به دولت در راستای ارتقای بنیه سیاست گذاری، فرصت بزرگی است که تاکنون حسن روحانی و همکارانش به نحو بایسته قدر آن را ندانسته اند.تصور می کنم طراحی و تدوین مشارکت جویانه آن سه برنامه در کنار طراحی یک برنامه توسعه عادلانه که نابرابری های غیرموجه موجود را به حداقل برساند، کاری است که حس ملی را دوباره زنده و بالنده کرده و افراد منصف و خردورز طیف سیاسی مخالف دولت را نیز به نحو شایسته ای در خدمت تحقق اهداف ملی قرار خواهد داد.
                