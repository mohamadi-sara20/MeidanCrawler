شنبه ۲۱ مرداد ۱۳۹۶
-----------------------------------------
type_unknown
-----------------------------------------
سخنگوی شورای نگهبان: گفتیم احمدی نژاد انصراف دهد
-----------------------------------------

                    گروه سیاست: عباسعلی کدخدایی، سخنگوی شورای نگهبان، در پاسخ به سوالی مبنی بر اینکه «آیا تلاش شد مانند آقای هاشمی ایشان (احمدی نژاد) هم انصراف دهند؟»، گفت: «انصراف را بله؛ چون در جایی کسی را دیدم که صحبتی کرده بود و خلاف واقعیت بود، من هم درصدد پاسخ نیستم، اما این دوره زمانی که به نتیجه رسیدیم، قبل از اینکه اسامی را به وزارت کشور اعلام کنیم، به برخی از آقایان قرار شد اطلاع دهیم، از جمله ایشان که اگر می خواهند انصراف دهند. اصلا اصراری نیست». به گزارش «تسنیم» او افزود: «من به آقای دکتر الهام اطلاع دادم و گفتم چنین وضعیتی هست و ممکن است تا ساعات آینده نتایج را اعلام کنیم و نظر به ایشان مثبت نبود و می توانید اعلام کنید و ما می توانیم مانند بقیه در لیست انصرافی ها قرارش دهیم. ایشان تردید داشتند و گفتند بعید است قبول کنند و دیگر پاسخی تا ساعتی که ما قرار بود اعلام کنیم، نیامد». «محمود احمدی نژاد»، رئیس دولت های نهم و دهم، در جریان ثبت نام از نامزدهای ریاست جمهوری، برای این پست ثبت نام کرده بود. این ثبت نام در حالی بود که مهرماه سال گذشته مقام معظم رهبری در جریان درس خارج فقه کاندیداتوری احمدی نژاد را در انتخابات ریاست جمهوری دوازدهم به صلاح ندانسته بودند.ایشان گفتند: «یک نفری، یک آقایی آمده پیش من، من هم به ملاحظه صلاح حال خود آن شخص و صلاح حال کشور به ایشان گفتم که شما در فلان قضیه شرکت نکنید.نگفتیم هم شرکت نکنید، گفتیم صلاح نمی دانیم ما شما شرکت کنید. این را گفتیم، خب یک چیز عادی است». احمدی نژاد پس از این سخنان مقام معظم رهبری، در نامه ای خطاب به ایشان نوشت: «پس از آن حضرت عالی توصیه فرمودید که در این دوره مصلحت نیست بنده در انتخابات شرکت نمایم و این جانب نیز تبعیت خود را اعلام نمودم». اما احمدی نژاد با ثبت نام برای انتخابات ریاست جمهوری که در کنار «حمید بقایی» انجام داد، ناظران را شگفت زده کرد؛ اما با اعلام اسامی نامزدهای احراز صلاحیت شده، اسمی از احمدی نژاد و بقایی دیده نشد.
                