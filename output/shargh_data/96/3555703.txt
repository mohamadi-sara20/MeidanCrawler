سه‌شنبه ۱۹ اردیبهشت ۱۳۹۶
-----------------------------------------
یادداشت
-----------------------------------------
نفتی که داریم، نفتی که نداریم
-----------------------------------------

                    آیا می دانید مقدار نفت و هیدروکربورهای مایع ایران حدود 750 میلیارد بشکه برآورد شده است؟ آیا می دانید از این مقدار، حداکثر می توانیم 155 میلیارد بشکه برداشت کنیم؟ تازه اگر شرایط عادی باشد، توسعه استاندارد پیش برود و شرکت های بزرگ نفتی با تکنولوژی و سرمایه شان در کنار تمام ظرفیت های داخلی فعال شوند. ضریب برداشت از مخازن نفتی ایران، کمی کمتر از 27 درصد است. به عبارت ساده تر هر یک درصد افزایش ضریب بازیافت می تواند تولید نفت ایران را هفت و نیم میلیون بشکه افزایش دهد. قیمت نفت را که 50 دلار در نظر بگیرید، یعنی با این کار سه میلیاردو 750 میلیون دلار بیشتر از پولی که امروز نفت به ما می دهد، عایدمان می شود. اما یک دلار هم از این ثروت هنگفت با شعار به دست نمی آید.1- «یادآوران» و «آزادگان» با 65 میلیارد بشکه ذخیره نفتی، دو میدان بزرگ نفتی ایران هستند. «اخیرا بعضی شرکت ها برای توسعه این میادین افزایش ضریب بازیافت معادل 15 درصد را پیشنهاد کرده اند». این را دیروز معاون مدیرعامل شرکت ملی نفت ایران در امور توسعه گفت. وقتی قرار بود قرارداد مطالعه میادین سوسنگرد، چشمه خوش و پایدار غرب با سازمان گسترش نوسازی امضا شود. مفهوم این حرف این است که حدود 10 میلیارد بشکه به نفتی که می توانیم از میادین آزادگان و یادآوران برداشت کنیم افزوده می شود. عدد و رقم برایتان نوشتم تا ساده بتوانید وضعیت حساس امروز ایران را برای پیشرفت درک کنید. ما منابع بزرگ نفتی داریم، اما سرمایه مالی کافی و تکنولوژی روز را در اختیار نداریم. برای هر توسعه ای چهار رکن منابع اولیه، سرمایه (انسانی و مالی)، تکنولوژی و بازار لازم است. به نظر شما ایران در چه شرایطی می تواند این چهار رکن را کنار یکدیگر قرار دهد؟2- «اگر فضای سیاسی کشور این اجازه را داده بود که مدل جدید توسعه صنعت نفت که در دولت به تصویب رسیده، زودتر اجرائی شود، امروز شاهد ایجاد حجم درخورتوجهی از اشتغال در کشور بودیم». این حرف را کسی می زند که زمانی معاون وزیر نفت بوده، با دولت های مختلف کار کرده و امروز رئیس سازمان گسترش و نوسازی صنایع ایران است. در مدل جدید قراردادهای نفتی 11 شرکت بزرگ ایرانی تایید صلاحیت شده اند تا شریک شرکت های خارجی شوند و پروژه های بزرگی در صنعت نفت ایران اجرا کنند. از پتروپارس تا قرارگاه سازندگی خاتم الانبیا، از سازمان گسترش تا مپنا. اگر قراردادهای جدید نفتی امضا شوند، یعنی کارخانه های داخلی زیادی کار می گیرند و مهندسان و جوانان روزنه ای تازه برای کار پیدا می کنند.3- زنده باد و مرده باد در نفت کار نمی کند. صنعت نفت ایران با همکاری همه طرف های داخلی باید توانمند شود. یادمان نرفته است که در هشت سال، شش سرپرست و وزیر بر مسند نفت نشسته اند.واکاوی گذشته، در مجال این نوشته نیست. صنعت نفت توسعه می خواهد. به نفع همه است که اجازه دهند صنعت نفت در مسیری معقولانه برای توسعه خود گام بردارد. مسیری که ضمن استفاده از توانمندی های داخلی با دنیا تعامل می کند؛ وگرنه از دنیا که هیچ، از همسایگانمان هم عقب می مانیم. یادتان هست که نفت و هیدروکربورهای مایع ایران حدود 750 میلیارد بشکه برآورد شده است و ما حداکثر می توانیم 155 میلیارد بشکه برداشت کنیم. تازه اگر.... 
                