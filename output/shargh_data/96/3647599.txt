پنج‌شنبه ۲۷ مهر ۱۳۹۶
-----------------------------------------
سرمقاله
-----------------------------------------
دیوار، میان راه مردم
-----------------------------------------

                    سه شنبه شب برای شرکت در جلسه مشترک میان نمایندگان مردم تهران در مجلس و نمایندگان شورای شهر تهران عازم بهارستان شدم. حیرت کردم؛ حیرت از اینکه دیدم خیابان شرق مجلس را که به صورت نمادین، خیابان مردم نام داشت و بنا بود جایی بشود برای حضور هم زمان مردم و نمایندگان شان کنار هم، با کشیدن دیواری قطور به داخل فضای مجلس اضافه کرده اند و عملا مردم از مجلس و نمایندگان جدا شده اند. از من شهروند تهرانی برای ورود به آن مدارک شناسایی و هماهنگی تاییدشده، می خواهند. خیابانی که تا چندی پیش هر روز با اتوبوس و مینی بوس و تاکسی و موتور و دوچرخه و پیاده از آن رد می شدیم و هیچ کس اجازه و مجوزی از ما نمی خواست. یادم آمد نوجوان که بودم، در مسیر مدرسه به خانه، در همان خیابان می توانستم علاوه بر عکس های ترمیم شده مغازه فتوتهامی از وقایع مشروطیت در تهران، روی پنجه پایم بایستم و سرک بکشم تا ببینم داخل باغ مجلس شورای ملی چه خبر است؛ اما حالا موانع و فاصله با دیوار چنان است که حتی با نردبان نیز نمی توان کاری از پیش برد. باز یادم آمد از شبستانی در مسجد جامع بازار تهران که معروف است به شبستان زیر گنبد؛ این شبستان از لحاظ معماری دو پاره ساخته شده است، بخش اعظم آن با معماری قدیمی تر صفوی ساخته شده و بخش کوچکی شامل محراب تا فاصله یک فرش انداز پشت محراب معماری قاجاری دارد. همین تفاوت معماری شاهدی است بر الحاقی بودن بخش دوم به اول و بسیاری از مردم و حتی پیش نمازان آگاه به تاریخ و معارف اسلامی از اینکه در آن بخش الحاقی سجاده بیندازند، اکراه داشتند و ابا می کردند؛ چراکه گمان شان این بود که آنجا راه بوده و بعد راه را گرفته اند و سر مسجد انداخته اند و نمازخواندن در راه مردم قرین صحت نیست. در همان حیرت دیدن خیابان سابقا به نام مردم و اکنون به کام مجلس، پرسیدم با چه مجوزی چنین کرده اند، گفتند شهرداری این خیابان را به مجلس فروخته است. هنوز نمی دانم این گفته چقدر دقیق یا معتبر است؛ اما گیرم که چنین باشد؛ شهرداری که مالک آسمان و زمین شهر نیست که به هرکه خواست خیابان بفروشد و مالک جدید دور آن دیوار سنگی و بتونی و آهنی بکشد. شهرداری خادم شهر و شهروندان است، همچنان که نمایندگان مجلس و شورا و خادمی که پیراهن مخدوم را به غیر - گیرم فرزند مخدوم - بفروشد، قابل اعتماد نیست.به یاد دارم مرحوم آیت الله هاشمی رفسنجانی، در زمان ریاست مجلس حجت الاسلام ناطق نوری و درست یک روز پس از دوم خرداد و شروع به کار رئیس جمهور دوران اصلاحات، برای افتتاح پروژه ای عمرانی به میدان بهارستان رفته بود. او آنجا در گفت وگویی با خبرنگاران با تاکید گفت دنیا بداند که ما به قطعه تاریخی مشروطیت افتخار می کنیم. هیچ یادگاری در تهران به اندازه مجموعه بهارستان یادآور تحولات مهم تاریخ معاصر نیست. ترتیبات امنیتی امری ضروری است؛ اما روش های نوین برقراری آن، چند سالی است که در بسیاری از نقاط دنیا پی گرفته می شود و نیازی به دیوار کشی برای پوشش ضعف های آن نیست. نهایت اینکه آن پیشینیان انگار وسواس بیجا داشتند که آنجا نماز نمی خواندند. عملیاتی نگاه کنیم. عملیاتی که نگاه کنیم، در یک هفته می توان خیابان مردم را از مردم گرفت و سر مجلس انداخت و از مردم برای ورود به خیابان خودشان مطالبه مدرک و دلیل کرد و هیچ هم نگران هیچ کس و هیچ چیز نبود و جلسات مشترک نمایندگان شورای شهر تهران و نمایندگان تهران در مجلس را هم در سطوح مختلف به خوبی و بی هیچ دغدغه ای برگزار کرد و تصمیمات اساسی گرفت! حتما باید از این گونه موارد پیش پاافتاده که ممکن است شائبه اختلاف افکنی داشته باشد، چشم پوشید!
                