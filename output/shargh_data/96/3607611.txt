پنج‌شنبه ۱۹ مرداد ۱۳۹۶
-----------------------------------------
سرمقاله
-----------------------------------------
در تاریخ خواهد ماند
-----------------------------------------

                    اجرای مراسم سوگند رئیس جمهور که به تحلیف شهرت یافته است، با برنامه ریزی مفصل و دعوت و حضور پیش از 500 میهمان خارجی در مجلس برگزار شد. جلسه ای با حواشی بسیار که تا هم اکنون نقل محافل است؛ از عکس سلفی نمایندگان مجلس با خانم موگرینی، تا دعوت نشدن دو رئیس جمهور پیشین و مولوی عبدالحمید امام جمعه اهل سنت زاهدان که گفته می شود دعوت وی از اهل سنت ایران برای رای دادن به دکتر روحانی، رای قابل توجهی به سبد آرای رئیس جمهور اضافه کرد. متاسفانه مسائل حاشیه ای خصوصا عکس سلفی نمایندگان و بازتاب آن در سطح رسانه های داخلی و خارجی، عملا دیگر اتفاقات مربوط به مراسم تحلیف را تحت الشعاع قرار داد، هرچند می شد با دیدی دیگر به موضوع عکس سلفی نمایندگان با خانم موگرینی هم نگاه کرد؛ ظاهرا محل استقرار نمایندگان طوری انتخاب شده بود که امکان رفت وآمد به جایگاه میهمانان خارجی را نداشت و نمایندگان هم ان شاءالله برای در کانون توجه قراردادن مسئول سیاست خارجی اتحادیه اروپا، پاسخ به شیطنت های کنگره و سنای آمریکا و توجه دادن ترامپ به این نکته که عملکرد وی به جدایی از اتحادیه اروپا می انجامد، دست به این اقدام زده اند. صرف نظر از حواشی اما، برابر اصل 121 قانون اساسی مراسم سوگند رئیس جمهور منتخب در مجلس شورای اسلامی صورت می گیرد. نگاهی به این اصل بازتعریف جدیدی را از آنچه حداقل در مراسم دوازدهمین دوره ریاست جمهوری اتفاق افتاد می طلبد. اینکه قانون اساسی محل ادای سوگند را مجلس شورای اسلامی دانسته است، وجهه خبری دارد که صراحتا اعلام کند رئیس جمهور باید در مجلس شورای اسلامی سوگند یاد کند. یعنی قانون اساسی صرفا محل ادای سوگند را از نظر مکان جغرافیایی، مجلس شورای اسلامی تعیین کرده است. یعنی در کاخ ریاست جمهوری یا محل تشکیل هیئت وزیران یا هر جای دیگری نمی توان مراسم سوگند را برگزار کرد. قید «در مجلس شورای اسلامی» محل و مکان را مشخص کرده است اما مراسم سوگند نمی تواند یکی از جلسات رسمی مجلس به معنای اصل 58 قانون اساسی باشد که مصوبات آن پس از طی مراحل قانونی که در اصول بعد می آید، برای اجرا به قوه مجریه و قضائیه ابلاغ می شود. اگر آن طور که ریاست مجلس در آغاز مراسم تحلیف اعلام کرد که «صدوبیست وششمین جلسه مجلس تشکیل می شود»، باید اصول متعدد دیگر قانون اساسی مثلا اصل 65 که از نصاب حضور نمایندگان یاد می کند که «جلسات مجلس شورای اسلامی با حضور دوسوم مجموع نمایندگان رسمیت می یابد»، رعایت می شد. در ابتدای جلسه آقای دکتر لاریجانی از تعداد حاضران نگفت و لزومی هم به اعلام این موضوع نبود، پس نمی توان جلسه سوگند را جزء جلسات عادی مجلس به حساب آورد. اگر جلسه رسمی باشد، جدای از نصاب نمایندگان باید برابر اصل 69، گزارش کامل آن از طریق رادیو و روزنامه رسمی به اطلاع عموم برسد. مصوبات آن با رای اکثریت مطلق اعضای حاضر برابر ماده 25 آیین نامه داخلی مجلس باشد و نیز مقررات ماده 102 آیین نامه داخلی درباره دستور جلسه مجلس اعمال و اجرا شود یا برابر ماده 106 آیین نامه داخلی، سه نفر از نمایندگان بتوانند به نوبت و طبق فهرستی که از قبل به قید قرعه از سوی هیئت رئیسه تنظیم شده، حداکثر به مدت هفت دقیقه نطق کنند و دو نفر هم نطق پنج دقیقه ای داشته باشند.موارد دیگر آیین نامه هم قابل طرح است؛ از تذکر و سوال که از آن می گذرم. حال پرسش این است؛ جایگاه سخنرانی رئیس مجلس در جلسه سوگند رئیس جمهور کجاست؟ وقتی قانون اساسی مجلس را نه از باب قوه مقننه بلکه از باب مکان آن، محل سوگند قرار داده است، به باور نگارنده، سخنرانی رئیس مجلس از اصل 121 استنباط نمی شود. شاید بتوان از وحدت ملاک ماده 107 آیین نامه داخلی چنین برداشتی داشت که در هر جلسه قبل از ورود در دستور، رئیس می تواند «در مورد گزارش حوادث مهم و مسائل فوری روز مطالبی را که آگاهی مجلس از آن ضروری باشد به اطلاع نمایندگان برساند و حداکثر مدت آن 15 دقیقه است»؛ هرچند قید «اطلاع نمایندگان» هم مجوز سخنرانی رئیس مجلس را محدود می کند. مستند به اصل 121 «جلسه سوگند رئیس جمهور در مجلس شورای اسلامی با حضور رئیس قوه قضائیه» تشکیل می شود. نص صریح اصل 121 درخصوص رئیس قوه قضائیه صرفا حضور ایشان است و حضور الزامی است و نمی توان استنباط سخنرانی و نطق را کرد؛ هرچند برابر تبصره ماده 107 آیین نامه داخلی مجلس، روسای قوای مجریه و قضائیه می توانند خارج از موضوع دستور جلسه در صحن علنی مجلس نطق کنند. به فرض ماده 107 را درباره نطق رئیس قوه قضائیه و همچنین رئیس جمهور ملاک قرار دهیم و با اغماض جلسه سوگند را جلسه رسمی مجلس تلقی کنیم که چنین استنباطی نمی توان از اصل 121 و آیین نامه داخلی مجلس داشت، بازهم باید برابر تبصره ذیل ماده 107 آیین نامه داخلی تقاضای نطق به رئیس مجلس تقدیم و پس از موافقت هیئت رئیسه در اولین فرصت انجام شود و مدت نطق هم باید به اطلاع نمایندگان برسد. در ادوار گذشته هم نطق رئیس قوه قضائیه مسبوق به سابقه نبوده است. به فرض اگر برای رئیس قوه قضائیه به هر دلیل و مستندی در جلسه سوگند رئیس جمهور قائل به سخنرانی باشیم، باید برای اعضای شورای نگهبان هم مدت و مهلتی برای سخنرانی در نظر گرفت زیرا اصل 121 قانون اساسی صراحتا مقرر می کند «در جلسه ای که با حضور رئیس قوه قضائیه و اعضای شورای نگهبان تشکیل می شود» قانون گذار رئیس قوه قضائیه و اعضای شورای نگهبان را در ردیف هم قرار داده است. قانون گذاری که صراحتا از مدت و زمان نطق رئیس مجلس آن هم درباره «گزارش حوادث مهم و مسائل فوری روز» که آگاهی بخشی مجلس از آن ضروری باشد، حداکثر 15 دقیقه جواز سخنرانی داده است؛ اگر لازم می دانست که روسای قوا، حتی رئیس جمهور نیاز به سخنرانی دارند، به یقین مدت زمان آن را هم تعیین می کرد. پرسش نهایی این است؛ آیا رئیس جمهور غیر از سوگند و امضای سوگندنامه باید یا می تواند سخنرانی کند؟ پاسخ این است که قانون چنین اجازه ای را نداده است. نگارنده از باب حقوق تطبیقی با بررسی مراسم سوگند روسای جمهور و نخست وزیران در دیگر کشورها، به موردی برخورد نکرده که در مراسم سوگند رئیس جمهور منتخب که تبدیل به رئیس جمهور مستقر بعد از سوگند می شود، غیر از متن سوگندنامه سخنرانی کرده باشد، چه برسد به دیگر روسای قوا. مراسم سوگند پایان مرحله قانونی تثبیت ریاست جمهوری فرد منتخب است با این شرح که بعد از اخذ رای و شمارش آن و تعیین رئیس جمهور منتخب و احراز صحت انتخابات تشریفاتی باید انجام شود تا رئیس جمهور منتخب به رئیس جمهور مستقر تبدیل شود و همه کشورها کوشش می کنند مراسمی متناسب با حال و هوای سوگند برگزار کنند. میهمانان ویژه دعوت می کنند تا در حضور آنان پایان دوره فعالیت انتخاباتی را اعلام کنند و دوره جدید ریاست جمهوری فرد منتخب را رسمیت ببخشند و به دوره مبارزات انتخاباتی پایان دهند. حضور رقبای انتخاباتی در جلسه سوگند هرچند در متون قانونی کشورها خصوصا قوانین ایران نیامده است اما کمتر دیده شده که در این نوع مراسم کاندیداهای ناکام، حضور نداشته باشند. ظاهرا سوگند دوره دوازدهم از این بابت هم قابل تامل و تعمق است زیرا در مراسم تنفیذ که نزد مقام معظم رهبری برگزار شد، آقای رئیسی و قالیباف و دیگر کاندیداها حضور داشتند اما در مراسم سوگند آقایان رئیسی و قالیباف حضور نداشتند! درباره روسای جمهور سابق که شرایط تا حدی مشخص است و درباره مولوی عبدالحمید نیز ظاهرا با توضیحی در اولین جلسه علنی مجلس همراه شد که «هیچ امام جمعه ای به عنوان امام جمعه به علت کمبود جا دعوت نشده بود» اما به یقین رئیسی و قالیباف به مراسم سوگند دعوت شدند و غیبت آنان در تاریخ خواهد ماند.
                