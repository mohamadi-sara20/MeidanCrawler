یک‌شنبه ۱۱ تیر ۱۳۹۶
-----------------------------------------
سرمقاله
-----------------------------------------
خرمشهرها را زنده کنیم دریا را دریابیم
-----------------------------------------

                    درست از سوم خرداد 1361 تا اکنون که بیش از 35 سال از آن روز گذشته است، بحث بازسازی خرمشهر و آبادان و رویای بازگشت رونق و شکوه به این دو پاره عزیز وطن همواره موضوع جدل های سیاسی و اقتصادی بوده است. آبادان و خرمشهر که روزگاری دروازه دریایی ایران بودند و نیروی کار و فکر از سراسر ایران و حتی جهان به آنجا سرازیر می شد، اکنون با آمار بالای بی کاری و نابسامانی اقتصادی درگیرند و همچنان زخم عمیق جنگ را بر پیکرشان می شود به راحتی دید. اما خرمشهر را چگونه می توان خرم کرد؟ آبادان چگونه به دوره طلایی اش بازمی گردد؟ در پاسخ به این دو سوال، می توان هزار گزاره مطرح کرد ولی یک گزاره ممکن و مقدور و عملیاتی وجود دارد که همچنان از آن غفلت می شود؛ اروند. اروندرود یکی از بهانه های صدام برای حمله به ایران بود. نقش اروند در توسعه آبادان و خرمشهر در پیش از انقلاب، مناقشه بر سر این رود تاریخی را برای دیکتاتور عراقی به موضوعی مرکزی در سیاست خارجی اش تبدیل کرده بود. اما از تاریخ بگذریم و به حال برگردیم، 35 سال پس از برگشت اروند به وطن، برای این خط طلایی جنوب غرب کشورمان چه کرده ایم. اروندرود همچنان زخم جنگ به چهره دارد.مغروقه ها و مین ها و گل و لای، میهمان ناخوانده اروندند و بحث احیای اروند هنوز محل اختلافات سیاسی با کشور عراق است.اگر همت عالی داریم و موانع فوق را مرتفع کنیم، فقط از محل توسعه گردشگری دریایی می توان خرمشهر و آبادان را به دوره ای طلایی تر از قبل بازگرداند. این شعار و رویا نیست؛ بلکه گزاره ای است عملیاتی و مقدور. برای توسعه گردشگری دریایی در این دو شهر هر آنچه نیاز داریم در داخل موجود است. فقط باید زخم جنگ از چهره اروند بزداییم. خرمشهر تا پسابندر، آستارا تا بندر ترکمناما توسعه گردشگری دریایی فقط برنامه ای برای دو شهر نیست. سراسر سواحل شمالی کشورمان، از آستارا تا بندر ترکمن و سواحل جنوبی مان، از خرمشهر تا پسابندر در سیستان و بلوچستان و جزیره های زیبای مان در خلیج فارس و دریای عمان ظرفیتی بزرگ اما بلااستفاده برای توسعه پایدار دریاپایه هستند. تعدد دستگاه ها، تعدد قوانین و اقتصادی سازی سرمایه گذاری بخش خصوصی موانع نرم افزاری توسعه گردشگری دریایی هستند. برای غلبه بر این موانع باید از ترکیبی از برنامه های مختلف استفاده کرد. صرفا با گردش یک کشتی کروز در سواحل جنوبی و شمالی، توسعه دریاپایه رخ نخواهد داد. تدوین یک استراتژی ترکیبی می تواند بخش های مختلف پازل توسعه در این دو بخش باشد. استفاده از خطوط کشتی رانی «فری» برای حمل ونقل بار و مسافر و گردشگر در نوار شمالی و جنوبی، توسعه مارینا و رفع موانع برای شناورهای تفریحی کوچک مانند «یات» و قایق های تفریحی کوچک، تغییر کاربری لنج های کوچک و متوسط از تجاری به تفریحی در سواحل جنوبی برای مقاصد ساحلی و کوتاه، توسعه تاسیسات گردشگری در پس کرانه های جنوب و شمال کشور و برنامه ریزی منسجم برای آزادسازی حریم دریا در شمال و نهایتا توسعه بنادر پذیرای کشتی های کروز بزرگ، حلقه های گوناگون این استراتژی ترکیبی هستند. برای تحقق این استراتژی فقط سازمان میراث فرهنگی، صنایع دستی و گردشگری ذی مدخل نیست. تحقق این استراتژی نیاز به یک بسته منسجم همکاری و هماهنگی بین دستگاهی و فرهنگ سازی دارد. سازمان میراث در کنار سازمان محیط زیست، وزارت راه، وزارت امور خارجه، وزارت نیرو، سازمان مناطق آزاد، ستاد کل نیروهای مسلح، مجلس شورای اسلامی، رسانه ها، ائمه جمعه شهرهای ساحلی و... همگی باید برای تحقق این هدف آستین همت را بالا بزنند.توسعه پایدار گردشگری دریایی همان قدر که می تواند فقرزدا و شغل آفرین باشد، می تواند یک حلقه به حلقه های تامین امنیت کشور بیفزاید. خلیج فارس و دریای عمان می تواند و باید روزی از شر ناوهای بیگانه غربی رها شود. امنیت خلیج فارس و دریای عمان می تواند محور اقدامات مشترک کشورهای حاشیه جنوبی و ما به عنوان تنها کشور حاشیه شمالی بدون ناوهای بیگانه باشد. یکی از راه های تحقق این رویا، توسعه گردشگری دریایی است. جاذبه دریای خزر فقط ویلای ساحلی و جنگلی و جاذبه دریای جنوب فقط ته لنجی و قاچاق نیست. اگر به این مقدار بهره از این خوان گسترده بسنده کنیم، شرمسار آیندگان مان خواهیم بود. می توانیم خرمشهرها داشته باشیم در سواحل شمال و جنوب مان. 
                