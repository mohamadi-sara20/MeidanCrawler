دو‌شنبه ۲۲ خرداد ۱۳۹۶
-----------------------------------------
سرمقاله
-----------------------------------------
از مجلس ایران تا سنای آمریکا
-----------------------------------------

                    وقتی در روز هفدهم خرداد ماه خبر حمله تروریستی به مرقد حضرت امام و مجلس در صدر اخبار جهان قرار گرفت، در مجلس سنای آمریکا طرحی مورد بررسی بود که ایران را به اتهام حمایت از تروریسم تحریم کنند. مرکز قانون گذاری کشور ازسوی تروریست ها مورد حمله قرار گرفته و هنوز در ساختمان مجلس مشغول تیراندازی بودند و از سرنوشت محاصره شدگان خبر صحیحی روی خروجی خبرگزاری ها مخابره نشده بود که 97 نفر از سناتورهای آمریکایی طرحی را مورد بررسی قرار داده بودند که نتیجه بررسی طرح مورد بحث، تحریم ایران به بهانه حمایت از تروریسم بود. سناتور برنی سندرز، رقیب انتخاباتی هیلاری کلینتون و یکی، دو سناتور دیگر خواستار آن شدند که به احترام جان باختگان حملات تهران، بررسی طرح به تاریخی دیگر موکول و از دستور جلسه خارج شود، اما دیگر سناتورها خصوصا سناتور باب منندز که اتفاقا دموکرات و هم حزبی سناتور برنی سندرز و سناتور ایالت نیوجرسی و یکی از پیشنهاددهندگان لایحه تحریم بود، اصرار در بررسی طرح داشتند. سرانجام مصوبه تحریم جدید ایران به بهانه فعالیت موشکی و حمایت از تروریسم در سنا مورد بررسی قرار گرفت و با 97 نفر رای موافق و دو رای مخالف به تصویب رسید. ماه گذشته نیز قانون «مقابله با اقدامات بی ثبات ساز ایران» در کمیته روابط خارجی سنای آمریکا مورد مذاکره قرار گرفته و با اکثریت آرا تصویب شده بود. تعجب آنجاست که طرح سنا علیه ایران به بهانه حمایت از گروه های تندرو خاورمیانه وقتی مورد بررسی سناتورهای مجلس سنای آمریکا قرار داشت که حوادث تروریستی تهران خبر اول رسانه های جهان بود. جای تعجب است چگونه سناتورهای آمریکایی به این واقعیت تلخ توجه نکردند که هنوز خون بی گناهان در مرکز قانون گذاری ایران شسته نشده است. وضع خاورمیانه هم اکنون در شرایط خاص و ویژه ای قرار دارد. عراق در شرف پاک شدن از عناصر داعشی است و اشغال موصل رو به پایان است، اما سوریه وضع دیگری دارد. هرچند بشار اسد توانسته مواضع خود را تحکیم کند و داعش در تنگنا قرار گرفته، اما حضور کشورهای مختلف در خاک سوریه و حمایت آنان از گروه های معارض، آینده پیش روی سوریه را در هاله ای از ابهام فروبرده است. ترامپ، رئیس جمهور منتخب آمریکا، در اولین سفر خارجی خود از میان صدها کشور و از میان ده ها شریک تجاری و هم پیمان خارجی که به آمریکا سفر کرده و به دیدار رئیس جمهور جدید شتافته بودند، راهی عربستان شد و دولت عربستان هم برای او سنگ تمام گذاشت. طرفه اینکه دولت عربستان مجموعه ای از کشورهای اسلامی را زیر یک سقف گرد آورد تا لابد زحمت سفر روسای کشورهای اسلامی به واشنگتن را کم کند و وقت ترامپ را هم نگیرد. دولت سعودی که بویی از دموکراسی نبرده و نه ردپا، بلکه حضور مستقیم این کشور در همه حملات تروریستی از برج های تجارت جهانی گرفته تا حمایت از هسته مرکزی همه گروه های تروریستی هویداست، کشور دوست و برادر آمریکا می شود و ایران، کشور حامی تروریسم بین الملل نامیده می شود؛ درحالی که در 38 سال گذشته ایرانیان در هیچ عملیات تروریستی ای حضور نداشته اند. بعد از سفر ترامپ به عربستان و فعال شدن آمریکا در سوریه، ناگهان برنامه ها تغییر می کند و اولین هسته عملیات تروریستی داعش در ایران خون ده ها بی گناه را بر زمین می ریزد.داعش نیز شیوه عملیاتی خود را در ایران تغییر داده است، به نوعی که در بادی امر با تکیه بر عملیات مشابه منتسب به داعش این شبهه به وجود می آید که عملیات تهران از دیگر گروه ها سر زده است چون داعش به قصد ایجاد رعب و وحشت و ناامن کردن اجتماعات عملیات انتحاری را در اماکن پرجمعیت انجام می دهد و بیشتر با انفجار و انتحار است که باعث کشته شدن بی گناهان می شود. داعش کمتر از سلاح استفاده می کند تا هم مانع از بازداشت عوامل ترور شود و هم تاثیرگذاری عمل انتحاری بالا برود. عملیاتی از نوع آنچه در تهران اتفاق افتاد، از نوع عملیاتی نبود که موردنظر داعش در سرزمین های اسلامی باشد، بلکه از نوع عملیاتی است که داعش در اروپا انجام می دهد. در اروپا موضوع انتحاری پاسخ موردنظر را در پی ندارد، بلکه با اسلحه و حمله به اجتماعات است که مورد توجه قرار می گیرد. داعش در حمله به ایران از شیوه عملیات اروپایی استفاده کرد. حال پرسش این است؛ وقتی داعش با تغییر شیوه عملیاتی، گروه های انتحاری خود را به داخل کشور اعزام کرده و به دو کانون مهم؛ یکی مرقد حضرت امام و دیگری مجلس حمله برده و 17 نفر از فرزندان این آب و خاک را به شهادت رسانده و بیش از 50 نفر را زخمی کرده است، چرا سنای آمریکا به روح همبستگی با یک ملت تن نداده و عرف حقوقی را رعایت نکرده است؟ سناتورهای آمریکایی که مشغول بررسی طرح تحریم ایران بودند از حمله تروریستی به تهران خبر داشتند. حتی برنی سندرز، سناتور دموکرات، درخواست می کند به لحاظ حملات تروریستی به تهران، طرح تحریم ایران مدتی مسکوت باشد، اما 97 نفر از 99 سناتور مجلس سنای آمریکا، ایران را که مورد هجمه تروریست ها قرار گرفته به اتهام حمایت از تروریسم مورد تحریم قرار می دهند. چه باید کرد؟ دنیای عجیبی است؛ وقتی بر بزرگ ترین اقتصاد دنیا، موجود غیرقابل پیش بینی ای مانند ترامپ حکومت می کند، وقتی 97 سناتور آمریکایی که باید الفبای سیاست را بدانند و به اوضاع کشوری که در مورد آن قانون گذاری می کنند اشراف داشته باشند، به گونه ای دیگر عمل می کنند عجیب نیست کشور مورد حمله تروریست ها را حامی تروریسم معرفی کنند.
                
                
                    
                
                                    
                        
                    
            