دو‌شنبه ۲۹ آبان ۱۳۹۶
-----------------------------------------
یادداشت
-----------------------------------------
چرا حدود 500 نفر کشته شدند؟
-----------------------------------------

                    ارزیابی تفصیلی از منطقه زلزله زده ازگله سرپل ذهاب، به زمان بیشتری نیاز دارد، ولی عجالتا مختصری از مشاهدات در اولین روز بازدید از منطقه (شنبه 27/8/96) را در اینجا می آورم.1- ابتدا از شمال ناحیه زلزله زده، از جوانرود به سمت پهنه کانونی زلزله در شهرک ازگله و سپس از روستای امام عباس و روستای کوئیک و در نهایت شهر سرپل ذهاب بازدید کردیم. به نظر می آید ساختمان هایی که حداقل های مهندسی را رعایت کرده بودند، سالم مانده یا آسیب کمی دیده اند. گسترش خرابی ها به ویژه در مسکن مهر سرپل ذهاب و سایر ساختمان های جدیدالاحداث که ویران شده اند، علاوه بر اینکه در معرض یک زلزله شدید با بزرگای 7،3 و در نزدیکی پهنه گسلش اصلی قرار گرفته اند، با کیفیت بد ساخت این بناها مرتبط است. متاسفانه کیفیت بد مسکن مهر مجددا خود را نشان داد (زلزله 1391 ورزقان و 1393 ورزقان نیز دو تجربه تلخ قبلی ما از عملکرد واحدهای مسکن مهر بودند). حدود صد نفر از 250 کشته شده شهر سرپل ذهاب، مربوط به ساکنان مسکن مهر است و بقیه در سایر بناهای بعضا نوساز ویران شده جان خود را از دست داده اند. علاوه بر کیفیت بد ساخت، گسترش تخریب به محل ساختمان ها نیز بستگی دارد. واحدهایی که در سرپل ذهاب آسیب جدی دیده اند، روی زمین های کشاورزی با خاک نرم ساخته شده اند. به نظر می رسد اثر تشدید خاک نرم و سطح بالای آب زیرزمینی باعث شده شدت امواج در سطح زمین بیشتر شده و این بناها خسارت بیشتری را متحمل شوند.عامل دیگر مسئله حوزه نزدیک گسل و ایجاد مولفه حرکت شدید عمود بر گسل است؛ یعنی به نظر می رسد راستای گسترش گسیختگی گسله از کانون به سمت سرپل ذهاب بوده که باعث ایجاد یک جابه جایی جدی و شدید (در راستای شرقی- غربی) عمود بر گسل (با روند تقریبا شمالی- جنوبی) شده است و این پدیده ای است که به آن «جهت پذیری» می گوییم. طبیعتا بی کیفیت بودن ساختمان ها، هم در مسکن مهر و هم در ساختمان های نوساز دیگر و همچنین ساختمان های روستایی ضعیف و فرسوده، در کنار اثر خاک نرم و پدیده جهت پذیری نیز مهم بوده اند. جهت پذیری را می توان به عنوان فاکتور دیگری برای مشاهده بیشترین خرابی شدید در نزدیکی پهنه گسله توضیح داد. اثر توپوگرافی نیز - یعنی تشدید امواج لرزه ای در زلزله در لبه های قله ها و پاشنه های تپه ها و دره ها- در روستاهایی که در لبه ارتفاعات یا روی تپه ها قرار دارند، از دلایل خرابی های نسبتا گسترده تر، به ویژه در روستاهای امام عباس کوئیک در شمال سرپل ذهاب بوده است.2- در اثر این زمین لرزه زمین لغزش های متعددی در منطقه رخ داده است. مهم ترین و بزرگ ترین لغزش احتمالا در مله (Meleh) کبود در پنج کیلومتری شمال سرپل ذهاب رخ داده که در حدود پنج کیلومتر پهنا و حدود دو کیلومتر طول (در مسیر لغزش در دامنه کوه به سوی غرب) حجم عظیمی سنگ و خاک و واریزه و مواد دامنه ای جابه جا شده اند. روستای مله کبود درست در پای پنجه این لغزش قرار گرفته ولی ظاهرا آسیب جدی ناشی از ایجاد ترک و گسیختگی مربوط به لغزش ندیده است.3- علت اولیه بروز خسارت و خرابی در زلزله ای با بزرگای 7،3، وجود زمین ساخت فعال و قرارگیری پهنه رومرکزی در پهنه گسله زمین لرزه ای است؛ ولی آیا ساختمان ها باید در زلزله ای با بزرگای 7.3 در عمق 23 کیلومتری به این شدت آسیب ببینند؟ جواب این است که اگر استانداردهای حداقلی در ساخت رعایت می شد، چه بسا میزان تلفات به کمتر از 50 نفر می رسید و درنهایت عملا کسی نباید در چنین رخدادی کشته شود.4- در زلزله سرپل ذهاب ترکیبی از حضور مردم برای کمک رسانی و البته همچنان توزیع نامتوازن کمک ها (نواحی در دسترس تر، بهره مندتر و نواحی دوردست تر، محروم تر از کمک ها، مشابه زمین لرزه های 1382 بم و 1391 ورزقان) مشاهده شد. ساختار مدیریت بحران در کشور (شامل نیروهای دولتی و مردمی که در این موضوع فعالیت می کنند) همچنان برای رویداد زمین لرزه هایی این چنین (حتی در شهری مرزی مانند سرپل ذهاب و حتی با جمعیت تحت تاثیر بسیار محدود) آمادگی ندارد. درعین حال باید از ایفای نقش موثر و منظم نیروهای انتظامی و هلال احمر به ویژه آنچه در روز ششم حادثه در منطقه برقرار بود، به نیکی یاد کرد.5- یکی از اولویت های مهم، بهداشت محل های آسیب دیده است. سوزاندن زباله ها یا دپوی آنها در کنار محل های اسکان اضطراری، هم صحنه های تاسف باری ایجاد کرده و هم سلامت مردم زلزله زده را تهدید می کند.6- استان کرمانشاه یکی از استان های با درصد بالای آمار بی کاران است. این زلزله به محل های کسب وکار هم وطنان در غرب کشور آسیب جدی وارد کرده است. به نظر می رسد یکی از اولویت های جدی دعوت از کارآفرینان برای سرمایه گذاری در این منطقه در مرحله بازسازی (برای «بازبهسازی بهتر» building back better) برای توسعه و ساماندهی کسب وکار در منطقه در زمان بازسازی است. ضمنا باید به جنبه های آسیب های روانی و اجتماعی به ویژه بر اثر احساس و مشاهده شوک در حین رخداد و سوگواری برای بازماندگان و اساسا به هم ریختگی زندگی اجتماعی بازماندگان توجه جدی کرد. 
                