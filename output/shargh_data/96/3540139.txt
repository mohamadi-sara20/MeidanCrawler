چهار‌شنبه ۲۳ فروردین ۱۳۹۶
-----------------------------------------
یادداشت
-----------------------------------------
شبکه مفهومی در آموزش و پرورش با فاوا
-----------------------------------------

                    راه اندازی صفحه ای که دغدغه آن دسترسی همگانی به آموزش باکیفیت رایگان است در مسیر ناهموار توسعه برای کشور فرصت مغتنمی است. صفحه آموزش که به همت مجموعه روزنامه «شرق» و «حامیان فردا» راه اندازی شده است، فرصتی فراهم می آورد تا کارشناسان و دغدغه مندان این حوزه با هم به گفت وگو بپردازند. آگاهی از نقطه نظرات دغدغه مندان این حوزه اولین گام برای ایجاد هم افزایی در بازیابی آموزش وپرورش در کشور است. مسئولیت های آموزش وپرورش هر کشور و موسسه ها و نهادهای آموزشی در عصر جهانی شدن دست خوش تغییرات و دگرگونی های عمیق فرهنگی، اجتماعی، اقتصادی، سیاسی و فناوری های نوپدید و به خصوص پیدایش فضای مجازی شده که برای همه کشورها در زمره موضوعات با اولویت اصلی و جزء مسائل بسیار حساس است، چراکه آموزش وپرورش و نهادهای آموزشی و تربیتی از یک سو باید نقش فعلی خود را برای پاسخ گویی به نیازها، ویژگی ها و اولویت های دولت و ملت حفظ کرده و از سوی دیگر برای دستیابی به توسعه و تربیت شهروندان امروزی و آینده در تراز کیفیت جهانی و پاسخ گویی به نیازهای بازار جهانی در یک فضای گسترده و کمتر مدیریت پذیر اما با رویکرد فضای ایمن و سلامت یادگیری، با همه کشورها و سامانه های آموزشی همکاری و رقابت مستمر داشته باشند. به این سبب چاره ای جز شناخت دقیق و عالمانه از وضعیت فعلی و پیش رو و نیز رصد آینده یا به عبارت بهتر آینده پژوهی و آینده نگاری در کسب و تولید دانش و اطلاعات، خلاقیت، نوآوری و تربیت نسل تمدن ساز برای زمان حال و آینده نیست. یکی دیگر از چالش های برنامه جهانی هزاره سوم، حکمرانی جهانی فناوری اطلاعات است که از چالش های اصلی و تاثیرگذار جدی برای همه برنامه های توسعه به خصوص آموزش وپرورش کشورها محسوب می شود. بدیهی است که دستگاه ها و موسسات آموزشی برای فائق آمدن بر این چالش عظیم باید علاوه بر شناخت و آگاهی مناسب و تقویت همه جانبه مولفه های کلیدی توسعه نظام آموزشی نسبت به شناخت و تحولات فناوری ارتباطات و اطلاعات و نوپدیده های متاثر از آن مانند فضای مجازی و نحوه مواجه شدن و مدیریت هوشمندانه در فضای تعاملات گسترده و با خدمات فزاینده برای تبدیل این چالش بزرگ به فرصت طلایی با رویکرد فضای بزرگ یادگیری ایمن و سلامت اقدام کنند و مخاطرات تحولات حکمرانی جهانی فناوری و نوپدیده های متاثر از آن را در نظام های آموزشی به خصوص در آموزش وپرورش با اقدام و عمل قابل اعتماد و اطمینان بخش و متناسب حذف کنند. بدون هیچ تردید و مسامحه ای باید پذیرفت که این دو چالش اصلی هزاره سوم و تاثیر و تاثر آنها در کنار چالش های دیگر نقش تعیین کننده ای را برای تغییر نگرش و باور مدیران و تصمیم گیران، سیاست گذاری و تعیین راهبردها، برنامه ریزی و عملکرد متولیان دستگاه های آموزشی به ویژه آموزش وپرورش داشته و نمی توان نگاهی مستقل به تغییروتحولات چالش های بیان شده به خصوص دو چالش آموزش و یادگیری و حکمرانی جهانی فناوری ارتباطات و اطلاعات و اثر هرکدام در سطح ملی و بین المللی داشت. ضرورت توجه به تفکر خلاق واگرا در بهره مندی هوشمندانه و تلفیقی با تاکید بر نقش تنظیم کنندگی حکمرانی فناوری اطلاعات در ارتقای کیفیت نظام آموزش وپرورش هزاره سوم از الزامات اساسی است.
                