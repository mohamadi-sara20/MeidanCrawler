پنج‌شنبه ۱۲ مرداد ۱۳۹۶
-----------------------------------------
سرمقاله
-----------------------------------------
هدایت به جای جدل
-----------------------------------------

                    یکی از دوستان کتاب شناس اثری به خط ابن سکیت اهوازی معرفی می کرد و نگران نسخه اصلی آن بود که در کتابخانه ای در عراق نگهداری می شد. نام کتاب تاریخ العرب قبل الاسلام بود که به کوشش محمدحسن آل یاسین، عالم بزرگ شیعی، منتشر شده است. آنچه توجهم را جلب کرد، این بود که کاغذ و مرکبی 1200 سال، آن هم نه در شرایط چندان مناسب، باقی مانده و قابل استفاده و نسخه برداری است. چنین کاغذ و مرکبی حتی امروز، با این همه پیشرفت فنی و علمی، کمیاب است. داستان کاغذ در تمدن اسلامی بسیار خواندنی و تاثیرگذار است و با وضعیت فضای مجازی امروز بی شباهت نیست؛ هرچند آیین و دین مسلمانان بر خواندن و نوشتن تاکید فراوان دارد، تا نیمه قرن دوم، چندان آثاری از آنان باقی نمانده است، دلیل این امر به منع کتابت از نگاه مکتب خلافت و فقهای پیرو آن برمی گردد. اما با توجه بر آنکه ائمه شیعه، بر نوشتن و حفظ کردن مطالب تاکید می کردند، باز آثار فراوانی از دوستداران اهل بیت پدید نمی آمد. علت تعداد پایین آثار را باید در نکته ای فنی جست. در زمان ظهور اسلام و تا مدت ها پس از آن، وسایل نوشتاری و کاغذ محدودیت بسیاری داشت، تا جایی که برخی نویسندگان برای تهیه کاغذ به مصر می رفتند، اما کاغذ مصری یا همان پاپیروس مشهور، بسیار گران بود و اسباب عمومی شدن آن چندان فراهم نمی شد. می گویند خلفای بنی عباس با همه خصومتی که با بنی امیه داشتند، احکام آنها را نگهداری می کردند تا از کاغذ آن استفاده کنند، اما در اواسط قرن دوم اتفاق نیکویی افتاد و یکی از سرداران خلافت به نام زیاد بن صالح که در شمال آسیای مرکزی کنونی با اقوام ترک و متحدان چینی آنها در نبرد بود، شماری از اسرای چینی را با خود به سمرقند برد. آن اسرا در کار ساختن کاغذ چیره دست بودند و بر اثر فعالیت آنها، کارگاه های کاغذسازی به راه افتاد و این کار رونق بسیار گرفت و در همه شهرهای اسلامی گسترش یافت، تا جایی که برمکیان حدود 50 سال بعد از این تاریخ، در بغداد، کاغذ بسیاری داشتند و به علاقه مندان می بخشیدند. صنعت کاغذسازی تا حدی رونق یافت که در مآخذ از اندازه، انواع و محل تولید آن سخن رفته است و حتی بعضی از علما با نسبت کاغذ یا ورق یا برگ شناخته می شدند و در بعضی شهرهای مهم مانند هرات و بغداد، راسته وراقان دایر بود و کسانی مانند محمود وراق، از نخستین سرایندگان شعر فارسی، آنجا کار می کردند. تولید و عرضه وسیع کاغذ، تقریبا هم زمان با دوران امام صادق(ع) است. ازهمین روست که بسیاری از اصحاب آن حضرت به تالیف روی آوردند و آثار بسیاری از آنها ثبت شده است، هرچند با گذشت روزگار از میان رفته اند. در همین روال، با گسترش حوزه خلافت، دیگر اقوام و ادیان نیز به نشر آثار خود پرداختند تا جایی که برخی از زنادقه، علنا کتاب می نوشتند؛ این عقاید پیش از آن هم وجود داشت و تبلیغ هم می شد، چنان که هشام بن حکم و مفضل بن عمر، از شاگردان به نام امام صادق، با برخی از زنادقه، گفت وگوهای طولانی داشتند، اما این عقاید مجالی برای کتابت نمی یافتند، چون اساسا کاغذی نبود. در دوره موسی بن جعفر که زندگی ایشان در «قعر سجون»، آن هم به صورتی مکرر و طولانی می گذشت، در عمل، امکان فعالیت و حضور علمی حضرت وجود نداشت. دوره امام رضا را می توان سرآغاز کتابت و گسترش تولید کتاب در فرهنگ و تمدن اسلامی دانست. به ویژه که مامون از حامیان کار تالیف و ترجمه بود و آن را تشویق می کرد و بیت الحکمه را که مرکز این کار بود، در بغداد تاسیس کرد.در چنین شرایطی بود که امام با اصحاب مذاهب و فرق وارد بحث و گفت وگو شد. نوع مباحثات امام با هدف هدایت بود، نه جدل گونه. در آن زمان ها، علم جدل هم شناخته شده بود و برای خود جایگاهی داشت که می توانستند به قول حافظ «جدل با سخن حق» کنند؛ یعنی می دانستند که بر حق نیستند، اما از علم جدل بهره داشتند و با شیوه خاص خود با حاضرجوابی تمام، حق را زیر سوال می بردند. احتمال دارد ترتیب دهندگان مجالس بحث و گفت وگو با امام، هدف دیگری هم داشتند و آن شکست امام در برابر مجادله کنندگان و حریفان بود. اما امام از در دیگری وارد می شد و به همین سبب، جدل کنندگان نیز راه به جایی نمی بردند و نتیجه مناظرات با اثبات حقانیت سخن ایشان پایان می یافت.جابه جایی امام از مدینه به مرکز خراسان، یعنی مرو، ایشان را در مرکز ادیان گوناگون حتی مسالک غیرتوحیدی مانند بودایی گری و مانوی گری و دیگر مذاهب قرار داد و این، زمینه شکوفایی دریای علم ایشان را فراهم کرد. یعنی، امام در معرض گفت وگو قرار گرفتند. به عبارت دیگر، اگر سایر علویان در دیگر سرزمین های گسترده اسلامی، فقط به قیام برای به دست آوردن قدرت یا دفع ظلم اقدام می کردند، امام بیشتر تلاش خود را به بیان علوم و معارف الهی و گفت وگو با دیگر گروه ها و فرقه ها اختصاص داد و ازاین رو، کرانه های گسترده علم ایشان آشکار شد. هرچند همه ائمه اثنی عشر چنان که در چنین شرایطی قرار می گرفتند، چنین رفتار و چنان دستاوردهایی داشتند، به هرحال در زمان امام رضا و با هجرت تاریخ ساز ایشان بود که دریای علم رضوی رخ نمود و کتاب و کتابت به نشر هرچه بیشتر این افکار و آثار پرداخت. مرحوم صدوق، ابن بابویه که مزار شریف ایشان در شهرری است، عیون اخبار الرضا، نخستین اثر جامع در دست درباره امام رضا را نوشت. در زمان ما نیز مرحوم عزیزاله عطاردی قوچانی بیشترین و منقح ترین آثار را درباره امام و به تبع آن خراسان پدید آورده است. هنوز، دست نوشته های گسترده ای از ایشان در مرکز خراسان شناسی در شمیران در دست است که به زیور طبع آراسته نشده است. همه این آثار بیانگر گوشه ای از عظمت علمی امام رضا(ع) است؛ بی جهت نیست که ایشان را عالم آل محمد (ص) می شناسند.
                