پنج‌شنبه ۱ تیر ۱۳۹۶
-----------------------------------------
سرمقاله
-----------------------------------------
شاهزاده جوان یک گام تا تخت پادشاهی
-----------------------------------------

                    انتخاب محمد بن سلمان به عنوان ولیعهد اول عربستان و کنار گذاشتن محمد بن نایف حاوی نکات تامل برانگیزی برای آینده این کشور و بالطبع برای دیگر بازیگران در اوضاع به شدت متلاطم خاورمیانه است. بر اساس سنت پادشاهی که از زمان مرگ بن عبدالعزیز جریان داشت، انتقال قدرت در این پادشاهی و بنا بر وصیت وی، به ترتیب سن اولاد ذکور وی صورت می گرفت. پس از فوت ملک فهد بن عبدالعزیز(...)، انتخاب امیر عبدالله برای قرار گرفتن در راس هرم قدرت با مخالفت هایی درون خاندان سعودی روبه رو بود. در آن زمان گفته می شد خانواده پرقدرت و بانفوذ سدیری در خاندان سعودی مخالف جانشینی فردی خارج از این خانواده برای تصدی بالاترین جایگاه است؛ با وجوداین و حتی آن طور که گفته می شد مخالفت آمریکا با به قدرت رسیدن عبدالله، خانواده سلطنتی نهایتا به سنت گردن نهاد و ملک عبدالله به قدرت رسید. پس از فوت ملک عبدالله، با وجود بیماری سلمان، انتخاب وی نیز بر اساس تصمیم درون خانوادگی آل سعود و بر اساس سنت معمول آنان صورت گرفت و خانواده سلطنتی با او بیعت (هر چند ظاهری و اجباری) کردند. درتحولاتی که از زمان به قدرت رسیدن سلمان در جریان است-با هر معیار و ضابطه ای ارزیابی شود-بر هم خوردن سنت های خاندان آل سعود به طور انکار ناپذیری قابل رویت است؛ زیرا هنوز سه فرزند ذکور از عبدالعزیز در قید حیات هستند و در خانواده ای که معمولا سن پادشاه و ولیعهد بالای 70 سال بود، انتخاب یکی از این سه به ولیعهدی به طور طبیعی اتفاقی معمول بود. ملک سلمان به طور آشکاری این سنت را بر هم زد و ابتدا برادر خود مقرن را کنار گذاشت و دو نفر از نسل سوم خانواده آل سعود را که اتفاقا هر دو جوان بودند، به ولایت عهدی اول و دوم گمارد و اینک در چارچوب سناریویی که باید با دقت آن را مورد مداقه قرار داد، فرزند سی ویک ساله خود را به بالاترین منصب قدرت خاندان سعودی ارتقا داده است. از این روی مدیریت تحولات منتج به اتفاق اخیر را به هیچ وجه نمی توان در چارچوب تحولات داخلی این پادشاهی تحلیل کرد و انتخاب محمد بن سلمان را احتمالا باید در چارچوب سناریویی آمریکایی و برای مدیریت آینده این کشور مورد ارزیابی قرار داد و به نظر می رسد حضور محمد بن سلمان، با طراحی قبلی بازیگران ذی مدخل در تحولات عربستان صورت گرفته است. شاید تشبیه سناریوی کنونی عربستان با آنچه آمریکا در اردن انجام داد، مقایسه ای مقرون به صحت باشد. با توجه به پیامدهای این تحول، در سطح نقش عربستان در منطقه و به ویژه در رابطه با ایران، به نظر می رسد باید از این پس شاهد تندترشدن فضا علیه ایران و متحدانش در منطقه باشیم. این پادشاهی در سی وچند سال گذشته و در دورانی بسیار پرتنش (جنگ تحمیلی، قضایای مکه و کشته شدن تعدادی از حجاج ایرانی، جنگ عراق و...) سیاست نسبتا عاقلانه و معتدلی را در قبال ایران داشت. اینک در سایه تحولات دو سال گذشته، محمد بن سلمان اعلام می کند که باید جنگ را به داخل ایران بکشانیم. این رفتار گستاخانه با همسایه ای مهم در منطقه در کنار تیم تندرو هیئت حاکمه ایالات متحده اعم از ترامپ و مشاور امنیت ملی و وزیر دفاع این کشور و حتی مسئول میز ایران و البته فعال کردن سازمان منافقین، همه نمایانگر این واقعیت است که منطقه آبستن حوادث ناگواری است. در مناسبات ایران و عربستان، سابقه نداشته اگر قایقی از ایران به نزدیک آب های سعودی رسیده باشد یا حتی از آن گذشته باشد، آنان اقدام به تیراندازی کنند. نقش رئیس جمهور و وزارت خارجه نیز در مدیریت فضای فعلی بسیار حیاتی است.وزارت خارجه می تواند طرحی جامع برای خطراتی را که در منطقه با آن روبه رو هستیم، تهیه کرده و در صورت صلاحدید دکتر روحانی، در شورای عالی امنیت ملی نیز به بحث گذاشته شود؛ موضوعی که متاسفانه در چهار سال اول به بوته نسیان نهاده شد یا شاید به دلایلی دیگر که ورود به آن را به زمان مقتضی وامی گذارم. به طور کلی رئیس جمهور درگیر حوزه های مختلف در کشور است و این وظیفه وزارتخانه مسئول در هر موضوعی است که متناسب با تحولات، به رئیس جمهور مشاوره بدهد. به نظر می رسد این وزارتخانه نیازمند تقویت و البته هوشیاری در قبال تحولات منطقه است. نگرانی آنجاست که شرایط به مرحله ای بازگشت ناپذیر برسد و در این فضا و محیط، کوچک ترین اتفاق می تواند طرف های مختلف را به میدانی گسترده تر بکشاند. نکته دیگر، لزوم شنیده شدن صدای واحد از ایران در مسائل منطقه است. مقام معظم رهبری و رئیس جمهور، برای چنین موضع گیری هایی دارای تجربه و صلاحیت قانونی هستند. بهتر است سایر دستگاه ها اعم از مجلس، مشاوران آن، نهادهای نظامی و تریبون های دیگر همه و همه ذیل تصمیمات واحد نظام حرکت کرده و از هرگونه اظهارنظر شخصی و غیردیپلماتیک پرهیز کنند. باید ضمن حفظ آمادگی برای هر نوع رویدادی در چارچوب اقتدار و عزت ایران، مراقب ارسال پیام های متناقض به گیرندگان آن بود.
                