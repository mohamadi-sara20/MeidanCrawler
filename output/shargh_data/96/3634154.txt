دو‌شنبه ۳ مهر ۱۳۹۶
-----------------------------------------
حرف اول
-----------------------------------------
راهبرد «برد- برد» در نفت ایران
-----------------------------------------

                    اقتصاد و بازار جهانی نفت با رفع تحریم های اقتصادی و جریان دوباره نفت ایران در بازارها، دوران جدیدی را با چشم انداز ثبات و تعادل بیشتر آغاز کرده است. پیش از این با اعمال تحریم های اقتصادی و کاهش جریان نفت ایران در بازارهای جهانی از یک سو و خروج تدریجی ایران از گردونه معادلات سرمایه گذاری و صنعتی نفت، موجی از بی اعتمادی، نگرانی و بی ثباتی بازارهای نفت را دربر گرفت. در این راستا هرچند برخی کشورهای نفتی تلاش کردند جای خالی ایران را پر کنند اما فضای انتظار برای بازگشت هرچه سریع تر ایران به معادلات جهانی نفت تا ماه های آخر باقی ماند. بازگشت دوباره ایران، انرژی و جان تازه ای به بازارهای جهانی بخشیده است. این مهم ناشی از جایگاه سنتی، مقتدرانه، دائمی و موثر ایران در بازار جهانی نفت است. ایران به عنوان دارنده بزرگ ترین ذخایر هیدروکربوری دنیا، نقش تعیین کننده و موثری در آینده بازار جهانی انرژی ایفا می کند. برخورداری از 170 میلیارد بشکه ذخیره نفت اثبات شده (10 درصد از ذخایر جهانی و سومین دارنده ذخایر نفت دنیا) و تولید پنج درصد از نفت جهان (3،9 میلیون بشکه در روز)، ایران را به قدرتی بزرگ در بازار نفت تبدیل کرده است. از سوی دیگر ایران، دارنده بزرگ ترین ذخایر گاز جهان است. این کشور با دراختیارداشتن 34 تریلیون مترمکعب (18.2 درصد کل ذخایر جهانی)، جایگاه نخست را به خود اختصاص داده است. تحریم های اقتصادی در سال های گذشته، زمینه های بکر و دست نخورده ای را برای سرمایه گذاری شرکت های بزرگ نفتی جهان ایجاد کرده و ایران را از مزیت رقابتی بالایی نسبت به دیگر کشورها برخوردار کرده است. از سوی دیگر میدان های نفت و گاز ایران برای شرکت های نفتی بین المللی به دلیل حجم بالای ذخایر، هزینه پایین تولید که در بدترین شرایط 10 دلار برای هر بشکه است و همچنین تاسیسات خشکی و دریایی انتقال نفت، بسیار سودآور است. مزیت دیگر ایران در دوره جدید، امکان برخورداری شرکت ها از مزیت ها و زیرساخت های ارزان برای فعالیت و سرمایه گذاری است. درحال حاضر توان اقتصادی، فنی و رقابتی شرکت های نفتی ایران در حوزه های مختلف به سطح بالایی رسیده است. ریسک فعالیت و سرمایه گذاری در ایران نیز به لحاظ اقتصادی و مهم تر از آن به لحاظ امنیتی در مقایسه با دیگر کشورهای نفتی، پایین است.درحالی که بسیاری از کشورهای نفتی در خاورمیانه و شمال آفریقا و همچنین در آمریکای لاتین درگیر جنگ داخلی و بحران های سیاسی هستند، ایران در بهترین شرایط امنیتی در منطقه و در بین کشورهای نفتی قرار دارد. توافق هسته ای ایران و غرب و نقش مثبت و ایجابی ایران در رفع بحران ها و ناامنی های منطقه که با روی کارآمدن مجدد دولت آقای روحانی تقویت شد، ایران را به کانون دیپلماسی منطقه ای و بین المللی تبدیل کرده است. در این راستا و با هدف نهادینه سازی اقتصادی و حقوقی سرمایه گذاری شرکت های بین المللی در صنعت نفت و گاز ایران، الگوی کلی قراردادهای نفت در دولت دوازدهم مورد بازنگری قرار گرفت و الگوی تازه ای موسوم به قراردادهای جدید نفت و گاز طراحی شد و به مرحله اجرا رسید. این قراردادها از سازوکارها و ابزارهای تشویقی خوبی برای جذب شرکت های بین المللی و سرمایه گذاری آنها در توسعه میادین نفت و گاز برخوردار است. مشارکت در تولید و افزایش زمان مشارکت از هفت سال به 20 سال از ویژگی های جذاب این قراردادها به شمار می آید که با استقبال خوب شرکت های نفتی مواجه شده است. مجموعه شرایط و مزیت های فوق موجب شد هم زمان با مذاکرات هسته ای ایران و 1+5 و با تقویت امیدها به نتایج مثبت آن در سه سال گذشته، مذاکرات و رایزنی شرکت های بین المللی برای حضور دوباره در صنعت نفت و گاز ایران آغاز شود. این حرکت با امضای توافق هسته ای و رفع تحریم ها، تشدید و اخیرا در چند مورد منجر به امضای تفاهم نامه اولیه و قرارداد شد که در این رابطه باید به امضای قرارداد با کنسرسیومی به رهبری شرکت توتال برای توسعه فاز 11 میدان گازی پارس جنوبی اشاره کرد. با رفع تحریم ها در فوریه گذشته، برخلاف پیش بینی ها و با وجود کارشکنی و فشار برخی کشورهای تولیدکننده نفت برای عدم افزایش سریع تولید و صادرات نفت و بازگشت فوری ایران به بازارهای جهانی، ایران تولید نفت خود را در کمتر از چهار ماه به سطح قبل از تحریم ها رساند و صادرات نفت را به بیش از دوبرابر افزایش داد. این میزان افزایش در شرایطی که بازار با مازاد تولید مواجه بود، به طور طبیعی باید به کاهش بیشتر قیمت نفت منجر می شد اما برخلاف این روند، به دلیل برخورد منطقی بازار و درک واقع بینانه عوامل بازار نسبت به اهمیت و ضرورت بازگشت و حضور ایران در بازار، قیمت نفت نه تنها کاهش پیدا نکرد بلکه روند افزایشی نیز در پیش گرفت و از حدود 30 دلار در هر بشکه به بالای 45 دلار رسید. این رفتار عقلانی و منطقی بازار، پیام اطمینان بخش و اعتمادآفرینی برای شرکت ها، بنگاه ها و عوامل متعدد صنعت جهانی نفت است. رویکرد صنعت نفت در دوران جدید موسوم به پسابرجام، مثبت، ایجابی، سازنده و بر مبنای قاعده برد- برد است به این معنا که قیمتی عادلانه برای نفت است که دربردارنده منافع بلندمدت کشورهای تولیدکننده و مصرف کننده مدنظر است. بر این اساس و بنا بر ملاحظات کنونی، قیمت عادلانه نفت بین 55 تا 60 دلار در هر بشکه است. ایران همه تلاش خود را برای ایجاد اجماع در بین کشورهای تولیدکننده نفت (اعضای اوپک و غیر عضو اوپک) در پیش گرفته است. همچنین منعی برای حضور شرکت های آمریکایی در حوزه نفت و گاز ایران نیست و در صورتی که این شرکت ها بتوانند با حضور در مناقصات و در رقابت با شرکت های دیگر برنده شوند، می توانند در بخش نفت و گاز ایران سرمایه گذاری کنند. ایران با توجه به ظرفیت های بالایی که در توسعه میادین نفت و گاز دارد، آماده مذاکره و همکاری با همه شرکت های بزرگ و معتبر بین المللی است.
                