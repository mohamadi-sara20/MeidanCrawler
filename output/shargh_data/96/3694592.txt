شنبه ۳۰ دی ۱۳۹۶
-----------------------------------------
حرف اول
-----------------------------------------
آژیر خطر
-----------------------------------------

                    آسمان مهربان مدت هاست روی از کشورمان به قهر برگرفته است. دماوند لباس سفید برفی زمستانه هرساله اش را از تن کنده و از تابستان های داغ تر از گذشته خبر می دهد. 94 درصد عرصه کشور در معرض خشک سالی شدید است. مخزن 98 سد مهم کشور کمتر از 40 درصد پر است؛ این تعداد سد 39 درصد ظرفیت مخازن 177 سد مهم کشور را دارند. سدهای پنج گانه تامین کننده آب تهران 613 میلیون مترمکعب آب دارند و 32 درصد این سدها پر است. از ابتدای سال آبی جاری در استان تهران 30 میلی متر بارش ثبت شده است که نسبت به زمان مشابه سال گذشته 61 درصد و نسبت به درازمدت 64 درصد کاهش نشان می دهد. فرماندار تهران با بیان اینکه امروز وضعیت آب شهر تهران به مراتب از آب شهرستان بیرجند بدتر است، عنوان کرد: آب 52 درصد، شامل 17 میلیون نفر جمعیت شهر تهران و البرز از سدها تامین می شود و در صورت ادامه این شرایط احتمال جابه جایی هایی در این مقیاس وجود دارد؛ اما زندگی هنوز در رگ های شهرها و بی عنایت به این آمارها و هشدارها و در ادامه آن غفلت بزرگ جاری است. میلیون ها اتومبیل از بامداد تا بی انتهای هر شب در تب و تاب و آلودن بی قرارند. شبکه های اجتماعی به جای انعکاس این فرابحران، مواردی مانند کمبود و گرانی تخم مرغ را به رنگ نیش و مزاح درآورده اند و نمایندگان مجلس بر پرسش هایی برای استیضاح وزیر جهاد کشاورزی پای می فشرند که از جنس دغدغه های گذشته است. پیمانکاران شهرداری ها شلنگ های پرفشار آب را کماکان به سوی چمن ها و گل های فصلی می گیرند تا شاید به بهای خشکی بیشتر، لبخند رضایت را بر چهره ناظران خود بیارایند. در آن دوردست ترها مردی عجول را می بینیم که به ضرب و زور آخرین فشارهای آب گرد را از رخسار اتومبیلش برمی گیرد تا بیش از همیشه بر سیمای خشک طبیعت غبار بیفزاید. اما معاون زراعت وزارت جهاد کشاورزی با درکی از عمق بحران شگفتانه هنوز از توسعه کشت کلزا و... خبرمان می دهد بی آنکه آسمان در بازتاب این خبرها اندکی لب واگشاید. صدای محمود احمدی نژاد هنوز و در هیجان افزایش ناپایدار درآمد نفت در گوش ها طنین دارد که آرزوی 300 میلیون جمعیت در این عرصه خشک را داشت.آرزویی که اگر در مجالی تحقق می یافت، صدای تشنگی انبوه بیشتری از مردم خود را تا بی کرانه ها می شنیدیم. اکنون روی سخن با تمامی مردم کشور است از صدر مدیران تا آنانی که حتی به جرعه ای آب، لب از شکوه و گلایه فرومی بندند. لطفا و بیش از این در انتظار شنیدن صدای پای بحران حتی با چندین بارندگی پیش رو نباشیم. بحران اینک با تمام قامتش در خانه همه ما سکنی گزیده است. خشک سالی از جنس زلزله و سیل و توفان نیست؛ این بحران در روند افزایش تدریجی خود بر ناتوانی در پیشگیری ها می افزاید. سیاست مدیران و مطالبات مردم از این پس باید در فوریتی جبرانی، از گذشته فاصله بگیرد. مدیریت بخش کشاورزی، کارنامه از این پس درخشانش نه در اعجاز ارقام بیشتر تولید که در صیانت از آخرین ظرفیت های به جامانده است. لطفا آژیر خطر را هرچه زودتر با صدایی ناایستا به صدا درآوریم که بیش از این درنگ جایز نیست.
                