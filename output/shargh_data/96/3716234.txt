سه‌شنبه ۱۵ اسفند ۱۳۹۶
-----------------------------------------
حرف اول
-----------------------------------------
حق مختومه
-----------------------------------------

                    رئیس کل دادگستری استان تهران گفته است: «موضوعات قضائی تشریفات خاص خود را داشته و پرونده ای که رسیدگی و مختومه شد، قابل بررسی مجدد نیست». او همچنین گفته است: «خود من علت اینکه ایشان (یونسی/وزیر پیشین اطلاعات) در این مقطع دارد این حرف ها را می زند، نتوانستم ریشه یابی کنم...؛ آیا به دنبال دشمن تراشی برای نظام، انقلاب و مجموعه هستند یا به دنبال دفاع از حق و حقیقت؟.ماده 67 آیین دادرسی کیفری صریحا اشعار می دارد که گزارش ها و نامه هایی که هویت گزارش دهندگان و نویسندگان آنها مشخص نیست، نمی تواند مبنای شروع به تعقیب قرار گیرد، مگر آنکه دلالت بر وقوع امر مهمی کند که موجب اخلال در نظم و امنیت عمومی یا همراه با قرائنی باشد که به نظر دادستان برای شروع به تعقیب کفایت کند.همچنین است بند «ب» ماده 64 قانون فوق الذکر که یکی از جهات قانونی شروع به تعقیب را اعلام و اخبار اشخاص موثق و مطمئن بیان کرده است. سخنان رئیس کل دادگستری استان تهران ارزش نمادین دارد و نشان دهنده روشی است که به جای رسیدگی قضائی، اقدام به تحلیل های سیاسی-امنیتی می کند. دستگاه قضا باید در راستای احقاق حق و عدالت اقدام کند و از تحلیل های سیاسی یا تاویل و تحلیل منویات افراد بپرهیزد. خوشبختانه این کشور تشریفات قضائی و آیین دادرسی کیفری دارد که برای رسیدگی به پرونده های مهم نیاز به تحلیل های غیرحقوقی نباشد. چنین تحلیل هایی اساس عدالت گستری و رویه های قضائی را مختل می کند. مگر دادستان طبق ماده 67 نمی تواند گزارشی را که از سوی یک مقام امنیتی سابق و یک خبرنگار معتمد نظام ارائه شده است، مبنای آغاز تعقیب قضائی قرار دهد؟ شمول بخش ابتدایی ماده 67، با دلالت ضمنی قریب به تصریح، از حیث هویت گزارش دهنده بر این موضوع آشکار است. شاید هیچ خدمتی برای حفظ نظام و آبروی بین المللی این کشور بالاتر از این نباشد که مجددا به چنین پرونده هایی رسیدگی شود. خدمت دستگاه قضا به نظام و انقلاب آن است که اگر «خلخال از پای یک زن یهودی ربوده» شده باشد، استیفای حق کند چه رسد به آنکه یک زن در فرایند دادرسی کشته شده باشد و چه رسد به آنکه پای مجرمی در میان باشد که بزرگ ترین آسیب ها را در ماجرای کهریزک به جمهوری اسلامی وارد کرده است. مردم خوب این سرزمین پاک ترین جوانان خود را به قربانگاه فرستاده و می فرستند که این نظام ثابت و پایدار بماند. یکی از مهم ترین خدمات به آرمان های انسانی این انقلاب، آزادی سخن گفتن و پیگیری چنین اموری است.دستگاه قضائی کشور باید بداند که از منظر افکار عمومی، پرونده مختومه به معنای حق مختومه زهرا کاظمی نیست.
                