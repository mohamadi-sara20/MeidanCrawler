پنج‌شنبه ۸ تیر ۱۳۹۶
-----------------------------------------
type_unknown
-----------------------------------------
شعار دهنده برنده امروز و بازنده فرداست
-----------------------------------------

                    تهران در آن یکی دوسال بهار آزادی حال و هوای دیگری داشت. برخی ها آن را با «هاید پارک لندن» مقایسه می کردند. در هر جا بساط نشریه ای برپا بود و خیابان ها در تسخیر تظاهراتی که ملی گرایان یا کمونیست ها و حتی ساواکی ها (خانواده ساواکی ها که مقابل نخست وزیری برای پول های معوقه کارمندان تظاهرات کرده بودند) برپا می کردند درآمده بود. محوطه داخلی و بیرونی دانشگاه تهران و بسیاری از دانشگاه های کشور شبیه دانشگاه سوربن (یا آنچه هابرماس پیرامون نقش قهوه خانه ها در انقلاب انگلیس و باشگاه ها در انقلاب فرانسه می گوید) بود، با مباحث خودجوش خیابانی که صدها گروه چندنفری به راه می انداختند. امروزه در عصر اینترنت و تلگرام و گوشی های همراه سخن گفتن از امکان «هر شهروند-یک رسانه» آسان است، اما این چیزی بود که به نوعی دیگر نسل ما در آن ایام به آن دسترسی داشت. خود من در آن ایام به تنهایی یک نشریه خیابانی داشتم که گاهی در کارخانه و گاهی در میدان انقلاب عرضه می کردم. همان جا پیرامونش بحث های جنبش کارگری درمی گرفت. بحث و نقد می شد و من از آن دفاع می کردم. در همین فضا بهشتی مرد اول و نماد میدان گفت وگو، مناظره، بحث و منطق بود. در یکم خرداد 1360 در مناظره با نمایندگان سازمان فداییان خلق و حزب توده، بحث را این چنین به پایان می برد: «خوب، نزدیک به دوساعت ونیم است که این بحث را آغاز کرده ایم. ما حوصله داریم و آماده هستیم که تا یکی، دو ساعت دیگر، بلکه بیشتر اینجا بنشینیم و بحث کنیم؛ چون ما بحث های شش ساعته و هفت ساعته، در اجتماعات فراوان داشتیم و عادت داریم». بهشتی لحظه آغاز کلام را با گلایه از کسانی که حاضر در بحث نشدند (مجاهدین خلق) آغاز کرده و با جملات فوق به پایان می برد.سلسله مباحثی به این ترتیب از ابتدای خرداد 1360 در دو سطح جداگانه فلسفی (مصباح، سروش، فرخ نگهدار، احسان طبری) و سیاسی (بهشتی، پیمان، کیانوری، فتاپور) می توانست وسعت و شمول بیشتری گرفته و با مشارکت سایر مدعوین، به خصوص نمایندگان سازمان مجاهدین خلق، تا منتهای منطقی آن پیگیری شود.مجاهدین خلق به شدت با این امکان مبارزه کرده و به جای «امکان» از یک «ضرورت» سخن گفتند. هنوز هم بعد از 36 سال که از آن فاجعه عظیم می گذرد، بقایای این سازمان که امروزه در اطراف لابی های آمریکایی و صهیونیستی آمریکا پرسه می زنند، از آن «ضرورت» سخن می گویند و فریاد می زنند «30 خرداد تردیدبردار نبود». تلقی 30 خرداد و آغاز مبارزه مسلحانه به مثابه پاسخ به یک «ضرورت تاریخی» یک بازی زبانی بود که ابتدا در خانه های تیمی در تهران آغاز شد و سپس در جزوه «جمع بندی یک ساله» در نخستین سالگرد 30 خرداد از سوی رجوی شدت بیشتری گرفت. اما وقتی گزاره «30 خرداد تردیدبردار نبود» هنوز هم به همان شدت نخستین تکرار می شود، باید مداقه بیشتری در «تاریخ یک تردید» کرد. اگر چیزی واقعا بدیهی و تردیدناپذیر است چه نیازی به این همه تکرار؟پرسش از «امکان» یا «ضرورت» آن وقایع تلخ پرسش امروز ما نیز هست. به خصوص نسل ما که تجربه زیسته آن ایام را در حافظه تاریخی خود انباشت کرده رسالت قسمت کردن روایت خود را با نسل های جدید دارد. از 27 خرداد 60 که تاریخ آخرین مناظره ضبط شده است تا 30 خرداد و هفتم تیر ماه همان سال، چند روزی بیشتر نمی گذرد و چرا غایبان اصلی این مناظره ها دست به چنان فجایعی زدند؟ منازعه چگونه جای مناظره را گرفت؟وقتی از بهشتی می پرسند چرا در آن مناظره ها ادب مناظره را به جواب های احساسی و تند ترجیح داده، پاسخ می دهد به مسائل «بنیادی تری» فکر می کرده: «چون من عقیده ام بود که هر که در این جریان شعار بیشتری بدهد برنده امروز و بازنده فرداست» (شهید آیت الله بهشتی، مواضع تفصیلی حزب جمهوری اسلامی، ص 292) سخنی که به وضوح بیانگر عزم شهید بهشتی برای نهادینه کردن آن مناظره هاست و تبدیل منازعه به مناظره. بیانی که نشان می دهد آن ترورها و آن جنایات سبعانه منافقین زمانه، فقط بهشتی ها و مطهری ها را از ما نگرفت، بلکه بهار مناظره ها و مباحثه ها را به خزان یک اندوه بزرگ سپرد. در گاه شمار رخدادهایی که سر از جنایت هفتم تیر ماه درآورد، نمی توان روایت مجاهدین خلق درباره مبارزه با امپریالیسم را که گفتمان مسلط جریان مذکور بود، نادیده انگاشت. باید تاریخ آن انحراف «فرقانی» را که مطهری را به «کنفرانس امپریالیستی گوادلوپ» متصل می کرد و تاریخ تحلیلی آن دشمن شناسی مجاهد خلقی را که بهشتی را «سازش کار»، «اشرافی» و عامل «انحراف انقلاب از مبارزه ضدامپریالیستی» معرفی کرد، نوشت تا درک روشنی از آن ترورها و آن جنایات فاجعه بار به دست داد.کشور در آن ایام در حال و هوای رفراندوم قانون اساسی بود و پنج انتخابات را در نخستین سال انقلاب پشت سر گذاشته بود، اما سازمان رجوی مسئله انتخابات را در بهترین حالت «فرعی» می دانست و در بدترین حالت، یک عامل «انحرافی» برای تحت الشعاع قراردادن «مسئله انقلاب» تلقی می کرد. از دید رجوی تسخیر سفارت نیز فصل تازه ای در تکامل مبارزه و گذار کیفی از مبارزه ضدسلطنتی به مبارزه ضدامپریالیستی گشوده بود و بیم آن می رفت که درست در چنین بزنگاهی، فرصت طلبی تاریخ انقلاب تکرار شود. یعنی همان کسانی که در مقطع انقلاب مانع گذار مبارزه تظاهراتی و غیرمسلحانه به مبارزه درازمدت مسلحانه برضد امپریالیسم شدند، یک بار دیگر مسیر مبارزه را به انحراف بکشانند. رجوی استدلال می کرد اگر مبارزه ضد امپریالیستی اوج بگیرد، یعنی اگر آمریکا به جایی کشانده شود که مجبور شود «ماهیت اصلی خود را بروز دهد» و مداخله نظامی بکند، آنها که «کشش مبارزه ندارند» (تعبیری که سازمان رجوی درباره بهشتی و یاران او به کار می برد) به طور طبیعی از فرایند مبارزه حذف خواهند شد و خطی از مبارزه که با قانون تکامل انطباق بیشتری دارد (یعنی همان مبارزه مسلحانه) به طور طبیعی بر صدر خواهد نشست و سازش کاران را به عقب خواهد راند. اگر چنین نشود چه؟ در آن صورت باید دید چه کسانی مانع تکامل مبارزه می شوند و قبل از مبارزه با آمریکا باید با همین «موانع تکامل» مبارزه کرد. این قبیل مباحث ابتدا در قالبی به ظاهر «علمی» یعنی «علم درباره قوانین انقلاب» مطرح می شد اما به تدریج که اوج می گرفت و از مرحله «نظری» به مرحله مصداق یابی عبور می کرد، نوک تیز «پیکان تکامل» {رجوی می گفت سازمان ما در نوک پیکان تکامل تاریخ قرار دارد} به جانب بهشتی و خط امام سمت گیری می کرد. برای توضیح آن فاجعه تروریستی که در هفتم تیر ماه 1360 به وقوع پیوست، باید چند ماه به عقب تر بازگردیم. بهشتی تنها پس از آن ترور شد که پیش تر در یک فرایند معین دوساله برچسب «سازش کاری» از سوی تروریست های زمانه بر پیکر سیاسی آن شهید مظلوم حک شده بود. ترور هفتم تیر ماه را نمی توان بدون تدارک گفتمانی خاصی که سازمان رجوی در حاشیه حوادث مربوط به تسخیر آمریکا دیده بود، تحلیل کرد. رجوی می کوشید این رخداد را مصادره به مطلوب کند. نشریه «مجاهد» در دی ماه 1359، نوشت: «باید بدون هیچ پرده پوشی و با صراحت تمام به عنوان نماینده ای از نسلی که با خون و آتش خود درخت انقلاب را بارور کرد به همه افراد و مقاماتی که در هر مقام و منصب و لباس می خواهند مجددا پای جهان خواران را به این میهن باز کنند گوشزد کنم که اگر به دادگاه های الهی اخروی باور ندارند مبادا دادگاه های خروشان و بی امان خلق را فراموش کنند. صریحا متذکر می شوم که تا وقتی یک مجاهد خلق در میهن ما وجود دارد، آمریکا نباید و نخواهد توانست که به این کشور بازگردد». لبه تیز این گفتمان ضدآمریکایی متوجه شهید بهشتی بود.من فکر می کنم آنچه امروز بر فراز چهار دهه تاریخ انقلاب به آن نیازمندیم هنوز، امکان گفت وگو و مناظره است؛ امکان چالش های گفتمانی است. آنچه منازعه را به عنوان راهکار خالص سازی با تنگ کردن و نشستن بر چنبره خاص گرایی در ارزش ها تبدیل می کند هنوز هم به عنوان کاربست ایدئولوژی منازعه به کار گرفته می شود. تقسیم سازی جامعه و قطب بندی جامعه و اقدامات تند منازعه گرایانه به بهانه ضرورت های تاریخی رویکردی است که امکان مناظره و ایجاد اجماع و ائتلاف عمومی برای حل مسائل کشور را به حاشیه می برد.باور من این است که در چهارمین دهه انقلاب امروز ادای دین به شهید مظلوم بهشتی این است که به سمت ایجاد و گسترش امکان گفت وگوی اجتماعی و مناظره برای کاهش فقر، افزایش قدرت خرید مردم، ایجاد زندگی آرام و هم افزا و جامعه ای امیدوار و پرتلاش در مقابل جامعه ای پرتنش، پرمنازعه و تقسیم بندی شده و پر از تعارضات قومی و اجتماعی حرکت کنیم و تحقق این مهم باید مورد اهتمام همه دلسوزان انقلاب و علاقه مندان به ایران باشد.
                