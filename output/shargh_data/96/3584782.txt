یک‌شنبه ۱۱ تیر ۱۳۹۶
-----------------------------------------
حرف اول
-----------------------------------------
«سازمان زنان و خانواده» در دولت دوازدهم؟
-----------------------------------------

                    اگرچه هنوز دولت دوازدهم تشکیل نشده و گرچه به نظر می رسد هنوز برای مطالبه تحقق وعده ای بسیار زود است؛ اما چه کنیم که تجربه به ما زنان ثابت کرده، اگر زودتر یادآوری نکنیم؛ به کلی فراموش می شویم و بعد ممکن است که خیلی دیر شده باشد. حتی احتمال دارد با گذشت زمان اصلا دادن وعده ای را به خاطر نیاورند که اثبات آن نیز عملا ممکن نخواهد بود. با توجه به تغییرات آخرین روزهای دولت دهم و ارتقای ناگهانی سمت رئیس مرکز امور زنان و خانواده به «معاونت ریاست جمهور» و ایجاد دفتری که کارکردهای لازم را نداشت، نیمی از جمعیت کشور در چهار سال دور اول دولت آقای روحانی همواره با این پرسش کلیدی مواجه بوده است که بالاخره جایگاه زنان و خانواده در ساختار دولت کجاست؟.مجادله درباره بازو های اجرائی امور زنان در نهادها و دستگاه های اجرائی دولت، اختیارات و مسئولیت های آنها و اینکه درباره هر مسئله مربوط به زنان چه کسی سیاست گذار است؟ چه کسی باید پاسخ گو باشد؟ و... و پرسش های دیگری از این دست و طبیعتا بدون پاسخ، سبب ابهام در تفکیک مسئولیت ها و وظایف و در نتیجه نامکشوف ماندن مسائل زنان شد. تلاش جامعه زنان برای طرح موضوع، ضمن برخورد با روش انکار هرگونه وعده ای، متهم به سهم خواهی شد.ضرورت صبوری پیشه کردن تا برقراری عدالت در جهان و ایران و ایستادن در صف نوبت برای احقاق حقوق شهروندی کمترین توصیه ای بود که به زنانی که نزدیک به 40 سال منتظر مانده اند، شده است. این بار برای اینکه از یک سوراخ دو بار گزیده نشویم و به ویژه آنکه در برنامه دولت دوازدهم که در جریان تبلیغات انتخابات چاپ و توزیع شده است، باز تعریف ساختار معاونت امور زنان و خانواده با صراحت تمام و در بندهای برنامه دولت قید شده است، فکر کردیم که زودتر یادآور این امر مهم شویم که به نیمی از رای دهندگان انتخابات مربوط می شود؛ اما به ناگهان صحبت از تحولات بنیادی در ساختار دولت از تفکیک وزارت راه و شهرسازی و ایجاد سازمان جوانان و... و تقدیم لایحه به مجلس شورای اسلامی و تصویب یک فوریتی آن به میان می آید؛ ولی خبری از ساختار معاونت امور زنان و خانواده نیست؛ گرچه ایجاد سازمان زنان و خانواده شاید نیاز به طرح در لایحه تقدیمی دولت به مجلس نداشته باشد؛ ولی به هرحال ساختار دولت که لحاف 40 تکه نمی تواند باشد که هر بار یک تکه به آن وصله و پینه شود. عقل سلیم حکم می کند که ساختار منسجم و جامعی حداقل برای طول عمر چهار ساله دولت دوازدهم (اگر نه همه دولت های آینده) مطالعه، تدوین و به مجلس تقدیم شده باشد. آیا چنین سندی وجود دارد که جامعه زنان کشور از آن مطلع نیست؟ آنچه مسلم است، در مجموع تغییرات طرح شده در ساختار دولت از «بازتعریف ساختار معاونت امور زنان و خانواده» و مطالبه تشکیل «سازمان زنان و خانواده» با هدف تعیین تکلیف بدنه اجرائی دولت در حوزه مسائل زنان خبری نیست. مگر اینکه باور کنیم این یکی از وعده هایی است که دیگران در بدنه دولت علاقه ای به تحقق آن ندارند و اجرای آن منوط به دستور شخص رئیس دولت است. آیا می توانیم امیدوار باشیم که زنان فراموش نشده اند؟
                