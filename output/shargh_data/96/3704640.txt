پنج‌شنبه ۱۹ بهمن ۱۳۹۶
-----------------------------------------
یادداشت
-----------------------------------------
منافع ملی را دریابیم
-----------------------------------------

                    چندی پیش در تاریخ 16/11/96 یادداشتی به قلم آقای سعید ساویز در نقد یادداشت تفریغ بودجه اینجانب که در تاریخ 9/11/96 به چاپ رسیده بود، منتشر شد. در رابطه با نقد ایشان، نکات زیر را به اطلاع می رسانم.1- قبل از هر چیز از جناب ساویز که از کارشناسان دلسوز صنعت نفت هستند، قدردانی می کنم. از آنجا که بر این باورم منافع رانت جویان در شفاف نبودن اطلاعات است، یکی از نیات همیشگی اینجانب در نوشته های خود، تاباندن روشنایی و تحریک و تشویق به انتشار اطلاعات بوده است و جناب ساویز به سهم خود به این مهم کمک کرده اند. تاجایی که بنده با تحقیق اطلاع دارم در سال های اخیر به طورمرتب انتشار سالنامه ها و گزارشات آماری در سطح صنعت نفت محدودتر شده و حتی همکاران وزارت نیرو هم که سال هاست تراز انرژی را منتشر می کنند و وظیفه قانونی هم در این مورد دارند، به دلیل همکاری نکردن روزافزون وزارت نفت با مشکل مواجه شده اند. تا دو، سه سال پیش اگر به صورت هفتگی به سایت اینترنتی شرکت گاز سر می زدید، نمودار مصرف گاز کشور روزآمد می شد اما نزدیک به دو سال است که اطلاعاتی منتشر نمی شود.2-بنده آمار گاز مصرفی کشور در سال 95 را حدود 200 میلیارد مترمکعب اعلام کرده بودم و جناب ساویز این رقم را 180 میلیارد مترمکعب اعلام و به آمار رسمی شرکت ملی گاز استناد کرده اما آمارنامه مورد استناد خود را نام نبرده اند. در این مورد واقعیت این است که از آنجا که با تلاش فراوان نتوانسته بودم هیچ مرجع آماری معتبری پیدا کنم و گزارش تراز انرژی سال 1395 وزارت نیرو هم هنوز منتشر نشده است، به گزارش آماری سالانه شرکت بی پی استناد کرده بودم که روی سایت این شرکت موجود است و معمولا از خود کشورها دریافت می کند، اما به اطلاع جناب ساویز می رسانم که تراز انرژی سال 94 کشور که روی سایت وزارت نیرو در دسترس است، آمار گاز مصرفی نهایی کشور در سال 94 را 184 میلیارد مترمکعب اعلام کرده که نسبت به سال قبل از آن 6،7 درصد رشد داشته است و می دانیم که متوسط رشد سالانه مصرف گاز در سال های گذشته حداقل حدود هفت درصد بوده است، پس چگونه می شود که مصرف گاز در سال 95 کمتر شده باشد. علاوه بر این خبرگزاری شانا وابسته به وزارت نفت در گزارشی با عنوان نگاهی کلی به صنعت نفت در سال 1395 که در 28 اسفند 95 منتشر کرده، گزارش مبسوطی از گازرسانی های جدید و توسعه ظرفیت تولید گاز و نیز خطوط انتقال گاز داده است. در سال 95 بر تعداد مشترکین و مصرف کنندگان گاز افزوده شده است. بنابراین توصیه می کنم جناب ایشان در آمارهای خود تجدید نظر کرده یا عنوان منبع رسمی خود را اعلام کنند. تمام شواهد نشان دهنده نزدیک به واقع بودن رقم مطرح شده از سوی اینجانب است.3-اینجانب در نوشته خود حداقل قیمت گاز در سال 95 را به استناد مصوبه دولت 150 تومان در مترمکعب ذکر کردم که این فقط برای مصارف خانگی و تجاری بوده است. جناب ساویز فرموده اند که این رقم برای هشت ماهه اول سال بوده و متوسط سال صد تومان بوده است. در صورتی که اگر چهار ماه آخر را صد تومان حساب کنیم، میانگین آن 130 تومان می شود. ثانیا براساس گزارش تراز انرژی که ذکر شد، حداقل 20،6 درصد مصرف گاز مربوط به صنایع پتروشیمی است که قیمت آن در سال 94 برای خوراک پتروشیمی سه هزارو 445 ریال بوده است که اگر فقط این درصد را حتی با عدد جناب ساویز لحاظ کنیم، 36 میلیارد مترمکعب سهم پتروشیمی می شود و اگر فرض کنیم قیمت این بخش در سال 95 افزایش نیافته، حداقل 12.8 هزار میلیارد تومان فقط درآمد شرکت ملی گاز از فروش گاز به صنایع پتروشیمی بوده است. همین طور طبق گزارش تراز انرژی 23.6 درصد از کل مصرف گاز سهم بخش صنعت است که قیمت آن در سال 94، هزارو 320 ریال بوده است؛ بنابراین حتی اگر مقدار و قیمت آن در سال 1395 تغییر نکرده باشد، حدود 5.6 هزار میلیارد تومان هم درآمد فروش گاز به صنعت است. نهایتا در حالی که نرخ گاز برای سی ان جی و برای مراکز تجاری عمومی بیشتر است، اگر همه 56 درصد بقیه را بر اساس همان میزان و نرخ صد تومان جناب ساویز در نظر بگیریم (100 میلیارد مترمکعب ضربدر 100 تومان) حداقل بیش از 10 هزار میلیارد تومان هم درآمد بخش خانگی، تجاری و... می شود. بنابراین اگر حتی مصرف و قیمت ها مطابق سال 94 بوده باشد (و قیمت خانگی تجاری مطابق نظر جناب ساویز) درآمد شرکت گاز حدود 28.5 هزار میلیارد تومان می شود و اگر ارقام واقعی تر را در نظر بگیریم، این درآمد قطعا از 30 هزار میلیارد تومانی که بنده در یادداشت خود ذکر کرده بودم، بسیار فراتر می رود. پس ملاحظه می شود که هیچ جور نمی شود 18 هزار میلیارد تومان ادعایی وزیر را استخراج کرد!4-به ارقام فوق باید 10 درصد بهای گازرسانی را که در قبوض گاز درج شده است، افزود. اما آن رقم مذکور در قبوض گاز که جناب ساویز به بنده خرده گرفته بودند و شاید ناشی از ضعف قلم من بوده است، مربوط به بهای گاز یا هزینه گازرسانی که درصدی از آن است نبود، بلکه نوشته بودم که صرف نظر از حکم دیوان عدالت اداری (که دریافت آبونمان را غیرقانونی دانسته)، منطق محاسبه عدد مندرج در قبوض گاز تحت عنوان آبونمان (که بعد از حکم دیوان به هزینه خدمات مستمر تبدیل شده است)، روشن نیست و هر کس چند قبض گاز را کنار هم بگذارد، به سادگی متوجه این مسئله می شود و این ارقام بسیار هم قابل توجه است.5-در مورد موضوع اوراق مشارکت و انتشار نیافتن آن نیز فکر می کنم هر کس یک بار دیگر نوشته اینجانب و جناب ساویز را مطالعه بفرماید، مطلب روشن است اما در اینجا لازم می دانم به یک نکته مهم اشاره کنم. به نظر من اصل مسئله این است که وزیر محترم نفت برای توسعه میادین و از جمله میادین مشترک، باوری به توان داخلی ندارند. توان وسیعی که اگر بخواهد به فعلیت درآید، نیازمند تامین مالی است و انتشار اوراق مشارکت نیز در آنجا معنی پیدا می کند. جناب وزیر کل چهار سال دولت یازدهم را صرف طراحی فرمول جذاب تری برای سرمایه گذاران خارجی کردند و حاصل آن ملغمه مبهمی به نام IPC بوده که هنوز هم با وجود همه تبلیغات به هیچ نتیجه مشخص و سودمندی نرسیده است. اگر هزینه اوراق مشارکت زیاد است که هست، هزینه نرخ های سود و بهره و پاداش و... که سرمایه گذار خارجی طلب می کند، بسیار بیشتر از آن است.در پایان لازم می دانم اشاره کنم که داشتن حمیت و علاقه و احترام به مدیران مافوق چیز بدی نیست، اما حقیقت و منافع ملی و حقوق مردم فراتر از آن است.
                