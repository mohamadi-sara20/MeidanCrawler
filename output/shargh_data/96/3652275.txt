شنبه ۶ آبان ۱۳۹۶
-----------------------------------------
type_unknown
-----------------------------------------
فاز تازه قضیه نیکنام
-----------------------------------------

                    گروه سیاست: هر دو در یزد متولد شده اند؛ یکی به تازگی عضویتش در شورای شهر یزد تعلیق شده و دیگری بر کرسی فقاهت شورای نگهبان تکیه زده و گفته که سپنتا نیکنام چون اقلیت است، نمی تواند بر اکثریت مسلمان شهر یزد نمایندگی داشته باشد. آیت الله سیدمحمدرضا مدرسی یزدی اگرچه دومین فقیه شورای نگهبان بعد از آیت الله محمد یزدی - که البته تنها در نام یزدی است و اهل این شهر نیست - است که درباره موضوع نیکنام سخن گفته؛ اما به روایت خودش، این موضوع را از مجلس خبرگان شروع و توجه فقهای شورای نگهبان را به این موضوع جلب کرده است. او چهارشنبه شب در برنامه گفت وگوی ویژه خبری حاضر شد و از تصمیم شورای نگهبان مبنی بر تعلیق عضویت نیکنام از شورای شهر یزد، تمام قد دفاع کرد؛ دفاعی که بیشتر به نظر می رسد بر مبنای قاعده «نفی سبیل» صورت گرفته باشد؛ اگرچه از آن به صراحت سخنی به میان نیاورد. طبق این قاعده که بر مبنای آیه قرآن است، کافران نباید راه تسلطی بر مسلمانان داشته باشند. علاوه بر اینکه به سخنان امام در سال 58 نیز باهمین مضمون اشاره می کنند. مواضع آیت الله مدرسی یزدی حتی به مذاق هم طیف های آنان هم خوش نیامد. موج واکنش ها البته خود را در فضای مجازی نشان داد و به صف بندی موافقان و مخالفان منجر شد. شاید مهم ترین آن، واکنش عزت الله ضرغامی، رئیس سابق سازمان صداوسیما باشد؛ او در حساب اینستاگرام و توییترخود مطلبی را به اشتراک گذاشت و انتقادات بی سابقه ای را به شورای نگهبان و تصمیم اخیر آن شورا مطرح کرد.مسلمانان عضو شورا چه تخم دو زرده ای گذاشته اندضرغامی نوشته: «شورای محترم نگهبان به وظیفه شرعی و قانونی خود درباره لغو عضویت آقای سپنتا نیکنام در شورای شهر یزد رای داده است. آن را محترم بشماریم و اجازه دهیم که آنان به دور از مصلحت اندیشی های سیاسی، وظیفه شان را به درستی انجام دهند. تعجب من از این است که دستگاه های تشخیص مصلحت که خوشبختانه در کشور کم هم نیستند! در تشخیص این مصلحت واضح تعلل می کنند؟ ضرورت احترام به افکار عمومی به ویژه مردم متعهد یزد (مسلمان و زرتشتی) که بر اساس نظامات قانونی و اعلامی قبلی به آقای سپنتا رای داده اند، بهترین دلیل در تایید عضویت آقای نیکنام در شورای شهر یزد است.به اعتقاد من، حفظ حرمت و جایگاه نظام جمهوری اسلامی ایران در داخل و در سطح جهانی بالاترین مصلحت نظام است. جامعه را به سمت دوقطبی های کاذب سوق ندهیم و برای بوق های تبلیغاتی جهانی، سوژه و لقمه آماده فراهم نکنیم. ضمنا مسلمان ها در شوراهای شهری چه تخم دو زرده ای برای مردم کردند که حالا یک زرتشتی نمی تواند؟!». نقدهای درونی به همین جا ختم نشد. مرتضی روحانی، مدیرمسئول پایگاه ترجمان که به ترجمه مقالات خارجی می پردازد و البته وابستگی به جریان اصولگرا دارد، نیز در توییتر خود نسبت به توجیهات مدرسی یزدی و محمدرضا علیزاده در برنامه گفت وگوی ویژه خبری انتقاد کرد. او نوشت: «در برنامه گفت وگوی ویژه خبری، معنای جدیدی از گفت وگو نمایان شد که به حق ویژه بود. یک مثلی بود که می گفت: خود گوید و خود...؛ به عنوان کسی که فقه در حیات فردی و اجتماعی اش فصل الخطاب است، باید بگویم گفت وگوی ویژه خبری خیلی بد و به معنای حقیقی کلمه نقض غرض بود».روحانی در نهایت این گونه نوشته است: «قطعا تصمیم فقهای شورای نگهبان را به عنوان فصل الخطاب تعیین شرعیت و عدم شرعیت می پذیرم، ولی این به آن معنا نیست که سوال ها جواب و شبهات پاسخ داده شد». مدرسی چه گفتمدرسی در برنامه گفت وگوی ویژه خبری که به اتفاق دیگر عضو این شورا یعنی محمدرضا علیزاده حاضر شده بود، عقبه ماجرا را مربوط به مجلس خبرگان دانسته و گفته بود: «آنچه اتفاق افتاده است، قبل از انتخابات بوده. برخی از اعضای مجلس خبرگان رهبری توجه کردند که بعضی از مطالبی که در قانون وظایف و تشکیلات شوراهای اسلامی شهر و روستا و انتخابات شهرداران است، با موازین شرعی سازگاری ندارد و از نظر وظیفه شرعی خود این موضوع را متذکر شدم و توجه فقهای شورای نگهبان را به این موضوع معطوف کردم. آنچه در صحیفه نور و دیگر منابع از امام نقل شده، این است که در شوراها شرط اول اسلام است و تبصره ماده 26 قانون شوراها حداقل به نظر بعضی این مسئله را القا می کرد که غیرمسلمان هم می تواند در شوراهای اسلامی در نقاطی که اکثریت آنها مسلمان باشند، غیرمسلمان باشد و اقلیت از مسلمان نمایندگی کند و نه از خود اقلیت ها».او گفته بود: «با توجه به فرمایش امام و معیارهای مدنظر فقهای شورای نگهبان، همه به اتفاق گفتند این تبصره نمی تواند مجوزی برای نمایندگی اقلیت ها برای مسلمان ها در نقاطی که مسلمان ها اکثریت هستند، باشد. فقهای شورای نگهبان که تنها مرجع تشخیص موافقت قوانین با شرع هستند، به اتفاق این برداشت از تبصره ماده 26 قانون انتخابات شوراها را که اقلیت می تواند نمایندگی مسلمانان را داشته باشد، خلاف شرع می دانند». مدرسی یزدی گفته بود: «دبیر شورای نگهبان در همان زمان از جانب فقها و از جانب شورای نگهبان این موضوع را به مراکزی که باید اعلام شود، برای اجرا اعلام کرد و این مسئله در تاریخ 26 فروردین 96 مغایر شرع دانسته و از سوی دبیر شورا اعلام و در روزنامه رسمی 31 فروردین برای اطلاع عموم منتشر شد و این اقدام حدود یک ماه قبل از برگزاری انتخابات انجام شده بود. همه مسئولان از این امر اطلاع داشتند و هیئت های اجرائی و نظارت از این امر مطلع بودند و این قانون به آنها ابلاغ شده بود». ماده 26 قانون انتخابات شوراها چه می گویدطبق گفته های یزدی، آنچه درباره نیکنام صورت گرفته، تفسیر جدید شورای نگهبان از ماده 26 قانون انتخابات شوراهای اسلامی شهر و روستاست و این شورا وارد حیطه نظارت و صلاحیت نشده است. اما نتیجه این تفسیر، منجر به حذف منتخبی شده است که 20 هزار رای مردم مسلمان و زرتشتی شهر یزد را داشته است. در ماده 26، شرایط نامزدی در این انتخابات آمده است:الف - تابعیت کشور جمهوری اسلامی ایران.ب - حداقل سن 25 سال تمام.ج - اعتقاد و التزام عملی به اسلام و ولایت مطلقه فقیه.د - ابراز وفاداری به قانون اساسی جمهوری اسلامی ایران.... اما در تبصره یک این ماده درباره اقلیت ها چنین آمده است: «اقلیت های دینی شناخته شده در قانون اساسی به جای اسلام باید به اصول دین خود اعتقاد و التزام عملی داشته باشند». از آنجا که نیکنام دوره قبل هم نامزد شورای شهر یزد بوده، به نظر می رسد توجه مدرسی یزدی که دوره قبل در خبرگان چهارم حضور داشته، به همین دلیل بر این موضوع تمرکز کرده است. آیت الله یزدی چه گفته بودپیش تر آیت الله محمد یزدی در گفت وگو با خبرگزاری تسنیم هم همین موضوع را مطرح کرده و گفته بود نمی شود اقلیت برای اکثریت مسلمان تصمیم گیری کند. او مرجع همه سخنان خود را اصل چهارم قانون اساسی عنوان کرده بود که در آن همه قوانین باید مطابق با اسلام باشد و نیز به سخنرانی امام در سال 58 که در صحیفه نور آمده و در آن همین موضوع طرح شده بوده است. عباسعلی کدخدایی سخنگوی شورای نگهبان هم بعد از آن اعلام کرد که نظر آیت الله یزدی نظر شورای نگهبان است. به گفته یزدی شش فقیه شورای نگهبان دراین باره به شور نشسته و رای داده اند. نامزد شکست خورده انتخابات شورای شهر یزد از نیکنام نزد دیوان عدالت اداری شکایت می کند و دیوان هم مستند به سخن امام خمینی در سال 58 عضویت نیکنام را به حالت تعلیق درمی آورد. رایی که یزدی آن را شرعی و قانونی دانست. اما علی لاریجانی رئیس مجلس در دیدار با اعضای فراکسیون امید و اعضای شورای شهر تهران گفته بود نظرم این است که این مسئله قانونی نبوده است؛ منتها آنها از نظر شرعی به موضوع استناد می کنند... درحال حاضر نیز ورود دیوان عدالت اداری به موضوع، ورود به موقعی نبوده و این نکته را نیز به قوه قضائیه عنوان کردم. اگر این موضوع حل نشود، ناچار به ارجاع آن به شورای حل اختلاف قوا برای حل موضوع هستیم. با این حال آیت الله یزدی گفته بود مجلس حق ورود به این ماجرا را نداشته و مقابله با این موضوع به مثابه مقابله با اصل نظام است. از نظر نمایندگان مجلس، همان طور که طبق اصل 64 قانون اساسی، اقلیت ها دارای نماینده و حق رای و نظر در مجلس هستند، بالعرض در شورای شهر هم می توانند حضور داشته باشند. بااین حال محمد یزدی معتقد بود آنجا که مصوبات مجلس با شرع در تناقض است و مورد اصلاح در مجلس قرار می گیرد، دیگر نظر نمایندگان اقلیت صائب نیست و مصوبات باید مطابق موازین شرع اسلام باشد. تمجید امام از ارباب کیخسرومنتقدان شورای نگهبان که بخشی از سخنان امام در صحیفه نور را مستند نظر خود قرار داده اند، اما بخشی از صحیفه را رونمایی کرده اند که در آن از ارباب کیخسرو، نماینده زرتشتی مجلس مشروطه تمجید شده است. در صحیفه امام جلد سوم و صفحه 417 آمده است: «آن وقت هم مدرس از قراری که از او نقل کرده اند، گفته بود که: در مجلس ما یک مسلمان هست آن هم ارباب کیخسرو»؛ در توضیح آن در پاورقی آمده است: و این بدان معنا بود که هیچ یک از نمایندگان آن مجلس مسلمان واقعی نیستند. غلامحسین کرباسچی دبیرکل کارگزاران هم در همین رابطه با نقل خاطره ای در صفحه اینستاگرام خود نوشت: از مرحوم آیت الله بروجردی نقل شده که در بروجرد هر یهودی که از دنیا می رفت، ایشان مقید بود که از در منزل تا گورستان همراه جنازه برود که مبادا کسی به تحریک برخی نادانان به جنازه یهودی توهینی بکند. رفتار امروز برخی بزرگان با هم وطنان غیرمسلمان با این سیره می خواند؟ واکنش آشناحسام الدین آشنا، مشاور رئیس جمهوری، در کانال تگرامی خود مسئله را از دیدگاهی دیگر بررسی کرده است: «قضیه سپنتا حس میهنی برخی ایرانیان را به چالش کشیده است. کسانی که رد سپنتا را مستند به دلایل شرعی یا حقوقی می کنند، اکنون با یک آزمون دشوار مواجه هستند، آنها باید موضع خود را در قبال هویت سه وجهی «جمهوری، اسلامی، ایرانی» مشخص کنند. مسئله در فراسوی یک استدلال حقوقی صرف، به نسبتی برمی گردد که ما با هویت ملی در مفهوم توصیف شده در قانون اساسی تنظیم می کنیم». «هویت ملی در زمانه ما پیوندی است که یک ملت بر مبنای حقوق تصریح شده در قانون اساسی میان خود برقرار می کنند؛ قانون اساسی میثاق ملی ما برای پیوند اجتماعی میان ایرانیان است. نحوه بیان و استدلال برخی فقهای شورای نگهبان، مباحثه فقهی و حقوقی عمومیت یافته و کیفیت مواجهه سیاسی با این پدیده تعیین کننده آینده مفهوم هویت ملی و کارآمدی حقوق شهروندی در ایران است». علیرضا رحیمی، نماینده اصلاح طلب تهران، هم در یادداشتی که در کانال تلگرامش منتشر کرد، نوشت: در شورای 11 نفره شهر یزد یک نفر غیرمسلمان در حال تعلیق عضویت از سوی مراجع رسمی قضائی و حاکمیتی است، با این استدلال که سلطه بر مسلمین روا نیست. او با بیان اینکه در دفاع از این تصمیم قابل خدشه عنوان می شود که ممکن است یک رای هم در مواردی تعیین کننده در تصمیمات باشد، نوشته است: مصادیق این استدلال به طور مکرر و گسترده در مجلس شورای اسلامی هم جاری است که یک رای در مقاطع مهم تعیین کننده بوده است؛ اما برای پیشگیری از سلطه نداشتن غیرمسلمانان بر شئون مسلمین در فرض ادعایی همه نمایندگان اقلیت برابر نص قانون اساسی قانون گذاری کرده اند و هیچ یک از فقهای محترم شورای نگهبان هم در هیچ دوره ای متعرض مشروعیت حضور و عضویت آنها در مجلس شورای اسلامی نشده اند. او سپس جمعی از مصوبات مجلس را که با رای اقلیت ها و تایید شورای نگهبان به قانون تبدیل شده اند، نوشته و آورده است: «... با برخورد دوگانه مراجع ذی ربط در مرحله نامزدی اقلیت ها برای رقابت انتخاباتی و مرحله عضویت آنها در شوراهای اسلامی شائبه سیاسی بودن تصمیمات در افکار عمومی تقویت می شود. با ورود سران قوا به موضوع امید به حل آن بیشتر شده است و دکتر لاریجانی دراین باره پیش قدم شده اند؛ اما گویا قرار است همه استدلال های حقوقی و فقهی در مقابل تصمیم گرفته شده مسموع نباشد». راهکار در مجمع تشخیصاما مصطفی میرسلیم، عضو مجمع تشخیص مصلحت نظام، در صفحه توییتر خود نوشت: مشکل سپنتا نیکنام در مجمع تشخیص قابل حل است. نیکنام تا به اینجا به کمیسیون اصل 90 مجلس شکایت کرده است. به گفته رحیمی، علی لاریجانی رئیس مجلس، هم پیگیر ماجراست. باید دید موضوع نیکنام با وجود سرسختی شورای نگهبان راه حلی خواهد داشت یا خیر.ارباب کیخسرو که بود ارباب کیخسرو شاهرخ از زرتشتیان مشروطه خواه بود که در تاریخ ایران از او به نیکی یاد شده است. در دوره اول مجلس، هنگامی که ارباب جمشید نماینده مجلس بود، دولت لایحه ای به مجلس برد که در آن نوشته بود: در مقابل قوانین مصوبه مجلس همه مسلمانان مساوی الحقوق هستند. وقتی این لایحه در روزنامه ها چاپ شد، کیخسرو که کارمند ارباب جمشید بود، اعتراض کرد و لایحه ای نوشت که: همه ایرانیان در مقابل قوانین مصوبه مجلس دارای حقوق مساوی هستند و از آن قوانین بهره مند می شوند. ارباب کیخسرو همچنین مقدمات تاسیس کتابخانه مجلس را فراهم آورد. او از مخالفان قرار داد 1919 بوده و زمان قحطی بزرگ جنگ جهانی اول، همه تلاش خود را به کار بست تا توانست آرد را به قیمت بسیار نازل در میان نانوایان توزیع کند.
                