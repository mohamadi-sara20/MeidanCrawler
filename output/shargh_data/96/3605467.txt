دو‌شنبه ۱۶ مرداد ۱۳۹۶
-----------------------------------------
سرمقاله
-----------------------------------------
فقرزدایی برای رفاه ایرانیان
-----------------------------------------

                    براساس مطالعات اجتماعی که به تازگی صورت گرفته است، نه تنها پدیده حاشیه نشینی کاهش پیدا نکرده بلکه حتی روندی متفاوت با گذشته را تجربه می کند. در تحقیقی که سعید مدنی انجام داده، به صورت میدانی و براساس مشاهدات تجربی خود دریافته است که در برخی مناطق ایران تنها روستاییان نیستند که به حاشیه نشینی وارد شده اند بلکه بخشی از طبقات متوسط در جامعه ایران نیز به حاشیه نشینی گرایش نشان داده اند و در شهرهای بزرگ، این طبقات متوسط اجتماعی هستند که آرام آرام به حاشیه ها رانده می شوند. این مسئله می تواند به عنوان زنگ خطری اساسی به صدا در آید و نیاز به توجه بیشتر به طبقات فرودست اقتصادی را بیش از گذشته نشان دهد. علاوه بر آن فراموش نکنیم اصولا مبنای پوپولیسم که نوعی گرایش ساده انگارانه در حوزه حل مسائل اجتماعی را تبلیغ می کند، می تواند در آینده جامعه ایران به نحوی مجددا خود را نشان دهد و مروجان پوپولیسم که براساس وعده های زودهنگام و سطحی گرایانه می توانند به موفقیت دست یابند، برنامه ریزی های دراز مدت را بار دیگر مخدوش کنند. دولت اصلاحات و دولت یازدهم، جهت گیری های مناسبی را برای کاهش اختلاف طبقاتی و فقر با روش های غیرپوپولیستی در دستور کار داشته و دارند اما به دلیل گستردگی حجم مشکلات و فراگیر نشدن اقدامات صورت گرفته، این جهت گیری ها برای مردم و توده های اجتماعی ملموس نشده است. فقر و تبعیض از جمله مسائلی است که به صورت نهادینه در حال گسترش سیستمی است. مباحثی نظیر ژن خوب یا روابط مبتنی بر فامیلی در جامعه ایران در استخدام ها، در ارتقای شغلی یا فقیر تر شدن بخش هایی از طبقه متوسط نشان می دهد دولت باید اقدامات عمیق و ریشه ای را صورت دهد. در چهار سال گذشته اقداماتی نظیر فراگیر کردن بیمه های اجتماعی، توجه به دهک های اجتماعی و افزایش یارانه آنها یا اقداماتی در جهت بهبود وضعیت بازنشستگان از نظر مستمری و حمایت های تامین اجتماعی و توجه به نیازهای سایر بخش های جامعه، صورت گرفته اما حجم مسائل نیاز به توجه جدی دارد. درعین حال مسئله فقرزدایی بدون غلتیدن در شعارهای پوپولیستی در گفتمان مسئولان مرتبط در دولت، نظیر وزارت رفاه، بیش از گذشته خود را نشان می دهد. جامعه ایران با شکاف های متعددی روبه روست. دولت توانسته در بخش حمایت های اجتماعی و حوزه سلامت، قدم های مناسبی در جهت حمایت از توده های مردم بردارد و هزینه زیادی صورت گرفته اما در بخش آموزش های توانمندسازی، شبیه آنچه در بخش بهداشت و رفاه اجتماعی انجام داده، کمتر به چشم آمده است. یکی از معضلات اساسی جامعه ایران حرکت در جهت رفع فقر مطلق است که در نطق مراسم تحلیف مورد توجه رئیس جمهور قرار گرفت.دستیابی به چنین نگاهی مستلزم هماهنگی بخش های اقتصادی دولت از جمله وزارت اقتصاد و بانک مرکزی با وزارت تعاون، کار و رفاه اجتماعی است. بدون تردید دولت باید در جهت کاهش فاصله طبقاتی اقدامات معنا داری انجام دهد بدون آنکه به افزایش حجم نقدینگی که منتج به افزایش تورم خواهد شد، بینجامد. طبقات اجتماعی کمتر برخوردار، با ایده توانمندسازی و حمایت های منطقی حتما می توانند شرایط بهتری را تجربه کنند. گسترش سیاست های حمایتی مانند بیمه سلامت ایرانیان یا اقداماتی که در جهت خدمات توانبخشی و کاهش آسیب های اجتماعی با محوریت سازمان های مردم نهاد صورت گرفت، آموزش های فنی و حرفه ای، حمایت های تغذیه ای و ورزشی در صورت تداوم و برنامه ریزی منسجم تر، به نتیجه خواهند رسید. حل معضل کودکان کار، زنان سرپرست خانوار و افراد تحت پوشش کمیته امداد و بهزیستی از جمله خدماتی است که دولت یازدهم انجام داده و بدون تزریق نقدینگی با سازوکارهای حمایتی، کاهش فقر را در جامعه ایران دنبال می کند. آنچه نیاز دولت دوازدهم است، تبدیل شدن این اقدامات به یک گفتمان ملی میان مسئولان و دست اندرکاران و مردم است. دولت دکتر روحانی با سه قشر عظیم اجتماعی به عنوان حامیان اصلی جریان تحول خواهی روبه روست. معلمان، «دانشجویان و دانشگاهیان» و «کارگران». البته وزارت تعاون، کار و رفاه اجتماعی با توجه به وظایف گسترده ای که در بخش اقتصادی خود دارد، نیازمند برنامه ریزی، دقت عمل و به کارگیری نیروهای زبده تر در بخش های اقتصادی و خصوصی سازی واقعی برخی بخش های زیرمجموعه است. امید آن می رود که روند برنامه ریزی و نظریه پردازی حوزه رفاه، در چهار سال آینده با دقت نظر و استفاده از ظرفیت چهره های علمی و دانشگاهی، شتاب بیشتری پیدا کند.
                