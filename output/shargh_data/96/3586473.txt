سه‌شنبه ۱۳ تیر ۱۳۹۶
-----------------------------------------
یاداشت
-----------------------------------------
نوآوری باز و انتخابات ریاست جمهوری
-----------------------------------------

                    اکنون که مدتی از انتخابات ریاست جمهوری و اعلام نتایج آن گذشته و هیجانات و احساسات دوره انتخابات فروکش کرده، حیف است از نقش «نوآوری باز» در این انتخابات و تعیین نتیجه آن گفته نشود. چنین فاصله ای، عامدانه به آن جهت است که این تحلیل در فضایی خارج از وابستگی یا دلبستگی به گرایش های سیاسی و انتخاباتی خوانده شود تا اهل سیاست و اهالی نوآوری با حوصله ای بیشتر به نقش نوآوری در جامعه بیندیشند.در روزهای پس از انتخابات، صاحب نظران از زوایای مختلف تخصصی به تحلیل نتیجه این رقابت ملی پرداختند. بسیاری از استراتژی دقیق کاندیدای پیروز و ارائه ندادن برنامه ای منسجم از سوی دیگر نامزدها گفتند. برخی تیم رسانه ای جریان سیاسی منتخب و اثرگذاری جدی ایشان بر فضای افکار عمومی را ستودند و بر خطای رسانه ای فاحش دیگر کاندیداها نقد داشتند. با وجود این، وقتی از دریچه مدیریت نوآوری به این آوردگاه سیاسی نگریسته شود، تصویری کاملا متفاوت و تعجب برانگیز به چشم می آید؛ برنده این رقابت سیاسی، وا م دار قدرت «نوآوری باز» است.مروری ساده بر جهت گیری ها و تبلیغات کاندیداها در طول فرایند انتخابات اخیر ریاست جمهوری به خوبی نشان می دهد گفتار و کردار آنان بوی تکرار می داد. از برنامه های نوآورانه خبری نبود که نبود؛ اگر هم سندی ارائه شد، از همان جنس حرف هایی بود که با عجله و دقیقه نودی کنار هم چیده شده بودند تا احتمالا هیچ وقت رنگ اجرا به خود نگیرند. جریان سیاسی پیروز هم از این قاعده مستثنا نبود؛ اما با وجود غفلت کاندیداهای ریاست جمهوری از نوآوری، سرنوشت انتخابات را نوآوران ایرانی رقم زدند. شاید شنیدن این حرف تعجب آور باشد و مدعایی بزرگ فرض شود؛ اما بیشتر افراد و گروه های خلاق کشور بنا به ماهیت فعالیت شان تجربه تلخی از تحریم های ظالمانه بیرونی و خودتحریمی فراگیر و گزنده داخلی داشته اند، به همین سبب، از ترس بازگشت به دوره تحریم و خودتحریمی، یکباره به بازیگرانی فعال و مدافعان یک جریان سیاسی در عرصه انتخابات بدل شدند. صدها هزار ایرانی، خلاقانه به میدان نوآوری آمدند و هرکدام نخودی به آش تولید و انتشار محتوای خلاقانه ریختند. هنوز واژه ای از دهان کاندیدای رقیب خارج نشده بود که سیل هزاران هزار تصویر، ویدئو و متن خلاقانه با قصد زیرسوال بردن آن گفته ها در شبکه های اجتماعی منتشر و بازنشر می شد. هر حرکت و اشاره کلامی و غیرکلامی جریان پیروز، با انواع اقدامات خلاقانه تقویت و در لحظه به صورت انبوه بازنشر می شد. سیل خلق و نشر این محتوای خلاقانه، در روزهای پایان مهلت تبلیغات به اندازه ای بود که رکوردهای جدیدی در حجم اینترنت مصرفی برای حضور فعال در شبکه های اجتماعی ثبت شد.نکته اینجاست که این کارگاه هزاران هزار نفره نوآوری، فرمانده و استراتژی واحدی نداشت و نمی توانست داشته باشد.ماهیت نوآوری، از اساس دستوری و سلسله مراتبی نیست. کسی بابت نوشتن تحلیل، طراحی گرافیک، خلق کاریکاتور، ساخت ویدئو، تولید جوک، عکس گرفتن و بازنشر این حجم از محتوای خلاقانه، نمی تواند کارفرما باشد. پرداخت مالی در این وسعت و حجم گسترده، ناممکن و نشدنی است.افراد خلاق، دنبال کننده و هواخواه بسیار دارند و پیام های نوآورانه آنها برش و دامنه نفوذ بالایی دارد. آنها نیک می دانند چگونه با قلم، برس، دوربین و دیگر ابزارهای خود اثری نوآورانه بیافرینند و تحسین هواخواهان خود را برانگیزند. صد البته، شبکه های مجازی هم به رسانه قدرتمند این نوآوران تبدیل شده و برد پیام شان را صد چندان کرده است. هر ایرانی از هر جای جهان با اندکی چاشنی خلاقیت، می توانست سهمی در این موج محتوای نو بازی کند؛ اما این سیل نوآوری های پراکنده و مستقل با یک جهت گیری مشخص سیاسی، نمونه جالبی از «نوآوری باز» و کاربرد آن در فضای سیاسی است. پدیده ای که بی شک نقشی تعیین کننده در انتخابات 1396 داشت.نوآوری باز پارادایمی است که نخستین بار در سال 2003 مطرح شد. نوآوری باز به زبان ساده یعنی شرکت ها و سازمان ها دیگر نمی توانند و نباید در حوزه نوآوری فقط به دانش و توانمندی نیروهای تحت استخدام خود بسنده کنند، بلکه باید دانش و توانمندی مفید برای سازمان را در هر جای دنیا که باشد شناسایی کنند و به خدمت بگیرند. البته شناسایی و به خدمت گرفتن منابع نوآوری برون سازمانی، کار ساده ای نیست؛ اما شرایط جدید جهانی در حوزه اقتصادی، گزینه دیگری پیش روی مان نگذاشته است. مفهوم نوآوری باز برای فضای اقتصادی و بنگاه های تجاری مطرح شده؛ اما همان الگو به خوبی در فضای سیاسی هم مشهود است.این خیل عظیم نوآوران ایرانی که نتیجه انتخابات اخیر ریاست جمهوری را رقم زدند، زین پس هر جای جهان پهناور که باشند، در انتخابات آتی نقشی مهم تر بازی می کنند. به همین روی، فضای رقابت های سیاسی کشور تغییر کرده و دیگر به عقب باز نخواهد گشت.از این پس کاندیدایی موفق است که بتواند اکوسیستم مناسبی برای فعالیت خیل انبوه و پراکنده نوآوران هم وطن فراهم آورد تا به نفع او دست به آفرینش بزنند. اکنون این پرسش مطرح می شود که بازیگران عرصه سیاست چگونه می توانند فعالیت پراکنده این خیل نوآوران را در ابعاد ملی همسو کنند. اگرچه این پرسش، پاسخ ساده و کوتاهی ندارد، اما باید توجه کنیم که بهترین راه جذب و همراهی این لشکر بزرگ نوآوران، ارائه چشم اندازی جذاب و نوآورانه در آینده است. در فضایی که عمده نخبگان سیاسی، گرفتار روزمرگی گذشته گرا هستند، سیاست مدار هوشمند آینده کسی است که بتواند با نوآوری و رویاپردازی آینده نگرانه و تعهد عملی به ساخت آینده ای زیبا و خواستنی برای مردم ایران بزرگ، خود را متمایز و دل و فکر این گروه خلاق را مسحور کند. استراتژی گذشته گرا و ترساندن مردم از رقیب، در بلندمدت نمی تواند نوآوران ایرانی را با کسی همراه نگاه دارد.
                