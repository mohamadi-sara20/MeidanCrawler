شنبه ۳۰ دی ۱۳۹۶
-----------------------------------------
سرمقاله
-----------------------------------------
تهدید ترامپ جدی است؟
-----------------------------------------

                    باید دید آیا در ماه ها و بلکه سال های گذشته در سیاست و رفتارهای خارجی ایران تفاوت مهمی رخ داده است که ترامپ حلقه محاصره علیه کشورمان را تنگ تر و تهدید به تمدیدنکردن تعلیق تحریم ها را مدام بر زبان می آورد؟ درواقع از زمانی که مذاکرات 1+5 آغاز و منجر به امضای برجام و تصویب قطع نامه شورای امنیت درباره تعلیق تحرم ها شد، نه تنها رفتار بین المللی ایران تغییری نکرده، بلکه از همیشه حرفه ای تر و عقلانی تر هم شده است. مخالفان امضا و اجرای برجام در داخل ایران هم سخنانی گفته اند و هم کارهایی کرده اند که جنبه فرعی داشته و بیشتر برای مصرف داخلی بوده و نمی تواند بهانه ای برای لغو تعهدی بین المللی مانند برجام تلقی شود. پس دلیل نمایش تبلیغاتی ترامپ و گروه او و متحدان خارجی ایالات متحده چیست که علنا دم از تغییر نظام و کشاندن جنگ به داخل ایران می زنند؟ جان بولتون، نماینده افراطی آمریکا در سازمان ملل در زمان بوش پسر و عضوی از گروه نئوکان ها، به تازگی گفته نباید اجازه داد جمهوری اسلامی چهلمین سال خود را پشت سر بگذارد! چنین تبلیغات و سخنان غیر دیپلماتیکی ارتباط مستقیمی به برجام ندارد. مگر آمریکا تا کنون در اجرای برجام و رفع تحریم های خود چه اقدامی کرده و کدام تحریم را لغو کرده است که بخواهد فراتر از آن برود؟ اما این سخنان نشان از این دارد که مسئله یک قدم فراتر و جدی تر از روند گذشته است.می دانیم دلیل اصلی شدت عمل و برقراری تحریم ها علیه ایران تکرار و تاکید بر شعار لزوم محو اسرائیل در زمان احمدی نژاد و نمایش های تحریک آمیز در این زمینه بود که بهانه ای برای تشدید برنامه «ایران هراسی» و لابی اسرائیل در کنگره آمریکا شد. این بهانه در شعارهای ترامپ هم دنبال شد و به پیروزی او کمک کرد. عربستان نیز با پشتوانه مالی کلان و تزلزل درونی و سیاسی خاندان حاکم، که نیاز به کسب حمایت خارجی و انحراف افکار عمومی داخلی در مقابل دشمنی خارجی دارد، نخست با منسجم کردن برخی کشورهای اسلامی کوشید علاوه بر ایجاد درگیری های فرقه ای در پاکستان و افغانستان، با تدارک جنگ بزرگ و سریع داعش در عراق و سوریه، برای خود حیثیتی فاتحانه کسب کند. این امر خصوصا دوران اقتدار ولیعهد جوان و جویای نام آن کشور که موجب گسترش تروریسم در سطح جهانی شد، نگرانی و مخالفت و دخالت روسیه، غرب و ایران را نیز درپی داشت و عربستان را که در همه آن جبهه ها شکست خورد، به دخالت مستقیم در جنگ با یمن واداشت. نحوه تبلیغات و یارگیری و هیجان آغازین اتاق جنگ عربستان که مانند کاریکاتوری از تبلیغات جنگ آمریکا و عراق بود، از تصور پیروزی چندروزه خبر می داد. یمن فقیر و ویران چیزی برای باختن ندارد. اکنون با گذشت دو سال از آن جنگ، عربستان در گرداب استیصال و هزینه گزاف گرفتار شده است و با کیش دادن بحران به سوی ایران می کوشد دست آویز دیگری برای بقای خود بیابد. اسرائیل نیز سرمست از جنگ های ویرانگر و پرهزینه در میان دشمنانش، می کوشد از تضعیف هرچه بیشتر آنان بهره مند شود و با وجود آنکه مقامات رسمی ایرانی بارها تاکید کرده اند «ایران در جنگ با هیچ کشوری پیش قدم نخواهد شد»، می کوشد با به راه انداختن جنگ شاید موجب تضعیف ایران و آسیب رساندن به دشمن خود شود. با اینکه اخیرا در محافل سیاسی و حتی در مراکز اقتدار یهودیان آمریکا نشانه های جدی نارضایتی از حمایت های پرهزینه آن کشور از سیاست های ماجراجویانه اسرائیل آغاز شده است اما با وجود تشدید خصومت ها، بزرگ کردن برخی شعارها در ایران که موجب تشدید ایران هراسی می شود، اجازه نمی دهد لابیگری در کنگره آمریکا بتواند در رفع بحران کنونی کمک کند. ترامپ نشان داده با کنار گذاشتن هرگونه رودربایستی در ابراز علنی تمایلات نژادپرستانه و افراطی و پوپولیستی خود که معمولا از حمایت توده های سطوح فرهنگی پایین تر نیز برخوردار می شود، برنامه های اعلام شده را اجرا می کند. سخت گیری در صدور روادید، دیوارکشی مرزی، مقابله با هزینه های بین المللی دفاعی و فرهنگی که منجر به قطع همکاری با یونسکو شد و همین چند روز پیش موضوع قطع کمک های سالانه به ترکیه و مصر و پاکستان را مطرح و دستور لغو پرداخت کمک به برنامه آموزشی ملل متحد برای فلسطینیان را صادر کرد. اما اقدام شتابزده او در اعلام انتقال سفارتخانه آمریکا به قدس با واکنش یکپارچه کشورهای اسلامی در اجلاس فوق العاده سران کنفرانس اسلامی در استانبول منجر شد که اعلامیه نهایی آن می تواند پوشش مناسبی در اتخاذ راهبردی جمعی برای ایران باشد تا در قالبی جمعی و سازگار با موازین حقوق بین الملل و حمایت از وادار کردن اسرائیل به تن دادن به قطع نامه های ملل متحد، مقابله با شهرک سازی اسرائیل و پذیرش استقلال فلسطین با مرکزیت قدس و البته غرامات و جبران خسارات بتواند سلاح ایران هراسی را بی اثر کند. چنین سیاستی از حمایت اروپا، روسیه و کشورهای منطقه برخوردار خواهد بود.
                