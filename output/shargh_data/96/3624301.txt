پنج‌شنبه ۱۶‌شهریور ۱۳۹۶
-----------------------------------------
حرف اول
-----------------------------------------
حیله گری برای بحران سازی
-----------------------------------------

                    سخنرانی نیکی هیلی درباره دیدگاه های همفکران ترامپ در دولت آمریکا راجع به برجام در موسسه امریکن اینترپرایس (یکی از مراکز اصلی نومحافظه کاران آمریکا) حائز اهمیت است. او در این سخنرانی جزئیاتی را درباره نگرش و مشی ترامپ و همفکرانش ارائه کرده که قبلا در چنین سطح و با چنین تفصیلی مطرح نشده بود. او به طور خلاصه مدعی شد «پایبندی تکنیکی ایران به برجام برای ادامه پایبندی آمریکا به این توافق کافی نیست» و اینکه «توافق هسته ای نمی تواند در انزوا بررسی شود و برعکس دشمنی ایران با آمریکا و رفتارش در خاورمیانه در محاسبات آمریکا برای تایید یا رد پایبندی ایران به برجام مدنظر قرار می گیرد». هیلی گفت در صورت اعلام پایبندنبودن ایران به برجام، همه چیز در دست کنگره خواهد بود». یعنی چنین اقدامی به معنی خروج آمریکا از برجام نخواهد بود و تصمیم در این باره و اعاده تحریم ها بستگی به تصمیم کنگره خواهد داشت. تمام تلاش هیلی در این سخنرانی این بود که توجیهاتی برای آنچه از چندی پیش به «گزینه سوم» شهرت یافته، بتراشد. مبحثی که در مصاحبه ای با روزنامه «شرق» در تاریخ 26 مرداد به آن پرداخته بودم. آنچه هیلی در سخنرانی اش گفت، در واقع بسط و تفصیل ادعای ترامپ مبنی بر نقض روح برجام از سوی ایران و کم اهمیت جلوه دادن پایبندی ایران به مفاد برجام بود؛ ضمن اینکه به تلویح، موافق بود ایران از نظر تکنیکی برجام را رعایت کرده است. وی همچنین گفت ممکن است آمریکا نیز با رد پایبندی ایران، ضمن خودداری از اعاده تحریم ها، از نظر تکنیکی از نقض برجام خودداری کند. سخنان هیلی به این معنی است که او و همفکرانش در دولت در پی تشویق ترامپ به خودداری از تایید پایبندی ایران به برجام و ارجاع تصمیم در مورد اعاده یا اعاده نشدن تحریم ها (یعنی خروج یا خروج نکردن از برجام) به کنگره هستند. ترجیح ترامپ نیز ظاهرا همین است. اما با توجه به موافق نبودن عناصر نسبتا واقع بین در دولت و کنگره و نیز مخالفت متحدان اروپایی، اتخاذ تصمیم قطعی همچنان با دشواری های زیادی مواجه خواهد بود. توئیت سفیر فرانسه در آمریکا بلافاصله بعد از سخنرانی هیلی مبنی بر اینکه «برجام صرفا درباره مسئله هسته ای است و نه هیچ چیز دیگر و ایران تاکنون به تعهداتش پایبند بوده است» هم مهم است. تاکید نیکی هیلی بر اینکه «هنوز هیچ تصمیمی گرفته نشده»، می تواند به این معنی باشد که فعلا نگرش و مشی ارائه شده از سوی او منعکس کننده نظرات تندروترین مخالفان برجام مانند خود او است، یعنی کسی که در زمان فرمانداری کارولینای جنوبی نامه ای را به همراه 15 فرماندار دیگر امضا و در آن تعلیق تحریم های ایالتی علیه ایران را رد کرد و طی هفت ماه اخیر نیز محوریت مقابله با برجام را عهده دار بوده است. ضمنا، هیلی به نحو فزاینده ای در حال تبدیل شدن به صدای جناح تندرو در ارتباط با ایران و کره شمالی و بحران های مشابه است و موقعیت تیلرسون هر روز بیش از پیش در حال ضعیف شدن است.البته این احتمال نیز وجود دارد که موضع گیری های این چنینی در واشنگتن ترفندی برای واداشتن ایران به مذاکره مجدد یا کسب امتیازاتی از متحدان اروپایی درباره موشک یا وضع دوره بعد از خاتمه برجام باشد. سخنان رئیس جمهور فرانسه در 29 آگوست مبنی بر اینکه «برجام می تواند با کارهایی در مورد دوره بعد از 2025 و استفاده از موشک های بالستیک تکمیل شود» در این رابطه قابل توجه است. سخنان هیلی و سابقه اخیر انداختن توپ موضوع DACA (درباره اقامت کسانی که به طور غیرقانونی در کودکی همراه والدینشان به آمریکا مهاجرت کرده بودند) در زمین کنگره، می تواند به معنی بررسی جدی انجام اقدام مشابهی در ارتباط با برجام باشد. در چنین صورتی، ترامپ دست به اقدام علیه تصمیمات اوباما می زند و از این طریق رضایت پایگاه رایش را تامین می کند و درعین حال با توجه به وحشتی که از واقعیات عینی و مخاطرات پیش رو دارد، به نحوی غیرمسئولانه، از تصمیم گیری نهایی خودداری کرده و مسئولیت هر تصمیمی را که گرفته شود یا گرفته نشود، بر دوش کنگره می اندازد. البته این حیله درباره برجام می تواند با مشکلات متعددی مواجه شود. اول اینکه ترامپ در قبال کنگره نمی تواند به مشتی موضع گیری های سیاسی مشابه آنچه هیلی ارائه کرد، بسنده کند. او حداقل باید دلایل پایبندنبودن ایران و نیز دلایل مغایرت ادامه تعلیق تحریم ها با منافع ملی آمریکا را به صورت مستند و مستدل به کنگره گزارش کند.آژانس بین المللی انرژی اتمی به کنار، حداقل سازمان های اطلاعاتی آمریکا باید به صورت عینی به چنین نتیجه ای رسیده و آن را گزارش کرده باشند. چراکه اعلام تاییدنشدن پایبندی ایران به برجام باید مطابق بندC 4)) قانون مربوطه (یعنی قانون موسوم به INARA) همراه با گزارشی تفصیلی راجع به جزئیات فنی نقض مفاد برجام از سوی ایران (مثلا شمار سانتریفیوژهای غیرمجاز، خرید اقلام هسته ای غیر مجاز، اجازه ندادن به بازرسان آژانس و...) باشد. چراکه در غیر این صورت، مطابق این قانون کنگره قاعدتا بدون مستندات فنی نمی تواند دست به اقدامی بزند. دوم اینکه علاوه بر مخالفت 48 سناتور دموکرات با چنین اقدامی از سوی ترامپ، رابطه او با 12 تا 15 سناتور جمهوری خواه نیز به درجه های متفاوت تیره است. سناتور کورکر اخیرا با خروج نامدبرانه از برجام مخالفت کرد و سناتور کاردین نیز که یکی از سه دموکرات مخالف برجام در 2015 بود، واکنشی منفی به سخنان هیلی نشان داد. به این ترتیب، کار با چنین مجلس سنایی برای ترامپ بسیار دشوار خواهد بود. در چنین شرایطی، این خطر برای ترامپ وجود دارد که کنگره از هر اقدامی درباره برجام خودداری کند و توپ را به زمین او برگرداند. یعنی او را ملزم کند خود درباره تعلیق یا تعلیق نشدن تحریم ها مطابق قوانین کنگره تصمیم بگیرد. در این صورت، اگر ترامپ پایبندی ایران را تایید نکند، معلوم نیست چگونه خواهد توانست تحریم ها را تعلیق کند، چراکه این هر دو بر معیارهای واحدی استوار هستند. ایران اکنون، به رغم یک دولت تندرو در واشنگتن، در موقعیت بهتری نسبت به دوره قبل از برجام قرار دارد. اکنون، مخالفت قدرت های جهانی با لغو برجام مانع شکل گیری جبهه واحد قدرت های بزرگ و کوچک علیه ایران خواهد شد؛ قدرت هایی که ترامپ برای مواجهه با بحران کره و بسیاری از بحران های دیگر به آنها نیاز دارد.
                