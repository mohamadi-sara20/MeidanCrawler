چهار‌شنبه ۲۱ تیر ۱۳۹۶
-----------------------------------------
یادداشت
-----------------------------------------
وزارت اقتصاد بازار سرمایه را دریابد
-----------------------------------------

                    در یک سال گذشته، مشکلات پولی در بازار پول نمود بیشتری یافت و بانک های ضعیف، منابع مالی مردم را به گونه ای بلعیدند که بانک مرکزی را بر آن داشت تا راهی بیابد. این بلا در بازار سرمایه نیز مدت هاست جریان دارد. سهام داران بزرگ که بازیگران اصلی بازار هستند، با ترفندهایی منابع مالی مردم را به جیب می زنند و متاسفانه شواهد نشان می دهد ناظر بازار نیز بی تفاوت از کنار موضوع می گذرد. با شواهد عینی، بهتر و مستدل می توان عمق مسئله را نشان داد. دقیقا دو سال پیش یعنی 20/4/94 صنایع ریخته گری، حق تقدم سهام را به قیمت 500 ریال بازگشایی کرد و مردم عادی اعتماد و خرید کردند، اما کمتر از پنج ماه بعد، خرید مردم را تقریبا به 10 درصد ارزش به 54 ریال حراج کردند! سرمایه گذاری صنعت و معدن، حق تقدمی را که به مردم 439 ریال فروخته بود، به بهای 43 ریال یعنی به 10 درصد در تاریخ 15/9/94 حراج کرد! توسعه معادن و فلزات ارزش سرمایه گذاری مردم را تقریبا به صفر رساند، حق تقدمی که 649 ریال عرضه کرده بود، در تاریخ 12/10/95 به 9 ریال حراج کرد! به طور مشابه در تاریخ 10/11/95 سرمایه گذاری مسکن نیز حق تقدمی را که 162 ریال عرضه کرده بود به حدود پنج درصد ارزش، یعنی 9 ریال حراج کرد! مثال های زیادی می توان طرح کرد، برای نمونه اواخر اردیبهشت سال جاری سایپا آذین حق تقدمش را به حدود چهار هزار ریال عرضه کرد و در دو ماه یعنی تا اواخر خرداد ارزشش را به یک پنجم رساندند (هنوز حراج نشده است)، این مشکل هیچ ارتباط معنی داری با رکود یا رونق بازار ندارد، حجم و سطح جابه جایی سهام یادشده گویای موضوع است؛ هرگز شاخص بورس چنین نزولی را نشان نمی دهد!به موردی دیگر از خطاهای رایج به عمد و سوءاستفاده های ناشی از آن اشاره می شود، شامل گزارش های خلاف واقع برخی شرکت ها به منظور رشد بهای سهام و خروج قابل توجه از سهام با آن قیمت بالا (انتقال به دیگران به بهای بالا) و بعد خریداران با اصلاح کاهنده سود پیش بینی شده یا عدم وقوع سود پیش بینی شده مواجه می شوند و بهای سهم به شدت ریزش می کند! کمتر از سه ماه پیش سرمایه گذاری سایپا (و ساپا) سودی را به شدت بالا اعلام کرد و پس از فروش گران با حجم بالا (قیمت تابع سود اعلامی است) در 24 ساعت سود پیش بینی اعلامی را به شدت پایین آورد، با توجیه اینکه گزارش اشتباه بود و سهوا ارقام بالا اعلام شده بود! اگر واقعا چنین بوده است، چرا ناظر بازار معامله روز قبل را باطل اعلام نکرد و از اجحاف و غش در معامله جلوگیری نکرد؟ همچنین است سایر موارد دیگر که به دلیل رعایت اختصار صرف نظر می شوند. در ادبیات ما اصطلاحا گفته می شود: مشت نشانه خروار است. این فاجعه بزرگی است، نشان می دهد بازار سرمایه ایران ناظر ندارد که از حقوق سرمایه داران جزء یعنی مردم دفاع کند. خانواری که سرمایه اش را به امیدی در این بازار سرمایه گذاری می کند، در فاصله کوتاهی سرمایه اش نابود می شود؛ برای مثال 50 میلیون تومان می گذارد و با 200 هزار تومان در مدت کوتاهی خارج می شود! اما این سرمایه کجا رفته است؟ چرا بازار سرمایه چنین اجازه ای می دهد؟! فرادستان چه کسانی هستند؟ این فرصت طلبان از کجا خاطرنشان هستند؟ چرا با خیال راحت با سرمایه مردم چنین می شود؟! چرا کسی یا نهادی مانع این نوع از مفاسد اقتصادی نیست؟! چرا سرپرستی از سرمایه مردم در بازار سرمایه مغفول مانده است؟ ممکن است گفته شود مردم خودشان باید مدافع اموال خویش باشند! اما مردم به کارکرد بازار اعتماد کرده اند، آنها متخصص امور مالی نیستند، کارشناسان بورس نباید چنین اجازه ای بدهند. متولی بازار سرمایه باید فضا و بستر سازوکار سالم را فراهم کند. اگر عرضه اولیه نمی ارزد و گران بوده است، نباید اجازه می داد با آن قیمت عرضه شوند یا چنانچه به درستی قیمت گرفته است، پس نباید اجازه حراج را به سطح گفته شده که فاجعه زاست بدهد و اموال مردم به یغما برود! در بازار سرمایه چه کشوری این تبانی ها وجود دارد؟! جالب اینجاست، فروشنده که شرکت باشد، حق تقدم استفاده نشده را که حراج می کند، طبق قانون باید بلافاصله وجوه مردم را واریز کند، اما همان پنج درصد را نیز حتی گاه تا گذشت سال، نزد خود نگه می دارد و با آن کار می کند تا نسبت به اخذ وام و تامین مالی شرکت با پرداخت هزینه مالی بی نیاز باشد! پیشنهاد می شود برای مهار این مفاسد بزرگ اقتصادی، متولیان بازار سرمایه در وزارت اقتصاد، کارشناسی و رصد شوند؛ همچنین در بازار سرمایه افراد خبره به کار گمارده شوند تا اساسا این نوع خطاها و معاصی قابل وقوع نباشد و پیشاپیش مهار شود، چون بهداشت بر درمان مقدم است، وقوع این رویدادهای نابهنجار گویای خلا های یادشده است، از کیفیت اثر پی به کیفیت موثر می برند. به منظور استحکام، مانند دیوان محاسبات که خود نوعی دادگاه ویژه دارد، برای این دسته از ارتکاب جرائم اقتصادی، این بازار باید دادسرای ویژه داشته باشد که بتواند عمل کند، نه مانند شرایط فعلی که حوزه حقوقی بازار یادشده، فقط از طریق سیستم یارانه اعتراض می پذیرد و بدون تاثیر، فقط نقش انتقال گفتمان سرمایه گذاران جزء به نمایندگان حقوقی سرمایه داران هنگفت را دارد و لاغیر. این وضعیت، خطاکاران را بیشتر به ارتکاب جرائم تشویق کرده است. متاسفانه هرگاه کسب سود و انتفاع نامشروع با تنبیه و هزینه معادل آن یا بیشتر، روبه رو نشود؛ موجب تکرار جرائم می شود. کارشناسان رسمی بازار سرمایه باید به سازوکار بازار انتظام ببخشند و اعتماد را به بازار برگردانند و جلوی مفاسد اقتصادی در این بازار را بگیرند تا سرمایه های جزء به بازار بیاید، بماند و رشد کند و آثار روانی مثبت ایجاد کند، سایر بازارها را نیز کمک کند و به حرکت درآورد.یکی از اشکالات وزارت اقتصاد در چند دهه گذشته این بوده است که بیشتر متصدیان عالی رتبه این دستگاه، فاقد تخصص در بازار سرمایه بوده اند. این نقص بزرگ سبب سوءاستفاده های زیادی شده است که در اینجا به اختصار مواردی قید شد و از ذکر بسیاری از ترفندها، صرف نظر شد. از بازی های چرخشی و دست به دست های خاص تا نوسان گیری های غیراخلاقی دیگر، جلوگیری صوری از تنزل شاخص بورس با روش های خاص و.... امید است، دولت مردم سالار جدید این نقیصه را برطرف و به پیشنهاد مطرح شده یا موارد مشابهی که بتواند مشکل گشای مردم باشد، جامه عمل بپوشاند.
                