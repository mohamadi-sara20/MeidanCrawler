سه‌شنبه ۵ دی ۱۳۹۶
-----------------------------------------
حرف اول
-----------------------------------------
فرهنگ؛ فره شهر
-----------------------------------------

                    ده سال آخر فیلمسازی بهرام بیضایی، جدا از طرح های به اجرا درنیامده اش، صرف ساختن دو فیلم بلند و دو فیلم کوتاه شد با موضوعات و داستان هایی مختلف که برجسته شدن درونمایه هایی مشترک آنها را به هم پیوند می دهد. اولینش، فیلم کوتاه «گفت وگو با باد» (1377) جزیره کیش را، نخست چون جغرافیایی متعین با تاریخ مشخص و موکد در تصویر و گفتار، و در سطحی دیگر چون آینه ای فراگیر پیش روی جهان زمانه اش، عرصه مواجهه جان های زنانه و مردانه ای تجسم بخشید که رابطه واقعی میان شان گم می شد و از کف می رفت. مرد یکسره غرق مناسبات بازار بود. سودای سوداگری چشمش را بر نگاه مشتاق زن بسته بود، سرانگشتانش جز بر پوست پولی که می شمرد و برگه های سود و زیانش نمی سود، و در سرش سر انکار آشنایی و پیوند با زن داشت، تا آن جا که «زن پری» غمگین راهی جز رفتن و گم شدن در دل دریا نمی یافت. این موقعیت از جنبه های گوناگونی در کارنامه بیضایی آشنا بود؛ آشناترین نمودش «چریکه تارا» (1357) است که وارویی به همین موقعیت عرضه می کند. آن جا جان های زنانه و مردانه حامل مفاهیم دیگری بودند، بازتاب زمانه ای دیگر. فیلم در دهه پنجاه، نوشته شده به سال 1354، جان مردانه را افتخاراتی پوسیده تجسم می بخشید که به کار زندگی نمی آمد و پاسخی برای نیازهای جان زنانه نداشت. در زبان رمزی قصه ها، از روزگار افسانه ها و اسطوره های باستان تا ادبیات نمایشی قرن حاضر، «مرد» معنای «شاه قدرت» می داد و «زن» معنای «مردم سرزمین»؛ و در بی زمانی افسانه وار «چریکه تارا»، ناهمزمانی جان مردانه که غرق افتخارات تاریخی بود با جان زنانه که بر زمین کار می کرد و نیازهای ساده مردمانه داشت، می توانست روایت پیشگویانه لحظه ای باشد که پیوند آن مرد و زن برای همیشه ناممکن شود، و مرد ناچار برای همیشه راه دریا پیش بگیرد. حتی این تصویر هم در کارنامه بیضایی بی زمینه و بی سابقه نبود. آخرین نمایشنامه بیضایی در دهه چهل، «راه توفانی فرمان پسر فرمان از میان تاریکی» (1349) در آستانه برگزاری جشن های دوهزاروپانصدساله، «جنون تاریخ» را در هیئت مردی به نام فرمان تصویر کرده بود که گمان می کرد پیشینیانش از تاریخ در او حلول کرده اند و گره های امروزش را خواهند گشود، و مرد البته به این ترتیب با زنی زیردست که دوست می داشت، ناهمزمان می شد و پیوندشان ناممکن.آن جا هم، فرمان در صحنه ای که تومارهای افتخارات پیشینیانش را به آتش می کشید، درست مانند لحظه خلاصی زن از کابوس مردانه افتخارات تاریخی در «چریکه تارا»، می گفت: «تموم شد! راحت شدم!» «گفت وگو با باد» بعد از «غریبه و مه» (1352) و «چریکه تارا»، سومین فیلم بیضایی است که داستان افسانه وارش در جهانی بر حاشیه ی دریا می گذرد. اما اگر در پایان آن دو فیلم، هربار زن بود که پای بر زمین می ماند و مرد بود که به سفر بی بازگشت دریا می رفت، در سومی مرد تمام جزیره را به بازاری برای خویش بدل کرده و زن است که به دریا رانده می شود. زن پری اندوهگین فیلم را، که روح جزیره بود، همان سال ساخته شدن «گفت وگو با باد»، دکتر ژاله آموزگار چون فره آن بازشناخت؛ فره ای که از جزیره می گریخت. سیر پیوندهای ناممکن شده میان زن و مرد، و دگردیسی اش به مرد غرقه بازار و مستقر بر زمین در برابر «زن فره»ای که رانده می شود، در فیلم های بلند بعدی بیضایی صورت هایی تطبیق یافته از اسطوره در جهان معاصر می یابد. فیلم های «سگ کشی» (1379) و «وقتی همه خوابیم» (1387) در شهری فره باخته می گذرند که بیش از هر چیز مورد هجوم ویرانگر سرمایه سالاری و سوداگری در غیاب فرهنگ است. ادامه تصویرهای تمام کارنامه سینمایی بیضایی از تهران دهه های گذشته را در این دو فیلم می بینیم، و حالا یکی دو دهه بعد دیگر واقعا در شهر پیش روی مان: از صورتک های ضد دود و مردانی بی چهره که عاقبت در شمایل سنگستانی های «سگ کشی» شهر را زیر کلنگ می گیرند تا معماری اصیلی که در غبار شهر امروز رد و اثرش برجا نیست؛ همچنان که از طبیعت آن فیلم هایش که در روستا می گذرند هم امروز نشان چندانی باقی نمانده است. فیلم کوتاه «قالی سخنگو» (در مجموعه «فرش ایرانی» 1385) نیز با تمرکز بر تصویر درختی که افسانه های دیرین را روایت می کند، تجسمی از پیوند طبیعت و باروری، روایتگری خلاقه و ریشه های فرهنگی ارائه می کند که عناصر کلیدی همان جان زنانه اند؛ ثبت یکی از آخرین بازمانده های نقشی نادر که دیگر بافته نمی شود. جدا از زن هایی با قدرت آفرینندگی که در دو فیلم بلند آخر مورد هجوم اند و قربانی می شوند، مناسبات جاری دو فیلم نیز آکنده است از سودطلبی فارغ از اندیشه، که در سطوح مختلف، تجسم همان چیزهایی اند که حالا دیگر درباره شهر، درباره فرهنگ، و درباره سینما از زبان هرکس شنیده می شود. نه، کسی که با دیدن دود، پیش از دیگران خطر آتش را احساس می کند، پیشگو نیست، خردمند است. اخطارش هم از سر آزار نیست، از روی غمخواری است. می شد با فرهنگ، چون فره شهر، یا جان مردمانه آن، بهتر رفتار کرد و به آن سوی دریا نراندش.خوشحالم از این که بهرام بیضایی در هفتادونهمین زادروزش همچنان پرحاصل کار می کند، می نویسد، پژوهش می کند، درس می دهد، و تمرین نمایش تازه ای را آغاز کرده است. اما، به رغم همه چیز، متاسف نیستم از این که این جا نیست تا در فضایی که بوی دودش را در آثار دهه های قبل خود اخطار کرده بود نفس بکشد؛ در شهری که دیگر هوا هم از آن گریخته است.
                