یک‌شنبه ۲۰ اسفند ۱۳۹۶
-----------------------------------------
حرف اول
-----------------------------------------
داشته های نظریه ای عباس آخوندی
-----------------------------------------

                    یکی از مزیت های عباس آخوندی در مقام وزیر نسبت به دیگر سیاست مداران، بهره مندی او از نظریه توسعه است. اگر دیگران به طور معمول در قبال مسائل و اتفاقات «واکنشی» هستند و سخنان آنها تکرار همان حرف های همیشگی و بدون تحلیل است، او در مقام سیاست مداری برآمده از دانشگاه و مدیری باتجربه، در چارچوب فکری ایرانشهر و حکمروایی خوب در جست وجوی گشودن راهی برای بن بست های توسعه در ایران است. مسئله اصلی ایشان چگونگی حفظ و ماندگاری میراث تمدنی و فرهنگی ایران زمین در جهان معاصر است که پرشتاب به سوی محو تمایزات و تنوعات فرهنگی حرکت می کند و بعید نیست که در روزگاری نه چندان غریب تمامی ساکنان کره زمین را در کوره ذوب مصرف گرایی آمریکایی هم سان و هم شکل کند. اندیشه ایرانشهر فراتر از مرزهای کنونی کشور ایران تلاش می کند با شناخت، فهم و تعریف دوباره و امروزی بنیان های اندیشه و تمدن ایران زمین، نهفته در درازای تاریخ و پهنه های جغرافیایی به بازاندیشی و اتصال جوامع و فرهنگ های متاثر از ایرانشهر به مادر کشور ایران اقدام کند. در بعد داخلی نیز آنچه شرط پایداری ایران است، برخورداری آن از قوام و همبستگی گروه های اجتماعی تشکیل دهنده آن است.که فراتر از منافع درون گروهی به چارچوب بزرگ تر ایران اندیشه کنند و در بستری از سازوکارهای شراکتی، برای پیشرفت و آبادانی ایران بکوشند و این ممکن نمی شود مگر در بستری از حکمروایی خوب. نگرانی آخوندی برای زوال همسبتگی اجتماعی در این معنا قابل فهم است.دو بخش عینیت یافته از این اندیشه ها را می توان در برنامه های وزیر درباره شناخت و مراقبت از میراث های تمدنی سکونت و شهرنشینی اسلامی- ایرانی و نیز گسترش ظرفیت ها و بسترهای مواصلاتی و ترابری با کشورهای همسایه دید. آخوندی که معتقد به ارتقای جایگاه ایران در منطقه و جهان از طریق فراهم کردن زیرساخت های سخت افزاری و نیز نرم افزاری است، شاید تنها وزیری است که از فرصت پاس گل برجام که با تدبیری ظریف فراهم آمده بود، بهره کامل برد و آن را بدل به گل های نوسازی ناوگان هوایی کشور کرد. آگاهان می دانند که در محیط خصمانه بین المللی که همواره حرکات ایران با سوءظن های ژئوپلیتیکی تعبیر می شود، عقد قراردادهای تجاری برخلاف روال های مرسوم تحریمی، کار ساده ای نیست اما این عمل سودمند برای منافع ملی ما و به ضرر دشمنان و رقبای ایران که خشم ترامپ و یارانش را هم برانگیخت و انجامش غیرممکن می نمود، به ابتکار آخوندی و همکارانش ممکن شد. آنها توانستند بر ظرفیت های توسعه ای کشور بیفزایند اما افسوس که جای قدر دیدن، در کشاکش منفعت طلبی های جناحی و فردی، با این دستاورد برخورد منصفانه ای نشد. یا عاقلان می دانند که در فصول خشک بودجه ای به اتمام رساندن پروژه های عظیم به جامانده از دولت پیشین مانند مسکن مهر که در گرداب پوپولیسم، تورم، پیچیدگی های حقوقی و تعهدات به مردم دست و پا می زد، بی اندیشه ورزی، سیاست و صبوری امکان پذیر نبود.در کنار اندیشه ایرانشهر، چارچوب فکری دیگری که یاری رسان آخوندی در شرایط متغیر سیاسی شده است، اندیشه حکمراویی خوب است که در سال های اخیر، هم به عنوان الگوواره ای برای کشورداری و هم به عنوان چارچوبی برای داوری عملکرد حکومت ها در سطح بین المللی به کار رفته است. آنچه این اندیشه را از نمونه های پیشین خود جدا می کند، تقسیم کاری است که میان دولت، بخش خصوصی و جامعه مدنی صورت می گیرد و هریک از آنها به تناسب سرمایه ها، توان و ظرفیتی که دارند، در انجام امور صاحب مسئولیت می شوند. در این چارچوب فکری دولت از مقام انحصار بر تمامی امور فاصله گرفته و به عنوان راهنما و سیاست گذار و ناظر کلان در تقسیم کاری شراکتی به مدیریت امور می پردازد. بخش خصوصی می تواند نقش خود را در توسعه ظرفیت های تولیدی و بازرگانی ارتقا بخشد و مسئولیت اجتماعی را به عنوان تعهد خود به دولت و جامعه سرلوحه اقدامات خود قرار دهد.از دیگر نقاط قوت این پاردایم فکری، نقشی است که جامعه مدنی و گروه های مختلف تشکیل دهنده آن مانند سازمان های غیردولتی و فعالان مدنی دارند و با بهره مندی از سرمایه اجتماعی در کنار نقادی از سیاست های دولتی و خصوصی، همکار و شریک آنها در پیشبرد امور هستند. در چنین تفکری نه بخش خصوصی طرد می شود و نه به گروه های جامعه مدنی نگاه خصم آلودی وجود دارد. حکمروایی خوب با تکیه بر شاخص های قانون گرایی، شفافیت و مشارکت به مبارزه با فسادهای سیستمی برخاسته و زمینه های شکل گیری و فعالیت آنها را در بخش های سه گانه دولتی، خصوصی و مدنی از میان می برد.پیوندها میان سطوح مختلف حاکمیت یعنی ملی و فروملی با تاکید بر تمرکززدایی و تقویت نهادهای محلی بخش دیگری از این چارچوب فکری است که به ارتقای ظرفیت های توسعه ای مناطق کشور می اندیشد. در چارچوب همین اندیشه، حقوق شهروندی به ویژه درخصوص گروه های اجتماعی در حاشیه مانده مانند زنان، اقلیت ها و جوانان مورد توجه ویژه قرار می گیرد و زمینه های رشد و ارتقای آنان فراهم می شود. تحقق اندیشه حکمروایی را در سیاست ها و تصمیمات آقای وزیر می توان در مفهوم «محله گرایی» دید که ابعاد کالبدی، اقتصادی، سیاسی و اجتماعی عملی شدن مشارکت شهروندی را مبنا قرار می دهد و به جای شعار و حرف های کلی، بستر عینی شراکت در حکمروایی را فراهم می آورد. چنین اندیشه ای در شهرهای جدید در حال اجراست و با تاسیس حوزه اجتماعی عناصر نوپدیدی چون مرکز محله و مدرسه محله ساخته شده است. برکشیدن جوانان و زنان متخصص و کارشناس فارغ از شعارگرایی و دسته بندی های مرسوم جناحی و قومی از دیگر ثمرات اندیشه حکمروایی خوب است که با کمی جست وجو در رزومه کاری بخش عمده مدیران وزارت راه و شهرسازی و شرکت ها و سازمان های وابسته می توان بعینه و وضوح آن را برای مثال در شرکت عمران شهرهای جدید و معاونت معماری و شهرسازی وزارتخانه مشاهده کرد. تدابیری که نمونه های زیادی ندارد و نشان دهنده عزم جدی آخوندی برای عملیاتی شدن ایده هایی است که در سیاست های کلان به آنها اشاره می شود اما چندان خبری از اجرای آنها نیست.
                