پنج‌شنبه ۲۴ فروردین ۱۳۹۶
-----------------------------------------
یادداشت
-----------------------------------------
اهداف حمله موشکی آمریکا به سوریه
-----------------------------------------

                    دونالد ترامپ، رئیس جمهور جدید آمریکا، در صد روز نخست ریاست جمهوری، دستور حمله موشکی به پایگاه هوایی شعیرات سوریه را صادر کرد. کاخ سفید اعلام کرد دونالد ترامپ پس از مشاهده تصاویر حمله شیمیایی به خان شیخون دستور حمله موشکی را به همان پایگاهی صادر کرد که به گفته کاخ سفید، هواپیماهای حمله کننده به خان شیخون از آن استفاده کرده بودند. کاخ سفید افزود این حمله طوری طراحی شده بود که به جز پایگاه و باند فرودگاه و تاسیسات و آشیانه های هواپیماهای جنگی سوریه به کسی آسیب نرساند و آمریکا پیش از اجرای این حمله موشکی شرکای روسی خود و نیز متحدان منطقه ای آمریکا از جمله اسرائیل و اردن و عربستان سعودی را از این حمله مطلع کرده بود. شورای امنیت سازمان ملل متحد به تقاضای روسیه و برای بررسی حمله موشکی آمریکا به پایگاه شعیرات تشکیل نشست اضطراری داد که در آن مشاجره لفظی بسیار حادی میان نمایندگان روسیه و آمریکا درگرفت. این مشاجره لفظی به همین جا ختم نشد و شکاف عمیقی میان متحدان آمریکا و روسیه بر سر این حمله موشکی آمریکا در گرفت. از یک سو روسیه به واحدهای مستقر خود در سوریه فرمان داد روند هماهنگی با فرماندهی ارتش آمریکا در خاک سوریه را به حالت تعلیق درآورند. دستگاه دیپلماتیک ایران ابتکار عمل واکنش را به دست گرفت و به گونه ای مدیریت شده حمله موشکی آمریکا به پایگاه شعیرات سوریه را گامی برای تشویق تروریست ها به شمار آورد. رقیب منطقه ای ایران در منطقه و حامی اصلی جبهه النصره یعنی عربستان سعودی در تماس تلفنی ملک سلمان، پادشاه عربستان، با دونالد ترامپ از این اقدام آمریکا جانبداری و آن را اقدام شجاعانه ترامپ تلقی کرد. رئیس جمهور ترکیه از این حمله استقبال کرد، اما آن را غیرکافی خواند. تقریبا همه کشورهای تاثیرگذار اروپایی از اقدام آمریکا استقبال کردند و بسیاری از کشورهای منطقه و جهان در تقبیح یا تایید این حمله واکنش خود را سامان دادند. روسیه از زبان لاوروف، وزیر خارجه و نماینده دائمی فدراسیون روسیه در سازمان ملل متحد، آمریکا را متهم کرد که به یک کشور مستقل و دارای حاکمیت ملی تجاوز کرده و این یک بدعت خطرناک در روابط بین المللی است. روسیه یادآور شد واشنگتن با همین سناریو مبتنی بر یک دروغ آشکار کالین پاول، وزیر خارجه آمریکا در دوره جورج بوش پسر، در سال 2003 به بهانه برخورداری رژیم صدام حسین و هماهنگی آن با القاعده طرح اشغال عراق را به اجرا درآورد و با همین بهانه کشور لیبی را ویران کرد که درمجموع صد هزار نفر از مردم عراق و لیبی کشته شدند. با فروکش کردن شوک اولیه حمله موشکی آمریکا به پایگاه شعیرات سوریه نوبت به تحلیل های راهبردی این تصمیم ناگهانی ترامپ رسید، زیرا ترامپ تنها یک هفته پیش از حمله موشکی به سوریه یک نماینده جمهوری خواه کنگره آمریکا را به دمشق اعزام کرده بود تا نظر بشار اسد را دراین باره جویا شود که اگر دونالد ترامپ با اسد تماس تلفنی بگیرد و برای هماهنگی موضوع مبارزه با داعش با وی گفت وگو کند، آیا اسد پاسخ این تماس تلفنی را خواهد داد یا خیر که اسد بی درنگ پاسخ مثبت داده بود. نماینده کنگره آمریکا به اسد گفته بود ترامپ قصد دارد سیاست های گذشته را رها کند و شعار سرنگونی بشار اسد از اولویت های ایالات متحده خارج شده و اکنون اولویت اصلی ترامپ ویران کردن و ریشه کن کردن داعش در سوریه است. تحلیلگران از خود می پرسند درحالی که برای اثبات اینکه چه کسی در حمله شیمیایی به خان شیخون دست داشته باید کمیته حقیقت یاب تشکیل شود، چرا ترامپ تحت تاثیر عواطف خود قرار گرفته و دستور حمله موشکی به پایگاه شعیرات سوریه را صادر کرده است؟ از سوی دیگر طبق گزارش سازمان ملل متحد، کشور سوریه در جریان اتهام های مشابه در سال 2013 همه زرادخانه های سلاح های شیمیایی خود را زیر نظر کارشناسان سازمان ملل نابود یا به خارج از خاک سوریه منتقل کرد. در نتیجه ارتش سوریه طبق گزارش رسمی سازمان ملل متحد، دیگر چیزی به نام سلاح شیمیایی در اختیار نداشته تا از آن برای حمله به خان شیخون استفاده کند. در همین حال بسیاری از کارشناسان امور استراتژیک می گویند کشوری که در چند ماه اخیر و به ویژه پس از آزادی شهر حلب موازنه نظامی را در بحران سوریه به سود خود تغییر داده و برنامه آشتی و مصالحه موضعی با بسیاری از گروه های اپوزیسیون مسلح را در دستور کار خود قرار داده، نیازی به استفاده از سلاح های شیمیایی ندارد. سلاح هایی از این دست را نیروهایی استفاده می کنند که در جریان نبردها به بن بست رسیده و برای ایجاد یک غائله بین المللی علیه دولت پیروز به تکاپو می افتند. چرا ایالات متحده آمریکا به تقاضای سوریه و روسیه و ایران و ده ها کشور دیگر برای تشکیل یک کمیته تحقیق مستقل پاسخ نمی دهد؟ پاره ای دیگر از تحلیلگران بر این باور هستند که موضوع ارسال پیام به چند کشور تاثیرگذار منطقه ای و جهانی در راس هدف های این حمله موشکی آمریکا قرار داشته و موضوع تنبیه رژیم سوریه به خاطر اتهام ثابت نشده اساسا مطرح نبوده است. ازجمله می توان به سفر رهبر چین به آمریکا اشاره کرد؛درحالی که رهبر چین در کمپ فلوریدا آماده دیدار و مذاکره با دونالد ترامپ بود و موضوع موشک های اتمی و آزمایش های پی درپی اتمی کره شمالی در کنار موضوع تجارت دوجانبه در دستور کار مذاکرات دو طرف بود، آمریکا ترجیح داد حمله موشکی به پایگاه شعیرات سوریه را به مثابه پیام دارای چند گیرنده به حامی اصلی کره شمالی برساند. سخنگوی کاخ سفید سه روز پس از حمله موشکی آمریکا به پایگاه شعیرات سوریه با وضوح بیشتری سخن گفت و خاطرنشان کرد حمله آمریکا پیامی به کل جهان بود. پس از کره شمالی و به گفته سخنگویان آمریکا، دومین دریافت کننده پیام ایالات متحده، جمهوری اسلامی ایران بود که به گفته مقامات آمریکایی، در کنار اسد قرار دارد. اشاره کردم ایران در واکنش به این حمله آمریکا مدیریت فوق العاده ماهرانه ای در تبیین و تفسیر آن به کار برد و آن را یک اقدام محدود جغرافیایی برای واکنش به یک گزارش تاییدنشده به شمار آورد که هیچ ارتباطی با مجموعه بحران سوریه و اولویت مبارزه با داعش ندارد.اکنون این پرسش مطرح است که آیا ایالات متحده آمریکا با این حمله موشکی خود به شعیرات سوریه موضوع را خاتمه یافته تلقی می کند یا اینکه در آینده نه چندان دور به ویژه در بستر جنگ های تعیین کننده ارتش سوریه در شمال شرقی این کشور آن را ادامه می دهد؟ برای پاسخ گویی به این پرسش به شدت راهبردی کافی است به دو اظهارنظر نتانیاهو و ملک عبدالله دوم، پادشاه اردن، در سفر اخیرشان به ایالات متحده آمریکا و مذاکره با دونالد ترامپ اشاره کنیم. نتانیاهو گفت تا وقتی که خطر دسترسی سپاه قدس به بلندی های جولان وجود دارد، من شب ها خواب ندارم و این نکته را با پرزیدنت ترامپ در میان گذاشتم. ملک عبدالله دوم نیز گفت سپاه قدس اکنون به 70 کیلومتری اردن و در اصل به مرز اسرائیل رسیده است. آیا تلاش های آشکار آمریکا برای جداسازی خط ممتد رقه تا مرزهای اردن به مثابه خط ممتد و قطع کننده به هم پیوستگی جغرافیایی ایران با خاک سوریه از طریق گماردن نیروهای سوریه دموکراتیک که با کمک نیروی مارینز آمریکا حاکی از آن است که دولت ترامپ سناریوی پیشرفته تری را تدارک دیده تا قلمرو امنیت اسرائیل و تضمین عدم دسترسی سپاه قدس ایران و حزب الله لبنان به منطقه جولان فراهم شود؟ 
                