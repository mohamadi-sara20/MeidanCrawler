یک‌شنبه ۲۵ تیر ۱۳۹۶
-----------------------------------------
یادداشت
-----------------------------------------
ابعاد مالی و حسابداری قرارداد توتال
-----------------------------------------

                    در روش شناسی علمی، هرگونه توافق یا قرارداد به عنوان یک «کلیت» شناخته می شود. این «کلیت» به معنای تجمیعی از عناصر است که در کنار یکدیگر ساختار مدونی را به اسم «قرارداد» تشکیل می دهند. بدون توجه به اجزای پیش گفته، نقد هر قرارداد می تواند مصداقی از تقلیل گرایی باشد. نگاهی به برخی انتقادات پیرامون قرارداد کنسرسیوم فاز 11 نشان می دهد برخی ایرادات طرح شده، مبتلا به آفت تقلیلی و ناشی از نشناختن ساختارهای مالی، حسابداری و اقتصادی حاکم بر قراردادهاست. طیف دیگری از انتقادها نیز اساسا به حدی دور از منطق است که نیازی به تامل پیرامون آن احساس نمی شود. اما یکی از ابهاماتی که درباره این قرارداد مطرح شده، ناظر بر جنبه های مالی و حسابداری است. واقعیت آن است که اساسا در حوزه های مالی قراردادها، باید برآوردها با توجه به مدت زمان قرارداد و در جریان اجرای آن انجام شود و چون مدت این قرارداد در زمره قراردادهای بلندمدت طبقه بندی می شود، بنابراین محاسبه دقیق متغیرهای مالی (مانند سود، درآمد، قیمت ها و...) امر دشواری است. در این راستا یکی از این ابهامات موجود به سهم توتال و سایر شرکت ها در فرایند توسعه و بهره برداری از فاز 11 پارس جنوبی برمی گردد. دراین باره ادعاهای گزاف و بعضا مضحکی انجام شده است. اساسا محاسبه میزان عواید در دوره قرارداد، کار فوق العاده پیچیده ای بوده و مستلزم لحاظ کردن تعداد زیادی متغیر است. به طور ساده، طبق آنچه در شورای اقتصاد مصوب شده با احتساب قیمت فرضی 50 دلار، درآمد کشور از این میدان در طول عمر آن حدود 84 میلیارد دلار خواهد شد. در این میان طبق محاسبات مربوطه، چیزی حدود 12 میلیارد دلار سهم کنسرسیوم توسعه دهنده به رهبری توتال خواهد بود. لازم به ذکر است ارزش خالص آنچه سرمایه گذاری شده، حدود پنج میلیارد دلار است؛ البته کنسرسیوم بیش از این و نزدیک به شش میلیارد دلار ارزش خواهد آورد که یک میلیارد آن صرف مالیات و عوارض به دستگاه های دولتی خواهد شد. بدیهی است وقتی دوره بازپرداخت طولانی می شود، طبیعتا مبلغ هم افزایش خواهد یافت. از حیث عملیاتی، پرداخت به پیمانکاران از مقطعی آغاز می شود که میدان به تولید می رسد. در عین حال، این پرداخت عملا «سقف» دارد؛ به گونه ای که بالغ بر 50 درصد از عواید فاز 11 پارس جنوبی مستقیما متعلق به دولت است و بازپرداخت به سه شرکت عضو در کنسرسیوم از 50 درصد باقی مانده انجام خواهد شد. از سوی دیگر این 50 درصد، سقف سهم این کنسرسیوم از عواید فاز در هر سال است. به این ترتیب ممکن است در سال های مختلف و با قیمت های مختلف نفت خام، عملا دریافتی پیمانکاران حتی به سطح کمتر از 20 درصد از عواید میدان برسد و هر شرکت حسب سهم خود در کنسرسیوم از این دریافت ها منتفع می شود. طبق برآوردها چیزی حدود 15 درصد از کل درآمدهای میدان در قالب «مجموع دریافت های پیمانکاران» به آنها تعلق می گیرد. نکته دیگر مربوط به «دوره بازپرداخت سرمایه گذاری انجام شده» است که در این قرارداد 10 سال تعیین شده است. پرداختی شرکت ملی نفت به پیمانکاران طرح شامل چند بخش است. بخشی از آن «اصل سرمایه گذاری» است که عین هزینه واقعی است. بخش دیگر کارمزد بانکی (که نرخ بهره معتبر بانکی بین المللی کمتر از دو درصد است)؛ و قسمتی نیز هزینه های غیرسرمایه ای (نظیر مالیات و هزینه گمرکی) است که به دولت ایران پرداخت می شود. همچنین درباره دستمزد سه شرکت پیمانکار در راستای تامین بازده سرمایه گذاری طرح نیز، لازم به ذکر است که طبق اظهارات مقامات وزارت نفت، دستمزد در این قرارداد ارزان ترین نرخ بازده سرمایه گذاری برآوردی در قراردادهای نفتی ایران است. همچنین بعد از اتمام دوره 10ساله، بازپرداخت سرمایه گذاری ها به ازای هر بخش از توسعه در 10 سال صورت می گیرد و در دوره باقی مانده پس از اتمام پرداخت اقساط باقی مانده، فقط دستمزد پیمانکار پرداخت خواهد شد. تلاش شده که تا جای ممکن میعانات گازی به جای پول نقد به پیمانکار داده شود چراکه با این کار سهم بازار ایران افزایش خواهد یافت. در عین حال بنا بر تصمیم ایران یا اگر شرایط بازار بین المللی طوری باشد که به هر دلیلی شرکت ملی نفت ایران نخواهد به شرکت های توتال و ملی نفت چین میعانات گازی را به روز بفروشد، آن گاه محصول به وسیله کشور فروخته شده و وجه مربوطه از محل این فروش به آنها کارسازی می شود. ملاحظه می شود که ساختار قرارداد از حیث ابعاد مالی، بسیار پیچیده و دقیق است. بنابراین چگونه می توان از هم اکنون برای طول مدت قرارداد فوق (یعنی در سنوات آینده) احکامی نظیر «سود نامتعارف توتال»، «غبن در قرارداد»، «واگذاری مخزن و انفال»، «پادا ش های نامتعارف به طرف اصلی قرارداد»، و امثال آن را صادر کرد. از سوی دیگر دستگاه های نظارتی مانند سازمان حسابرسی نیز قطعا در طول قرارداد ملزم به رسیدگی به عملیات مالی هستند. همچنین بنا بر عرف بین المللی، شرکت های بزرگ نیز از سوی موسسات بسیار معتبر بین المللی حسابرسی نیز تحت رسیدگی قرار دارند و فعالیت های مالی آنها از منظر رعایت استانداردهای حسابرسی و حسابداری به شدت تحت کنترل است. گزارش های حسابرسی در زمره مستندترین گزارش های قابل اتکا در بررسی عملکرد شرکت ها محسوب می شود.
                