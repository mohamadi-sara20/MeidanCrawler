سه‌شنبه ۲۲ اسفند ۱۳۹۶
-----------------------------------------
یادداشت
-----------------------------------------
گزاره های غایب درباره موسسات غیرمجاز
-----------------------------------------

                    معاون نظارت بانک مرکزی دیروز در نشستی با رسانه ها، گزارش ملی موسسات غیرمجاز را با جزئیاتی قابل تامل بیان کرد. البته او توضیح نداد که مراد از گزارش ملی در این نشست چه بود، ولی شاید اشاره انضمامی وی به نقش پذیری مجموعه حاکمیت شامل هر سه قوه در پروژه پرچالش ساماندهی غیرمجازها، سبب انتخاب چنین نامی باشد. معاون نظارت بانک مرکزی درباره پیشینه شکل گیری موسساتی با فعالیت های مالی خرد و کلان، در چارچوبی خارج از نظارت بانک مرکزی توضیحات مبسوطی داد و هزاران صندوق قرض الحسنه و به تبع آن تعاونی های اعتباری و تفکراتی را که پشت شکل گیری و تقویت این دو نهاد یعنی سنت قرض الحسنه و نظام تعاونی بود، در شکل گیری فعالیت افرادی که بدون تخصص، راهی فعالیت های مالی و پولی در مقیاس بزرگ شدند، موتور محرکه این جریان دانست.بدون تردید نیروهای اجتماعی همچون بازار و عقبه های سیاسی در شکل گیری این جریان به ظاهر اقتصادی، نقش مهمی داشته است که جای طرح آنها در این نشست نبود. مثلا حیدری نتوانست توضیح دهد که چرا همه دولت ها از قدرت گرفتن بانک مرکزی و نظارت بی چون وچرای آن، بر هر فعالیت مالی و پولی ابا داشته اند و هر کدام به مقادیری بر آن تبصره زده اند. در پایان سال 96 که قصه پرغصه غیرمجازها، با انبوهی خسارت شخصی به میلیون ها نفر و خسارتی ملی در حد 20 هزار میلیارد تومان به پایان رسیده است، کماکان برابر قانون، بانک مرکزی از نظارت بر فعالیت مالی موسساتی ازجمله تعاونی های روستایی منع شده است.درواقع در روزهایی که قانون گذاران مدام نظارت بانک مرکزی را به چالش می کشند، بر اثر یک حفره قانونی که در خانه ملت ایجاد شده است، سوداگرانی می توانند از محل تطمیع روستاییان، سپرده های آنان را به تاراج ببرند. چنان که یک صندوق روستایی با 200 شعبه توانسته است اموالی در مقیاس ده ها میلیارد تومان از سپرده های روستاییان را حیف ومیل کند و آنان را به خیل شاکیان پیوند زند.فرشاد حیدری همچنین در این گزارش اشاره نکرد که در روزهایی که سپرده گذاران موسسات غیرمجاز در کوچه و خیابان و بانک مرکزی در رسانه ها درباره کلاهبرداری سهام دارانی که با سودهای نجومی و غیرواقعی فریاد می زدند، یک موسسه غیرمجاز به نام تعاونی ولی عصر میمنت آباد چگونه توانست در مدت کمتر از یک ماه بیش از 200 میلیارد تومان سپرده از مردم جمع کند و مادامی که این نظام طمع ورزی در جامعه چنین نهادینه است، هیچ نظارتی نمی تواند مانع از حضور سوداگرانی شود که یک روزه متولد می شوند و چونان حبابی آن قدر اموال از سپرده گذاران جذب می کنند که از درون متلاشی می شوند.معاون نظارت بانک مرکزی همچنین در پاسخ به سوال خبرنگاری که می پرسید چرا از سال 92، چنین رویکرد فعالانه ای را در پیش نگرفتید، نتوانست بگوید که حضور همکاران وی در همان سال در صداوسیما و هشدار درباره تعاونی ثامن الحجج چگونه با واکنش 90 نماینده وقت مجلس در حمایت از تعاونی مذکور و تذکر به رئیس بانک مرکزی روبه رو شد.به هرروی، غیرمجازها در پایان سال 96 به خط پایان رسیدند. پرواضح بود که از لجنزاری که در طول حدود دو دهه شکل گرفت، هر چقدر به خط انتها نزدیک تر می شدند، بوی تعفن بیشتری برمی خاست و درواقع هر کسی، هر وقت شروع می کرد در خط پایان، با چنین ملغمه ای روبه رو می شد و فقط این سیف بود که نخواست همچون اسلاف خود آن را به مدیران بعدی بسپارد.حیدری در گزارش ملی دیروز درباره خاستگاه شکل گیری این موسسات و روند آن توضیحات واضحی را ارائه کرد، اما هیچ نکته ای در این گزارش نبود که پیش تر در کمیسیون های مجلس یا در صحن عمومی تکرار نشده باشد. او فقط اطلاعات خبرنگاران دراین باره را به روزتر کرد. با این وصف، این پرسش باقی می ماند که با این همه اطلاعات روشن و مستند، نمایندگان از چه چیزی قانع نشدند و بانک مرکزی چه آماری باید می داد تا آنها مطمئن شوند که ساماندهی جز این مسیر راه دیگری پیش رو نداشت.گزارش ملی بانک مرکزی، مخاطبانی ملی دارد. نمایندگان مجلس، فعالان اقتصادی، مدیران بانکی، مدیران حاکمیتی بیش از مردم مخاطب این گزارش بودند. آنها بی شک می توانند حرف های ناگفته بیشتری را در این گزارش ببینند؛ حرف هایی که مجال آسوده تر و منصفانه تری از فضای کنونی را می طلبد.
                