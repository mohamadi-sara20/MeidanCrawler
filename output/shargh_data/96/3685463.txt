سه‌شنبه ۱۲ دی ۱۳۹۶
-----------------------------------------
حرف اول
-----------------------------------------
به دنبال راه علاج
-----------------------------------------

                    جریانی که در چند روز اخیر در کشور شاهدیم و اغلب استان ها و شهرهای کشور را فراگرفته، فرجام آن روشن نیست و ممکن است خسران های بزرگ و جبران ناپذیری به کشور وارد کند. چون این اعتراض ها از حالت مدنیت خارج شده و رنگ خشونت به خود گرفته است. آتش زدن مسجد و حسینیه و اماکن عمومی هیچ توجیهی ندارد و با اعتراض مدنی سازگار نیست و از طرفی سرکوب و برخورد نیز فایده ای ندارد و خشونت را بیشتر می کند؛ این اقدامات شاید در کوتاه مدت راه علاج باشد ولی در درازمدت نه. وقت آن است که مسئولان کشور هرچه زودتر راه علاجی بیندیشند و فرصت هایی را برای ملت فراهم کنند. مشکلات تنها معیشت نیست. بخشی از مشکلات غیراقتصادی و مربوط به جاهای دیگر و موضوعات دیگر است و در راس آنها فساد اداری است. ضروری است از شخصیت ها و افراد دلسوز نظام و کشور که سال هاست به دلایلی در کنارند، دعوت شود و با درجریان گذاشتن مردم و صدور بیانیه پاره ای از اعتراضات بحق مردم را که در راستای حفظ استقلال کشور و نظام است، بپذیرند و راه حلی برای آن پیشنهاد دهند. لازم است راه و رویکرد گذشته اصلاح شود، ادبیات صداوسیما که یک سویه است و رسانه هایی که هر چیزی را به گردن دولت می اندازند، باید تغییر کند و کسانی که این ماجرای پرآشوب را آغاز کرده اند، شناسایی شوند و به مجازات برسند.خلاصه یک رفرم اساسی در چارچوب قانون اساسی صورت گیرد. ایرانیانی که در خارج از کشور به صورت اجبار زندگی می کنند، با اطمینان به کشور بازگردند و تمام احزاب و گروه های سیاسی هر نوع به اصطلاح دلسوزی یا حمایت خارجی را از این جریان محکوم کنند. در یک جمله تنها راه حل این بحران ها ایجاد یک وحدت و همدلی ملی است. 
                