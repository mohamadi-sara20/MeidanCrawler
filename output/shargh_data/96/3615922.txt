پنج‌شنبه ۲‌شهریور ۱۳۹۶
-----------------------------------------
حرف اول
-----------------------------------------
بیطرفی که بی طرف نماند
-----------------------------------------

                    رای عدم اعتماد به آقای حبیب اله بیطرف را می شود از چند جنبه مورد بحث و مداقه قرار داد. اول آنکه گروهی در کشور مدعی هستند اصولا سدسازی کاری بیهوده است و باید گذاشت طبیعت کار خودش را بکند و ایجاد سد یا به قول آنان کشیدن دیوار روی رودخانه ها، رژیم طبیعی رودخانه و طبیعت را برهم می زند و باعث تغییر اکوسیستم می شود. این دسته از دوستان، متاسفانه انسان و نیازهای اساسی انسان را جزء اکوسیستم نمی دانند و به اثراتی که بشر در طبیعت از خود به جا می گذارد، مانند ازبین رفتن پوشش گیاهی، تغییرات در طبیعت و ازجمله گرم شدن کره زمین بر اثر استفاده از سوخت های فسیلی و ایجاد فزاینده گازهای گلخانه ای (هرچند بعضی دانشمندان به این امر معتقد نیستند و افزایش گازهای گلخانه ای را در تغییرات اقلیمی موثر نمی دانند) که باعث می شود تغییرات در سطح کره زمین به وجود آید و متاسفانه بعضی از نقاط جهان و ازجمله فلات ایران متاثر از آن شود و به سمت خشک شدن برود، توجه نمی کنند. 400 میلیارد مترمکعب نزولات جوی در سال هایی نه چندان دور، اکنون کاهش یافته، زمان بندی بارش ها به هم خورده و در زمانی اندک، بیشتر بارش های سالانه نازل می شود که جاری شدن سیل های مخرب را بر اثر بارش های با شدت بالا در زمان کم به دنبال دارد.در کشور ما، یک سوم سرزمین از دوسوم بارش ها برخوردار است و دوسوم بقیه سرزمین تنها ثلث نزولات جوی را دارد که حتی در آن یک سوم برخوردار نیز توزیع زمانی بارش ها با نیازهای آبی همخوانی ندارد. در این صورت، تنها راه مدیریت آب در کشور برای تامین نیازهای روزمره و توسعه کشور، تنظیم آب های سطحی و ایجاد تاخیر در جاری شدن روان آب ها برای تغذیه منابع آب زیرزمینی است. از طرفی، مدیریت منابع برای جبران کمبودهای فراوان نیازهای آبی دشت مرکزی ایران، چاره ای جز انتقال های بین حوزه ای ندارد. در سال های دور، مشاوران خارجی در مطالعات وسیع خود شبکه ای از سدهای مخزنی، تنظیمی، انحرافی و کانال های انتقال آب و اتصال حوزه های آبریز کشور را مدنظر قرار داده بودند که بعد از انقلاب اسلامی نیز نظر به نیاز توسعه کشور، برنامه ریزی های وسیعی ازجمله تهیه طرح جامع آب کشور، انجام گرفت و مطالعات گذشته به هنگام شد. هم زمان با توجه به تغییرات اقلیمی، مشکلاتی بر سر راه توسعه صنعتی و اجتماعی کشور به وجود آمد که باعث شد برنامه ریزان مدیریت کلان کشور، به همراه مدیریت منابع آب، در راستای برنامه ریزی جامع برای احداث سازه های آبی برای تنظیم روان آب ها و مدیریت آب کشور گام های اساسی بردارند. بعد از پایان جنگ تحمیلی، برنامه ریزی احداث سدهای مخزنی به صورت فزاینده ای شروع و کارهای اجرائی آن آغاز شد؛ به طوری که تعداد زیادی سازه های آبی در کشور احداث شد و همچنین تعدادی نیز به عنوان مطالبات مردمی در دست احداث است. عملکرد این سازه های آبی در بحران خشک سالی های اخیر، در گزارشی که شرکت مدیریت منابع آب ایران منتشر کرده، آمده است که در اینجا به آن نمی پردازیم و تنها به نتایج و نقش بی بدیل این سازه ها در مدیریت منابع آب از این دریچه اکتفا می کنیم؛ چنانچه این سازه ها نبود، کشور دچار بحران آبی و همچنین تعارضات اجتماعی وسیع شده و مشکلات امنیتی بی شماری به بار می آورد. دوم آنکه در زمان رای گیری، تعدادی از نمایندگان محترم درباره مسائل سدسازی و همچنین موضوع انتقال بین حوزه ای مطالبی را بیان کردند که آقای بیطرف به صورت مبسوط پاسخ دادند؛ ولی شاید به علت کمبود وقت، نتوانستند اصل مطلب را بیان کنند. آنچه مسلم است، تعدادی از نمایندگان محترم بر اثر جوسازی های به ناحق صورت گرفته از سوی کسانی که یا مدیریت منابع آب را نمی دانند یا نمی خواهند بدانند، تحت تاثیر قرار گرفته و مسائلی را به ایشان نسبت دادند که شاید ناشی از ناآگاهی عزیزان است. یکی از مطالب بیان شده، بحث پایین آمدن کیفیت برخی رودخانه ها بود که دوستان گرامی توجهی به میزان فاضلاب های صنعتی، خانگی و کشاورزی شامل کود، سموم و املاحی که بر اثر شسته شدن خاک ها وارد سیستم می شود، نداشتند. در اینجا این پرسش مطرح است که آیا مسئولیت پساب های ورودی از طریق کشت و صنعت ها که وارد آب های سطحی می شود، با آقای بیطرف بوده است؟! یا بی توجهی این شرکت ها به لزوم تعبیه تصفیه خانه های مدرن برای جلوگیری از ورود آب های آلوده و شور به رودخانه ها، باعث بالارفتن میزان آلاینده ها و افزایش شوری آب آنهاست؟ قطعا نبود هماهنگی بین بخشی بین دستگاه های اجرائی و رعایت نکردن موازین و استانداردها، خود باعث به وجودآمدن این مشکلات شده است. بنابراین ضمن مثبت دانستن توجه و حساسیت نمایندگان محترم مجلس شورای اسلامی به بحث آب و اکوسیستم و تغییرات اقلیمی، شایان ذکر است که اکنون بستر زمانی مناسبی است برای طرح لوایح مدرن، همه جانبه و چند نظامه، برای هماهنگی بین بخشی، الزام مصرف کنندگان آب به رعایت قوانین و مقررات، تصویب قانون جرائم ویژه برای آلوده کنندگان اکوسیستم و ارائه سازوکارهای مناسب قانونی و اقتصادی به وزارت نیرو برای اعمال حاکمیت ملی بر رودخانه ها که با اعمال آن، می توان هر روز شاهد اصلاح کیفیت و هماهنگی برای مدیریت بر منابع آب کشور بود. قطعا لزوم انجام طرح آمایش سرزمین، از اوجب واجبات کشور است که سازمان برنامه و بودجه باید با تخصیص منابع لازم، هرچه سریع تر این طرح را به انجام برساند. بی توجهی به این طرح، باعث تشدید تعارضات بین حوزه ای و اجتماعی و مغفول ماندن توسعه مناطق مختلف کشور شده و انجام آن از سهم خواهی بدون توجه به مزیت های نسبی کشور جلوگیری خواهد کرد. 
                