دو‌شنبه ۲۶ تیر ۱۳۹۶
-----------------------------------------
سرمقاله
-----------------------------------------
دستاوردهای دولت و عملکردهای متناقض
-----------------------------------------

                    عمر دولت یازدهم رو به پایان است و با رای قاطعی که دکتر روحانی در 29 اردیبهشت از مردم گرفت، با پشتوانه مردمی بیشتری می تواند دولت دوازدهم را تشکیل دهد. نگاهی گذرا به وضع کشور در سال 92 بیندازیم. رد صلاحیت آیت الله هاشمی رفسنجانی فضای مه آلودی بر پهنه سیاسی کشور حاکم کرده بود، دوره هشت ساله محمود احمدی نژاد، اجماعی جهانی علیه دولت ایران به وجود آورده بود، شش قطع نامه شورای امنیت سازمان ملل آن هم ذیل فصل هفتم منشور ملل و ماده 42 منشور -که ایران را دولتی متمرد و مخالف صلح جهانی قلمداد کرده بود- گلوگاه حیاتی کشور را به هم فشرده بود. قادر به فروش نفت نبودیم و پدیده بابک زنجانی و امثال او خروجی این دوره بود. انتقال پول از کشور و بالعکس امکان پذیر نبود. مجلس نهم نیز هم سویی با رئیس جمهور جدید نداشت. اراده نظام بر رفع موانع تحریم ها بود و باید این اراده را تیمی انجام می داد که قواعد مذاکره و جایگاه تیم مذاکره کننده را در رقابت بین المللی می شناخت. بهترین گزینه در تیم مذاکره کننده از سوی دکتر روحانی انتخاب شد. خواص که با تعهد و توان مذاکره دکتر محمدجواد ظریف آشنایی داشتند و عوام هم با چهره خندان دیپلماتی آشنا شدند که بغض فروخفته روح جمعی کشورمان را در طول مذاکرات نفسگیر اتمی باید به شادی پیروزی تبدیل می کرد. بیش از 20 ماه مذاکره مردم را دلبسته قدرت مانور مذاکرات تیم مذاکره کننده خود کرد. فراموش نمی کنیم چه شب هایی تا ساعت ها بعد از نیمه شب جعبه جادویی رسانه، قدرت نمایی ظریف و تیم همراه را به تصویر می کشید. در همان زمان از قول یکی از اعضای تیم مذاکره کننده غربی نکته ای نزدیک به این مضمون بیان شد: «ما عادت داشتیم در مذاکره با اعراب نتیجه را به ساعات پایانی مذاکره موکول کنیم و می دانستیم اعضای مذاکره کننده عرب خسته شده اند و آن زمان بود که می شد ماهی دلخواهمان را از مرداب خسته عرب ها صید کنیم و همین نسخه را برای ایرانیان پیچیدیم. اما ظاهرا ما صید دریای مذاکره ایرانیان شدیم». حاصل این مذاکرات امضای برجام بود که نتیجه آن در فضای سیاسی و اقتصادی کشور معلوم است و آخرین آن همین قرارداد با توتال است. قصد ندارم که بیش از این به اوایل دولت یازدهم بپردازم اما مجبورم برای روشن شدن موضوع به وضع نابسامان اقتصادی اشاره کنم. نگارنده برای خرید وسیله ای برقی که موردنیاز مزرعه ام بود، به خیابان امام خمینی رفتم و بعد از مدتی جست وجو وسیله موردنظرم را پیدا کردم. قیمت وسیله 600/1 هزار تومان بود و من در کارت بانکی همراهم حدود 600 هزار تومان داشتم و به فروشنده گفتم این مبلغ را برداشت کند و وسیله را تا فردا نگه دارد و فردا که مابقی وجه را پرداختم، وسیله را تحویل بگیرم. جالب است فروشنده به شاگردش دستور داد وسیله موردنظر را از داخل مغازه به انباری پشت مغازه انتقال دهد و خطاب به من گفت «نیازی به پیش پرداخت شما نیست. این وسیله از الان تا سه روز دیگر متعلق به شماست. هر روز که برای خرید آمدید وجه آن را به قیمت همان روز می پردازید. امروز 600/1 هزار تومان است، فردا و پس فردا نمی دانم قیمت چند است». تیم اقتصادی دولت روحانی از حق نگذریم، در آن شرایط حساس مدبرانه وارد شدند و توانستند مانع از گسترش تورم شوند. البته ناگفته پیداست سیستم بانکی ایران مهم ترین بازدارنده تولید و اشتغال است.در مقایسه بانکداری در ایران با بانکداری به معنای مصطلح آن باید گفت بانک ها در ایران بنگاه های اقتصادی هستند و خود عامل تورم. در این مورد هم تیم اقتصادی دولت توانست سیستم بانکی را مهار کند. جای تعجب است وقتی در کشور بانک وجود دارد، چگونه است که موسسات مالی ریز و درشت وابسته به این و آن به جلب سرمایه مردم می پردازند و به کمک آشفتگی شرایط اقتصادی می آیند؟ حوادثی که این روزها شاهد آن هستیم که موسسات مالی مردم را گرفتار کرده اند، با همین نگاه یعنی جلب و جذب سرمایه مردم با سودی بالاتر از سود بانک ها و ورود به بازار اقتصاد از خرید بنگاه های مشمول اصل 44 تا انحصار اجناس موردنیاز مردم از سوی این موسسات با قیمت غیرواقعی انجام می شد. اخیرا آقای جهانگیری معاون اول رئیس جمهور در یکی از سخنرانی های خود از تعیین سود بانکی به میزان تورم سالانه یاد کرد که اگر این طرح به نتیجه برسد، احتمال دارد سرمایه های مردم به جای انباشت در موسسات مالی به تولید سمت و سو پیدا کند. بخش دیگری که متاسفانه دولت آقای روحانی نتوانست در دولت یازدهم خواسته های مردم را برآورده کند، بخش آموزش عالی است. مجلس نهم با وزیر معرفی شده آقای دکتر توفیقی مخالفت کرد و دکتر فرجی دانا هم با استیضاح روبه رو شد. وزیر منتخب بعدی آقای فرهادی و وزارتخانه اش کارنامه موفقی از خود باقی نگذاشتند. دوره چهارساله دولت آقای دکتر روحانی در بخش آموزش عالی، حتما نیازمند بازنگری است. مدیران میانی و معاونان وزارتخانه، تغییر دولت را حس نکرده اند. وزارت علوم دولت آقای احمدی نژاد برای برخورد با دانشگاه آزاد که آن را حاصل مدیریت آیت الله هاشمی رفسنجانی می دانست، چون نمی توانست در ترکیب هیئت امنای دانشگاه دخالت کند، با تقویت دانشگاه پیام نور و فراگیرکردن آن و نیز تاسیس دانشگاه جامع علمی -کاربردی و موسسات نوظهور غیرانتفاعی و حمایت بی چون و چرا از آنها، آموزش موازی به قصد برخورد با دانشگاه آزاد را دنبال می کرد. دانشگاه آزاد که به اقرار دست اندرکاران آموزش عالی بدون تحمیل دیناری بر بودجه دولتی بار نیمی از تحصیلات عالی را بر دوش می کشد، مورد بی مهری قرار گرفت. کافی است آقای دکتر روحانی در اقدامی حق طلبانه به عنوان رئیس جمهور حقوق دان هیئتی تشکیل دهد و ابتدا اسامی موسسان این موسسات آموزشی را تعیین و سوابق استخدامی آنان با وزارتخانه علوم و دیگر وزارتخانه ها را بررسی کند تا معلوم شود پشت این موسسات حمایت چه افرادی نهفته است. سپس با بررسی فضای آموزشی و استاندارد اعضا هیئت های علمی و انطباق مدارک آنان با حداقل های موردنیاز وزارت علوم، به این آشفتگی پایان دهد.
                