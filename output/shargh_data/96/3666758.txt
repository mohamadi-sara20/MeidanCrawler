شنبه ۴ آذر ۱۳۹۶
-----------------------------------------
حرف اول
-----------------------------------------
سهم خودمان را بگیریم
-----------------------------------------

                    1 جهان امروز به دلایل مختلف در حال گرم شدن است و یخچال های قطبی و کوه های یخی در حال فروریختن هستند و ازاین رو یکی از واقعیت های پیش بینی شده و قابل انتظار، این است که در آینده ای نه چندان دور و در طول قرن جاری بعضی از جزایر یا کشورهایی که در احاطه اقیانوس ها قرار دارند به زیر آب خواهند رفت. وقتی حجم آب دریاها با گرم شدن کره زمین و اضافه شدن آب یخچال های قطبی افزایش یابد، به طور طبیعی فرایند تبخیر آب نیز افزایش یافته و به تبع آن حجم بارندگی افزایش می یابد که برهمین اساس در بعضی کشورها نظیر هند و بنگلادش و بعضا کشورهای اروپایی شاهد سیل های ویران کننده هستیم و گاهی در شمال کشور ما نیز این پدیده دیده می شود، اگرچه در اکثر نقاط کشور ما این گونه نیست.2 ایران کشور کم آبی است و این موضوع چیزی نیست که از کسی پنهان باشد. اجازه دهید از زاویه دیگری به این کم آبی نگاه کنیم. تجسمی از سلسله جبال البرز و زاگرس داشته باشید؛ این دو رشته کوه دو نقش متضاد منفی و مثبت برای تولید آب شیرین برای ما دارند؛ نقش منفی اینکه البرز و زاگرس راه نفوذ رطوبت از دریای خزر و نیز از طریق ترکیه و اروپا را به مرکز کشور سد کرده اند، اما از طرف دیگر و از جنبه مثبت، همین ارتفاعات، شکارچی رطوبت و تامین کننده آب شیرین بخش عظیمی از کشورند. جدا از خشک سالی و چاه ها و سدها که باید به صورت جداگانه به آن پرداخته شود، چرا ما با مشکل کمبود آب و خشک شدن دریاچه ها و رودهایی مثل زاینده رود مواجه هستیم؟ دلیل اصلی آن به اعتقاد نگارنده، افزایش روزافزون جمعیت است. گفته شد که تنها منبع تامین آب شیرین ما دو رشته کوه البرز و زاگرس است که منبع اصلی تامین رودخانه های ما هستند و البته بخشی هم از مرزها وارد می شود. ما در دهه 40 یا 50، هیچ گونه مشکل کمبود آب و بحران هایی مثل دریاچه ارومیه یا زاینده رود و آلودگی هوا را نداشتیم، اما جمعیت هم بیش از 35 میلیون نفر نبود. امروز ما 80 میلیون نفر هستیم. وقتی جمعیت بیش از دوبرابر می شود، فقط بحث نیاز روزانه به آب مطرح نیست، بلکه تقاضا در تمام زمینه ها، اعم از اقتصاد، صنعت، کشاورزی و... هم دوبرابر می شود؛ درصورتی که منابع آب شیرین ما ثابت است. طبیعی است که علاوه بر معضل خشک سالی، همان چاه ها و سدها نیز برای تامین همین نیاز دوبرابرشدن جمعیت به وجود آمده اند.3 از همان ابتدا که بحث احداث خط لوله اتیلن غرب مطرح شد، بنده به عنوان مدیر برنامه ریزی تلفیقی شرکت ملی صنایع پتروشیمی کشور مخالف این طرح بوده و همچنان هم مخالف هستم، اما چرا؟ دلیل اصلی من موضوع محوری و کلیدی میزان دسترسی کشور به آب شیرین است. منابع آب شیرین ما ثابت و محدود است و بنابراین دیدگاه این جانب، چه در آن زمان و چه اکنون این است که نباید صنایع بزرگ، مثل پتروشیمی ها را که برای بقای خود نیاز به منابع عظیم آب شیرین دارند، به داخل کشور آورد...بلکه با این میزان از سواحل طولانی که در جنوب کشور و در کنار منابع خوراک گاز در کنار دریا داریم، باید این صنایع بزرگ و پرمصرف به لحاظ آب را در سواحل احداث کنیم. هنوز هم راه حل بحران دریاچه ارومیه به اعتقاد نگارنده این نیست که ما مسیر یک رودخانه را کج کنیم که این دریاچه را آبدار کنیم؛ چون همان قانون ظروف مرتبطه در این مورد هم صادق است و با این کار یک جای دیگر را خراب خواهیم کرد. باید از منبعی خارج از محدوده سرزمین آب را به اینجا برسانیم. این راهی است که اگر اعتقاد داشته باشیم و اراده کنیم، مشکل دریاچه را حل خواهد کرد. این پیشنهاد صرفا برای حفاظت و مبارزه با خشک سالی مطرح شده است. راه حل این است که به جای صادرات گاز به اروپا و هند و پاکستان، باید با استفاده از تجهیزات وسیع آب شیرین کن، آب دریا را شیرین کرده و با خط لوله به ارومیه یا هر دریاچه دیگری برسانیم. مگر ما نفت خام یا فراورده های نفت و گاز را با خط لوله از جنوب کشور به تهران یا حتی تبریز نمی بریم؟ انتقال آب که ساده تر است! مگر گاز را با خط لوله به مرز ترکیه نمی بریم؟ نگاهی به ساحل جنوبی خلیج فارس بیندازیم؛ آن همه فضای سبز از کجاست؟ جواب ساده است؛ از آب شیرین کن و برداشت از خلیج فارس! بله باید همت کنیم، تدبیر به کار بریم، سرمایه گذاری کنیم و امید داشته باشیم که بتوانیم سهم خود را از رطوبت کره زمین از طریق خلیج فارس و دریای عمان بگیریم.
                