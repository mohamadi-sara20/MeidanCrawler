دو‌شنبه ۱۶ بهمن ۱۳۹۶
-----------------------------------------
یادداشت
-----------------------------------------
دیوانه ها مشغول کارند
-----------------------------------------

                    1- چندین دهه پیش یکی از سینماهای ایران فیلمی را از یک قبیله دوردست آفریقایی نشان داد که در آن رئیس قبیله در بامداد هر روز به بالای تپه می رفت و با حرکت دادن عصایی که در دست داشت، دستور می داد که خورشید طلوع کند. در غروب آفتاب همین حرکت را به صورت وارونه انجام می داد تا خورشید غروب کند. او خدای واحد عالم قبیله خود بود که هیچ دسترسی به دیگر جوامع شهری یا قبیله ای در آن منطقه نداشتند. مردم آن قبیله او را می پرستیدند. او هم با حسن نیت کامل بر مردم آنجا خدایی می کرد. این سنت تازه نبود، بلکه شاید از چندین هزار سال پیش و در دوره ظهور 124 هزار پیامبر در آن نقطه جا افتاده بود و به دلیل نبود ارتباط با دنیای خارج، به شکل اولیه پایدار مانده بود. ظهور پیامبران درمجموع حرکتی بود که به اعتقاد ما مسلمانان در مقابله با خودکامگی صورت می گرفت. آخرین این حرکت رسالت حضرت محمد(ص) بود که در جامعه ای صورت گرفت که به «جهالت» متصف بودند. آیا می توان گفت اگر مردم عربستان پیش از اسلام باسواد و فهمیده بودند یا به عبارت دیگر جاهل نبودند، باز هم خداوند تبارک و تعالی پیامبری را مامور می کرد که مردم را به راه راست هدایت کند؟ در برابر هر پیامبر، کس یا کسانی که به «دجال» معروف بودند پا به عرصه وجود می گذاشتند. امروز در دنیای موسوم به «متمدن» و در غرب «متمدن تر از شرق» شخصی به حکومت رسیده که درست نقش دجال را بازی می کند و این با وجود سطح بالای سواد و عقل و شعور مردم آمریکاست.2- انتخاب ترامپ شباهت زیادی به تغییرات عجیب وغریب آب وهوایی در همین چند سال گذشته دارد که نه تنها ایران، بلکه بسیاری از کشورهای جهان را چنان در هم ریخته و میلیون ها نفر را نابود و آواره کرده که هرگز از سوی متخصصان آب وهوای جهان قابل پیش بینی نبوده است. صحنه کنونی سیاست آمریکا هم یک پدیده پیش بینی ناپذیر بود. ترامپ ضمنا نقش رئیس آن قبیله آفریقایی را بازی می کند و از صمیم قلب و با حسن نیت کامل باور دارد نقش او بهترین مدل حکمرانی است. تازه ترین مدرک چنین ادعایی سخنرانی ترامپ در کنگره آمریکا به مناسبت سالروز ارائه گزارش اوضاع کشور به مردم آمریکاست. شعار معروف آمریکاییان این است: In God We Trust؛ یعنی ما به خدا ایمان داریم. در لفافه این شعار، ترامپ می گوید: In Gold We Trust؛ یعنی هرچی پول بگه!3- این ویژگی خاص جامعه آمریکا نیست. مردم ایران به خوبی می دانند پول چه نقشی در گردش دستگاه های تصمیم گیرنده دارد. در خاورمیانه و ایران هم لابه لای انسان های شریف، افراد فاسد در برخی دستگاه ها بوده و هستند...کسانی که با سرعت باورنکردنی و دخالت نامشروع در نظام اقتصادی چنان پایه محکمی برای خود به وجود آورده اند که بازگشت شان به قدرت را مفروض می دانند و عاشق این بازگشت هستند؛ حتی به بهای کتک کاری و بست نشینی و کشیدن جیغ بنفش. آنان همان راهی را می روند که امروز ترامپ می پیماید. مخالفان خود را خس و خاشاک می دانند که باید به آنها توسری زد. این وضع خاص ایران نیست. بدون استثنا همه کشور های خاورمیانه و آسیای مرکزی و چین و ماچین تا حدی چنین هستند. روسیه و کشورهای اروپای شرقی هم از این بلا در امان نیستند. اما فرق آمریکا با کشورهای دیگر این است که مردم آمریکا بزرگ ترین ترکیب نژادی در جهان را تشکیل می دهند و عقاید و آرای آنها در دامنه گسترده ای پراکنده است. مهاجران آفریقایی که هنوز نیامده خود را در دوره زمامداری اوباما به بالاترین سطح کشورداری رسانیدند، پابه پای آن 90 درصد دیگر چهارچشمی مواظبند که با یافتن و به دست گرفتن ابزار لازم، ترامپ را «ایمپیچ» کنند. دارودسته ترامپ نه تنها با سیاهان و لاتین تبارها مخالفند، بلکه تحت هیچ عنوانی حاکمیت آنها را نمی پذیرند. ترامپ متعلق به دارودسته نژادپرستان است.4- ما در دوران تحصیلی خود به دنبال یافتن مدل های موفق اداره کشور می گشتیم که ناکارآمدی گذشتگان را نداشته باشد. محیط دانشگاه ها پر از التهابات سیاسی بود. آنجا که کار به اعتصاب و زدوخورد می کشید، نیروهای حکومتی شاه که نانشان از راه خدمت بدون چون وچرا به آن سیستم تامین می شد، پوست دانشجویان بی گناه را می کندند. همه ما غبطه می خوردیم و می گفتیم در غرب متمدن مردم چقدر آزادند. حرفشان را می زنند و به کرسی می نشانند بدون اینکه آسیبی ببینند. امروز در صحنه گیتی، بیشتر کشورهای جهان - و در راس آنها ایالات متحده - اگر به دست آدم های ناباب بیفتد، از همان روش راهبردی رئیس همان قبیله آفریقایی که در بالا اشاره شد، استفاده می کنند. با این تفاوت که مردم آمریکا از باسوادترین مردم دنیا هستند و آمریکا در داشتن حقوق شهروندی دست کمی از پیشرفته ترین جوامع دنیا ندارد. حقوق شهروندی با زیباترین کلمات در قوانین مدنی آنها مندرج است. برخورد حقوق شهروندی با تمایلات افرادی همچون ترامپ اصلا دست کمی از کشورهای خاورمیانه و خاور دور - حتی روسیه – ندارد؛ به نام «جمهوری» و به کام «فردپرستی». حقوق شهروندی در یک کشور هدیه دولت ها به مردم نیست. مردم آن را با مبارزه و تلاش و جانفشانی به دست آورده اند.5- با اینکه «نظام جمهوری» یک ابداع بسیار مهم بشر در برابر خودکامگی دیکتاتوری متداول در جهان بوده است و برای این طراحی شد و به وجود آمد که حکومت برای همیشه در دست یک خانواده باقی نماند، بلکه مردم با مشاهده رفتار دولت ها بتوانند عنداللزوم آن را اصلاح یا عوض کنند، امروز بیشتر تلاش به تداوم دولت است. چنین که فردی به ریاست جمهوری می رسد هر آنچه از دست او برآید به کار می گیرد که (الف) موضع خود را حفظ کند تا (ب) هرچه بیشتر سر کار بماند و (ج) پس از یک دوره فترت چهار،پنج ساله باز به مسند ریاست جمهوری برگردد. در این راه به هر قیمتی که شده مخالفان خود را از صحنه به در می کند.6- سه ویژگی حاکمان، «عقل و دانش و هوش» است که اندازه هریک از آنها برای افراد مختلف تفاوت دارد. برخی بسیار هوشمندند اما عقلشان نسبت به کاری که در دست دارند، زیاد نیست. برخی عاقلند اما سواد و تجربه شان کم است. بسیاری از مسائل را نمی فهمند اما مانند ترامپ فکر می کنند که بسیار عاقلند. شما اگر از یک کودک باهوش و عاقل بپرسید که «برجام» را بیشتر دوست دارد یا «برگزیت» را؟ او در چشمان شما نگاه خواهد کرد که چه بگوید. اما اگر بپرسید «باباتو بیشتر دوست داری یا پیشی رو؟» به احتمال زیاد نظر صادقانه خود را خواهد گفت. کودک ممکن است هوش داشته باشد، اما دانش و تجربه ندارد. آنکه مانند ترامپ وارد رده های بالای دولت می شود، گرچه بسیار باهوش است، اما شاید عقلش از زیردستانش کمتر باشد. بدتر اینکه بخواهد با استفاده از موضعی که به آن دست یافته است مانند ترامپ تکلیف دنیا را روشن کند. تکرار می کنم، فکر نکنید که این ویژگی تنها مربوط به ترامپ است. ما در ایران با آدم هایی سر کار داشته ایم که با هنرمندی خود روابط ایران را با جهان تیره کرده اند اما هنوز خود را طلبکار می دانند.آن روز که صفویان در ایران به حکومت رسیدند و ایران را آباد کردند عثمانی همه کشورهای دیگر خاورمیانه را زیر پرچم خود درآورده بود. صفویه پایه گذار حکومت شیعیان در دنیا بود. عثمانی های آن روز مانند عربستانی های امروز با شیعیان مخالف بودند. یک مفتی عثمانی فتوا داده بود که کشتن یک شیعه ثواب کشتن 70 ارمنی را دارد. صفوی ها دو راه در پیش داشتند؛ یکی اینکه آنها هم عثمانی ها را کافر بخوانند و یکسره با آنها شاخ به شاخ شوند و انرژی های کشور را هدر دهند. دوم اینکه هم جواری با آنها را تحمل کنند و به آبادی ایران بپردازند. ایران در جنگ چالدران بخشی از خاک خود را به به دلیل همین لجبازی به عثمانی ها باخت، اما درنهایت آموخت که انرژی کشور را صرف دعوا و مرافعه نکند. اگر درآمدی هست آن را صرف آبادانی کشور کند. خود را در معرکه شکار لاشخورهای بین المللی وارد نکند. برجام نخستین گچ گیری و پانسمان شکستگی های گذشته است. ایران تا بهبودی کامل باید لنگان لنگان راه برود و از هرگونه درگیری بی جهت، پرهیز کند. یادمان باشد دیوانگان در برخی کشورهای صاحب قدرت، بر سر کارآمده اند.
                