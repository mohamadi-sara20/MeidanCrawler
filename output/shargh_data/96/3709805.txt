چهار‌شنبه ۲ اسفند ۱۳۹۶
-----------------------------------------
type_unknown
-----------------------------------------
شب تلخ گلستان هفتم
-----------------------------------------

                    گروه سیاست: خیابان پاسداران تهران، دوشنبه شب تلخی را از سر گذراند؛ شب نیمه تعطیلی که در آن شهادت چند نفر از ماموران نیروی انتظامی جوی از غم، اندوه و وحشت را بر خیابان گلستان هفتم حاکم کرد. ماجرا از این قرار بود که در پی بازداشت یکی از درویشان گنابادی در کلانتری 102 پاسداران، جمعی در مقابل کلانتری تجمع کردند. در پی تلاش برای پراکنده کردن جمعیت معترض، درگیری هایی بین نیروی انتظامی و تجمع کنندگان به وقوع پیوست. تنش پس از آن به خیابان «گلستان هفتم»، محل سکونت نورعلی تابنده، قطب درویشان گناآبادی، کشیده شد. در ادامه، فردی با اتوبوس به صف ماموران زد که در نتیجه این برخورد، سه نفر از نیروهای انتظامی، گروهبان یکم محمدعلی بایرامی و گروهبان یکم رضا امامی از نیروهای کادر یگان امداد و سرباز وظیفه رضا مرادی علمدار به شهادت رسیدند. همچنین یک خودروی سمند نیز در اقدامی مشابه، باعث به شهادت رسیدن یکی از نیروهای بسیجی شد.روایت خبرگزاری فارسخبرگزاری فارس در گزارش خود از حادثه خیابان پاسداران چنین نوشت: «در ناآرامی های دوشنبه شب گذشته خیابان پاسداران، تا ساعت چهار بامداد متاسفانه 30 نفر از ماموران نیروی انتظامی مصدوم و مجروح شدند. همچنین علاوه بر شهادت سه مامور ناجا، یک بسیجی با ضربات سلاح سرد و یک بسیجی دیگر به وسیله خودروی سمند اغتشاشگران به شهادت رسید. پلیس بعد از این ضرب الاجل وارد عمل شد و 300 نفر از آشوبگران خیابان پاسداران و رانندگان خودروهای مرگ و عناصر و ضاربان اصلی شهادت سه مامور ناجا و دو بسیجی را دستگیر کرد. لازم به ذکر است تلاش مضاعف پلیس برای مذاکره با سردمداران این آشوب، جواب نداد و پلیس بعد از پایان ضرب الاجل اعلام شده، بیش از 300 نفر از آنها را دستگیر کرد. متاسفانه در حادثه آشوب دراویش گنابادی، 30 نفر از ماموران ناجا نیز مجروح شدند؛ البته تعدادی از آشوبگران نیز مصدوم شدند. پاک سازی محل و خیابان های اطراف تا ساعت 04:30 بامداد انجام شد».این خبرگزاری بعدا اعلام کرد بسیجی دوم در کما به سر می برد و شهید نشده است: «در جریان آشوب های دوشنبه شب گذشته برخی از دراویش فرقه گنابادی در خیابان پاسداران تهران، یک نفر از نیروهای بسیجی حاضر در میدان به نام محمدحسین حدادیان به شهادت رسیده است. بنا بر این گزارش، یک نفر دیگر از نیروهای بسیج نیز به دلیل بالابودن میزان جراحات وارده، در کما به سر می برد». دستگیری 300 درویشسردار سعید منتظر المهدی، سخنگوی نیروی انتظامی، نیز در گفت وگو با فارس درباره آنچه رخ داده، گفت: «دوشنبه شب گذشته نیروی انتظامی در عملیاتی پس از تعیین ضرب الاجل برای آشوبگران خیابان پاسداران و پایان این ضرب الاجل در ساعت چهار بامداد، آتش برافروخته شده از سوی مخلان نظم و امنیت را خاموش و عناصر اصلی را دستگیر کرد».او با اشاره به پایان آشوب در 4:30 بامداد سه شنبه و پاک سازی محل و خیابان های اطراف، افزود: «بیش از 300 نفر از دراویش که در بین آنان رانندگان خودروهای مرگ (اتوبوس و سمند) و نیز ضاربان و عناصر اصلی به چشم می خورد، دستگیر شدند».سخنگوی ناجا با اشاره به زخمی و مجروح شدن 30 نفر از ماموران حاضر در صحنه، گفت: «تعدادی از آشوبگران نیز مصدوم شدند». روایت سردار کوثری از ناآرامی هاسردار اسماعیل کوثری، جانشین قرارگاه ثارالله سپاه تهران، در گفت وگو با خبرگزاری ایلنا وضعیت پیش آمده در خیابان پاسداران را این گونه روایت کرد: «دوشنبه شب گذشته و بر اساس تصمیم شورای تامین استان، خواسته شد افرادی که ادعا شده برای حفاظت از ساختمان نورعلی تابنده آمده اند، محل را ترک کنند. دو بار با این افراد صحبت شد؛ اما آنها گوش نکردند. بنابراین تصمیم به جمع آوری آنها گرفته شد».کوثری در پاسخ به این سوال که آیا ناآرامی در خیابان گلستان هفتم روز گذشته نیز ادامه داشته است؟ گفت: «خیر؛ نیروی انتظامی منطقه را در اختیار داشته و بر آنجا تسلط دارد. قطعا به کسی اجازه داده نخواهد شد در منطقه یا مناطقی ناامنی ایجاد کند و بخواهد با قلدری یک منطقه را در اختیار بگیرد. مسئولیت برقراری امنیت با نیروی انتظامی و سپس نیروهای امنیتی است». روایت حمید فرخ نژاد از پنجره خانه اش حمید فرخ نژاد، بازیگر سینما و تلویزیون، در صفحه اینستاگرام خود درباره وقایع خیابان پاسداران نوشت: «متاسفانه دیشب به دلیل اشراف منزلم به گلستان هفتم، شاهد درگیری گسترده در این محل بودم. شهادت می دهم اگر درایت نیروی انتظامی نبود، ماجراجویی آقایان لباس شخصی و عصبانیت دراویش منجر به فاجعه ای با تلفات انسانی بالا می شد. تشکر می کنم از عملکرد عاقلانه و حرفه ای نیروی انتظامی و تسلیت می گویم به خانواده نیروهای ازدست رفته ناجا. کاش عقلای هر دو طرف نقش پررنگ تری برای جلوگیری از این دست برخوردها ایفا می کردند». پیام قطباوایل صبح روز گذشته در حالی که دراویش همچنان در خیابان پاسداران حضور داشتند، ویدئویی از نورعلی تابنده، قطب دراویش گنابادی، منتشر شد که در آن به دروایش توصیه کرد: «... فقرا (اشاره به دراویش) بروند در خانه هایشان بنشینند... نگران من نباشند، من هیچ نگرانی ای ندارم.. از روی احساسات کاری نکنند که به دیگران صدمه بزنند و بدنامی باقی بماند، ولی در مقام دفاع هرکاری می توانید بکنید». توضیحات محمد ثلاثخبرگزاری فارس با محمد ثلاث که متهم است راننده اتوبوسی بوده که باعث کشته شدن سه مامور نیروی انتظامی شده، گفت وگویی انجام داده که فیلم آن منتشر شد. او در این فیلم می گوید: «رفتیم برای تجمع دم کلانتری که اخوی را آزاد کنند، نیروهای کلانتری رسیدند... عصبانی شدم و رفتم داخل جمعیت... چون من راننده اتوبوس بودم، نشستم پشت اتوبوس... اتوبوس مال من نبود. مال یه بنده خدایی است. من آن لحظه اصلاحالیم نشد. من قصد نداشتم... فقط گاز دادم رو به جلو. اختیار دست خودم نبود. تسلیت می گیم. دیگه کار شده دیگه. ما اعدامیم دیگه. دیگه شده دیگه. ما هم دو تا بچه داریم و یه عمر تلاش کردیم زندگی موفقی داشته باشیم. ولی شده دیگه». اعلام برائت درویشانفرهاد نوری، یکی از دراویش، در گفت وگویی که با خبرگزاری ایسنا انجام داده، انتساب ثلاث به این فرقه را تکذیب کرده است. نوری با تکذیب هرگونه عاملیت به شهادت رسیدن ماموران نیروی انتظامی توسط درویشان در تهران، گفت: «اتفاقی که شب گذشته افتاد، باعث ناراحتی ما شد، در مسلک و مرام درویش ها انجام چنین حرکت هایی وجود ندارد. دراویش هیچ گاه خشونت طلب و عامل آغازکننده درگیری نبودند». او افزود: «دراویش هیچ گاه نمی خواستند این اتفاقات بیفتد. آنها همواره تجمعاتی مسالمت آمیز داشته اند، اما درباره اتفاقات دیشب (دوشنبه شب) باید دید که چه کسانی می خواهند از این اغتشاشات سود ببرند و تقصیر را بر گردن دراویش بیندازند». او تاکید کرد که آغازکننده ماجرای دوشنبه شب نه نیروی انتظامی و نه دراویش بودند. واکنش ها در فضای مجازیبا پخش تصاویر خیابان پاسداران اما موجی از واکنش ها فضای مجازی را درنوردید. بخش عظیمی از این واکنش ها این بود که فیلم های اقدام راننده اتوبوس را با هشتگ هایی با عنوان «دراویش داعشی» منتشر کرده و خواستار برخورد با این گروه شدند. یکی از پربحث ترین این واکنش ها، توییت عطالله مهاجرانی بود که به نوعی فضای انتشار توییت هایی با مضامین مشترک را داغ کرد. او نوشته بود: «این پرسش مطرح است که چگونه دراویش نقشبندی در عراق جذب شدند، با خودم می گفتم عزت ابراهیم که صوفی نقشبندی و بعثی قهاری بود، این پیوند را برقرار کرد. اما درویش گنابادی ایران چگونه با اتوبوس مثل داعشی ها ماموران انتظامی را زیر گرفته است؟ رفتاری وحشیانه و جنایتکارانه و محکوم»؛ با این حال بخشی از کاربران فضای مجازی خواستار تفکیک بین اقدام یک نفر و درویشان شدند. علی شکوری راد نیز چنین توییت کرده «ماجرای دیشب در خیابان پاسداران بسیار غم انگیز و حیرت آور است. نه فقط به خاطر تلفات و خسارات. به خاطر ازدست رفتن کنترل در دو طرف ماجرا. سه شهید، تعدادی مجروح، دو راننده قاتل، خسارات به اموال عمومی و مردم».برخی هم مثل عبدالله رمضان زاده در توییتی نوشته بود: «حمله تروریستی با اتوبوس به افراد نیروی انتظامی غیر قابل قبول و منجر به گسترش خشونت می شود. توسل به خشونت از ناحیه هرکس محکوم است». علی تاجرنیا: عدم توجه به شیوه های تعاملی باعث چنین وقایعی می شوداما چه موضوعی سبب شد تا درگیری خیابان گلستان به چنین خشونتی بینجامد و برای جلوگیری از رخدادهای پیش آمده چه باید کرد؟ این پرسشی است که علی تاجرنیا عضو شورای مرکزی اتحاد ملت در گفت وگو با «شرق» در پاسخ به آن گفت: «در دنیای امروز برخورد با مسائل حاشیه ای و اعتراضی در مقابل دولت ها بر اساس یک سری رفتارهای نرم افزاری و تعاملی شکل می گیرد. در کشور ما به دلیل تنوعات قومی و مذهبی این مسئله بیش از نقاط دیگر باید مورد توجه باشد و سعی کنیم مسائلی از این دست را در فضایی مسالمت آمیز حل کنیم».این فعال سیاسی افزود: «درباره آنچه توسط فرد منتسب به دراویش انجام شد هم باید گفت که حاکمیت حق دارد در مواردی که احساس کند امنیت شهروندان و کشور در خطر است با رفتار هایی از این دست برخورد کند».او درباره خشونت و حمله به ماموران نیروی انتظامی هم گفت: «تمام گرایش های موجود در کشور و حتی خارج از کشور که مخالف نظام هستند این اقدام را تقبیح کردند و آنچه را که اتفاق افتاده باعث گسترش خشونت دانسته اند. همین موضوع فضای سنگینی را در مقابل دراویش ایجاد کرد و آثار چنین فضایی به نظرم خیلی بیشتر از برخوردهای امنیتی است که احتمالا با این گروه صورت گرفته یا صورت خواهد گرفت». تاجرنیا همچنین راهکارهایی را برای جلوگیری از چنین وقایعی پیشنهاد داد: «مهم این است که دستگاه های اطلاعاتی و امنیتی اولا در برابر رفتارهایی که از سوی شهروندان صورت می گیرد، خویشتن داری به خرج دهند و در عین حال از ظرفیت نیروهای اجتماعی و گروه های بانفوذ برای حل این مسائل بهره برداری کنند و تا جایی که امکان دارد، از برخوردهای فیزیکی بپرهیزند».عبدالکریم حسین زاده، نایب رئیس فراکسیون امید هم درباره این واقعه به «شرق» گفت: «باید بپذیریم ایجاد بسترهای لازم برای طرح آزادانه مطالبات و اعتراضات مردم در هر سطحی، بهتر از کشته شدن شهروندان است؛ حال در هر لباسی چه انتظامی چه شهروند عادی. هر روز اعتراضات در کشور و در موضوع خاصی رخ می دهد، قطعا سامان ندادن به این اعتراضات و به وجودنیاوردن بسترهای لازم کشور را دچار بی سامانی خواهد کرد».امیر محبیان: این رفتارهای خشن با تصوفی که می شناختیم همخوان نبوددوشنبه 30 بهمن، پاسداران تهران شاهد درگیری نیروی های انتظامی و بسیج با دراویش گنابادی بود. درگیری خشن بود و با تاریک شدن هوا اتفاقاتی رخ داد که همه را ناراحت و نگران کرد. حالا بسیاری از سرنوشت این مناقشه نگران هستند، برای همین به سراغ امیر محبیان، تحلیلگر اصولگرا رفتیم تا نقطه نظر او را درباره اتفاقات تلخ دیروز جویا شویم. به نظر شما چه اقداماتی زمینه خشونتی را که دیروز در محله پاسداران تهران رخ داد، رقم زد و در ادامه چه اقدامات و تحولاتی در رویکرد نسبت به این گروه ها می تواند مانع از خشونت بیشتر شود؟به گمانم هر چند فضا هنوز غبارآلود است و اظهارنظر دقیق و کارشناسی امکان بیان ندارد ولی شواهد حاکی از آن است که نوعی از تعصبات فرقه ای و احساسات تحریک شده باعث بروز کنش هایی شده که در مواجهه با عوامل کنترل اوضاع مانند نیروی انتظامی فجایعی را آفرید و جوانانی را که به وظیفه قانونی خود مشغول بودند، به کام مرگ فرستاد. این رفتارهای خشن اصلا با آن تصویری که در طول تاریخ از متصوفه می شناختیم، همخوان نبود. خشونت ورزی در این حد فقط تصویری خشن و متعصب برای تصوف ایجاد می کند که شایسته نیست و اتفاقا در کلیپی دیدم رئیس این فرقه خود برآن تاکید دارد که مبادا چنین تصوری ایجاد شود. تصوری که متاسفانه ایجاد شد و سران این گروه در کنترل هوادارانشان کوتاهی کردند. توصیه شما به طرفین مناقشه چیست؟اولا آقای تابنده تا آنجا که می دانم خود حقوق دان هستند و نیک می دانند که ماموران انتظامی وظایف قانونی را انجام می دهند و حمله و قتل مامور قانون جرمی سنگین است. تحریک نیروها و تجهیز آنان به سلاح سرد و گرم اقدامی است که جزای قانونی سنگینی دارد. به گمانم کنترل وضعیت تا حدود زیادی وظیفه اینان بوده که کوتاهی شده و هواداران متعصب، سکوت سران را دلیل صحت عمل خود دانسته و گمان برده اند که این اقدامات خشن بخشی از سلوک روحی شان است. اینان شاید نمی دانند که بخش مهمی از فرهنگ عرفانی ما را متصوفه فارغ از نگاهی که به آنها داشته باشیم، تولید و توزیع کرده اند. این گونه آتش زدن به سرمایه فرهنگی با ایجاد تصویر خشن و متعصب با عقل حداقلی هم همخوان نیست.چند اتفاق بسیار خشن، تلخی خشونت های دیروز را دوچندان کرد، هرچند این اقدامات از طرف چند فرد صورت گرفت اما در حال حاضر این اقدامات در افکار عمومی ممکن است به پای کل دراویش نوشته شود، در این زمینه چه باید کرد؟افکار عمومی معمولا در فضای تهییج شده این تفکیک ها را قائل نمی شود. قطعا نباید این رفتارهای نادرست را به همه تعمیم داد. در این راستا وظیفه اصلی بر دوش سران و عقلای این گروه است که به گمانم متاسفانه شدیدا در این زمینه کوتاهی کرده اند.
                