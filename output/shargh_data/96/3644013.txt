شنبه ۲۲ مهر ۱۳۹۶
-----------------------------------------
حرف اول
-----------------------------------------
محاصره ای در کار نیست
-----------------------------------------

                    نطق دونالد ترامپ رئیس جمهور ایالات متحده درباره پایبندی ایران به برجام، یک هدف اصلی را دنبال می کند؛ ایجاد فشار جدید و دامن زدن به «ایران هراسی» در منطقه. در مسائل منطقه ای موقعیت ایران به طور طبیعی اقتضا خواهد کرد که با کشورهای نزدیک تر به خود سیاست های جدیدتر و مناسب تری تنظیم کرده و به آن سمت حرکت کند. این سیاست ها می تواند بر مبنای ایجادنکردن تنش غیرمتناسب با شرایط جدید تدوین شود. درعین حال این سیاست های جدید باید دربرگیرنده این نکته باشد که طرح خروج آمریکا از برجام یا تاییدنشدن التزام ایران به اجرای برجام، برای ایران آخر دنیا نیست و رفتار منطقه ای ایران در چارچوب منافع ملی و تعامل با همسایگان، با اقتدار ادامه می یابد. برجام یک توافق بین المللی مورد حمایت شورای امنیت است که می تواند بخشی از مسائل ایران را حل کند اما مسائل ایران متعدد و متنوع است و جهان هم یک جهان تک قطبی نیست. منافع سایر کشورها با ایران در ده ها نقطه دیگر مشترک است و در برخی نقاط هم با ایالات متحده اختلاف نظرهایی وجود دارد. به نظر می آید اهمیت بیش از اندازه دادن به رفتار ترامپ حاکی از نوعی کوتاهی در فهم دینامیسم مسائل بین المللی است.درحالی که رئیس جمهور ایالات متحده هم در داخل آمریکا و هم با همسایگان و کشورهای بزرگ جهان مشکلات خاص خود را دارد. درعین حال ممکن است برخلاف دوران اوباما، اکنون عربستان سعودی و رژیم اسرائیل احساس می کنند می توانند فضای متفاوتی به لحاظ روانی علیه ایران ایجاد کنند اما یک فصل جدید در تنش ها را ایجاد نخواهد کرد. حقیقت امر این است که عربستان اکنون با فشارهای جدی اقتصادی مواجه است و سعی در خرید زمان دارد تا رقیب منطقه ای خود یعنی ایران را با تاخیر در فعالیت های اقتصادی و توسعه ای مواجه کند. اما بیش از این نمی تواند مسئله دیگری ایجاد کند. رژیم اسرائیل هم مسائل حاد داخلی دارد و به طور جدی به دلیل تحولات مثبت در همسایگان سرزمین های اشغالی، به دنبال فرصت روانی و تبلیغاتی برای فرار از انزواست. رفتار ترامپ در قبال برجام اتفاقا ممکن است به جدیت ایران در تقویت حضور و نفوذ خود در منطقه هم بینجامد. ایجاد یک ترکیب متناسب از حضور و نفوذ در منطقه در مقابل موضوع ایران هراسی نیازمند یک ارزیابی دقیق واقع بینانه و ابتکاری خواهد بود. به ویژه اینکه فضای عراق و سوریه به سمت ثبات بیشتر و نابودی توان عملیاتی داعش در حرکت بوده و ترکیه و قطر نیز فعلا تا امروز، نگرانی جدی در قبال برخی تحولات که عربستان و ایالات متحده در حال برنامه ریزی برای آن هستند، دارند. این نوعی همسویی حتی مقطعی میان این کشورها با ایران پدید آورده است که البته باید به اندازه خود این تحول، برای آن وزن قائل شد و نه بیشتر؛ چراکه احتمال چرخش های آنان نیز دور از ذهن نیست.
                