یک‌شنبه ۱۹‌شهریور ۱۳۹۶
-----------------------------------------
یادداشت
-----------------------------------------
خاکستری هم رنگ خداست
-----------------------------------------

                    لطفی علی عسگرزاده که در ادبیات علمی و معرفت شناسی جهان معروف به زاده (ZAdeh) و بنیان گذار منطق فازی یا منطق شولا (Fuzzy Logic) است درگذشت. او فارغ التحصیل دبیرستان البرز، دانشکده فنی دانشگاه تهران و دانشگاه ام آی تی و استاد دانشکاه برکلی آمریکا بود. در سال 1965 «منطق فازی» به معنای «چندارزشی بودن در مقابل منطق دوارزشی که در آن برای هر سوال یا مفهوم تنها دو پاسخ یا دو حالت می تواند وجود داشته باشد» را طرح کرد. بعد از لطفی زاده، توماس کوهن با طرح مفهوم «پارادایم» و پیشنهاد «اصل علمی» (1970) به ابداع در حوزه معرفتی با ارائه موضوع، روش و مفاهیم خاص و متفاوت با شرط تایید «اجتماع علمی معین» پرداخت و به ساختار «انقلاب علمی» و خلق «پارادایم شیفت» در جهت رهایی از مرداب دانش های قدیم که ممکن است حالت رکود تجمعی و انباشتی نیز به خود گرفته باشند، اهمیت داد. کارل ریموند پوپر برخلاف کوهن اصل علمی را محصول انباشت اطلاعات نمی داند و معتقد است در هر اصلی ضداصل وجود دارد که گاهی مجال بروز پیدا می کند. او اصول علمی را ابطال پذیر وآسیب پذیر می داند و آن را بسان سامانه های دارای «آنتروپی» ارزیابی می کند. از رویکرد پوپر، تمام اصول محکوم به ازبین رفتن هستند. او با تاکید بر «روش ابطال پذیری تجربی» (1972) و ارائه دو کتاب جنجالی «فقر تاریخی نگری» و «جامعه باز و دشمنانش» بر قضیه پیش گویی و قطعیت در سرنوشت زندگی و جامعه بشری، به ویژه بر ادعای ضرورت تاریخی اندیشه مارکسیستی خط بطلان کشید و با رد هرگونه جزم اندیشی بر این اعتقاد بود که دانش و شناخت علمی ماهیتی غیرقطعی، غیرنهایی و حدسی دارد. پوپر می گوید: هیچ گاه و در هیچ زمینه ای نمی توان از صفر شروع کرد، ما در همه امور میراث خوار گذشته ایم و بر رسوم و سنت ها تکیه می کنیم، اما راه پیشرفت، در بازاندیشی و نواندیشی نسبت به گذشته و داشته های کنونی ماست. نگارنده این سطور نیز با نگاهی دیگر در مقاله «جامعه نو و مفاهیم کهنه» در مجموعه مقالات «کنکاش های مفهومی و نظری درباره جامعه ایران» که به اهتمام انجمن جامعه شناسی ایران در سال 1392 به چاپ رسیده به این موضوع پرداخته است. در دیدگاه هرمنوتیک به عنوان علم، هانس گادمر مسیر شلایر ماخر و دیلتای را تغییر می دهد و تلاش می کند بین نگرش های اومانیستی و نقد روش پیوند برقرار کند و به موضوع رابطه مولف، متن و مخاطب در تاویل و تفسیر پدیده ها بپردازد. در تداوم چنین اندیشه هایی آیت الله عبدالله جوادی آملی در نقد تعصب و جزم اندیشی بر این عقیده است که تاویل واقعی فقط ازسوی انسان کامل انجام می شود، اگرچه ممکن است انسان های غیرمعصوم تلاش کنند با نگاه تاویل با یک اثر در ارتباط باشند، درنهایت همه محکوم به تفسیرند و هیچ نتیجه گیری ای قطعی و نهایی نیست. در رویکرد لطفی زاده نیز در ماهیت علم قطعیت وجود ندارد و همانند ماهیت انسان در آن ابهام است. منطق فازی بین صفر و یک قرار داشته و با دوری از مطلق گویی (فقط صفر یا یک)، از مقدار تعلق عضوی به مجموعه بحث می کند؛ مثلا با گاززدن سیب و خوردن آن، آنچه باقی می ماند دیگر سیب نیست، بلکه بخشی از سیب است که باید تعریف شود. در مثال دیگر، یک فرد 40 ساله، 15 درصد به مجموعه جوانان، 70 درصد به مجموعه میان سالان و 25 درصد به مجموعه کهن سالان تعلق دارد. این منطق هرگز فردی را میان سال معرفی نمی کند (مجموع تعلقات الزاما برابر یک نیست). دستاورد لطفی زاده با طرح منطق فازی در علوم انسانی بیش از علوم فیزیکی و مادی کاربرد دارد، به ویژه در جامعه شناسی، روان شناسی، حقوق، علوم سیاسی و دیپلماتیک و گفتمان های متاخر مثل گردشگری که به دلیل سروکارداشتن با ماهیت لایه لایه و ابهام آمیز انسان، متاثر از محیط و جامعه پذیری های گوناگون هستند. در مباحثی چون تضاد منافع و ارزش ها و تفاوت فرهنگ ها و در فرایندهایی همانند میهمانی و میزبانی که بیشتر معطوف به مفاهیمی از جنس ارزش، حق، رفاه و رضایت انسان هستند و به ویژه در موضوع «حقوق بشر» که اکنون یک مسئله جدی در فرایند «جهانی شدن» است، منطق فازی بیشتر به کار می آید. استیلای دوگانگی (سیاه و سفید) ذهنی و دوگانه انگاری دکارتی که وجه غالب علوم سنتی و کلاسیک است، در تحلیل پدیده ها و در دیدن امور که امروزه بر مبنای «تصور قالبی» عمده بشر تاسیس شده، مشکلات بسیاری را فراهم کرده و می کند تا آنجا که بررسی و شناخت عمیق پدیده ها و مسائل اجتماعی را در محاق فرو می برد. چنین حق پنداری های جزمی و تعصبات مفهومی اختلافات، جنگ ها و مصائب ناشی از کژفهمی را دامن می زند. به طور خلاصه می توان گفت در منطق فازی لطفی زاده فقط سیاه یا سفید حاکم نیست، «خاکستری هم رنگ خداست» و در زندگی فردی و جمعی بشر با اعتراف به پیچیدگی های نظام اجتماعی با رویکرد پارسونزی، انسان در جامعه به صورت متعارف زندگی می کند و هیچ کس نمی تواند ادعا کند که همه پاکی و حق با اوست و مومن واقعی و آرمانی است و دیگران در قیاس با او گناهکار و کافر شمرده می شوند با رشد عقلانیت بشر جایی برای پذیرش چنین امری وجود نخواهد داشت.
                