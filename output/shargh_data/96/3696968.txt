چهار‌شنبه ۴ بهمن ۱۳۹۶
-----------------------------------------
یادداشت
-----------------------------------------
ترامپ، هدیه ای به مردم جهان
-----------------------------------------

                    در دنیای درهم ریخته کنونی به صحنه آمدن ترامپ به عنوان رئیس جمهور بزرگ ترین قدرت سیاسی و اقتصادی جهان، یک هدیه بسیار ارزنده خداوند به مردم جهان بود. این نوشته بر آن نیست که وارد کشمکش های سیاسی دوستداران و دشمنان ترامپ شود؛ بلکه بر آن است که نشان دهد چگونه یک رویداد سیاسی می تواند چشم و گوش جهانیان را به آینده خود باز کند و راه صواب را از خطا به بهترین و آموزنده ترین وجه ممکن، هم به مردم و هم زمامداران جهان به بیاموزد. تا زمان انقلاب های شناخته شده بین المللی، از جمله انقلاب فرانسه و انگلستان، دنیا اسیر حکومت های بسته بود. تنها راه تنفس در دورانی بود که ادیان مختلف به نام خدا برای مقابله با استبدادهای جاری ظهور می کردند. حکومت های استبدادی می توانستند همه مخالفان خود را دستگیر و نابود کنند، مگر خداوند را؛ پس مردم آموختند با گرایش و اتکا به خداوند در برابر ظلم و یکه تازی زمامداران قدرت طلب مقاومت کنند. حکومت مردم بر مردم که به نام دموکراسی خوانده می شود، تقریبا از انقلاب فرانسه به بعد در برخی از کشورها با الهام از انقلاب فرانسه شکل گرفت؛ اما هیچ وقت دوام نیاورد. حتی در خود فرانسه با ظهور ناپلئون نه تنها فاتحه دموکراسی و حقوق بشر خوانده شد؛ بلکه پرستش شخصیت های مقتدر در همه کشورها دوباره ادامه یافت و باب شد. تفاوت دموکراسی با حکومت الیگارشی در این است که در دموکراسی مردم نقش عمده ای در تصمیم گیری های سیاسی و اقتصادی دارند و دولت مجری این تصمیمات است. در حکومت الیگارشی زمامدار اول تصمیم خود را قاطعانه می گیرد، سپس در رویارویی و مخالفت عقلای قوم حرف خود را تعدیل می کند. انقلاب منجر به استقلال آمریکا- که فاصله کمی با انقلاب فرانسه داشت - در 200 سال پیش از این طلیعه شکل گیری دموکراسی در قاره ای شد که با زور تفنگ و کشتار بیش از صد میلیون سرخ پوست به دست اروپاییان و برده داری انگلیسی ها شکل جنینی به خود گرفته بود. حتی روسای جمهور اولیه آمریکا همه از برده استفاده می کردند. این ویژگی خاص ایالات متحده که تازه تشکیل شده بود، نبود. همه جای دنیا از جمله در همین خاورمیانه خودمان برده داری با وجود گسترش اسلام متداول بود. عمده ترین تفاوت دموکراسی با حکومت های خودکامه در این است که در دموکراسی مردم و برگزیدگان آنها مدیریت جامعه را در دست دارند و دولت مجری تصمیمات مردم است؛ اما نه دموکراسی و نه خودکامگی به صورت خالص در هیچ کجا وجود ندارد. حکومت های خودکامه دکان خود را با شعارهای دموکراسی تزیین می کنند. رویداد عجیب اما زیبایی که در روکردن این روش یک سال پیش از این در دنیا اتفاق افتاد، انتخابات ریاست جمهوری آمریکا بود. شرح آن را این نویسنده در نوشتاری در روزنامه «شرق» شماره 2735 مورخ 95/9/2 نوشته ام. ویژگی های انتخابات یک سال پیش آمریکا دو جهت داشت؛ نخست جدال غیرعادی میان هیلاری کلینتون و دونالد ترامپ بود که به ترتیب نامزد حزب های دموکرات و جمهوری خواه بودند. کلینتون به دلیل بازی های پشت پرده و دخالت های نظامات اطلاعاتی بین المللی و بازی های آماری مرسوم در انتخابات شکست خورد. اهمیت نامزدی هیلاری کلینتون در این بود که اگر انتخاب می شد، نخستین رئیس جمهور زن در تاریخ آمریکا بود؛ اما او شخصیت بسیار پیچیده ای است که اگر انتخاب می شد، انتخابات آمریکا را در خانواده کلینتون موروثی می کرد. رقیب او، دونالد ترامپ، یک دیکتاتور خودرای است که تصمیم خود را برای همه چیز از پیش گرفته و با اصرار به اجرا کردن نظرات خود - که درست نقطه مقابل دموکراسی و حکومت مردم بر مردم است - دست هیتلر و ناپلئون و سزارهای رومی را از پشت بسته است. دوم، رویداد انتخابات سال گذشته نشان دهنده دامنه گسترده ای از گرایش های فکری و عقیدتی میان مردم آمریکا بود. اما آنچه در یک سال گذشته نشان داد این است که ترامپ با شعارهای «اول آمریکا» و «دیوار مکزیک» و وضع محدودیت های مهاجرتی برای کشورهای مسلمان و اهانت به آفریقاییان سیاه پوست و پاپس کشیدن از همکاری با اروپاییان در پیمان ناتو و نهایتا اعلام تغییر پایتخت اسرائیل، همبستگی های بین المللی و حمایت قشر عظیم مهاجر را از دست داد و با اصرار به داشتن عقل برتر و جایگزین کردن «من» به جای «ما» در نظام سیاسی دموکراتیک آمریکا، آرای رای دهندگان به خود را در عرض یک سال سریعا و به گونه بی سابقه ای از دست داد و اگر قرار باشد که همان انتخابات امروز صورت گیرد، آرای کلینتون بیش از دو برابر ترامپ می شد. ترامپ با فروش اسلحه به عربستان و قطع کمک های اجتماعی به مردم تبلیغ می کند که وضع اقتصادی آمریکا بهبود یافته است. با این ادعا، مخالفان اوبامای سیاه پوست زمامداری کلینتون را به فال نیک گرفته اند، اما از دید آزادی خواهان و دموکرات های جامعه آمریکا، با اقدامات ترامپ - از جمله قانون جدید مالیاتی در آمریکا و تلاش در جهت تغییر قوانین کمک های بهداشتی و درمانی که به سود شرکت های بیمه و دارو سازی و نظام خصوصی در آمریکاست - قشرهای متوسط و کم درآمد مردم آمریکا باید از این پس بار هزینه های زیادی را بر دوش بکشند. در ضرب المثل های ایرانی گفته شده است که اگر می خواهی روحیه فردی را بشناسی، اول به روحیه کسانی بنگر که دوروبر او را گرفته اند. با افشاگری هایی که در یک سال گذشته از اطرافیان ترامپ صورت گرفته و روابط پنهان مالی و سیاسی آنها با روسیه و اسرائیل، بیشتر همراهان او از اطرافش پراکنده شده و او را تقریبا در کاخ سفید تنها گذاشته اند. این حرکت هنوز ادامه دارد. آمریکا پس از جنگ جهانی دوم به یک قدرت برتر در جامعه جهانی بدل شد.جدال محترمانه روزولت و چرچیل و استالین در کنفرانس های یالتا و تهران نهایتا منجر به جانشینی آمریکا به جای بریتانیای کبیر شد، اما حرص و طمع آمریکا برای اشغال همه مستعمرات اروپاییان در جهان، به خصوص در خاورمیانه با مقاومت مردم و قدرت های اروپایی و آسیایی دیگر روبه رو شد، به طوری که قدرت آمریکا در خاورمیانه و چین و هندوستان در دو دهه گذشته به سطح نازلی افول کرد. فریادهای ترامپ در عربستان و اسرائیل علیه ایران الزاما به دلیل بازیافت این قدرت نیست، بلکه ناشی از ناتوانی آمریکاست.آمریکا در راستای بازیافت قدرت خود می خواهد خاورمیانه را تجزیه کند و موجبات تشکیل یک کشور کردی را فراهم آورد. آمریکا اگر در این تلاش موفق شود، قدرت های محلی از جمله ایران، عراق، ترکیه و سوریه را تضعیف خواهد کرد. شاید برخی از کشورهای اروپایی از این عمل استقبال کنند، اما روسیه که به تازگی جای مناسبی برای خود در این منطقه فراهم کرده، با این حرکت آمریکا مخالفت خواهد کرد. چهار کشور نام برده نیز به دلیل نگرانی از استقلال سرزمین های خود ناچار به روسیه تکیه خواهند کرد. ترامپ با فروش سلاح های کهنه خود به عربستان، هم زمینه یک جنگ نیابتی را فراهم آورده و هم به آمریکاییان پز می دهد که اقتصادشان را تقویت کرده است. اگر کشورهای مورد هدف چشم و گوششان را باز نکنند و به جنگ کشیده شوند، موقعیت ترامپ در جامعه آمریکا بهبود خواهد یافت، زیرا علاوه بر تداوم فروش اسلحه، ثروت های فراری از منطقه را جذب خواهد کرد. این ثروت ها به هند و چین و روسیه منتقل نخواهند شد. مهاجران ثروتمند هم بعدا با همکاری با شرکت های آمریکایی نقش فعالی در بازسازی خاورمیانه برعهده خواهند گرفت. این بازسازی دست کم 50 سال طول خواهد کشید. لازم است ایران در این مقطع مهم، چشم و گوش خود را بیشتر باز کند. نخستین کاری که ایران می تواند انجام دهد، جلوگیری از اختلافات مذهبی در منطقه و درون است. اختلافات مذهبی «تعصب» را جایگزین «عقل» می کند و زمینه به هم پریدن را به وجود می آورد. اروپاییان که قرن ها اسیر جنگ های مذهبی میان مذاهب متعدد مسیحی بوده اند، امروز این اختلافات را کنار نهاده اند.در کشورهای اسکاندیناوی به فعالیت کلیساها به صورت یک حرفه اقتصادی (کیرک اندوستری) نگریسته می شود. در آمریکا که روزی به داشتن مذاهب متعدد مسیحی مفتخر بود، امروز این مذاهب با هم هیچ کاری ندارند. یک نمونه بارز، وجود چهار کلیسا متعلق به چهار فرقه مسیحی در چهار گوشه میدان «دوپان سیرکل» در واشنگتن، پایتخت آمریکاست. یکشنبه ها که مسیحیان به کلیسا می روند، پیروان این چهار کلیسا وارد کلیسای مربوط به خود می شوند و عبادت می کنند و به کسی کاری ندارند. شاید تعامل مرحوم هاشمی رفسنجانی با عربستان سعودی یک مدل واقع گرایانه در کاهش تنش های مذهبی در منطقه بود. نکته جالب و آموزنده دیگر از رویدادهای دوره یک ساله زمامداری ترامپ، بازبودن فضای سیاسی و اجتماعی و آزادی بیان در آمریکاست. محافظه کاران و طرفداران ترامپ همان قدر از آزادی بیان برخوردارند که مخالفان او. این ویژگی، ترامپ را کلافه کرده، اما کاری از دست او برنمی آید.
                