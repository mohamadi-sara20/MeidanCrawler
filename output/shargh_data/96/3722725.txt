دو‌شنبه ۲۸ اسفند ۱۳۹۶
-----------------------------------------
سرمقاله
-----------------------------------------
رجل سیاسی 1400!
-----------------------------------------

                    مطابق اصل 115 قانون اساسی، رئیس جمهور باید از میان رجال مذهبی و سیاسی که واجد شرایط زیر باشند، انتخاب شود: «ایرانی الاصل، تابع ایران، مدیر و مدبر، دارای حسن سابقه، امانت و تقوی، مومن و معتقد به مبانی جمهوری اسلامی ایران و مذهب رسمی کشور». پیش از اینکه به بخش های اول و دوم این اصل و اظهارنظر دکتر کدخدایی سخنگوی شورای نگهبان درباره شرایط کاندیداهای رئیس جمهوری بپردازم، لازم است خاطرنشان کنم شرایطی که به عنوان شرایط وزن دهنده در فراز دوم اصل آمده، شرایطی است که جز درباره شرط معتقدبودن به مذهب رسمی در مجلس نهایی قانون اساسی درباره آن بحثی نشد. شاید مصادیق آن به عرف یا «تعین» این افراد در جامعه واگذار شده باشد. مخالفان و موافقان قید این شرط، آقایان دکتر عضدی و میرمراد زهی و موافقان آن، شادروان آیت الله منتظری و آقای فاتحی بودند. بحث آنان هم حول این محور بود که ممکن است قید این امر در اصل 115 موجب شود جمعیتی پنج میلیونی از مردم کشور در آن زمان که شیعه نبودند، به انتخابات ریاست جمهوری اقبال نکنند. درنهایت پس از بحث و بررسی راجع به این اصل در مشروح مذاکرات مجلس، بررسی نهایی قانون اساسی ابتدا به این صورت تصویب شد: «رئیس جمهور باید ایرانی الاصل، تابع ایران، دارای مذهب رسمی کشور و مروج آن، مومن به مبانی جمهوری اسلامی ایران، مرد و دارای حسن سابقه، امانت و تقوی باشد». با این حال رای گیری اول درباره این اصل، از سوی دکتر بهشتی نایب رئیس مجلس مخدوش اعلام و مجددا در جلسه بعدی بررسی شد. به دلیل اعتراضات خانم منیره گرجی و دکتر عضدی کلمه «مرد» و انحصار آن در جنس ذکور به عنوان «رجال» تغییر یافت. اینکه چرا در فراز اول این اصل، قانون گذار از ترکیب «رجال مذهبی» به جای مرد استفاده کرده است، باید به گفته حقوق دانان قائل به تفصیل شویم و تا حدی که ممکن است، ریشه کار را پیدا کنیم. برای تفسیر قانون یا احکام دینی همیشه به شان نزول و شرایط تصویب قانون مراجعه می شود. در این راستا مراجعه به مشروح مذاکرات مجلس بررسی قانون اساسی در سال 1358 راهگشاست. در پیش نویس اصل بررسی شده که بر مبنای آن قانون اساسی تصویب شد، به صراحت قید شده بود که رئیس جمهور باید (از نظر جنسیت) «مرد» باشد؛ این امر مورد اعتراض خانم منیره گرجی، یگانه زن عضو خبرگان بررسی کننده قانون اساسی و مرحوم دکتر عضدی قرار گرفت. جمعی دیگر از نمایندگان مجلس نیز در ایراد به این تبعیض با این دو هم نظر شدند. به این ترتیب، شرط مردبودن در جلسه بعدی هم به تصویب نرسید. سرانجام برای رفع این ایراد، اعضای مجلس خبرگان راهی را پیش بینی کردند که هم مردان را دربر گیرد و هم زنان را و با حذف کلمه «مرد» شبهه اطلاق جنسیت مردبودن رئیس جمهور را از بین بردند. زیرا در ادبیات دینی مسلمانان هرجا کلمه «رجال» به طور عام به کار گرفته شود، مراد زنان و مردان است....شاید به همین جهت است که شورای نگهبان هنوز از ورود به قید «جنسیت» رئیس جمهور امتناع می کند. درحالی که کل قانون اساسی کشور، ازجمله فراز اول اصل 115، با ادبیات اسلامی_سیاسی تدوین شده و درآیات، احادیث و روایات، غالبا در جایی که مقصود به طور خاص «مردان» نباشد، از کلمه رجال که هر دو جنس را دربر می گیرد، استفاده کرده اند. چنانکه در آیه 23 سوره احزاب آمده است: «... من المومنین رجال صدقوا ما عاهدوا الله علیه منهم من قضی نحبه...» گفته می شود این آیه در یکی از غزوات پیامبر (ص) و در تجلیل از شهدا و شرکت کنندگان در آن جنگ نازل شده است. جنگی که زنان هم در آن حضور داشته و یکی از زنان جان فشانی کرده و سپر پیامبر از گزند شده بود و نمی توان گفت خداوند فقط از مردان غازی تجلیل کرده است.در مصاحبه دو روز قبل سخنگوی شورای نگهبان علاوه بر ابهام در مصادیق رجال سیاسی از نظر جنسیت، ابهامات جدیدی در تفسیر اصل و مصادیق آن به وجود آمد. به گفته وی: «در اجرای جزء 5 بند 10 سیاست های کلی انتخابات، ابلاغی از سوی مقام رهبری که تعریف و اعلام معیارها و شرایط لازم برای تشخیص رجل سیاسی، مذهبی و مدیر و مدبر بودن نامزدهای ریاست جمهوری را برعهده شورای نگهبان قرار داده است؛ تعاریف، معیارها و شرایط رجل سیاسی برای نامزدهای ریاست جمهوری مشخص شده و تعریف رجل سیاسی در قالب دو ماده و 11 بند و چند تبصره عنوان شده است. وی در تعریف رجل سیاسی، مذهبی و مدیر و مدبر بودن نامزدهای ریاست جمهوری می گوید: رجال مذهبی، رجالی هستند که آگاهی لازم به دین اسلام و مذهب تشیع داشته و به تدین و تقیدشان و انجام شعائر و مناسک دینی در زندگی دینی و اجتماعی از برجستگی ویژه ای برخوردار باشند، به گونه ای که در میان مردم به این خصوصیات شناخته و مشهور باشند». وی افزود: رجال سیاسی، رجالی هستند که قدرت تحلیل و درک آنها از مسائل و پدیده های سیاسی به جهت آگاهی عمیقشان در مسائل سیاسی، اجتماعی اعم از داخلی و بین المللی و حضورشان در صحنه های سیاسی به نحوی باشند که همواره مصالح نظام اسلامی و معیارهای اصیل انقلابی در عملکرد آنها لحاظ شده باشد به گونه ای که در میان مردم به این خصوصیت شناخته و مشهور باشند» وی درباره معیار مدیربودن رجل سیاسی معتقد است: مدیر، شخصی است برخوردار از شایستگی های ذاتی و اکتسابی لازم از نظر دانش، مهارت، شخصیت و نگرش های فردی و تجربه که توانایی شناخت و استفاده بهینه از منابع انسانی و مادی در کشور را با رعایت حداکثر بهره وری و در راستای ماموریت، رسالت و اهداف کلان نظام و ارزش های حاکم بر جامعه دارا و سوابق او حاکی از موفقیت وی در صحنه های مدیریت کلان است. موارد فوق و دیگر خصوصیاتی که به عنوان نظر شورای نگهبان در دو ماده و 11 بند در مورد شرایط ریاست جمهوری و در تفسیر اصل 115 آمده است نه تنها رافع ابهامات موجود نیست بلکه خود بر ابهامات موجود می افزاید. با این تعاریف در عرصه انتخابات آینده ریاست جمهوری، راه ورود و کاندیداتوری افراد بسته تر می شود. زیرا با این مشخصات که به عنوان نظر شورای نگهبان مطرح شده و انتقاداتی که از روسای جمهوری این 32 سال شده است چنین برمی آید که کمترکسی بتواند در داخل دایره ترسیم شده آقای کدخدایی قرار گیرد، بلکه کمترکسی هم یافت می شود که بتواند حتی مماس بر این دایره شود. وانگهی هدف اصلی قانون اساسی جلب مردم به مشارکت در زندگی اجتماعی است که انسان را بر سرنوشت خویش حاکم کند. با کوچک شدن دایره ورود افراد حق انتخاب مردم نیز محدود شده و امکان حاکمیت مردم بر سرنوشت خویش نیز محدودتر خواهد شد. از طرف دیگر با توجه به تفسیر شورای نگهبان از اصل 118 قانون اساسی که نظارت این شورا را استصوابی می داند؛ آیا مجتهدان عالی قدر عضو شورا و حقوق دانان فرزانه توان شناسایی و احراز تمام موارد گفته شده در کاندیداها را دارند؟ چون احراز همه موارد گفته شده محال است، آیا چنین شرایطی راه برخوردهای سلبی با کاندیداهای متعدد را نخواهد گشود؟ پاسخ آن در ماه های اول سال 1400 روشن می شود.
                