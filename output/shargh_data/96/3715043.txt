یک‌شنبه ۱۳ اسفند ۱۳۹۶
-----------------------------------------
یادداشت
-----------------------------------------
بازی قدرت ها
-----------------------------------------

                    سال 2011، منطقه به غایت راهبردی و حساس خاورمیانه و شمال آفریقا که از آرامشی نسبی برخوردار بود، ناگهان درگیر تحولاتی عمیق شد و خیابان های شهر های بزرگ تونس، مصر، لیبی، بحرین، یمن و... پر شد از هزاران نفر از مردم معترض به حکومت های خودکامه و فاسد که عمدتا از سوی غرب حمایت می شدند؛ پدیده ای منحصربه فرد در خاورمیانه که در دیدگاه جهانیان به بهار عربی معروف شد. اولین جرقه این آتش در تونس زده شد و سپس به سایر سرزمین های عربی سرایت کرد. این جنبش ها، به استثنای تونس که به دلیل توسعه سیاسی و برخورداری از رهبری عاقل و آینده نگر، نظام فاسد موجود را به نوعی از مردم سالاری تبدیل کرد، راه به جایی نبرد. در مصر، پس از جنگ و گریزهای بسیار حکومت فاسد و دیکتاتوری حسنی مبارک به دست جوانان این کشور ساقط شد و اسلام گرایان اخوانی حکومت تشکیل دادند. این پیروزی عمری کوتاه داشت و انقلاب مردم مصر به دست نظامیان مصادره شد و در نهایت با کشتار مخالفان و در بندکردن هزاران مخالف، ژنرال سیسی بر تخت فراعنه تکیه زد. در یمن هرچند دیکتاتوری علی عبدالله صالح پس از کشتار معترضان کنار زده شد؛ ولی یمن را به صحنه جنگ نیابتی تبدیل کرد. دخالت نظامی عربستان و امارات و کشتارهای وسیع غیرنظامیان، این سرزمین را به ویرانه ای با هزاران کشته و میلیون ها گرسنه تبدیل کرد و جنایات جنگی ائتلاف عربی به سرکردگی سعودی و نسل کشی ملت یمن با بمباران های وحشیانه سعودی و مرگ ومیر ناشی از گرسنگی و وبای گسترده مردم غیرنظامی یمن، از چشم تیزبین شورای امنیت و کشورهای غربی مدعی حقوق بشر دور ماند. آنچه بر سر لیبی آمد، داستان غم انگیز دیگری است. جنایات آمریکا و برخی متحدان اروپایی اش در لیبی، این کشور ثروتمند و مقتدر را به خرابه ای تبدیل کرد که در آن القاعده و دیگر تروریست های تکفیری و قبایل محلی هر کدام بخشی از این سرزمین را به عنوان سهم خود، در قباله خود قرار دادند. در بحرین با اکثریت شیعی با دخالت مستقیم ارتش سعودی، اعتراضات مسالمت آمیز مردم به خاک و خون کشیده شد. گفته می شود در کشورهای عراق، سوریه، یمن و لیبی نزدیک به 600 هزار نفر تاکنون کشته شده اند که در حدود 500 هزار نفر از آنها سوری بوده اند. علاوه بر این در حدود 17 میلیون نفر نیز در این کشورها جابه جا شده یا از خانه و کاشانه خود آواره شده اند؛ اما در سوریه حوادث به شکل دیگری رقم زده شد و عوامل مهمی از جمله مجاورت این کشور با ترکیه، لبنان و اسرائیل موجب سرازیرشدن هزاران تروریست تکفیری به سوریه شد که با پول و سلاح آمریکا و متحدان محلی اش مانند عربستان سعودی، اسرائیل، امارات، قطر و نیز ترکیه زمینه مناسبی برای راه انداختن جنگ داخلی یافته بودند. اکنون پس از شکست های بزرگ تروریست های تکفیری در سوریه که با مشارکت ایران و روسیه به انجام رسید، پنجره ای به سوی بحرانی دیگر گشوده شده است. از ابتدای آغاز بحران، گروه های تروریست در حومه دمشق و در منطقه غوطه شرقی مستقر شدند تا بتوانند امنیت پایتخت را مختل کرده و با درگیر کردن ارتش در آن نقطه، پیشروی نیروهای شان در دیگر مناطق را تسهیل کنند. در طول جنگ داخلی که اکنون وارد هشتمین سال شده، هرازچندگاهی شهر دمشق و مناطق اطرافش آماج حملات خمپاره ای و موشکی تروریست های حاضر در غوطه شرقی بوده است. کسی نمی تواند این واقعیت را انکار کند که این حق طبیعی دولت مستقر در دمشق است که آن منطقه بسیار حساس را از دست تروریست ها درآورد. در این میان واقعیت تلخ این است که هزاران نفر از ساکنان غوطه، در چنگ تروریست ها گرفتارند و به عنوان سپر انسانی از آنها استفاده می شود.اکنون سوال اساسی این است که یک دولت برای پاک سازی بخش حساسی از سرزمین خود، آن هم در کنار پایتختش چه باید بکند؟ تجارب کشورهای مختلف از جمله دولت های غربی در موارد مشابه، نشان می دهد که پلیس و نیروهای امنیتی هیچ مهلتی به یک گروه تروریستی نمی دهند و بی محابا حمله می کنند و در عملیات نجات، حتی شهروندان بی گناه نیز کشته می شوند. شکی نیست که در هر نوع عملیات ضدتروریستی، حفظ جان غیرنظامیان در اولویت قرار دارد. غوطه شرقی نیز از این قاعده مستثنا نیست و دولت سوریه موظف به رعایت حقوق بشر دوستانه در عملیات نظامی خود است؛ ولی واقعیت این است که سقوط آخرین پایگاه تروریستی حمایت شده از سوی آمریکا در غوطه، امپراتوری خبری آمریکا مانند سی ان ان، فاکس نیوز و... را که خوراک خبری خود را از پنتاگون دریافت می کنند، به چنان تحرکی واداشته که صحنه های فجیع از کشته شدگان به ویژه کودکان را که به وسیله کلاه سفیدها تهیه شده، به نمایش جهانی گذاشت. این بنگاه های خبری، کشتار وسیع مردم یمن به دست سعودی یا کشتار مردم رقه در همان سوریه به وسیله بمب افکن های آمریکایی را پوشش نمی دهند و از کنار آن می گذرند.کشتار سیستماتیک مردم فلسطین داستان دیگری است که در این مقال نمی گنجد. آمریکا که به خاطر مدیریت ویژه ترامپ در خاورمیانه در بازی قدرت در مقابل روسیه و ایران شکست های فاحش سیاسی و نظامی را تجربه کرده، با تکیه بر حکومت سعودی و اقمارش در منطقه، سعی در جبران کاستی هایش داشته و در تلاشی مذبوحانه برای ایران در شورای امنیت پرونده جدیدی تشکیل داد تا به بهانه کمک نظامی و نقض تحریم تسلیحاتی یمن، حکم محکومیت ایران را بگیرد که با وتوی روسیه، با ناکامی روبه رو شد. بازی هوشمندانه روسیه در خاورمیانه با استفاده از خلا رهبری هژمونیک آمریکا نه تنها در خاورمیانه؛ بلکه در بسیاری از صحنه های جهانی انجام می شود. این مسئله باعث شده تا روسیه جای پای خود را در خاورمیانه محکم کند. قاطعیت تصمیم گیری های پوتین در مسائل سوریه که از سپتامبر 2015 آغاز شده، باعث شده تا در روابطش با دیگر کشورهای خاورمیانه گشایشی حاصل شود. دیپلماسی کارآمد روسیه حتی در لیبی کارساز بوده و این کشور روابطی با برخی گروه های قدرتمند این کشور ایجاد کرده است. دیدار دریادار کوزنتسف در عرشه ناوگان دریایی روسیه با ژنرال حفتر، مرد قدرتمند لیبی و فرمانده ارتش ملی این کشور جنگ زده، آمریکایی ها را نگران کرده است. دیدار ژنرال سیسی، دیکتاتور مصری، با پوتین در کرملین نشان داد که جاذبه مسکو برای کشورهای خاورمیانه حتی متحدان آمریکا، در حال افزایش است. سفر ملک سلمان به مسکو و مذاکره برای خرید سامانه موشکی اس400 و دیگر سلاح های پیشرفته روسی با قراردادی به ارزش سه میلیارد دلار و انعقاد قراردادهای دیگر چند میلیارددلاری برای سرمایه گذاری و تجارت، برد دیگری برای روسیه پوتین بود. امضای قرارداد خرید موشک های اس400 از سوی دولت عراق در سال 2017 به نوعی روسیه را وارد صحنه به غایت حساس و متلاطم عراق کرده است. توافق خرید 30 فروند جنگنده سوخو از طرف الجزایر را هم باید به حساب دستاوردهای جدید روسیه گذاشت. می دانیم که ترکیه نیز برای خرید سامانه اس400 و نیز هلیکوپتر های نظامی مذاکراتی با روسیه داشته است. اکنون روسیه یک بازیگر اصلی نه تنها در مداخله نظامی از نوع سوریه، بلکه به عنوان میانجی و چهره ای برای حل وفصل مخاصمات خاورمیانه به حساب می آید. روسیه در جایگاه دومین کشور صادر کننده سلاح پس از آمریکا، از این مزیت برای ایجاد استحکام وضعیت مالی خود از یک سو و یافتن جای پایی برای تحکیم جایگاه سیاسی، نظامی و اقتصادی بهره می برد. با درنظرگرفتن همه این واقعیت ها، باید روسیه را برنده منازعات خاورمیانه بدانیم که بدون شک افول هژمونی آمریکا را تسریع خواهد کرد. واقعیت ملموس دیپلماسی حفظ و ارتقای منافع ملی است. فرصت طلبی روس ها موضوع دیگری است و کاربرد خوب دیپلماسی ایرانی در این آشفته بازار، اهمیت بسیار حیاتی می یابد.
                