دو‌شنبه ۱۲ تیر ۱۳۹۶
-----------------------------------------
حرف اول
-----------------------------------------
قرارداد با توتال و شکستن طلسم حضور خارجی ها
-----------------------------------------

                    امروز قرار است اولین قرارداد توسعه طرح های بزرگ نفت و گاز پس از رفع تحریم های هسته ای با کنسرسیومی به رهبری شرکت توتال فرانسه امضا شود. با امضای این قرارداد عملا طلسم حضورنداشتن شرکت های خارجی بزرگ و معتبر در اقتصاد ایران پس از سال ها شکسته شده و زمینه برای دوره ای جدید از سرمایه گذاری های خارجی در کشور فراهم می شود. آثار و دستاوردهای مثبت این قرارداد البته محدود به صنعت نفت و گاز نمی شود بلکه کلیت اقتصاد ایران از پرتو آن به صورت مستقیم و غیرمستقیم بهره مند می شود؛ ضمن اینکه نباید آثار و پیامدهای سیاسی و امنیتی آن را نیز فراموش کرد. قرارداد با توتال اگرچه در روزهای پایانی دولت یازدهم و با تاخیر طولانی به امضا می رسد اما این قرارداد محصول یک دیپلماسی بسیار سخت، نفس گیر و طولانی بوده است. این قرارداد در شرایطی به مرحله امضا رسیده است که کارشکنی ها و مخالفت های بسیاری در سطوح مختلف داخلی و خارجی بر سر آن وجود داشت. در حوزه خارجی با وجود اجرای برجام، قدرت های بزرگ و برخی کشورهای منطقه به صورت مستقیم و غیرمستقیم با اعمال فشار و فضاسازی های تصنعی سعی در منصرف کردن طرف های خارجی برای سرمایه گذاری در ایران داشته و دارند که نمونه آخر آن تحریم های جدید سنای آمریکا و همچنین تحرکات منطقه ای برخی کشورها علیه ایران است. این تحرکات تلاش دارند به لحاظ روانی انگیزه شرکت های خارجی را برای حضور در ایران کاهش دهند و همچنان ایران را مکانی ناامن و نامطمئن برای سرمایه گذاری معرفی کنند. در این میان نباید از برخی کارشکنی های داخلی از سوی برخی جریان های سیاسی و رسانه ای نیز غافل شد که آگاهانه و ناآگاهانه با دشمنان خارجی در مسیر بازگشایی مناسبات ایران با اقتصاد جهانی همراهی داشته و دارند. امضای قرارداد با توتال در عمل تمام تحرکات سیاسی ماه های اخیر مخالفان و رقبای جهانی و منطقه ای ایران از جمله تحرک اخیر سنای آمریکا را خنثی کرده و حاوی این پیام روشن است که عملا حربه تحریم علیه ایران دیگر اعتبار و کارایی خود را از دست داده است. شنیدن و درک این پیام به خصوص برای جریان های سیاسی و رسانه ای داخلی از اهمیت و ارزش بسیار بیشتری برخوردار است.از سوی دیگر قرارداد با توتال یک گشایش و فرصت بزرگ برای اقتصاد ایران است. قراردادهایی از این دست با توجه به گردش مالی بالایی که دارد، زمینه حضور و مشارکت بانک ها و موسسات مالی بزرگ بین المللی و همچنین موسسات بین المللی بیمه را در ایران فراهم می کند و به این ترتیب مشکل ارتباطات بانکی که پس از اجرای برجام به دلیل بی اعتمادی بانک ها و موسسات مالی بین المللی به ایران همچنان وجود دارد، به تدریج برطرف خواهد شد. مشارکت بانک های معتبر و بزرگ بین المللی در طرح های بزرگ صنعت نفت ایران، راه را برای ورود سرمایه گذاری خارجی در دیگر بخش ها باز می کند و به این ترتیب مناسبات ایران با اقتصاد جهانی در شرایط عادی قرار می گیرد.الزامات و ضرورت های کنونی صنعت نفت و گاز ایران نیز از دلایل اهمیت امضای قرارداد با توتال است. عبور از رکود و عقب ماندگی تحمیل شده به صنعت نفت در دوران تحریم، تداوم اقتدار و جایگاه برتر ایران در بازارها و مجامع جهانی انرژی، توسعه میادین مشترک نفت و گاز، افزایش ضریب استحصال میادین نفت و گاز، بهره برداری هرچه سریع تر از منابع نفت و گاز و تبدیل آنها به سرمایه پایدار با ارزش افزوده بالا در اقتصاد ملی با توجه به درپیش بودن سونامی نفت و گاز شیل از جمله این الزامات است که باید هرچه سریع تر با جذب سرمایه گذاری خارجی، فناوری های جدید و اجرای نظام های کارآمد و مدرن مدیریت پروژه عملیاتی شود. قرارداد با توتال آغازی بزرگ برای پاسخ به این الزامات است که علاوه بر دستاوردهای اقتصادی و سیاسی، زمینه رونق صنعت نفت و گاز و بهره گیری بهینه از این مزیت در جهت توسعه و اقتدار ایران است.با این تفاسیر نباید حضور دوباره شرکت های بزرگ نفتی مانند توتال فرانسه، شل انگلیسی - هلندی و اینپکس ژاپن در ایران را کم اهمیت تلقی کرد. این حضور علاوه بر اینکه خود ثمره یک مجاهدت سخت دیپلماتیک است، نشان از اقتدار سیاسی و اقتصادی ایران در برابر تحرکات قدرت های بزرگ جهانی و قدرت های منطقه ای است. مهم بهره گیری هوشمندانه، هدفمند و برنامه ریزی شده از روند ایجادشده و تلاش برای پایداری این روند است که در پرتو تعقل حاصل می شود.
                