چهار‌شنبه ۶ دی ۱۳۹۶
-----------------------------------------
سرمقاله
-----------------------------------------
حالا پس از زلزله
-----------------------------------------

                    زلزله پدیده ای طبیعی است که با شناخت دقیق آن می توان آسیب های آن را تا حدی کاهش داد و از تبدیل شدن آن به بلایی خانمان سوز جلوگیری کرد؛ البته منظور از شناخت، پیش بینی زمان وقوع زلزله نیست. ژاپن کشوری است که در تکنولوژی، پیشرفته است و با زمین لرزه های بسیاری سروکار دارد اما تاکنون موفقیتی در پیش بینی زمان وقوع زلزله نداشته است. گفته می شود در حادثه سال 2011 حدود هشت دقیقه پیش از سونامی ناشی از زلزله، وقوع آن را از طریق موبایل و رادیو و تلویزیون اعلام کرده بودند. این اتفاق هرچند اگر در کف اقیانوس آرام هم رخ داده باشد، امری کم سابقه و برای قطع آب و برق و گاز که می توانند حوادث بعدی را به دنبال داشته باشند، کافی است اما برای ترک مناطق ناامن و اقداماتی که آسیب های سونامی را در مناطق ساحلی کاهش دهد، به هیچ وجه کافی نیست. ایران کشوری است روی خط زلزله و از نظر تحلیل نقشه های پهنه بندی خطر زلزله، در منطقه ای با خطر نسبی بسیار زیاد قرار گرفته است. در چنین شرایطی رفتارهای پیشگیرانه برای مقابله با بحران های ناشی از زلزله و مدیریت خسارات وارده در هر دو بعد جانی و مالی اهمیت زیادی دارد. زلزله بم که پنجم دی یادآور آن حادثه تلخ است، واقعه ای بزرگ با هزینه های انسانی و مالی بسیار بود که درعین حال تجربه های مفید و ارزنده ای به جا گذاشت و مهم ترین اسناد پیشگیری از بحران نیز به پس از آن برمی گردد. از جمله آن تلاش ها تصویب چند سند مهم در این زمینه بود که نخستین آنها طرح جامع امداد و نجات کشور در سال 1382 و آخرین آنها درباره اقدامات لازم برای آمادگی و کاهش آسیب های زلزله احتمالی تهران است.این سند در سال 1389 به تصویب هیئت وزیران رسید و در آن وظایف دستگاه های مختلف بیان شده است؛ مثلا پیش بینی شده که در صورت وقوع زلزله نیاز به چندده هزار تخت بیمارستانی خواهد بود که مسئولیت تامین این تخت ها برعهده دانشکده های علوم پزشکی ایران، تهران و شهید بهشتی گذاشته شد.درعین حال، می دانیم بالاترین ظرفیت بیمارستانی در تهران برای یک واحد متمرکز هزار تختخواب است و از سوی دیگر بسیاری از بیمارستان ها هستند که احتمالا مانند بیمارستان سرپل ذهاب، در برابر زلزله مقاومت نخواهند کرد و آسیب خواهند دید. آب آشامیدنی مورد نیاز مجروحان و بازماندگان خود موضوعی بسیار حیاتی است که تامین آن را برعهده شرکت آب و فاضلاب گذاشتند.این شرکت همچنین وظیفه دارد تامین آب بهداشتی برای امور غیرشرب را نیز برای صدها هزار مجروح یا آسیب دیده و بازمانده مستقر در اردوگاه ها و مناطق بحران زده عهده دار شود. وظیفه ای که برعهده هلال احمر گذاشته شده، آمادگی در اسکان اضطراری صدها هزار نفر آسیب دیده است.هلال احمر همچنین باید در تامین مایحتاج ضروری و سالم همین تعداد افراد نیز اقدام کند. امداد و نجات ده هاهزار زیرآوارمانده نیز برعهده این سازمان خواهد بود. آتش نشانی تهران باید آمادگی فرونشاندن و مقابله با هزاران حریق را داشته باشد.نگاهی به گزارش های موجود از واقعه پلاسکو بیندازیم. فداکاری و ایثار پرسنل آتش نشانی در آن حادثه هیچ گاه فراموش نخواهد شد، اگرچه می شد جلوی جان باختن شهدای آتش نشان را گرفت.در کنار آن اما این پرسش جا دارد که تجهیزات و تکنولوژی موجود برای چنین ماموریتی کافی خواهد بود؟ موضوعی که پس از حادثه تلخ خیابان جمهوری در سال 92 بارهاوبارها به مسئولان وقت تذکر داده شد. تهران در برابر زلزله ایمن نیست. پایتخت با سه گسل مهم احاطه شده است. گسل تهران در شمال، گسل مشاء در شمال شرق و گسل ری در جنوب. از سوی دیگر خشک سالی های دو دهه گذشته و برداشت غیراصولی آب های زیرزمینی برای تامین آب مورد نیاز باعث شده سطح و حجم آب به طور وسیعی کاهش یابد. این امر به گفته زمین شناسان، باعث کاهش فشار در لایه های زمین شده و احتمال جابه جایی زمین در دو سوی گسل را تشدید می کند.در چنین شرایطی احتمال وقوع زمین لرزه های با دوره های بازگشت صد تا 200 سال و با بزرگای هفت ریشتر یا بیشتر به طرز معنا داری بالا می رود. اگر به شواهد تاریخی نیز رجوع کنیم می بینیم آخرین زلزله های بزرگ تهران در سال های 1044 و 1209 خورشیدی با بزرگای 6،5 و 7.1 ریشتر در فاصله حدود 50 کیلومتری از مرکز تهران کنونی در دماوند و شمیرانات رخ داده است. در تهرانگردی دو سال پیش دیداری از موسسه ژئوفیزیک دانشگاه تهران - که متاسفانه در ایران به اندازه جهان شناخته شده نیست- داشتیم و برایمان جالب بود که گروهی از شخصیت های علمی شبانه روز و در طول سال به طور پیوسته وضعیت ایران و منطقه را از نظر لرزه خیزی رصد و ثبت می کنند و همین امر موجب شد که در سال گذشته جایزه تهران به این مرکز اختصاص یابد.در چنین شرایطی سوال جدی و بایسته این است که سازمان ها و نهادهای مسئول تاکنون برای فراهم آوردن امکان اجرای اسناد و مصوبات بالادستی چه کرده اند؟ فراهم آوردن گزارش نتایج این اقدام ها اولین قدم ضروری است.پس از آن باید نقص ها و کاستی ها را شناسایی و رفع کرد. در یک نگاه کلی و حتی پیش از فراهم آمدن این گزارش ها به نظر می رسد که هنوز آمادگی های لازم برای اجرای طرح جامع مدیریت بحران شهر تهران وجود ندارد و حتی معلوم نیست که چه مرجع یا مراجعی باید آن را پیگیری کنند.زلزله چند شب گذشته تهران به خوبی همه چیز را نشان داد و صدها هزار شهروند تهرانی شاهد بلاتکلیفی و بی برنامگی مدیران و برنامه ریزان در چنین شرایطی بودند. اینکه مدیران با تمجید از برخورد مردم با زلزله، کاستی ها را بپوشانند چاره کار نیست.این از نخستین وظایف شورای شهر تهران است که رسیدگی به این مهم را در اولویت کار خود قرار دهد.
                