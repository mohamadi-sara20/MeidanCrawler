یک‌شنبه ۳۰ مهر ۱۳۹۶
-----------------------------------------
یادداشت
-----------------------------------------
دور فرهنگ حصار نکشید!
-----------------------------------------

                    امنیت را براساس کاربرد آن می توان به چند گونه تعریف کرد: امنیت فردی که در حیطه جان، مال و آبروی فرد خلاصه می شود. امنیت خانواده که همه اعضای آن برای آسایش، آرامش و رفاه از هرگونه تلاشی فروگذار نمی کنند. امنیت اجتماعی که در آن هم افراد، هم دولت و هم قانون گذار و سایر سازمان ها و دست اندرکاران شهری برای حفظ حقوق شهروندی و هویتی و زیرساخت های فرهنگی از هیچ کوششی دریغ نمی کنند. امنیت ملی و بین المللی نیز شالوده پایداری فرهنگ و نظام موجود در تمامی عرصه ها اعم از اجتماعی، سیاسی، فرهنگی و اقتصادی است. حال با این بیان و شرح وظایف از پیش تعریف شده، موضوع حفاظت از تاریخ و فرهنگ، اولی بر هر امنیتی است که مانع از تهاجم در هر یک از مولفه های امنیت باشد. در عصر حاضر که هویت فرهنگی ما بیش از هر زمانی در معرض نشانه گیری، حمله و تخریب است، نگهداری از جغرافیای تاریخی در بستر شهری مهم ترین دستاورد فردی و اجتماعی است؛ هرچند دولت ها با ابزار سیاسی قصد تغییر چنین محدوده هایی را داشته باشند. آنچه این روزها در حوزه فرهنگ ایرانی در حال وقوع است، بحث پرابلماتیزه کردن گسست تاریخی است که در بیشترین عناصر فرهنگی کشور ما هویداست؛ از تخریب بناهای تاریخی گرفته تا کپی برداری از آثار تجسمی و سرقت اموال که شوربختانه سهم بسزایی در معرفی نادرست هر یک از آثار یادشده در منظر جهانی از فرهنگ غنی کشور ما دارد. طرح و اجرای دیوارکشی پیرامون مجلس شورای اسلامی به بهانه امنیت در روزهای اخیر از دایره چنین تعریفی بیرون نمی رود و توجیه امنیت بنا بر تغییر در زیرساخت های فرهنگی حریم ثبتی آثار تاریخی اطراف مجلس را کم رنگ می کند. تمرکز مراکز دولتی از جمله ساختمان های وزارت فرهنگ و ارشاد اسلامی، سازمان برنامه وبودجه و از همه مهم تر ساختمان جدید مجلس شورای اسلامی در کنار آثار برجسته تاریخی در میدان بهارستان تهران همیشه در گذر زمان به لحاظ تحولات ساختاری و بصری آن مورد مناقشه و مباحثه کارشناسی در حوزه مدیریت شهری بوده است و تاکنون نیز ادامه دارد. وجود ساختمان تاریخی مجلس در ضلع شرقی میدان بهارستان از زمان ساخت آن تا صدور فرمان مشروطیت و تغییر ساخت و ماهیت آن تا دوره پهلوی و سپس افزودن بنای کنونی در کنار بناهای شاخصی مانند مدرسه، مسجد سپهسالار (مدرسه عالی شهید مطهری)، کتابخانه، موزه و مرکز اسناد مجلس، عمارت باغ مسعودیه و باغ نگارستان همگی از سیر تاریخی این میدان حکایت دارد و همیشه دخل و تصرف های غیرقانونی بر حریم آن اعمال شده و حکم صورت مسئله لاینحلی را داشته که هیچ گاه شرحی بر حل معضلات پیچیده آن نگاشته نشده است. نبود یک نظام مشخص تصمیم گیری در زمینه حفظ و نگهداری همه آثار تاریخی در قالب اعمال قدرت قانونی و همچنین نبود فهم مشترک از الفبای فرهنگی در لوایح قانون گذاری و ابلاغی و اجرای نادرست آن از سوی برخی عوامل مهم ترین عارضه و تعارض های شهری است که شبیه به چنین گسست هایی را در جامعه پدید آورده است.بدیهی است تا زمانی که این فهم فرهنگی و نظام کارآمد اجرائی در هرگونه تصمیم و اراده اعم از مدیریت کلان دولتی، قانون گذاری و شهری حادث نشود، بیشتر بر حریم فرهنگمان حصار خواهیم کشید.
                