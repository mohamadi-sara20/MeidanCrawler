یک‌شنبه ۲۱ آبان ۱۳۹۶
-----------------------------------------
یادداشت
-----------------------------------------
حرف، حرف من است
-----------------------------------------

                    سه شنبه هفته گذشته، ترامپ سخنان مشروحی درباره کشورهای کره جنوبی و کره شمالی در پارلمان جمهوری کره جنوبی بیان کرد. این سخنرانی طولانی و همراه با آمار دستاوردهای کره جنوبی در مقایسه با عقب ماندگی های کره شمالی بود. باز هم مانند همه سخنرانی های رئیس جمهور آمریکا، دو چیز در اوج سخنان او شنیده می شد؛ نخست اینکه ایالات متحده قوی ترین کشور جهان است و دوم اینکه خود ترامپ و دولت او بهترین، قوی ترین و عاقل ترین دولت و فرد نه تنها در تاریخ آمریکا بلکه در تاریخ بشریت اند. بخش اول سخنرانی او پر از مجیزگویی درباره کره جنوبی و بخش دوم سخنان او دربرگیرنده بیشترین بدگویی و دشنام و تهدید به کره شمالی بود. تا زمان نوشتن این یادداشت هنوز تفسیری درباره سخنرانی روز گذشته ترامپ در رسانه ها منتشر نشده و شاید این نوشتار از نخستین تحلیل ها باشد. از دید این نویسنده، سخنرانی ترامپ با همه جذابیت و روانی در بیان، یک سخنرانی صددرصد فنی در سطح کارشناسی بود، نه سخن رئیس جمهوری بزرگ ترین قدرت اقتصادی و نظامی. کار فنی کارشناسی، برخلاف اظهارنظر سیاسی و دیپلماتیک، همراه با مستندات و ارقام است. بر عکس، کار سیاسی و دیپلماتیک برداشتی از جمع بندی عقاید کارشناسی و مدیریت آن و نظرات در سطحی بالاتر از سطح کارشناسان است. کار کارشناسی هرچه جامع تر و مفصل تر باشد، بهتر است. سخن یک سیاست مدار هرچه کوتاه تر باشد - که به آن قل و دل می گویند - شایسته تر است. همین قل و دل بودن حاصل مدیریت آرا است که از سوی بالاترین مقام یک دستگاه - از وزارتخانه تا بالاترین سطح سیاسی یک کشور – انجام می شود. در این روش، مدیر به نظر کارشناسان گوش می دهد، اما به دلیل تفاوت برداشت ها، این نظرات ممکن است با هم متفاوت و حتی متضاد باشند. مدیر از هر اظهارنظری، نکته مهمی را یادداشت و سپس با جمع بندی یادداشت ها، خطوط سیاست در زمینه کار را ترسیم و به دستگاه ها ابلاغ می کند؛ این روش در غرب بسیار متداول است، اما ترامپ بیشتر از روش شرقی ها استفاده می کند و انتظار دارد همه نظر او را بدون چک و چانه بپذیرند. این یک سنت شرقی است؛ کره شمالی یک نمونه بسیار خوب اما اغراق آمیز از کاربرد روش سنتی شرقی را ارائه می دهد. کیم جونگ اون را در تراس یک ساختمان یا عرشه یک ناو می بینید که دوربین به چشم گرفته و دوردست ها را می نگرد، چند کلمه حرف می زند، سپس ژنرال هایش که پشت سرش ایستاده اند و دفترچه های کوچک و سفیدی در دست دارند، سخنانی او را یادداشت می کنند که به اجرا بگذارند. جالب است که ترامپ شاید نخستین رئیس جمهور آمریکا باشد که این روش را به مشورت ترجیح می دهد.حتی در مبارزات انتخاباتی خود بدون توجه به نظرات حزب جمهوری خواه به صورت بداهه نظریه پردازی می کرد. ترامپ در نطق خود یکسره از کره جنوبی و دستاوردهای آن و خوبی مردم آن سخن گفت و هرچه از دهنش درآمد، نصیب کره شمالی کرد.از کجا معلوم که فردا روزی رابطه آمریکا با کره جنوبی به هم نخورد؟ ترامپ از فحاشی به کره شمالی به عنوان یک اسلحه استفاده می کند. کاری که مشت زنان حرفه ای پیش از آغاز مسابقه بوکس با حریفشان می کنند. از کجا معلوم روزی رابطه آمریکا با کره شمالی بهبود نیابد و دیگر حرفی از این فحاشی ها نباشد؟ این اصلا در دنیای ترامپ، غیرممکن نیست. تماشای این سخنرانی می تواند برای هر مخاطبی، آموزنده باشد.
                