دو‌شنبه ۱۲ تیر ۱۳۹۶
-----------------------------------------
نگاه هفته
-----------------------------------------
با عقد قرارداد با توتال آغاز راه 5 میلیارد دلاری!
-----------------------------------------

                    دولت روحانی تا امضای اولین قرارداد جدید نفتی راه زیاد و دشواری را طی کرده است، راهی که با امضای قرارداد توسعه فاز 11 پارس جنوبی بین شرکت ملی نفت ایران و کنسرسیومی متشکل از توتال فرانسه (با سهم پنجاه و یک دهم درصد)، شرکت «سی.ان.پی.سی» چین (با سهم 30 درصد) و پتروپارس ایران (با سهم نوزده و نه دهم درصد) عصر امروز آغاز می شود. مدیرعاملان شرکت های فرانسوی و چینی هم برای امضای این قرارداد مهم به ایران آمده اند؛ چرا؟1. امضای قرارداد فاز 11، اولین قرارداد بزرگ نفتی و گازی با شرکت های خارجی، پس از آغاز تحریم های بین المللی است. قراردادی 20ساله که قابلیت تمدید تا 25 سال را هم دارد. ارزش این قرارداد چهارمیلیاردو 857 میلیون دلار است که قرار است در 10 سال هزینه سرمایه گذاری آن تسویه شود، آن هم نه با پول نقد. از محل در اختیار قراردادن بخشی از محصول فاز 11 (میعانات گازی). با این روش دیگر پولی هم ردوبدل نمی شود تا دچار مشکلات بانکی شود.این پروژه قرار است 40ماهه اولین تولیدش را آغاز کند؛ اگر چنین شود، رکورد فازهای پنج و چهار پارس جنوبی متعلق به «انی» را می شکند. فازی که پیش بینی می شود با فرض قیمت 50 دلاری نفت، در 20 سال، 84 میلیارد دلار درآمد عاید کشور کند.2. به درآمد 84 میلیارد دلاری نگاه کنید. این فرض را هم به آن بیفزایید که پارس جنوبی، مخزنی مشترک است و همسایه کوچک مان قطر سال هاست از سهم ما برمی دارد. در قرارداد امروز، به صراحت ذکر شده که مالکیت مخزن با شرکت ملی نفت به نمایندگی از دولت ایران است، همچنین آمده است که توسعه مخزن هیچ حق مالکیتی برای شرکت های خارجی ایجاد نمی کند. حال همه کسانی را که چند سال است جلوی امضای سریع تر قراردادها برای توسعه مخازن نفتی و گازی مشترک، سیاست مدارانه سنگ انداختند تا نگذارند دولت اول روحانی قرارداد نفتی امضا کند با وجدانشان تنها می گذاریم! حساب دلسوزان و دغدغه مداران را هم جدا می کنیم.3. با امضای قرارداد فاز 11، شرکت توتال، پای یک بانک بزرگ اروپایی را برای نقل وانتقال پول به ایران باز می کند و این آغازی است برای پایان اکراه بانک های بزرگ در همکاری با ایران. معتقدم بلافاصله بعد از امضای قرارداد فاز 11، قراردادهای نفتی که تفاهم نامه هایشان پیش از این امضا شده بود امضا خواهد شد و این، پاسخ عملی مهمی با تحریم های سنای آمریکاست. حرفم کارکرد شعار نیست؛ اما پاسخ فکرشده و عملی بااهمیت تر از شعارهای متوالی است. مگر آمریکایی ها تحریم نکردند، مگر بانک های بزرگ را تهدید نمی کنند که با ایران کار نکنند، خب، بفرمایند قرارداد پنج میلیارد دلاری با شرکت های فرانسوی و چینی و همراهی یک بانک اروپایی. این پاسخ مهمی به تلاش آمریکا برای محدودکردن ایران نیست؟ پس از 12 سال حضورنداشتن شرکت های بزرگ نفتی در ایران، قرارداد فاز 11، به رهبری یک شرکت معتبر بین المللی، محصول برجام نیست؟4. سنگین ترین سازه خلیج فارس به وزن 60 هزار تن، قرار است در فاز 11 پارس جنوبی به عنوان سکوی تقویت فشار ساخته شود. راستی می دانید آن سوی خلیج فارس چه خبر است؟ از پروژه های توسعه ای محمدبن سلمان در عربستان خبر دارید؟ برای قدرت داری در خلیج فارس باید به سرعت سرمایه های خارجی را برای توسعه مخازن نفتی و گازی جذب کنیم. صنعت نفت 200 میلیارد دلار سرمایه لازم دارد؛ به نظر شما با این فضای کشور می توان این مقدار سرمایه گذاری خارجی را به راحتی جذب کرد؟! پس برای اعتلای ایران در منطقه ای که رقیب کینه توز زیاد دارد، بهتر است فضای روانی کشور را آرام کنیم و همه به راه اندازی پروژه های بزرگ ملی کمک کنیم. با امضای قرارداد فاز 11 پارس جنوبی، راهمان تازه آغاز می شود. مگر نه؟
                