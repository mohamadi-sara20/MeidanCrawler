شنبه ۱۵ مهر ۱۳۹۶
-----------------------------------------
سرمقاله
-----------------------------------------
نقره داغ کردن اصلاح طلبان
-----------------------------------------

                    در هفته گذشته دو مصاحبه با سوال های تقریبا مشابه از دو اصلاح طلب شاخص خواندم. مصاحبه اول رویکردی تئوریک به سیاست داشت و با زبانی فلسفی- تغزلی برخی از اصلاح طلبان را شریک طراران و رفیق قافله سالاران خوانده و آنان را سخت نواخته بود. راوی نگاهی اخلاقی به سیاست را ارجح به اخلاق سیاسی دانسته و شکوه هایی بجا کرده بود از بدعهدی روزگار و اصلاح طلبان نابکار که تا خر مرادشان از پل می گذرد، عالم و آدم را فراموش می کنند و یادشان می رود از کجا آمده اند و نمی دانند به کجا چنین شتابان اند. بعد از هر شکوه و شکایت، به رسم مالوف توصیه ای هم شده بود برای درس گیری از گذشته و پیشگیری از بحران های موجود و پیش رو. مصاحبه دوم از آن اصلاح طلب خوشنامی بود که آزمون پس داده آرمان گرایی و دموکراسی خواهی است. او با زبان به مثابه رسانه پرده از نابسامانی های جریان های اصلاح طلب برداشته و بر سه محور اساسی پافشاری کرده بود: 1- نوسازی گفتمان یعنی به روزکردن آن، 2- برنامه ریزی برای حل بحران های مردم و 3- انسجام تشکیلاتی و هشداری با چاشنی آینده هراسی به این مضمون که جایگزین دولت اعتدال، دولت اصلاحات نیست؛ بلکه دولت پایداری است. برای اثبات درستی یا نادرستی این آینده هراسی، دلایل زیادی وجود دارد که بررسی آنها راه به جایی نمی برد. توصیه مصاحبه شونده دوم پرهیز از پیشه کردن استراتژی بقا برای بقا در سیاست است و پاشنه آشیل اصلاح طلبان را گرفتارشدن در چرخه سهم خواهی های باندی و قبیله ای می داند و بی توجه به شرایط موجود، بر طبل یاس کوبیدن.مصاحبه شونده اول نیز پاشنه آشیل اصلاح طلبی را اصلاح طلبان کاذب و دروغین می داند که همچون موریانه در حال استحاله و پوک کردن جریان و گفتمان اصلاح طلبان هستند؛ همان کسانی که به نام و به دست جریان اصلاح طلبی، پشت ویترین قدرت و سیاست اصلاح طلبی قرار گرفته اند.این دو مصاحبه با دو زبان متفاوت، یکی رئالیسم رسانه ای و دیگری تغزلی- فلسفی، در پی القای مفاهیمی نه چندان دور از هم هستند. هر دو مصاحبه حاوی نکات سنجیده و دقیقی است که بیش از هر چیز برای اصلاح طلبان ذی نفع کارایی دارد. توصیه هایی است برای حفظ و ارتقای وضعیت اصلاح طلبان در قدرت و ماندگاری شان در کلیشه های رایج و مورد پذیرش نهادهای رسمی. آنچه در این سخنان اثری از آن نیست، خود سیاست است؛ یعنی هسته واقعی وضعیت کنونی ما. همان سیاستی که هنوز انگشت شماری از اصلاح طلبان قادر به درک آن هستند. شرایط محدود سیاسی موجب شده نظریه پردازان اصلاح طلب و فعالان سیاسی آن، در قامت روان درمان گرانی ظاهر شوند که کارشان بهبود وضع «درمان جو» است. آنان با بن مایه های تفکر لیبرالی، درصدد درمان هویت زخمی «درمان جویان» طبقه متوسط هستند تا بتوانند آنان را با اعتمادبه نفس بیشتر به جامعه سیاسی بازگردانند؛ غافل از اینکه سیاست از بطن خود همین زخم ها بیرون می زند. اصلاح طلبانی که هنوز از گفتمان سازی سخن می گویند و بر سر آن اند که با ساختن گفتمان، میان نیروهای اجتماعی مختلف گونه ای وفاق ایجاد کنند، فراموش کرده اند که وفاق و اجماعی که قرار است ایجاد کنند، درواقع چیزی نیست جز ترفندی برای پوشاندن و پنهان کردن درگیری ها و تنش های واقعی که جامعه را درنوردیده است. آنچه در این دو مصاحبه مغفول مانده و حتی به دست فراموشی سپرده شده، «روح» اصلاح طلبی است. وقتی «گفتمان وفاق آفرین اصلاحات» را به جوهر اصلاح طلبی تبدیل می کنیم و همه مشکلات را به کسانی نسبت می دهیم که با این گفتمان و اثرات به اصطلاح وفاق آفرین آن مخالف اند، خیلی راحت به این نتیجه می رسیم که مشکلات ما از بیرون نشئت می گیرند و به این ترتیب، جنگ علیه این دشمن بیرونی، جای هرگونه تلاش برای اصلاح و تغییر درونی را می گیرد. این گونه مواجهه با سیاست، یعنی حفظ وضع موجود و طفره رفتن از اصلاح و تغییر. این کار به این شائبه دامن می زند که اصلاح طلبان بیش از آنکه نگران مردم باشند، نگران جایگاه خود در قدرت اند. آنچه مردم را مردم می کند، نه اصلاح طلبان هستند و نه اصولگرایان؛ مردم را حساسیت شان به درگیری ها و تنش های تروماتیک (امر واقعی) «مردم» می کند. مردم نشان داده اند در درک سیاست از اصلاح طلبان جلوترند و از اصولگرایان عقب تر؛ زیرا برخلاف اصلاح طلبان از مواجهه با امر واقعی (تنش ها و درگیری های تعیین کننده و آثار مناسبات قدرت) روی نمی گردانند و به جلو فرار نمی کنند؛ اما برخلاف اصولگریان در مواجهه با امر واقعی راه گذشته و مسیرهای آزموده و نخ نما را در پیش نمی گیرند. اصولگرایان سودایی در سر دارند که کمترین همخوانی را با تاریخ سیاسی ایران دارد؛ نوعی پیشروی به عقب که مردم در این پیشروی از آنان عقب ترند. نقطه مشترک اصلاح طلبان و اصولگرایان همان چیزی است که بنیان های سیاسی شان را شکل می دهد؛ یعنی فرار از امر واقعی (هریک به شیوه خود) و باور به امکان واپس زدن امر واقعی و تاثیرات مردم ساز آن از طریق «هدایت گری». این تفکر در اصلاح طلبان گرایش به نوعی دموکراسی کورپوراتیستی را دامن زده است و در اصولگرایان توده سالاری را. این همه تلاش برای گفتمان سازی و مانیفست پردازی از تفکر هدایتگر اصلاح طلبان نشئت می گیرد؛ تفکری که باور دارد با ارائه مانیفست و ساختن گفتمان های غالب، می توان جامعه را مورد خطاب قرار داد و «مردم» را به جمعیتی قابل اداره فروکاست.غافل از اینکه هر گفتمانی که از دل جامعه برنخیزد؛ یعنی با تنش ها و درگیری های واقعی جامعه هم طنین نشود، خیلی راحت به گفتمان سیاست زدایی و حفاظت از وضع موجود تبدیل می شود و از «اصلاح طلبی» جز لفظی توخالی باقی نمی گذارد. ساختن گفتمان از بالا، اگر شدنی هم باشد کارکردی جز نادیدنی کردن شیوه های اعمال قدرت و فروکاستن مردم به بدن های رام و جمعیت های قابل اداره ندارد.راه دشوار اصلاح طلبان تن ندادن به الزامات تکنولوژی و کلیشه های قدرت است. مفاهیم کلیشه ای قدرت، اعتبار، شان، جایگاه و منزلت است. در بزنگاه هایی این کلیشه ها فرو می ریزد که اولویت، حقیقت و بازگوکردن آن باشد به هر قیمتی؛ حتی اگر خلاف هویت اصلاح طلبی باشد. هویتی برساخته که هر جناح سیاسی در پناه آن احساس آرامش، امنیت و مهم تر از همه «بودن» می کند. عمل سیاسی راستین زمانی ممکن می شود که شهامت خط کشیدن بر این بودن هویتی وجود داشته باشد. در شرایطی که سیاست داخلی را مسائل خاورمیانه، تحولات سوریه، عراق و غیاب داعش، همه پرسی کردستان و لغو برجام از سوی ترامپ تحت الشعاع قرار داده، سخن از گفتمان سازی و نوشتن مانیفست برای اصلاح طلبان اگر مفید به فایده هم باشد، دردی از مردم دوا نمی کند؛ بیشتر به کار اصلاح طلبان حزبی و ماندگاری در قدرت می خورد و برای تئوریسین های آن شان و منزلت نظریه پردازان دولت و قدرت را رقم می زند. اگرچه اینها مذموم نیست؛ اما درست در تضاد با سیاست به مثابه سیاست است.
                