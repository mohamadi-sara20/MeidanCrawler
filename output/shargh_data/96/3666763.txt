شنبه ۴ آذر ۱۳۹۶
-----------------------------------------
سرمقاله
-----------------------------------------
روحانی از حق خود می گذرد؟
-----------------------------------------

                    * سردبیرانگار مخالفان دولت روحانی دست از سرش برداشته اند، حملات آنان کاهش یافته و آرامشی موقت و نسبی دولت روحانی را فرا گرفته است. انتقادات و فشارهای مخالفان از طرق مختلف نتیجه داد و موجب شد روحانی از حق خود که همانا قدرت مردم است بگذرد و به دولت خود پناه ببرد. با این ایده که حق هرکسی به اندازه قدرت او است. روحانی با 24 میلیون رای حق داشت بانی تحولات اساسی در کشور شود، اما این گونه نشد و دولت روحانی نیز همچون دولت های پیشین این حق را وانهاد و به قدرت دولت روی آورد. شاید روحانی از تجربه دولت اصلاحات هراسان بود، دولتی که تلاش کرد حتی تا پایان دوره دوم خود از توان مردم برای حل وفصل مشکلات استفاده کند. از همین رو اگرچه دولت اصلاحات از دموکراتیک ترین دولت های بعد از انقلاب بوده است، از پرتنش ترین آنان نیز بود. دولت اصلاحات به این دوگانه تن نداد: با مردم روی کارآمدن و بی مردم کشور را اداره کردن. از این منظر دولت احمدی نژاد استثناست. احمدی نژاد تا پایان دولتش پای مردم را به معرکه هایی می کشید که فقط خودش از آن منتفع می شد. او امضای مردم را جعل می کرد و پای کارهایش می زد. هر دولتی بر شانه اشتباهات دولت سابق ایستاده و قدرت گرفته است. با این ایده، «هر روزه چیزی به یک دولت همچون بدن انسان، افزوده می شود که باید زمانی در جای صحیح خود قرار گیرد». آیا این امر در مورد دولت های بعد از انقلاب نیز صادق است؟آیا هر دولتی روی کار آمده به تصحیح دولت قبل پرداخته و هر چیز را سر جای خودش قرار داده است؟دولت سازندگی با ایده خصوصی سازی، دولتیان را دولت مند کرد تا با این روش اشتغال ایجاد کند و فقر را کاهش دهد. نه تنها چنین اتفاقی نیفتد، بلکه دولتمردان، غنی تر شدند و فقیران فقیرتر، و رقبای سیاسی هراسان از این دولت سالاری، درصدد برآمدند تا پیش از آنکه بلعیده شوند، دولت هاشمی را از پای درآورند. آنان موفق شدند، اما ماحصل این موفقیت دولت مطلوب آنان نبود و دولتی روی کار آمد که بنا داشت کار ناتمام دولت سازندگی را این بار نه در اقتصاد، که در فرهنگ تمام کند. دولت اصلاحات به یمن کردار و پندار نیک رئیس آن توانست در حوزه اقتصاد از خشونت اقتصاد نئولیبرالیستی بکاهد و لیبرالیسمی آرام با بن مایه های اخلاقی را جایگزین کند. دولت اصلاحات بیش از آنکه در اقتصاد بی پروا باشد در فرهنگ صراحت داشت. مخالفان هاشمی از چاله به چاه افتادند زیرا مرد نه چندان محبوب آن زمان را با مردی محبوب طاق زده بودند که با فرهنگ مداری آتش به ریشه شان می زد. مخالفان هاشمی مخالفان خاتمی شدند، و به این فکر افتادند که برای تغییر در توازن قدرت، از تضادهای تاریخی به نفع خود استفاده کنند. آنان به تضاد و دوگانه تاریخی فقیر و غنی دامن زدند و از دل آن دولت احمدی نژاد را بر کشیدند. این دوگانه سازی از قضای روزگار دامن خودشان را گرفت. اینک، اصولگرایان که به تصویر خود در آینه تاریخ نگاه می کنند، از تدبیر خود حظ وافر می برند، اما شکستی که احمدی نژاد رقم زد، این تصویر را سراسر مخدوش می کند و آنان را بیش از پیش خشمگین می سازد. تجربه این شکست، آنان را وامی دارد تا با خشونت بیشتری سراغ دولت روحانی بروند. دولتی که تفکر خصوصی سازی با دولت هاشمی و احمدی نژاد همداستان است. گرچه در هیچ دولتی به اندازه دوره احمدی نژاد، «دولت» به تاراج نرفته است. طبق آمار اتاق بازرگانی، بیشترین خصوصی-خصولتی سازی ها در سال 88 اتفاق افتاده است، در گرماگرم حوادث آن. اینجا، تنها جایی در تاریخ ایران است که مردم حضوری غایب دارند. دولت احمدی نژاد نیز نتوانست مردم را در کنار خود نگاه دارد. البته با این تفاوت که او مردم را رها نکرد، مردم خودشان را از دست او نجات دادند. اما این روزها روحانی آشکارا از مردم کناره می گیرد. زلزله کرمانشاه تجلی این کناره گیری و انزوا است. چرا دولتی که با آرای مردم روی کار آمده، نتوانست یکصدا آنان را بسیج کند و اشتیاق مردم را برای کمک به آسیب دیدگان به کنشی سیاسی تبدیل کند. گرچه اسحاق جهانگیری تلاش کرد با علنی کردن تلفات مسکن مهر، ناکارآمدی دولت قبل را عیان کند. این مواجهه، نشان داد که «هیچ چیز طبیعی در بلایای طبیعی وجود ندارد» و چنان که دیوید هاروی معتقد است، حوادث طبیعی رویدادهایی اجتماعی و طبقاتی هستند و این حقیقت زمانی آشکار خواهد شد که اثرات یک زلزله بر طبقات پایین پدیدار می شود.آیا مردم اعتمادشان را به دولت روحانی از دست داده اند و به انتظارش نمی مانند، یا اینکه دولت روحانی دنبال دردسر نیست و بر این باور است که مردم هرجا باشند دردسر زودتر به آنجا می رود؟ شاید دولت روحانی در تلاش است به قدرت مطمئن تری پناه ببرد. هرچه هست دولت روحانی بیش از گذشته از مردم کناره می گیرد. شاید روحانی در این انزوا به دنبال سیاستی کلان تر باشد. سیاستی مغایر با این ایده که حق هرکس به اندازه توان او است، توانی که نشئت گرفته از قدرت مردم است. آیا روحانی سال های پایانی را بدون استفاده از حق خود سپری خواهد کرد.... 
                