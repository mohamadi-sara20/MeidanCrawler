سه‌شنبه ۴ مهر ۱۳۹۶
-----------------------------------------
سرمقاله
-----------------------------------------
فردای همه پرسی اقلیم کردستان
-----------------------------------------

                    موضوع همه پرسی کردستان عراق و جدایی مناطق کردنشین از دولت مرکزی عراق، موضوعی نیست که نطفه آن در همین سال های نزدیک بسته شده باشد. داستان جدایی کردها، مانند قصه پرغصه آن فردی است که به تازگی به شهر آمد، بلیت سفر با قطار را خریداری کرد و راحت در صندلی ایستگاه به خواب رفت. وقتی قطار حرکت کرد و رفت، از او پرسیدند مگر مسافر این قطار نبودی، چرا قطار که حرکت کرد، سوار نشدی؟ با غرور پاسخ داد: کجا رفت، بلیتش اینجاست در جیب بغل من! قطار جدایی کردستان عراق سال هاست حرکت کرده و بسیاری از بزرگان مانند هم ولایتی من در ایستگاه ذهن خود به خواب رفته اند. وقتی بعد از فروپاشی دولت عثمانی، سایکس و پیکو روی نقشه و بدون توجه به مسائل منطقه ای زبان، فرهنگ و مذهب، کشورسازی کردند؛ زمانی که بعد از قتل ملک فیصل و کودتای ژنرال قاسم، جمهوری عراق تشکیل شد؛ زمانی که با حضور حزب بعث در عراق، به ویژه زمانی که صدام فرمانفرمای عراق شد و بزرگان کرد به ایران و سوریه و دیگر کشورها مهاجرت کردند؛ زمانی که ملا مصطفی بارزانی بعد از توافق نامه الجزایر بین صدام و پهلوی دوم مجبور به ترک ایران شد و زمانی که صدام با عملیات معروف به انفال، ته مانده رمق کردها را در کوهستان های عراق به آتش و خون کشید؛ زمانی که علی شیمیایی- جانی بالفطره عراقی- طلوع خورشید حلبچه را در تاریکی بمب های شیمیایی به عزا کشاند و مهم تر از آن، زمانی که روسای جمهور آمریکا - بوش پدر و پسر- بدون شناخت روحیات مردم منطقه...ماشین جنگی آمریکا را در صحرای تفتیده عراق به حرکت درآوردند و بساط حکومت صدامی را در هم پیچیدند و...، در آن زمان بود که قطار دوپاره شدن عراق از سکوی خود به حرکت درآمد و امروز نسخه هایی که بدون درنظرگرفتن گذشته تاریخی قوم کرد پیچیده می شود، برای حال بیماری است که سال ها با انواع بیماری ها دست وپنجه نرم می کند، پس افاقه نخواهد کرد و شفایی به دنبال نخواهد داشت! همه می دانیم جدایی کردستان عراق، آغازی است بر تحولات احتمالی دیگر در کشورهای همسایه. بعد از همه پرسی، قوم کرد پایگاه مستقلی خواهد داشت و نگاه ها به سوی سرزمین به گفته- کردان- مادری خواهد بود. خاورمیانه از فردای رفراندوم کردها و اعلام استقلال کردستان عراق، حتی روی کاغذ، با خاورمیانه قبل از رفراندوم فرق دارد. مرحوم مهندس بهاءالدین ادب که در راس هیئتی پارلمانی متشکل از نمایندگان مجلس ششم عموما از مناطق کردنشین سفری به کردستان عراق که تازه خودمختاری خود را به دست آورده بودند، رفت، وقتی حضور شرکت های غربی به ویژه اسرائیلی را در این منطقه بعینه دیده بود، نتوانست نارضایتی خود را از حضور رژیم اسرائیل و شرکت های اسرائیلی در منطقه پنهان کند و درخواست کرده بود به این وضع پایان دهند. برابر شنیده هایم از چند نماینده همراه مرحوم مهندس ادب، پاسخ این بود: ما سال ها در کوه و کوهستان اسلحه به دوش کشیدیم و جان خود را در معرض خطر قرار دادیم تا کردستان را آباد کنیم. ما آبادی می خواهیم و برایمان فرق نمی کند چه کسی به کمک ما می آید؟ درود به روح پاک مهندس ادب که واقعیت تلخ حضور آن رژیم را در پیدا و پنهان کردستان خودمختار به رای العین دیده بود. بله آنها دنبال آن هستند که کانون های اختلاف در منطقه خاورمیانه را از مرزهای خود دور و دورتر و مردم خاورمیانه را به خود مشغول کنند. متاسفانه استقلال کردستان، ولو روی کاغذ، به نقطه جوش اختلافی بدل خواهد شد که بسیاری از کشورهای خاورمیانه را به خود مشغول خواهد کرد و اسرائیل از این رهگذر سود خواهد برد. مناطق کردنشین در چهار کشور ایران، عراق، ترکیه و سوریه پراکنده شده است. البته از نظر حقوق بین الملل، تکلیف این همه پرسی تا حد زیادی روشن است؛ اما نگارنده با این همه پرسی نه موافقم نه مخالف. چه بخواهیم و چه نخواهیم، همه پرسی برگزار شده است. کشوری در دل کوهستان ها محاط در دل کشورها، بدون مرز آزاد زمینی، هوایی و دریایی و دولت هایی مخالف و مردمی مشتاق که صدها سال ستم دیده اند، شکل خواهد گرفت. خاورمیانه آبستن حوادثی است که می رود در قلب کوهستان های عراق در منطقه کردنشین حوالی کوه های توروس ترکیه و زاگرس ایران و مناطقی از سوریه، فرزندی نوظهور را متولد کند که نمی دانیم چه سرنوشتی خواهد داشت و ما چه رابطه ای با او خواهیم داشت. نمی دانم زبان تهدید کشورها در قبال این رویداد، چقدر کارا خواهد بود؟ نمی دانم در قرن 21 این گونه اعمال پاسخ خواهد داد؟ کرد و ایرانی نمی توانند از هم جدا باشند. آنان از نژاد آریایی هستند و زبان مشترکی دارند. دیگر مردم منطقه چه آنانی که سامی نیستند و زبانشان عربی شد و چه آنان که سامی هستند و در جوار مردم کرد قرن هاست سکونت دارند و چه مناطقی مانند کرکوک که دیگر اقوام، ادیان و مذاهب از آسوری، ترکمن، ترک و فارس سالیان سال با هم در یک جغرافیا، زیستی مسالمت آمیز داشتند. نباید اجازه داد کانون یا کانون های اختلافی در منطقه شکل بگیرد. در اینکه حداقل در صد سال گذشته به قوم کرد ظلم شده است و در اینکه پراکندگی اقوام کرد در مناطقی از چهار کشور ایران، عراق، سوریه و ترکیه اکثریت دارند شکی نیست. کافی است مثلا به نقشه آب وهوا از تلویزیون کردستان عراق نیم نگاهی داشته باشیم؛ این یعنی سرآغاز اختلاف! باید فکری به حال فرداهای همه پرسی بکنیم. نمی توان مسائل کرد را بعد از همه پرسی مانند قبل از همه پرسی بررسی کرد. موزاییک سیاسی جدیدی را که در مرزهای غربی ما با همه اماواگرهای خود شکل گرفته، باید به طریقی مهندسی شده نگاه کرد.
                