پنج‌شنبه ۷ اردیبهشت ۱۳۹۶
-----------------------------------------
type_unknown
-----------------------------------------
صداوسیما بی طرف نیست
-----------------------------------------

                    روز گذشته کمیته اطلاع رسانی ستاد انتخابات کشور، با صدور اطلاعیه ای روند رصد و پیگیری تخلفات انتخاباتی رسانه ها را اعلام کرد؛ این اطلاعیه تعداد تخلفات را 61 مورد ذکر کرده که از سوی 10 رسانه انجام شده است. همچنین دو خبرگزاری که از منابع مالی عمومی برخوردار هستند، بین این 10 رسانه متخلف وجود دارند که البته نام آنها ذکر نشده است. این اطلاعیه همچنین ضمن انتقاد از صداوسیما، از این سازمان خواسته پخش برنامه هایی با عنوان «آشنایی با نامزدها» را بابت احساس سوگیری و جهت گیری خاص، فورا متوقف کند. آن طور که در اطلاعیه گفته شده، رئیس ستاد انتخابات پیش از این هم نامه ای به صداوسیما نوشته، اما این سازمان روند خود را اصلاح نکرده است.به گزارش «پایگاه اطلاع رسانی وزارت کشور» در این اطلاعیه آمده: «نظر به اوج گیری فعالیت تبلیغاتی نامزدهای محترم انتخابات ریاست جمهوری و نقش خطیر رسانه ها در اطلاع رسانی این روند و با عنایت به تکلیف قانونی رسانه های برخوردار از منابع عمومی درخصوص پرهیز از تبلیغ له و علیه نامزدها و همچنین ضرورت ارائه فرصت اطلاع رسانی برابر به هر شش نامزد انتخابات ریاست جمهوری و با توجه به رصد دقیق عملکرد رسانه ها در این زمینه در کمیته اطلاع رسانی ستاد انتخابات کشور، به آگاهی ملت شریف ایران می رساند». در بند یک این اطلاعیه نوشته شده: «تاکنون 61 مورد تخلف انتخاباتی 10 رسانه در کمیته اطلاع رسانی ستاد انتخابات کشور رصد شده که در مراجع ذی ربط حقوقی در حال بررسی و پیگیری است. بیشترین حجم این تخلفات مربوط به دو خبرگزاری از مجموعه های رسانه ای برخوردار از منابع عمومی می باشد که روند پیگیری برای رسیدگی به این تخلفات، در حال انجام است».خبرگزاری های منع شدهسوم اردیبهشت بود که اداره کل مطبوعات و خبرگزاری های داخلی، در اطلاعیه ای مهم ترین رسانه های دارای منع قانونی تبلیغات نامزدهای انتخابات ریاست جمهوری را اعلام کرد که مشمول رسانه های دولتی و وابسته به بودجه عمومی هستند.براساس فهرست منتشرشده، مهم ترین موسسات مطبوعاتی، روزنامه ها و خبرگزاری های مشمول این ممنوعیت، موسسه های مطبوعاتی «اطلاعات»، «ایران»، «خراسان»، «کیهان» و «همشهری» هستند. همچنین روزنامه های «اصفهان زیبا»، «تهران تایمز»، «حمایت»، «جام جم»، «شهرآرا»، «شهروند»، «فرهیختگان»، «قدس» و «هگمتانه» از تبلیغات له یا علیه نامزدها منع شده اند.برخی از خبرگزاری های منع شده هم شامل «ایرنا»، «ایسنا»، «برنا»، «تسنیم»، «حوزه»، «خانه ملت»، «دانشجو»، «شبستان»، «فارس»، «مهر» و «میزان» می شوند.اقدامات خبرگزاری های منع شدهدر روزهایی که فضای خبری کشور تحت تاثیر انتخابات قرار گرفته، برخی خبرگزاری هایی که نامشان در این فهرست وجود دارد، اقدام به برگزاری نشست های ستادهای برخی نامزدها کرده اند. دوم اردیبهشت بود که نشست خبری سخنگوی ستاد مردمی «سیدابراهیم رئیسی» با عنوان «خادم ملت» در خبرگزاری «تسنیم» برگزار شد؛ نشستی که به محلی برای حمله به دولت روحانی تبدیل شد؛ سخنگوی این ستاد در نشست خبری که در «تسنیم» برگزار شد، گفته بود: «شرایط کنونی کشور شرایطی است که وضعیت مطلوبی برای مردم وجود ندارد و عموم مردم از وضع موجود ناراضی هستند... به نظر می رسد آقای روحانی و جهانگیری در حل مسائل کشور ناتوان هستند... از آقای روحانی انتظاری نداریم که صدای مردم را بشنوند... آقای روحانی با 70 سال سن نمی تواند مشکلات کشور را حل کند». چهارم اردیبهشت هم نشست خبری ستاد دانشجویی رئیسی در خبرگزاری فارس برگزار شد. مسئول ستاد دانشجویی رئیسی، در این نشست ضمن انتقاد به دولت، از «سیدابراهیم رئیسی» هم با تمام توان تمجید کرد. او زندگی حجت الاسلام رئیسی را یک زندگی شیشه ای دانست و گفت: «ایشان نماد ساده زیستی مسئولان هستند».در نمونه ای دیگر، روز گذشته خبرگزاری «تسنیم» نوشت که دوشنبه آینده دفتر «تسنیم» در خراسان رضوی میزبان نشست خبری رئیس ستاد انتخاباتی محمدباقر قالیباف در استان خراسان رضوی خواهد بود.به غیر از برگزاری این نشست ها، با نگاهی به خبرهای انتشاریافته و نحوه پوشش خبرهای نامزدها در این دو خبرگزاری و همچنین خبرگزاری مهر، می توان متوجه خط و خطوط انتخاباتی آنها شد. 30 فروردین، خبرگزاری تسنیم، اقدام به انتشار مصاحبه ای تفصیلی با «باقر قالیباف»، شهردار تهران کرد که موضوع اصلی آن نه مدیریت کلان شهر تهران، بلکه انتخابات و برنامه های قالیباف برای آن بود؛ البته با چاشنی حمله به دولت. خبرگزاری «مهر» هم پنجم اردیبهشت گفت وگویی تفصیلی با شهردار تهران درباره برنامه های انتخاباتی اش منتشر کرد.بند 2؛ صداوسیمادر بند 2 اطلاعیه ستاد انتخابات کشور، از سازمان صداوسیما درباره برنامه هایی با عنوان «آشنایی با نامزدها» انتقاد شده و گفته شده این برنامه ها رویکرد کاملا متوازن و متعادلی نسبت به شش نامزد محترم انتخابات ندارد. در این بخش از اطلاعیه آمده: «با کمال تاسف، برنامه هایی که تحت عنوان آشنایی با نامزدها در رسانه ملی تولید شده و از شبکه های مختلف رادیویی و تلویزیونی صداوسیما پخش می شود، رویکرد کاملا متوازن و متعادلی نسبت به شش نامزد محترم نداشته و علی رغم پیگیری به عمل آمده از جمله در نامه ارسالی رئیس ستاد انتخابات کشور به سازمان صداوسیما، این روند اصلاح نشده و کماکان، احساس جهت گیری و سوگیری خاص را در بیننده یا شنونده بر می انگیزاند. فلذا لازم است مسئولان محترم رسانه ملی، فورا با توقف پخش این برنامه ها، نسبت به اصلاح سریع این مشکل اقدام کنند.به علاوه پیگیری های کمیته اطلاع رسانی ستاد انتخابات کشور در این موضوع از طریق کمیسیون بررسی تبلیغات انتخابات ریاست جمهوری دنبال خواهد شد».اقدامات صداوسیماانتقاد به عملکرد صداوسیما که قاعدتا باید تمام سلایق را پوشش دهد، مختص به ایام انتخابات نیست. به طور مثال سال گذشته در همین روزها بود که شبکه یک اقدام به انتشار برنامه ای تحت عنوان «ثریا» کرد که آن قسمت از این برنامه «پدرخوانده» نام داشت. این برنامه مدعی «نقش برادران «راکفلر» در مذاکرات هسته ای» بود. صداوسیما این برنامه را در روزهایی پخش کرد که ریاست وقت این سازمان دچار بحران شده بود و هر روز اخباری مبنی بر استعفا و ماندن «محمد سرافراز» رئیس وقت سازمان به گوش می رسید. «ثریا» بخشی از برنامه های این سازمان بود که کارش به اصطلاح زدن دولت بود. آش تا جایی شور شد که «ثریا» مدتی تعطیل شد و «علی عسکری» رئیس فعلی صداوسیما در باره آن گفت: «برنامه را به مدت دو ماه تعطیل کردیم چرا که معتقدیم نباید سیاه نمایی کرد». اما اقدامات تخریبی صداوسیما تنها به «ثریا» ختم نمی شود؛ اقداماتی که از سوی دولت بی واکنش نمی ماند. در یکی از تندترین واکنش ها، اسفندماه گذشته سخنگوی دولت گفته بود که «تیم محدود سیاسی ای برخی از برنامه ها را حساب شده تهیه می کند که ما حساب آنها را از حساب رسانه ملی جدا می کنیم؛ اما مردم کار آنها را به حساب صداوسیما می گذارند». او انتقادش را متوجه «تیم سیاسی ویژه در صداوسیما» دانسته و هدف آنها را بیش از تبیین، تخریب عنوان کرده بود.از طرف دیگر با انتخاباتی شدن فضای کشور و حتی پیش از ثبت نام نامزدها، صداوسیما اقدامات جدیدی را عملیاتی کرد؛ مانند پخش نکردن سخنرانی رئیس جمهوری؛ آن هم درحالی که هنوز ثبت نامی برای انتخابات ریاست جمهوری انجام نشده بود. هرچند سخنرانی روحانی پخش نشد، ولی نماز جماعت حجت الاسلام «رئیسی» پس از اذان، در کنداکتور پخش صداوسیما قرار داشت؛ آن هم در شرایطی که هر روز خبرها مبنی بر حضور رئیسی در انتخابات بیشتر می شد. 29 فروردین و پیش از اعلام نتایج بررسی صلاحیت ها بود که ابراهیم رئیسی اقدام به انتشار دو نامه خطاب به رئیس جمهوری و رئیس صداوسیما کرد؛ دو نامه جداگانه که در یکی از آنها خطاب به روحانی گفت: «اگر در صحنه انتخابات ریاست جمهوری، رقابت برای خدمت به مردم باشد و همین مایه مباهات ماست، حیف است که به شائبه نمایش های تبلیغاتی که داوری دیگران را درباره ما مخدوش می کند، آلوده شود». در نامه دیگرش هم خطاب به رئیس صداوسیما از پخش سخنرانی های رئیس جمهوری انتقاد کرد و به بهانه انتخابات خواستار پوشش ندادن خبرهای مربوط به رئیس جمهوری مستقر شد. اما ماجرای صداوسیما و دولت وقتی جالب تر شد که همان شب شبکه خبر در بخش خبری ساعت 20 خود، نامه های رئیسی را که هنوز صلاحیتش برای ریاست جمهوری احراز نشده بود پوشش داد؛ آن هم جلوتر از خبر سخنرانی رئیس جمهوری در مراسم روز ارتش.هرچند اطلاعیه ستاد انتخابات به این ماجراها اشاره ای ندارد، ولی سوگیری صداوسیما و خبرگزاری های مدنظر اطلاعیه را آشکارتر می کند
                