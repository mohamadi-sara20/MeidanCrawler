شنبه ۶ آبان ۱۳۹۶
-----------------------------------------
یادداشت
-----------------------------------------
نوید اصلاح مدیریت آب
-----------------------------------------

                    نزدیک شدن به زمان تعیین سرنوشت مهم ترین دستگاه متولی حوزه آب کشور، فرصت مغتنمی را برای توجه جدی به گفتمان های حاکم بر سیستم مدیریت منابع به وجود آورده است. برخی از متخصصان این حوزه بر لزوم وفادارماندن متصدی بعدی وزارت نیرو به رویکرد وزرای پیشین، با استدلال اهمیت واقع گرایی، خودکفایی و رشد اقتصادی تاکید می کنند. برخی دیگر، با نمایش چهره ای خشک از کشور، پیش بینی وقوع مناقشات شدید، جنگ آب، آسیب های اجتماعی، ازبین رفتن تمدن و بسیاری از موارد دیگر، بر طبل محدودیت کشاورزی می کوبند. ذکر مصادیقی مانند نگاه سازه ای در مقابل رویکرد غیرسازه ای و رشد اقتصادی در مقابل حفاظت از محیط زیست، تنوع دیدگاه های موجود در این حوزه را به خوبی به تصویر می کشد. آنچه مشخص است؛ در وضعیت کنونی، مجالی برای سعی و خطا باقی نمانده و لازم است تصمیمی شجاعانه بر مبنای منطق مستحکم علمی و تجربیات موفق مدیریتی برای سکان داری این وزارتخانه اتخاذ شود. انتشار برنامه پیشنهادی دکتر رضا اردکانیان نکات مهمی را از ابعاد مدیریتی مغفول مانده در حوزه آب نمایان کرد. جامع نگری، پیوستگی و نگاه متفاوت این برنامه به مسائل این حوزه، به روشنی تمایل سیستم مدیریتی کشور به ایجاد تغییر را نشان می دهد. سخن آغازین این برنامه بر مبنای گفتمانی منصفانه و منتقدانه و گزاره هایی از جنس مدیریت یکپارچه فنی، اجتماعی، سیاسی و اقتصادی مسائل آب شکل گرفته است که می تواند نویدبخش اصلاح ساختار درونی و بیرونی مدیریت منابع آب کشور باشد. شاکله برنامه بر چهار محور کلیدی مدیریت مسائل آب و پساب، انرژی، منابع انسانی و منابع مالی با بیان چالش ها، راهبردها و برنامه ها بنا شده است و به روشنی فضای حاکم بر اندیشه مولف را توصیف می کند. سازگاری برنامه با اهداف برنامه ششم توسعه و اسناد بالادستی، توجه به ظرفیت اکولوژیکی، آمایش سرزمین و توانمندسازی نیروی انسانی، تاکید بر نهراسیدن از بیان کاستی ها و شفافیت در بررسی سیاست ها و تصمیمات، لزوم عملکرد فراجناحی و اجماع در مدیریت آب، باور به نقش اساسی و مشارکت ذی نفعان محلی در فرایندهای تصمیم گیری و سیاست گذاری و درنهایت، همخوانی برنامه با شخصیت تخصصی و حرفه ای مولف، از نقاط قوت و مهم این برنامه به شمار می رود. اگرچه با نگاهی تاریخی به سوابق و برنامه های وزرای پیشین، می توان اذعان کرد که رویکرد ارائه شده از جامعیت نسبی قابل قبولی برخوردار است؛ اما همچنان جای خالی موارد مهمی در برنامه احساس می شود. توجه جدی به مسائل مربوط به مدیریت کیفی آب، در کنار برنامه ریزی ها و سیاست های مدیریتی کمی، لازمه دستیابی به توسعه پایدار است و این امر، جز با اراده جمعی و مشارکت اجتماعی تمامی ذی نفعان به دست نمی آید.ثبت و انجام پایش های مطمئن، ایجاد پایگاه منسجم داده و امکان دسترسی مناسب جامعه به اطلاعات موردنیاز بستر مناسبی را برای ورود پژوهشگران به حوزه های چالش برانگیز منابع فراهم می کند و می تواند به شناخت صحیح و طراحی کارآمد سیاست ها کمک شایانی کند. توجه به ایجاد نظام تنظیم مقررات آب می تواند راه حل مناسبی برای بازکردن کلاف سردرگم مغایرت های قانونی، تنقیح قوانین و نیازسنجی حقوقی بخش آب باشد. نگاه فرابخشی و حفظ و گسترش ارتباط وزارت نیرو با جامعه دانشگاهی و نهادهای آموزشی و اجتماعی، تسهیل کننده ایجاد گفتمان اجتماعی آب خواهد شد. بروز این فرصت، موجب ارتقای سطح آگاهی های عمومی شده و به صورت تدریجی به تغییر در نگرش، رفتار و عادات آحاد جامعه می انجامد. در پایان، این گونه می توان استنباط کرد که برنامه ارائه شده با رویکردی امیدوارانه، منطقی و به دور از شعارزدگی بر اساس واقعیت ها، نیازها و سرمایه های کشور تدوین شده و به دنبال بسترسازی مناسب برای بنای وزارتخانه ای پویا و انعطاف پذیر در بخش مدیریت آب و انرژی با تکیه بر توان جامعه علمی، پتانسیل مشارکت های اجتماعی و جذب سرمایه داخلی و خارجی است.
                