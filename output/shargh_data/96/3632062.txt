پنج‌شنبه ۳۰‌شهریور ۱۳۹۶
-----------------------------------------
سرمقاله
-----------------------------------------
مطالبات تغییرخواهانه
-----------------------------------------

                    ساختارهای سیاسی پدرسالارانه در حال تغییر است. دست کم مطالبات تغییر در بدنه جامعه به وجود آمده و تاکید بر حضور زنان جزء لاینفک این تغییر است. انتخابات اخیر ریاست جمهوری و تاکید همه جانبه بر انتصاب وزیر زن در کنار افزایش حضور زنان در لایه های میانی قدرت و در سطح مدیرکل ها و معاونت ها نکته قابل توجهی بود که نباید از دستور کار خارج شود. اما در این میان، به مسئله اهمیت احزاب در تربیت نیروهای سیاسی شناسنامه دار بازمی گردیم و اهمیت آن را به ویژه این روزها در پیوند با حضور بیشتر زنان در مناصب سیاسی بررسی می کنیم. جایگاه احزاب و نقشی که در نظام های دموکراتیک ایفا می کنند علاوه بر رصد مسئولان، این است که بتوانند به رسالت و ماموریت مهم تربیت نیرو و کادرسازی و ایجاد کابینه سایه بپردازند تا بتوانند برای رسیدن به قدرت کاری کنند. ما در این مقطع تاریخی از کسب قدرت زنان با خلا فعالیت تشکیلاتی حزبی معطوف به حضور زنان در قدرت مواجه هستیم. هرچند نمی توان منکر تلاش و فعالیت تشکیلاتی احزاب و تشکل هایی مانند جمعیت زنان مسلمان نواندیش و مجمع زنان اصلاح طلب و دیگر نهادهای حزبی شد. چنانچه این نهادها تاکنون در این دوره تاریخی تلاش خودشان را برای جلب افکار عمومی در راستای نقش زنان و باوراندن به جامعه برای مشارکت زنان مصروف کرده اند.نکاتی مانند اختصاص سهمیه 30درصدی و معرفی برخی چهره های توانمند و شناسایی چهره های زنان از جمله محورهای در دستور کار احزاب و نیروهای سیاسی زنان بوده و هست.به نظر می رسد این مطالبات جامعه زنان پاسخ خودش را می گیرد و بنا دارند زنان را در مدیریت های میانی به کار بگیرند. این روزها با پدیده ای مواجه هستیم که از گوشه و کنار- به ویژه روستاها و شهرستان ها- اخبار مثبتی از حضور زنان در مصادر ریاست شورا و شهرداری به گوش می رسد. این آمار و ارقام هنوز رضایت بخش نیست اما امیدوارکننده است و نشان از آن دارد که زنان در مسیر مناسبی از دسترسی به قدرت قرار گرفته اند. با این حال لازم است هم زمان با تاکید بر حضور زنان در لایه های قدرت، به ترتیب نیروهای سیاسی زن در احزاب توجه شود. ایران در آستانه مطالبه گری زنان برای حضور در قدرت قرار گرفته و از سوی دیگر کمبود نیروهای متخصص سیاسی زن برای برعهده گرفتن این مناصب سیاسی احساس می شود. بنابراین برای کاهش خطا و افزایش فرصت های پیش روی زنان باید از هیجان زدگی پرهیز و تلاش شود خواسته ها و مطالبات زنان در مسیر مناسبی دنبال شود و در عین حال زمینه تربیت نیروهای سیاسی زن از کانال احزاب اصلاح طلب و اصولگرا در دستور کار نیروهای سیاسی قرار گیرد. با همه محدودیت ها و تنگ نظری ها، خوشبختانه خواست زنان ایرانی به یک مطالبه تبدیل شده و از وزارت زنان گرفته تا سمت هایی مانند استانداری، فرمانداری و ریاست زنان بر شورای شهر و شهرداری را دربر گرفته است. در این مسیر اما ترسیم راهکارها و شناسایی نیروهای انسانی مدبر و کارآمد و کارویژه مخصوصی می طلبد. فرصت های پیش رو زمانی به بهترین نحو ممکن محقق خواهد شد که زنان توانمند در تشکل های حزبی فرصت ظهور و بروز یافته و به دنبال آن چهره های شاخص زن از بدنه حزبی کشور برای انتصاب در مناصب سیاسی و اجتماعی مطرح شوند. ورود زنان به قدرت از زوایای مختلفی قابل بررسی بوده و در خور اهمیت است. در شرایط کنونی زنان از باب تکلیف و خدمت به جامعه و به منظور ایجاد تعادل جنسیتی بنای ورود در لایه های میانی و بالایی ساختار رسمی را دارند. در واقع زنان، مسئولیت را ابزاری برای خدمت به جامعه می دانند و از این منظر نهادها و ساختار نیز باید به کمک توسعه حضور زنان در جامعه بیایند. جایگاه و اهمیت ارتقای مدیریت زنان در مجموعه مسائل زنان است، اینک همه مسائل زنان در این امر خلاصه نمی شود و ما توجه به اولویت ها و ضرورت ها داریم. اما در این مقطع زمانی که آرایش جدید سیاسی و سازماندهی نوینی در دولت و مدیریت شهری رخ می دهد، باید به این نکته توجه شود که ورود زنان به لایه های قدرت از باب مصالح ملی است نه منافع صنفی. چراکه فراموش نکنیم زنان صنف نیستند. منفعت ملی ما در گرو حضور هر چه بیشتر زنان در قدرت رسمی کشور است.
                