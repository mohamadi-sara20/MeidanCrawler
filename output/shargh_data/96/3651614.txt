پنج‌شنبه ۴ آبان ۱۳۹۶
-----------------------------------------
type_unknown
-----------------------------------------
تشخیص مصلحت در مجلس سنا
-----------------------------------------

                    گروه سیاست: ماجرا از یک گودبرداری ساده حوالی مرکز پژوهش های مجلس آغاز شد. بعدتر از وزارت راه و شهرسازی نامه آمد که خطر ریزش جدی است و باید جابه جا شوید. در گزارش آمده بود که مرکز پژوهش ها حدود هفت سانتی متر انحراف سازه ای یافته و به همین خاطر مدام آسانسورها از تراز خارج می شد. کاظم جلالی از یاران نزدیک به علی لاریجانی مسئله را بازگو کرده و در نهایت تصمیم بر این می شود که مرکز پژوهش ها به ساختمان مجلس قدیم (مجلس سنای پیش از انقلاب) منتقل شود چراکه مرکز به ساختمانی با زیربنای حدود پنج تا شش هزار متر نیاز دارد. اعتباری برای مرمت اختصاص می یابد و کار به نیمه می رسد که یکباره محسن رضایی دبیر مجمع تشخیص مصلحت نظام در نامه به مقام معظم رهبری درخواست می کند که ساختمان قدیم مجلس در اختیار مجمع قرار گیرد و در نهایت همان می شود.در تعطیلی شهریور ماه امسال اثاث کشی مرکز پژ‍وهش ها به مجلس قدیم کلید خورد و حالا تقریبا دوسوم اثاث مرکز پ‍ژوهش ها در مجلس قدیم است و باید دوباره از مرکز شهر به شمال شهر تهران جابه جا شود؛ جایی در نزدیکی کاخ نیاوران. همان ساختمان بلندبالایی که در همه سال های گذشته به عنوان «مرکز تحقیقات استراتژیک مجمع تشخیص مصلحت نظام» از آن یاد می شد. ساختمانی که مالکیت آن به بنیاد شهید تعلق دارد و حالا در کشاکش مجلس و مجمع گرفتار شده است.اسباب کشی در سکوت خبریماجرای اثاث کشی مرکز پژوهش ها تقریبا مسکوت مانده بود اما دیروز صدای یکی از نمایندگان در صحن بلند شد که چرا نمی توانیم از نظر کارشناسی کارمندان مرکز پ‍ژوهش های مجلس بهره مند شویم؟ مرکز پ‍ژوهش های مجلس بناست اتاق فکر مجلس باشد. اینکه حالا تا چه اندازه از پس این مسئولیت برآمده، موضوع گزارش دیگری است اما برخی کارشناسان آن بر این باورند که دیدگاه کارشناسانه مرکز می تواند در کاهش خطاها در تصمیم مجلسیان تاثیرگذار باشد. علی لاریجانی که گویا در این مدت دل خوشی از این نقل و انتقال ها نداشته، در پاسخ به نماینده معترض شرح ماوقع داده و اینکه به جای مرکز پژ‍وهش های مجلس حالا مجمع تشخیص در ساختمان نیمه مرمت شده مجلس قدیم ساکن می شود. مرکز پژوهش ها بناست به ساختمان مجمع در نیاوران رفته و در برخی طبقات آن ساکن شوند. نه شهرداری و نه وزارت آموزش و پرورش به ما ساختمان ندادندبه گفته علی لاریجانی «ما سال قبل به شهرداری نامه نوشتیم اما شهرداری گفت چنین ساختمانی نداریم. بعد از وزارت آموزش وپرورش خواستیم یکی از ساختمان هایشان را در اختیار ما قرار دهند که بعد از مدتی گفتند آن را برای کار دیگری در نظر گرفته اند.در صورتی که آن ساختمان خالی بود. ما مجبور شدیم ساختمان قدیم مجلس را تعمیر کنیم تا ساختمان پژوهش ها به آنجا برود تا راه حلی بیندیشیم. مبالغی هم هزینه شد که آنجا تعمیر و در سه ماه آماده شود».رئیس مجلس چنین ادامه داده «وقتی مرکز پژوهش ها می خواست به آن ساختمان نقل مکان کند، مجمع تشخیص مصلحت که شکل جدید پیدا کرده تقاضایی از رهبری کرد که ساختمان مجلس را به مجمع بدهند. من هم خدمت رهبری نامه نوشتم که ما مفری به جز اینکه مرکز پژوهش ها را آنجا ببریم، نداریم. ایشان در نامه ای جواب دادند که این تغییر انجام شود و مجمع از ساختمان مجلس قدیم استفاده کند و ما ساختمانی در اختیار مرکز پژوهش ها قرار دهیم». ساختمان 9طبقه ای با کارمندانی اندکساختمان نیاوران، ساختمانی در 9 طبقه است که در تمام سال های گذشته تحت ریاست حسن روحانی و علی اکبر ولایتی در قالب مرکز تحقیقات استراتژیک مجمع تشخیص مصلحت نظام فعالیت می کرد. با فوت آیت الله هاشمی رفسنجانی و حسب تصمیم آیت الله هاشمی شاهرودی بنا شد این مرکز به شکلی تغییر موجودیت دهد و ذیل دبیرخانه مجمع تشخیص مصحلت نظام فعالیت کند. تعداد کارمندان آن هم پس از فوت هاشمی رو به کاهش گذاشت و حالا شاید به حدود 50 نفر نیروی رسمی و غیررسمی برسد.مجمع تشخیص مصلحت نظام سه ساختمان اصلی دارد؛ یکی ساختمان کاخ «مرمر» که نشست های اصلی مجمع در آن برگزار می شود و دیگری ساختمان نیاوران و ساختمان خیابان میرداماد.ساختمان میرداماد برخلاف ساختمان نیاوران کم رفت وآمد نیست و نزدیک به 500 کارمند دارد و تحت مدیریت محسن رضایی در اختیار دبیرخانه مجمع تشخیص قرار دارد. حتی به تازگی ساختمان مجاور آن خریداری شده و با اتصالات بنایی اتصالی میان این دو سازه ایجاد شده است. حالا ساختمان مجلس نیز به این متعلقات اضافه خواهد شد. مجمع تشخیص گفتند ساختمان نیاوران را نمی دهیمعلی لاریجانی در صحن علنی از بی خانمانی مرکز پژ‍وهش ها در سال گذشته می گوید «هرچه گشتیم ساختمانی که سیستم اداری داشته باشد، برای مرکز پژوهش ها پیدا نکردیم. بنابراین خدمت ایشان نامه نوشتیم که اگر این کار انجام شود، مرکز تحقیقات مجمع که در نیاوران است، به مرکز پژوهش ها داده شود که مشکل آنها حل شود و ما ساختمان مجلس را در اختیار آنها قرار دهیم. آقا نیز دستور دادند مرکز تحقیقات در اختیار مجلس قرار گیرد. در این بین دبیر مجمع تشخیص بحث هایی داشتند که ما مشکلاتی داریم و نمی توانیم ساختمان را بدهیم. همین مسئله باعث شد این کار طول بکشد.حتی ایشان پیشنهاد داد مجلس دست خودتان باشد؛ ما نیز گفتیم ما مشکلی نداریم، پیشنهاددهنده نبودیم ولی چون رهبری گفتند همه باید اطاعت کنیم نهایتا قرار بر این شد که ساختمان را به ما بدهند». مالکیت مجلس قدیم به مجمع منتقل نمی شوددر حال حاضر چهار، پنج طبقه از ساختمان پژوهشی مجمع در اختیار مرکز پژ‍وهش ها بوده و این نقل وانتقال در حال انجام است؛ لاریجانی همچنین گفته «الان کل ساختمان باید تخلیه شود اما فقط چهار، پنج طبقه تخلیه شده، برای همین کار طول کشیده است».علی لاریجانی همچنین تاکید کرده «بحث مالکیت مجلس قدیم مطرح نیست. مجمع تشخیص فقط از آن استفاده می کند ما اگر حتی در اینجا (ساختمان بهارستان) مشکلی پیدا کنیم از نظر آیین نامه باید به این ساختمان برویم و از آنجا استفاده کنیم».ساختمان نیاوران روزگاری نه چندان دور در دوره ریاست آیت الله هاشمی رفسنجانی بر مجمع تشخیص مصلحت نظام محلی برای آمدوشد برخی اعضای خانواده او بود. پیگیری های «شرق» نشان از آن دارد که دیگر کمتر از رفت وآمد فرزندان هاشمی در ساختمان مرکز استراتژیک مجمع به چشم می خورد، به جز رفت وآمدهای گاه وبی گاه یاسر هاشمی.از سنا تا مجمع تشخیصمیرزا حسین سپهسالار یکی از صدراعظم های ناصرالدین شاه، ساختمان مجلس را حدودا 25 سال قبل از جریان های مشروطه در باغ بهارستان ‎ساخت. بعدها که مشروطه رخ داد، مجلس احتیاج به فضا داشت و آنجا را تبدیل به پارلمان کردند و جلسات در آنجا برگزار شد. این اولین ساختمان مجلس نمایندگی در ایران بود. اما به موجب قانون اساسی 1285، قرار بود مجلس سنایی هم تشکیل شود که تشکیل آن تا زمان به حکومت رسیدن محمدرضا پهلوی به طول انجامید و سرانجام لایحه آن به سال 1327 تقدیم مجلس شورای ملی شد. تعداد نمایندگان مجلس سنا 60 نفر بوده که 30 نفر از طرف مردم (15 نفر از تهران و 15 نفر از شهرستان) و نیمی دیگر از سوی شاه (15 نفر از تهران و 15 نفر از شهرستان) انتخاب می شدند. جلسات این مجلس در ابتدا در ساختمان مجلس شورای ملی تشکیل می شد و بعد از انحلال مجلس، با موافقت محمدرضا پهلوی کاخ علیرضا پهلوی اختصاص داده شد و درنهایت هم برای درنظرگرفتن محلی برای امورات اداری و کتابخانه و تشریفات، ساختمان جدیدی در کنار کاخ علیرضا احداث شد. این بنا تا سال 1357 برای جلسات مجلس سنا مورد استفاده قرار می گرفت. بعد از پیروزی انقلاب، ساختمان سنا به جهت نوسازبودن در اختیار خبرگان قانون اساسی قرار گرفت. تصویر معروفی از مرحوم طالقانی در ابتدای استقرار خبرگان قانون اساسی وجود دارد که او را نشسته به کف زمین و تکیه داده به صندلی ها نشان می دهد. این اعتراض انقلابی آیت الله بود. ساختمان مجلس سنا بعد از تشکیل مجلس شورای اسلامی در اختیار این قوه قرار گرفت. اما در دهه 70 با گذشت شش دوره از عمر این مجلس و فرسوده شدن ساختمان سنا، طرح ساخت بنای جدید مجلس شورای اسلامی در بهارستان به تصویب رسید و نمایندگان مجلس از هفتمین دوره در ساختمان هرمی شکل حضور پیدا کردند. و اما کاخ مرمررضا شاه در سال 1313 دستور احداث کاخ مرمر را صادر کرد و ساخت این بنا تا سال 1326 به طول انجامید. این ساختمان دفتر کار رضاشاه بود و پیش از تدوین قانون خزانه ملی، جواهرات ملی از کاخ گلستان به این کاخ انتقال پیدا کرد. سال های نخست حکومت محمدرضا پهلوی، این کاخ محل ملاقات ها و دفتر او به شمار می رفته است. حتی شاه و همسرش فوزیه در این کاخ ساکن بودند و نامزدی شاه با فرح دیبا هم در این کاخ صورت گرفت. همچنین محمدرضا در همین کاخ از سوی رضا شاه آبادی مورد سوءقصد قرار گرفت. بعد از آن دفتر محمدرضا به کاخ صاحبقرانیه منتقل شد و این کاخ تبدیل به موزه شد. بعد از انقلاب کاخ مرمر در ابتدا در اختیار کمیته انقلاب قرار گرفت و بعد از آن محل استقرار دادستانی انقلاب اسلامی شد و با ریاست آیت الله یزدی بر قوه قضائیه، او در این ساختمان حاضر شد. بعد از آن با بنیاد مستضعفان به عنوان مالک و سازمان میراث فرهنگی به عنوان متولی نگهداری اقدام به مرمت آن کرده و آن را تبدیل به موزه کردند. با پایان عمر ریاست جمهوری هاشمی و انتخاب او به عنوان ریاست مجمع تشخیص قرار شد برای حفاظت از چهره های حاضر در مجمع و با دستور نهادهای امنیتی جلسات در کاخ مرمر تشکیل شود و در اختیار مجمع قرار گیرد.
                