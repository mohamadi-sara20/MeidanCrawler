یک‌شنبه ۲۶‌شهریور ۱۳۹۶
-----------------------------------------
سرمقاله
-----------------------------------------
گزینه های اقدامی ایران علیه آمریکا
-----------------------------------------

                    نماینده دائم آمریکا در سازمان ملل روز سه شنبه 14/6/96 در اندیشکده آمریکن اینترپرایز سخنرانی کرد. نگاهی به مهم ترین نکات ایرادشده در سخنان وی، عمق غرض ورزی سیاست مداران آمریکایی نسبت به نظام ایران را به خوبی مشهود و آشکار می کند، اما با وجود این نیکی هیلی، ضمن ایراد اتهامات پی درپی به جمهوری اسلامی، خواسته یا ناخواسته مطالبی را به صراحت بیان می کند که نشان دهنده همراهی نکردن جامعه بین الملل با آمریکا و افزایش انزوای سیاسی واشنگتن در قبال سیاست خارجی کشورمان است.وی در بخشی از سخنان خود با متهم کردن ایران به انجام اقداماتی مغایر با قطع نامه 2231 به دلیل طراحی موشک هایی که قادر به حمل کلاهک هسته ای هستند، اعضای سازمان ملل را مورد شماتت قرار داد و اظهار کرد: «متاسفانه، بسیاری از اعضای سازمان ملل تمایل دارند قطع نامه های این سازمان را نادیده بگیرند». وی در بخش دیگری از سخنان خود، جامعه بین الملل را به خاطر تایید پایبندی جمهوری اسلامی به توافق برجام به چالش می کشد و آنان را متهم به نادیده گرفتن رویه های خود می کند و می گوید: «جامعه بین الملل، انگیزه های قدرتمندی دارد برای اینکه رویه های خود را نادیده بگیرد و اعلام کند که ایران به مفاد توافق پایبند بوده است».نماینده دائم آمریکا در سازمان ملل سپس با غرض ورزی و نادیده گرفتن کامل گزارش های آژانس بین المللی انرژی هسته ای مبنی بر عدم انحراف برنامه هسته ای ایران و همچنین پایبندی کشورمان به تعهدات خود در برجام، نیروهای نظامی جمهوری اسلامی را متهم به تلاش برای دستیابی به فناوری موشکی با هدف حمل کلاهک هسته ای کرده و مجددا از عدم واکنش موردنظر واشنگتن در قبال فعالیت های موشکی ایران از سوی سازمان ملل انتقاد کرده است و می گوید: «سازمان ملل تمایلی به پرداختن به تخلفات غیرهسته ای ایران ندارد. نتیجه این شده که نیروهای نظامی ایران در حال پیشروی به سمت فناوری های موشکی برای حمل کلاهک هسته ای هستند». نکته درخورتوجه دیگر در بیانات خانم هیلی، برجسته شدن اختلاف نظرها میان ایالات متحده و اتحادیه اروپا و رشد انزوای سیاسی واشنگتن در میان متحدان اروپایی خود درباره برجام است. خانم هیلی در اظهارات خود، ریاکارانه تلاش می کند امنیتی سازی برجام را کلید بزند و با هدف فریب افکار عمومی آمریکا و اروپا، پایبندی به برجام را تهدیدی امنیتی برای آمریکا و تلویحا، اروپا معرفی و مسیر نقض برجام و بدعهدی های آمریکا را در آینده بیش از پیش هموار و موجه کند. او دراین باره چنین می گوید: «مسئله مهم این است که آیا ما باید مراقب متحدانمان و در پی تضمین راحتی آنها باشیم یا اینکه در پی تامین منافع آمریکا باشیم. این مسئله به امنیت ملی آمریکا ارتباط دارد نه امنیت اروپا». وی در همین بخش از سخنان خود ضمن سرزنش کردن اروپاییان به دلیل درخواست از آمریکا برای وظیفه شناسی در قبال برجام، تاکید می کند: «من هم می دانم که متحدان اروپایی ما خواستار ماندن آمریکا در توافق هستند. اروپایی ها نمی توانند چنین چیزی از ما بخواهند. وظیفه ما جلب رضایت اروپایی ها نیست بلکه تامین امنیت مردم آمریکاست». همان طور که روشن است، جمع بندی اظهارات نماینده آمریکا در سازمان ملل حکایت از روند رو به فزونی انزوای سیاسی آمریکا حتی در میان متحدان خود دارد اما اینکه آیا این انزوای سیاسی یا اختلاف نظرها میان آمریکا و اروپا قابلیت ایجاد تغییر در رویکرد دولت کنونی این کشور درباره پایبندی به تعهدات مندرج در بندهای مختلف برجام را دارد یا خیر؛ سوالی است که با توجه به سوابق سوء فراوان آمریکاییان و پافشاری آنان بر بدعهدی، تردیدی در پاسخ منفی صریح به آن باقی نمی گذارد. فاصله بسیار بلند میان سیاست های یک جانبه گرایانه آمریکا و منطق و عقلانیت، حقیقت تازه ای نیست. نحوه تعامل ایالات متحده با توافق هسته ای اما تجربه گران بهایی است که اضافه بر تجربه های ارزشمند گذشته، به خوبی نشان می دهد بی اعتمادی به آمریکا بی دلیل نیست. اعلام مواضع منسجم مسئولان ذی ربط در برابر بدعهدی های مکرر آمریکا نیز این امید و انتظار را ایجاد کرده که ایران، اضافه بر مواضع اعلامی محکم و به موقع، از گزینه های اقدامی و اجرائی موثر و کارآمد نیز در قبال رفتارهای نابهنجار دولت کنونی آمریکا برخوردار است.
                