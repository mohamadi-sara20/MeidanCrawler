پنج‌شنبه ۱۵ تیر ۱۳۹۶
-----------------------------------------
سرمقاله
-----------------------------------------
کنفرانس بین المللی مقابله با گرد و غبار؛ چرا در ایران؟
-----------------------------------------

                    شاید تا چند سال پیش موضوع گردوغبار در میان مسائل مختلف محیط زیست در سطح منطقه و جهان برای مجامع بین المللی، سازمان ملل و سازمان های وابسته چندان اهمیت و جایگاه ویژه ای نداشت و شاید علت آن این بود که نسبت به این مسئله نگاه جامع علمی وجود نداشت تا توجه ها به آن جلب شود. اما اکنون دنیا می داند تغییر اقلیم اثرات سوئی بر جای گذاشته و لازم است نهادهای بین المللی برای کاهش این اثرات منفی اتفاق نظر جدی تری داشته باشند. جمهوری اسلامی ایران به دلیل اهمیت مسئله و تبعاتی که توفان های گردوغبار برای مردم و شهروندان به وجود آورده، در سال های اخیر و به طور مستمر و فعال از سال 1393 در مجامع مختلف بین المللی، ازجمله مجمع عمومی سازمان ملل و مجامع مرتبط، نشست ها و جلساتی را برای رایزنی و مذاکره دراین باره برگزار کرده است. در این جلسات دیدگاه های ایران و مشکلاتی که ریزگردها برای کشور ایجاد کرده اند، گزارش شده و از سازمان ملل خواسته ایم دراین باره رویکرد فعالی را اتخاذ کند و اقدامات لازم را انجام دهد. اولین نتیجه این پیگیری ها، قطع نامه مجمع عمومی سازمان ملل بود که حدود دوسال ونیم پیش صادر و باعث شد تا در گزارش دبیر کل سازمان ملل وضعیت توفان های گردوغبار در دنیا تعریف و ابعادش مشخص شود که چه کشور هایی را دربر می گیرد و چه عوارض و تبعاتی دارد. قطع نامه بعدی نیز در مجمع عمومی سازمان ملل صادر و براساس آن تصمیم گرفته شد اجلاسی بین المللی درباره راه های عملی مقابله با توفان ها و گردوغبار در تهران به وسیله سازمان ملل برگزار شود. سپس مجمع وزیران محیط زیست جهان جلسه ای در مقر سازمان ملل در نایروبی برگزار و قطع نامه دیگری دراین باره صادر کردند و از سوی دیگر در نشست منطقه ای در اسکاپ نیز موضوع مقابله با ریزگردها مهم تلقی و قطع نامه ای دراین باره صادر شد. در ادامه نیز نشستی تخصصی از سوی ایران در حاشیه کنوانسیون تغییر اقلیم در مراکش با حضور دو معاون دبیرکل سازمان ملل برگزار شد که بسیار مهم بود و از زوایا و ابعاد مختلف به این موضوع پرداخته شد. بنابراین علت انتخاب ایران برای برگزاری این کنفرانس هم به واسطه آسیب های مهم اجتماعی و اقتصادی بوده که کشورمان از پدیده گردوغبار متحمل می شود و هم اینکه راهبری موضوع در سطح بین المللی با پیگیری های جمهوری اسلامی ایران صورت گرفته است. هدف اصلی این کنفرانس نیز هم گرایی و همکاری بین المللی و منطقه ای و به کارگیری سازوکارهای فنی و حقوقی برای حل معضل پدیده گردوغبار است که امیدواریم بتوانیم استفاده خوبی از این فرصت داشته باشیم و دستاوردهای آن مورد توجه سازمان ملل و سایر مجامع بین المللی قرار گیرد. از سوی دیگر، تاب آوری و سازگاری با شرایط محیط زیست کنونی اهمیت بسیار دارد و آمادگی در مقابله با این بحران ها مسئله مهمی است که باید با استفاده صحیح و بهینه از منابع طبیعی و به صورت پایدار صورت گیرد. در نشست تهران، سخنان رئیس جمهوری اسلامی ایران بسیار راهبردی و ترسیم کننده مسیری شفاف بود. دکتر روحانی حل معضلات محیط زیست را فقط با همکاری ممکن دانست و تاکید کرد که باید سیاست برد- برد را در مسائل محیط زیست نیز در پیش گیریم و روشی را انتخاب کنیم که همه برنده باشند. اقداماتی که با کشورهای عراق، افغانستان و ترکمنستان آغاز شده، امید است به دیگر کشورها تسری یابد و در سایه گفت وگو به طرح های مشترکی برسیم که به نفع کل منطقه باشد؛ باید حس کنیم همگی اعضای یک خانواده هستیم. این جمله ای کلیدی است که راه حل ها باید برد - برد باشد و درست نیست برای حل مشکل یک کشور، دیگر کشورها دچار بحران شوند. پدیده گردوغبار به عنوان موضوعی که منشا آن در یک کشور و تاثیر آن بر مناطق دیگر است، باید با نگاه بین المللی دنبال شود و امیدوارم کنفرانس مورد بحث در شکل گیری اراده ای قوی و اثرگذار در سطح منطقه ای و بین المللی در مواجهه عملی با توفان های گردوغبار و کاهش عوارض و آثار آن با مدیریت بهتر سرزمین ها موفق باشد. به هرحال ایران تلاش می کند تا از این فرصت به دست آمده برای آشنایی و به کارگیری فناوری های نوین و همکاری با گروه های مختلف و مرتبط استفاده کند.
                