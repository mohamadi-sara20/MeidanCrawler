شنبه ۴‌شهریور ۱۳۹۶
-----------------------------------------
سرمقاله
-----------------------------------------
آنچه برای روحانی شگون ندارد
-----------------------------------------

                    دولت های بعد از انقلاب با همه تفاوت هایشان، مسیر مشابهی را طی می کنند. این دولت ها با آغازی توفانی درصدند بنیان مشکلات را از جا بر کنند و طرحی نو در اندازند. شعارها با شور چنان در هم می آمیزد که همه چیز دست یافتنی می شود و رسیدن به میعادگاه سعادت آسان جلوه می کند. این از ویژگی های انقلاب است که گاه شراره های آن از زیر خاکستر سر بر می کشد و شعله ور می شود و مردم را به شوق می اندازد که راه رسیدن به قله هموار است. فرورفتن در خلسه خلاص شدن از مصائب بی شماری که ارمغانش بی خوابی، هول و اضطراب از آینده است و بس.این چنین دولت ها از پی هم آمدند: دولت هاشمی، خاتمی، احمدی نژاد و روحانی. دولت که زمانی «بخت» معنا داشت، اکنون دستگاهی است برای سامان دادن سیاست، سیاستی که زمانی «تنبیه» معنی می شد. چقدر طول کشید تا دولت، دولت شود و سیاست، سیاست. بسیارند مردمان خسته دل ازپاافتاده در کوره راه های سیاست که به قله سعادت نرسیدند و چهره در نقاب خاک کشیدند. دولت هایی که توفانی آمدند در مصائب زمانه گرفتار شدند و اگر کاری از پیش بردند یا نبردند در یک چیز هم داستان بودند؛ جملگی در کلیشه های صلب تاریخ دربند شدند و سقف پروازشان چنان کوتاه شد که مصلحت را در به راه هموار رفتن دیدند، که به از مردن در کوره راه های دشوار بود. دولت هاشمی بدون اتوپیا نوید اتوپیا را می داد و دولت خاتمی با اتوپیا همه چیز را دور از دسترس و ناممکن می کرد و دولت احمدی نژاد با اتوپیا یا بی اتوپیا همه چیز را به سخره می گرفت و همه کس را می خنداند و مردم را در خلسه فرو می برد که «ای ره گم کردگان اتوپیا همین جا است!» دولت روحانی نه بیگانه با اتوپیا اما بی اتوپیا است. عقل گرایی سردمزاج که گاه توفانی می شود، گاه آرام. انقلابیگری با مصلحت اندیشی هاشمی، سیاست ورزی آشنا با صداقت خاتمی و عقل گرایی با سویه های پوپولیسم احمدی نژاد. دولت های بعد از انقلاب درصدند تا دولتی «بالنده» باشند نه دولتی «چرخنده». دولت بالنده صرفا نشانگر تغییر دولت ها نیست، این برداشت از دولت نشانه حرکتی پیشرو و متعالی است. از این رهگذر دولت ها در عیار نقد جلوه ای دیگر می یابند و شعارهای سیاسی جای شان را به تفاوت های اساسی می دهند. در این عیار، دولتی روی کار نمی آید تا بخت یار شود، تا مردم را سیاستی دیگر کند. اگر دولت هاشمی بالندگی را در اقتصاد و بازار آزاد جست وجو کرد و تجربه دولتش برای روحانی این گونه شد که بسیار مردمان در کوره راه های فاصله طبقاتی جان دادند، دولت خاتمی تجربه دیگری را نوید داد. اینکه صداقت، دولت مستعجلی است که تن به سیاست نمی دهد. دولت احمدی نژاد اما، دولتی را وعده داد که بیش از آنکه بالنده باشد، نابالغ بود. دولتی نابالغ که زودتر از زمان مقرر به دنیا آمد. اینک دولت روحانی با چه تجربه ای دولتش را به دیگری می سپارد، آیا دولتی چرخنده خواهد بود که صرفا دست به دست خواهد شد؟اگر دولت روحانی بر آن است دولتی بالنده باشد چه مسیری را پیش رو دارد؟ عبور نه چندان دشوار کابینه از مجلس چه اثراتی در آینده وزرا خواهد داشت؟ آیا هم چنان رویه مجلس با وزرا چنین خواهد بود. اگر چنین باشد، بدا به حال مردم. اگر چنین نباشد بدا به حال وزرا که به مصلحت اندیشی خو کرده اند. اما درست یا غلط چشم امید مردم بیش از مجلس به دولت است و مجلس را در راستای دولت می بینند، اگرچه چند صباحی نماینده ای پرچمی برافراشته که فراتر از دولت بوده و این، استثنایی است بی قاعده. اگر مجلسی آمده فراتر از ملت، شمعی بوده در باد. آنچه دولت بالنده را ممکن می سازد نمایندگانی استثنایی و مجلسی فراتر از ملت است. دولت بالنده چه مسیری در پیش دارد؟ دولت بالنده بیش از هر کار ساختاری باید تهدیدها را از سر راهش بردارد. اگر زمانی تهدید خارجی خواب را از چشمان دولت می ربود اکنون فقر و گرسنگی و بی کاری است که آن را تهدید می کند. تهدیدی ساده و سنگین: «مردم فقیرند». دو واژه ای که نباید زیاد تکرارشان کرد. با تکرار این واژگان دو اتفاق رخ خواهد داد، این تکرار به طرز کاذبی این تصور را شکل می دهد که برای فقرا کاری انجام داده ایم و با تکرار بیشترش آن را از معنا تهی می کنیم. «مردم فقیرند» را هاشمی این گونه تکرار کرد. عده ای فقیرند و عده ای ثروتمند که در طول زمان به همت ثروتمندان، فقرا ثروتمند خواهند شد. هاشمی رفت اما ثروتمندان ثروتمندتر و تازه به دوران رسیده ها اختلاس گر و مردم فقیرتر شدند. فقر نشئت گرفته از فاصله طبقاتی میراث دولت هاشمی است که به خاتمی رسید. خاتمی بسیار تلاش کرد این میراث را با همت دولتش از جا برکند، اما سختی بود که آسان میسر نمی شد. پس آن را دیگر بر زبان نیاورد تا خواب دولتش آشفته نشود و امید مردمی که به او دلبسته اند از دست نرود. احمدی نژاد که از راه رسید، «مردم فقیرند» را آن قدر تکرار کرد تا بی معنا شد. احمدی نژاد می اندیشید راه درست را برگزیده است. برای نترسیدن از هیولا باید نام آن را بسیار تکرار کرد، اما یک نکته تاریخی را فراموش کرده بود، بی معناکردن مفاهیم بامعنا، ازجمله فقر شگون ندارد و سرآخر دامن گیر آدم می شود. این هم میراث احمدی نژاد برای روحانی، فقر از معنا تهی شده، که دیگر حتی کارکرد تبلیغاتی هم ندارد. فقری که شگون ندارد، دامن گیر هر دولت بشود زمینش می زند. دولت های بعد از انقلاب با همه تفاوت هایشان مسیر مشابهی را طی کرده اند. این دولت ها با آغاز توفانی درصدند تا بنیان مشکلات را از جا بر کنند. دولت روحانی با همه مشابهت ها نباید راه دولت های دیگر را برود. مردم، دیگر در انتظار توفان های بنیان کن نیستند. آنان فعلا به حداقل ها رضایت داده اند. این هم از «دولت» دولت روحانی است که تلقی مردم از حداقل ها، محتاج نبودن به نان شب است. این خواسته برای دولت روحانی حداقل است یا حداکثر!* زمان بالنده و زمان چرخنده مفاهیمی هستند که از کتاب «تجدد بومی و بازاندیشی تاریخ» نوشته محمد توکلی طرقی، نشر پردیس دانش عاریه گرفته ام.
                