سه‌شنبه ۱۳ تیر ۱۳۹۶
-----------------------------------------
حرف اول
-----------------------------------------
پیام نوریزه کردن دانشگاه ها
-----------------------------------------

                    دانشگاه پیام نور، متولی سامانه آموزش از راه دور کشور و بزرگ ترین دانشگاه وابسته به وزارت علوم، تحقیقات و فناوری است که در سال های اخیر با گذار از مراحل کمی و ورود به عرصه تحولات کیفی، گام های موثری را در جهت ارتقای سطح آموزش دانشجویان خود برداشته است. بیش از 500 هزار نفر دانشجو، چهارهزار نفر عضو هیئت علمی و 10هزار نفر کارمند در این دانشگاه مشغول به تحصیل و کار هستند. تقسیم بندی واحدها و مراکز آموزشی این دانشگاه مطابق با روش تقسیمات استانی است. اغلب مراکز استان ها از امکانات ویژه آموزشی، پژوهشی و فرهنگی برخوردارند که به تبع آن، شاهد توزیع رشته محل ها و گرایش های متعدد در واحدهای تابعه هستیم. به عبارت دیگر، دانشگاه پیام نور قادر است امکانات مطلوبی را برای جذب دانشجویان بومی و ترغیب آنها به فراگیری تخصص های مورد نیاز هر استان فراهم کند؛ به طورمثال، آزمایشگاه های قطب شیمی و زمین شناسی استان قزوین، مجهز به ابزارهای پیشرفته ای به منظور حضور دانشجویان و دانش آموختگان پیام نور در عرصه های فناوری (با تاکید بر صنایع معدنی) هستند، اما ویژگی بارز این دانشگاه در اساسنامه پرمحتوا و مبتنی بر اصول اقتصاد مقاومتی آن است که از دو رکن «آزمون های سراسری» و «آموزش های کتاب محور» برخوردار است. به این ترتیب، دانش آموختگان پیام نور نه تنها در عرصه کارآفرینی، بلکه در رقابت برای کسب رتبه های برتر دانشگاهی، خوش می درخشند (نمونه اخیر آن را در پذیرش دانش آموخته نخبه کشور افغانستان در مقطع تحصیلات تکمیلی کشورمان شاهد بودیم). اکنون این سوال مطرح است که با توجه به سوابق و ضوابط دانشگاه پیام نور، آیا ضرورتی برای تغییر اساسنامه این دانشگاه احساس می شود؟ یا آنکه باید اساسنامه سایر دانشگاه ها را طبق معیارهای دانشگاه پیام نور بازنگری و تبیین کرد؟ با تامل در فضای آموزش عالی کشور، ضرورت استانداردسازی منابع به خوبی احساس می شود. در یک فضای آموزشی مدرن، تدریس جزوه های کلاسی و برگزاری آزمون های پایان ترم به شیوه سنتی (اعمال سلیقه در طرح سوالات و انتخاب منابع)، منسوخ شده است.این در حالی است که دانشگاه پیام نور، صاحب اولین و معتبرترین سامانه آموزشی کتاب محور است که خود را مقید به برگزاری آزمون های سراسری پایان دوره به روش الکترونیکی می داند. در سال های اخیر، اعتبار علمی کتاب های پیام نور به حدی رسیده که در برخی از دانشگاه های دولتی و غیردولتی به عنوان منابع آموزشی استاندارد معرفی می شوند. بنابراین به نظر می رسد که اساسنامه این دانشگاه، نه تنها نیازی به بازنگری ندارد، بلکه می تواند الگوی مناسبی برای تسری و یکپارچه سازی نظام آموزش عالی کشور باشد. پس بیایید به جای تغییر اساسنامه این دانشگاه، به فکر اقدامات موثری برای «پیام نوریزه کردن» ارکان آموزش عالی کشور باشیم.
                