چهار‌شنبه ۴ مرداد ۱۳۹۶
-----------------------------------------
حرف اول
-----------------------------------------
موضع عجیب وزیر بهداشت
-----------------------------------------

                    شگفتی آفرینی های وزیر بهداشت و درمان کابینه، پایانی ندارد. قاضی زاده هاشمی اخیرا با گلایه از کمبود اعتبارات تخصیصی به وزارت تحت مسئولیتش، یکباره راه خود را از بهداشت و درمان جدا کرده و با ورود به حوزه کشاورزی اختصاص 15 هزار میلیارد تومان برای خرید گندم را نقد کرده است. وی با ورود به این حوزه غیرتخصصی عملا به وزیر جهاد کشاورزی هم لابد اجازه داده که مثلا از بی عنایتی وزارت بهداشت، درمان و آموزش پزشکی به گسترش آسیب های روانی تا مقیاس 30 درصد از مردم و نیز وجود یک میلیون بیمار روان پریش (بنا بر گزارش های متعدد، سالانه و رسمی از منابع معتبر) انتقاد کند. گلایه هایی که بیش از جنبه غیرفنی بودن، این پرسش فراگیر را در اذهان عمومی متبادر می کند که مگر این دولتمردان در فرصت های مکرر در تبادل و مشاوره با همدیگر نیستند؟ چرا مردم ما در این مجال های اندک ناگزیرند به جای دریافت چشم اندازهای آینده این دستگاه ها، مسائل درون تشکیلاتی آنان را بشنوند؟ در این مجال اندک اما ناگزیر به اشاراتی درباره نقد قاضی زاده هاشمی هستم. در اولویت هایی که برعهده دولت ها نسبت به مردم وجود دارد، بدون تردید تامین غذا اهمیت بیشتری در مقایسه با درمان بیماری ها دارد. در چند دهه گذشته بخش کشاورزی به عنوان متولی تامین امنیت غذایی دستخوش آسیب های جبران ناپذیری شده است.نابرابری های معیشتی تولیدکنندگان و نبود مزیت نسبی تولید در کشاورزی تاکنون موجب تغییر کاربری نزدیک به دو میلیون هکتار از بهترین اراضی کشور شده است. تغییرات اقلیمی، گرم شدن کره زمین، کاهش منابع آب و به خصوص بی مبالاتی های رخ داده در کشورمان، افزایش جمعیت جهانی و نیز داخلی، گسترش بی محابای شهرنشینی و توسعه قارچی شهرها و مهم تر از همه الگوی مدیریتی، اقتصادی و فرهنگی متکی به درآمد نفت و... آخرین ظرفیت های بخش کشاورزی را در آستانه دولت یازدهم مورد تهدید جدی قرار داده بود. روند بهبود و بازسازی تخریب ها در این بخش مانند «بهداشت» و البته برخلاف امر «درمان» ماهیتی کند و نیاز به زمانی طولانی دارد. مدیریت بخش کشاورزی به عنوان اولین گام های احیای بخش خود ناگزیر شد افزایش انگیزه تولید در بخش کشاورزی را با محصولاتی مانند گندم بردارد و البته به خوبی هم برداشت. اگر دولتی را که دکتر هاشمی وزیر بهداشت و درمان آن بوده، موفق تلقی کنیم، وزارتخانه های دیگری هستند که بارها بیش از بخش درمان، موثر عمل کرده اند. از طرفی در امر خرید تضمینی کالاهای اساسی، باید چشم از نگاه مطلق تجاری و مقایسه آن با قیمت محصولات وارداتی برگرفته و پیامدهای اجتماعی، کاهش روند تخریب اراضی کشاورزی و حاشیه نشینی شهرها و... را ارزیابی کنیم. به خاطر داشته باشیم در دولت احمدی نژاد، تنها 12 میلیارد دلار از صندوق ذخیره ارزی برای کمک به کشاورزان آسیب دیده از خشک سالی برداشت شد. کمک هایی که به جای ممارست در ماهی گیری تنها به خسارت دیدگان ماهی داد و موجب رهاکردن بیشتر اراضی و افزایش هیستریک مسافرکشی و دست فروشی و... شد و... * پژوهشگر کشاورزی 
                