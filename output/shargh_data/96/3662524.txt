چهار‌شنبه ۲۴ آبان ۱۳۹۶
-----------------------------------------
سرمقاله
-----------------------------------------
راه های سیاست
-----------------------------------------

                    پس از انتخابات دوره دوازدهم ریاست جمهوری و آغازبه کار دولت جدید دکتر روحانی، برخی انتظاراتی که از ایشان می رفت، برآورده نشد، همچنان که بسیاری از هراس هایی که از این دوره نزد برخی دیگر وجود داشت. دلیل این امر آن بود که ایشان سیاست هایی (از جمله در انتصاب های خویش) به کار گرفتند که با تفسیر خودشان از وعده های انتخاباتی هماهنگ بود، اما لزوما با انتظارها یا هراس های گروه های مختلف مردم و فعالان سیاسی انطباق نداشت. نگارنده پیش از انتخابات اخیر دلایل خود را برای تشویق مشارکت گسترده و رای دادن به آقای روحانی (اما بدون توهم) اعلام و پیش بینی هم کرده بود ایشان با آرای بالا و در دور اول انتخاب خواهد شد؛ اما در همه این یادداشت ها بر چند نکته تاکید شده بود: اینکه جامعه مدنی نباید برای بهبود وضعیت خویش چشم انتظار حوزه سیاسی بماند، زیرا این حوزه بنا بر تعریف و در تمام اشکال رسمی، بیش و پیش از هر چیز، حفظ و بازتولید خود را دنبال می کند و سپس اهدافی مانند بهبود وضعیت اجتماعی را. اگر این نکته را درک نکنیم همواره از فعل وانفعالات سیاسی در شگفت خواهیم بود و همان اندازه که خود این حوزه در توهم است ما نیز نسبت به توانایی های خویش دچار توهم می شویم. واقعیت آن است که در نظام های دموکراتیک یا رو به دموکراسی، مهم ترین اولویت برای جامعه، حفظ این موقعیت یا تقویت آن است. همه انتظارات دیگر باید در مراحل بعدی قرار بگیرند، ازجمله مطالبات اجتماعی، اقتصادی و.... اگر این نکته را درست بفهمیم از اولین اشتباه خود یعنی درغلتیدن در نوعی زیاده خواهی (یا بیشینه خواهی یا ماکسیمالیسم) برحذر خواهیم بود. توجه کنیم همین بیشینه خواهی ممکن است حتی ابزارها و دستاوردهای محدود دموکراتیک ما را تخریب کند. به عبارت دیگر، خواستن حداکثرها به گواه تاریخ اغلب به ازدست دادن حتی حداقل ها رسیده است و نه چیز دیگری؛ اما آیا این امر به آن معناست که باید به حداقل ها کفایت کرد و کمینه خواهی (مینی مالیسم) را هدف گرفت؟ پاسخ ما منفی است. بدون شک جامعه باید در پی بهبود دائم وضعیت خود در کلیت آن و در همه اجزایش باشد و این امر را وابسته به رابطه ای مستقیم با حفظ یا کناررفتن این یا آن دولت نکند؛ اما راه رسیدن به این هدف که تقریبا برای همه روشن است (یعنی رسیدن به آزادی، رفاه، عدالت، روابط متعادل و کم تنش اجتماعی، استقلال ملی و...) لزوما و صرفا «راه سیاست» در معنای اخص این کلمه نیست. بیاییم در یک تمثیل سخن خود را گویاتر کنیم. وقتی ما دچار یک آسیب یا بیماری می شویم، به دنبال یک طبیب می رویم که به او اعتماد داریم تا در فرایندی که مورد قبولش است، درد ما را تشخیص دهد و درمان کند. این امر را می توان به فرایند انتخابات و تشکیل دولت تشبیه کرد. پس از این اعتماد اولیه، نیاز است به پزشک مزبور فرصت داده شود کار تشخیص و درمان خود را به شیوه ای که گمان می کند مناسب است انجام دهد. البته در صورت نارضایتی از روند کار، باید بتوانیم با توجه و تجربیات خود، اما با عقلانیت، پزشک را در زمان خاصی و نه در میانه درمان تغییر دهیم (مثل انتخابات بعدی) یا اینکه از او بخواهیم شیوه خود را تغییر دهد یا به ما درباره دلایل کارهایش توضیح دهد که این کار هم راه و روشی دارد (مثل اعتراض ها، انتقادها، پیشنهادها و...) اما اینکه خواسته باشیم پیش از فرصتی معقول، پزشک و درمان را با تصورات واهی رها کنیم و در فرایندی تعریف نشده راه و روش دیگری برای درمان خود انتخاب کنیم، یا اصولا پزشکی را زیر سوال ببریم (مثل سیستم دموکراتیک را) و سراغ روش های شفاگری خرافاتی برویم، شک نداشته باشیم که انتخابی نادرست کرده ایم و به سوی تباهی خویش پیش خواهیم رفت. دولت روحانی، مانند هر دولت دیگری در گذشته یا در آینده کشور ما (در شرایط دموکراتیک) باید زیر نظارت کامل مردم (از خلال رسانه ها و انجمن های مردم محور) و سایر نهادهای رسمی، پاسخ گو و در سطح بالایی از تحمل نسبت به مخالفت ها و نقدهای همگان باشد و حتی خود، ابزارهای این انتقاد را تضمین و تثبیت کند. دولت دوازدهم حتی پیش از دور دوم خود، مشکلاتی اساسی بوده و هست که در یادداشت های پیشین به آن اشاره شد. مهم ترین آنها ادامه دادن به سیاست های خاص اقتصادی و تمایل به نوعی روابط «جناحی و بین جناحی» است که به جای آنها باید به تلاش بیشتر برای تحقق بخشیدن به شعارهای انتخاباتی خود و حرکت در راه فراهم آوردن ابزارهای مورد نیاز جامعه ما برای رسیدن به آزادی، رفاه و عدالت اجتماعی بپردازد؛ از این رو بی آنکه درباره توانایی های دولت یا خودمان دچار توهم شویم، به یاد داشته باشیم اولا طیفی سیاسی که می تواند در فعالیت های سیاسی مشارکتی حقوقی داشته باشد، بسیار متنوع تر و گسترده تر از مجموعه کنونی و چشم انداز سیاسی و رویکردهای اجتماعی و اقتصادی و سیاسی موجود در نهادهای سیاسی کنونی و فراتر از دوگانه اصلاح طلب/ اصولگرا بوده و هست. هم از این رو اولویت مطلق در شرایط کنونی تثبیت فرایندهای دموکراتیک و گسترده کردن حلقه مشارکت سیاسی تا حداکثر ممکن است.
                