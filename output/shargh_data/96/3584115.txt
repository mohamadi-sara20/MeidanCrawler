شنبه ۱۰ تیر ۱۳۹۶
-----------------------------------------
سرمقاله
-----------------------------------------
ایران پس از داعش
-----------------------------------------

                    مخالفان روحانی با هتاکی به او دست به کار خطرناکی می زنند. این گروه خواسته یا ناخواسته این پیام را به دنیا می دهند که دولتی با بیش از 24 میلیون رای قوی تر از اراده آنان نیست. این حملات تخریبی به روحانی بیش از آنکه مصرف داخلی داشته باشد که دارد، بر دیپلماسی جهانی ایران اثری سوء می گذارد و کار را برای دولت دوازدهم و دیپلمات هایش در عرصه بین المللی سخت تر می کند. در واقع این بار هتاکان علیه آرای مردم اقدام کرده اند و در یک کلام روبه روی دموکراسی ایستاده اند. دموکراسی همان ایده ای است که بیش از هر نیروی دیگری مانع تهاجم بیگانگان به کشور می شود. دموکراسی یعنی مردم. مردم یعنی صورت یک ملت. کشوری که مردمش صورت دارد، هیچ ارتشی در دنیا نمی تواند امنیت مرزهایش را به خطر بیندازد. اگر قدرت های نظامی برتر دنیا در برابر ایران با احتیاط رفتار می کنند، مهم تر از ارتش نیرومند دموکراسی آن است که با همه ناکارآمدی هایش دولتی را برمی سازد و دولتی را کنار می گذارد. مردمی که مقاطعی با فقر و فاقه سر کرده اند، بهترین راه را برای تغییر، صندوق های رای می دانند و در پی دستیابی به مطالبات شان به شیوه ای دموکراتیک هستند. مردمی که هم شعر می شناسند و هم شعور دارند و شاعران را از هتاکان به خوبی بازمی شناسند: «فریاد من همه از درد بود/ چرا که من، در وحشت انگیزترین شب ها، آفتاب را به دعایی نومیدوار طلب کرده ام». آنچه مردم را در میدان نگه داشته، امید به بهبود است: بهبود اقتصادی، اجتماعی و سیاسی و مهم تر از همه مصون نگه داشتن ایران از آتش جنگ در خاورمیانه؛ خاورمیانه ای که در میانه جنگی تمام عیار است و مردم ایران بیم آن دارند که پایشان به جنگی مستقیم باز شود. جنگ با عربستان یا اسرائیل. این فکر با شکست گروه داعش در منطقه و سهم خواهی کشورهای درگیر بعد از پیروزی بیشتر قوت می گیرد. با درک این موقعیت است که اسرائیل و عربستان تلاش می کنند ایران را به جنگی مستقیم وادار کنند؛ اما بعید است آمریکا تن به این سیاست بدهد. آمریکا سیاست رواداری و کارایی را در دو دوره دنبال کرده است. دولت اوباما سیاست رواداری را برگزید و دولت ترامپ در پی کارایی است. اینک دو کشور جلودار منازعات منطقه اند: اسرائیل و عربستان. آمریکا پس از اوباما در پی برهم زدن «تعادل» در منطقه است. «تعادل»، کلیدواژه روابط بین الملل است. دولت ترامپ با کمک تسلیحاتی به عربستان با صراحت اعلام می کند که درصدد برهم زدن تعادل در منطقه است.ترامپ باور دارد تجارت ادامه جنگ و جنگ ادامه تجارت است. از این رو آگاهانه این گفته اسپایکمن را واژگونه به کار می گیرد که «اندک قدرتی بیشتر از دیگران موجب تعادل می شود»؛ اما در آمریکا همه مانند ترامپ فکر نمی کنند. باب کروگر، سناتور دموکرات، از فروش اسلحه به کشورهای خاورمیانه در این شرایط بسیار بیمناک است و از آن به شدت انتقاد می کند. سود روسیه و اسرائیل در این منازعات تا حدودی تضمین شده است. آمریکا تلاش می کند عربستان را به عنوان نماینده خود در منطقه جا بیندازد تا هژمونی اش را گسترش بدهد؛ اما آنچه استراتژیست های آمریکا را درباره تحقق این ایده مردد می کند، مسائل داخلی عربستان است. آنان به خوبی می دانند که عربستان یک کشور نیست؛ بلکه یک کمپانی بزرگ نفتی است، با مدیریتی قبیله ای و با مردمی که صورت ندارند. آنان به خوبی می دانند برای جنگ هم به دموکراسی نیاز است و کشورهای بی دموکراسی با مردمی بی صورت در لحظه های بحرانی جنگ از هم فرو می پاشند. از این رو آمریکا تلاش می کند بیش از جنگ با اتوریته خود در کالبد عربستان بدمد و از او هیولایی جعلی بسازد. استراتژیست های تاریخ گرای آمریکا -که آبشخور فکری شان کیسینجر است- می دانند وضعیت خاورمیانه دوره جنگ های 30 ساله اروپا را تداعی می کند: «به راستی جهان خو گرفته است با فریادهای دادخواهی از خاورمیانه برای سرنگون سازی نظم منطقه ای یا جهانی در چارچوب چشم اندازی جهان شمول. مطلق گرایی همواره در خاورمیانه رواج داشته؛ خاورمیانه ای که هم اکنون در کشاکش میان رویای فخر و شکوه دیرینه خویش از یک سو و ناتوانی امروزینه خویش در وحدت بر پایه اصول مشترک مشروعیت جهانی و منطقه ای از سوی دیگر گرفتار است». اسرائیل می خواهد خود را از آتش جنگ در امان بدارد و به این دلیل است که برای فروپاشی دولت های منطقه تلاش می کند. مواجهه با کشورهای فاقد دولت مقتدر و کارآمد ساده تر است. سوریه بی دولت و لبنان بی دولت از نگرانی های اسرائیل می کاهد؛ حتی اگر این بی دولتی ها موجب افزایش تروریسم در منطقه شود. از این نقطه شکاف استراتژیک روسیه و اسرائیل شکل می گیرد. روسیه بر آن است که حتی با جنگ ثبات را به سوریه بازگرداند. از این منظر ایران و روسیه استراتژی مشترکی را دنبال می کنند. کشورهای بی دولت در منطقه برای ایران و روسیه مثل انبار باروت اند. روسیه در انتخاب هم پیمان خود بسیار هوشمندانه عمل کرده است؛ از این رو با تمام قوا از ایران که نوک پیکان مقاومت در منطقه است، حمایت می کند. ایران کشوری است با دولتی مقتدر و ارتش و نیروهای نظامی کارآمد: گذشته از اینها ایران کشوری است که تجربه هشت سال جنگ را با موفقیت پشت سر گذاشته است. مواضع ایران و روسیه در هیچ دوره ای از تاریخ این گونه به یکدیگر نزدیک نبوده است. ایران با حضور در منطقه از امنیت ملی روسیه صیانت می کند و روسیه با احترام به تمامیت و استقلال ایران سعی می کند به تحقق آرمان های انقلاب ایران -تا جایی که با منافع روسیه تضاد نداشته باشد- کمک کند. آمریکا، اسرائیل و عربستان از این نزدیکی استراتژیک بیمناک اند و هریک به نوعی از این هم پیمانی متضرر خواهند شد؛ پس بی دلیل نیست که هر سه کشور تلاش می کنند به حضورشان در جنگ های منطقه شکل و شمایل امنیتی بدهند؛ نه حقوقی و سیاسی؛ زیرا در پس پشت هر جنگ امنیتی نیرو و حضور نظامی خوابیده است که به سرعت به دلیل مسائل امنیتی می تواند مرزهای خشونت را بی محابا درنوردد؛ خشونتی که بیش از آنکه دامان روسیه را بگیرد، دامان ایران و منطقه را خواهد گرفت. ایران وضعیتی پیچیده دارد، چه بسا بعد از شکست داعش این وضعیت پیچیده تر شود. هم پیمانی استراتژیک با روسیه و هم پیمانی ایدئولوژیک با سوریه نمی گذارد ایران به راحتی در منطقه از منافعش صرفه نظر کند. از این رو کار برای دیپلمات های ایران پس از داعش سخت تر از قبل می شود. آنچه مهم تر از انتخاب یک سیاست خارجی درست است، باور به مردم و دولتی است که آنان برگزیده اند. مردم نشان داده اند پای انتخاب های خود می ایستند. نادیده گرفتن خواسته های مردم، در مسائل بین المللی کار را سخت تر و پیچیده تر می کند. دولت هایی موفق اند که مردم را در پیروزی و شکست خود شریک می کنند.
                