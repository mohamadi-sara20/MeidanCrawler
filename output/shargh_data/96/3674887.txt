چهار‌شنبه ۲۲ آذر ۱۳۹۶
-----------------------------------------
type_unknown
-----------------------------------------
بودجه موسسه نشر آثار امام چه می شود
-----------------------------------------

                    بودجه پیشنهادی دولت به مجموعه های «آستان امام خمینی»، «پژوهشکده امام خمینی» و «موسسه تنظیم و نشر آثار امام» در سال 97، 71 میلیارد تومان است. عددی که اعلام جزئیات آن در بودجه پیشنهادی سال 97 در فضای مجازی با بازخوردهایی متنوع و گاه انتقادی مواجه شد. به طور مشخص یکی از کاربران توییتر که با عنوان سیدامیر سیاح شناخته می شود و متعلق به پایگاه اصولگرایی است، پیشنهاد کرده بود آمادگی دارد سایت موسسه را با پنج درصد رقم تعیین شده در بودجه اداره کند، به شرط آنکه مابقی رقم اختصاصی به بیت المال بازگردانده شود. سیدحسن خمینی روز گذشته در واکنش به نقدهای فضای مجازی و در پاسخ به این کاربر در صفحه اینستاگرام خود توضیحاتی را منتشر کرد. او در این توضیحات نوشته است: «من و اعضای بیت امام تاکنون از موسسه و حرم امام حقوق نگرفته ایم». در متن سیدحسن خمینی آمده است: «از روزی که رئیس جمهور محترم بودجه را به مجلس تقدیم داشت نقدهایی از این امر در فضای مجازی منتشر شد و بخشی از آن هم متوجه بودجه ای بود که به چند موسسه که به نوعی زیر نظر من اداره می شوند، اختصاص داشت...این چند سطر را می خواستم همان موقع بنویسم، ولی به ذهنم رسید پس از آنکه فضا اندکی آرامش یافت، این مطلب را با شما در میان بگذارم. نخست اینکه آنچه به مجموعه ما تعلق می گیرد در منظر همه شماست، یک گام بلند به جلوست هرچه بیشتر شفافیت صورت پذیرد سلامت بیشتر می شود و اینکه نقدها و تخطئه های دوستان امکان بازگویی می یابد، پدیده ای مبارک است. ممکن است چند نفری مرا بنوازند، ولی شک نداشته باشیم که این مسیر به سلامت سیستم می انجامد و امثال من را نیز از خطا و خطر مصون می دارد. مسئولیت محتاج نظارت یکایک مردم است و به همین جهت حتی اگر تلخی هم کردید، امیدوارم نرنجم و دیگران هم نرنجند. دوم اینکه هفته آینده دوستان دست اندرکار در موسسه تنظیم و نشر آثار امام به صورت جزئی بخش های مختلف مربوطه را توضیح می دهند. یقین دارم مردم که دلسوزانه و خیرخواهانه موضوع را تعقیب می کنند به راحتی می فهمند که توضیحات مذکور صحیح است یا از صحت برخوردار نیست. دوستی به من پیشنهاد کرده بود که با پنج درصد بودجه سایت موسسه را مدیریت کند. از ایشان می خواهم حتما پس از اطلاع از جزئیات آنچه در مجموع پرتال در حال انجام است، نظر خود را به من بدهند، مطمئن باشید اگر در بخشی زیاده روی شده باشد جلوی آن را خواهیم گرفت و بخش آخر که از گفتنش لذت نمی برم آنکه لازم است دوستان عزیز بدانید من و اعضای بیت امام تاکنون از موسسه و حرم امام حقوق نگرفته ایم و ریالی از این بودجه جز در مسیر اهداف عمومی خرج نمی شود و ذره ای از آن به مصرف شخصی نمی رسد و دولت های مختلف و نهادهای نظارتی با سلایق متفاوت همواره بر مصرف این بودجه ها نظارت داشته اند. ممکن است کسی با اختصاص بودجه به یکی از حوزه های مختلف موافق نباشد، ولی مطمئن باشید هزینه شخصی در این میان وجود ندارد».آنچه در لایحه پیشنهادی بودجه 97 ارائه شده، تخصیص 71میلیاردو 342میلیون و 200 هزار تومان برای موسسه نشر و تنظیم آثار امام است که جزئیات آن برابر است با پرتال امام خمینی، پنج میلیاردو 700 میلیون تومان، آستان امام خمینی، 18 میلیاردتومان، برنامه حمایت از فعالیت های تجلیل از امام خمینی، 18 میلیاردتومان، اداره امور حرم و ارائه خدمات به زائران، 9 میلیاردتومان و مراسم سالگرد ارتحال، 9 میلیاردتومان. پس از اعلام این جزئیات، برخی از کابران فضای مجازی خواستار اعلام جزئیات عملکرد بودجه ای تولیت آستان امام شدند. برخی از کاربران هم پیشنهاد هزینه کرد بودجه پیشنهادی را با اعداد خیلی نازل تر ارائه دادند؛ اما روز گذشته سردبیر سایت جماران به این انتقادها پاسخ داد و با ارائه برخی پیوست ها سعی کرد نحوه تخصیص بودجه و نیز هزینه کرد آن را توضیح دهد، با این حال ارجاعات سردبیر سایت جماران بیشتر ناظر به نحوه اختصاص بودجه به موسسه نشر و تنظیم آثار امام است و گزارش عملکرد بودجه ای ناظر به برخی مسائل کلی است. همچنین ارجاعاتی که در متن اشاره شده مصاحبه هایی است که معاونت مالی - اداری موسسه سال گذشته در همین فصل بودجه انجام داده است. در بخشی از این یاددشت آمده است: «دست دوستان را از هر جناحی که خود را در چارچوب نظام تعریف کرده و ان شاءالله با نیت خداپسندانه گفته اند با بودجه کم حاضرند برای امام و سایت جماران کار کنند به گرمی می فشاریم و از ایشان دعوت می کنیم حتی یک روز هم درنگ نکنند؛ در جماران به روی همه باز است. ما این شجاعت را داریم که بودجه و هزینه های جماران را به ایشان اعلام کنیم به شرط اینکه آنان نیز شرافت اعلام هم زمان بودجه سایت جماران و بودجه ده ها سایت و کانال و صفحات متعدد فعالشان در شبکه های اجتماعی را داشته باشند. مثل همیشه و از امروز بیشتر منتظریم تا تشریف بیاورند و ببینند دخل و خرج این سایت چقدر است و با دو برابر درصد از بودجه واقعی سایت، کارشان را شروع کنند». توضیح تخصیص بودجهبراساس ارجاعات این یادداشت، اولا آنچه به عنوان بودجه موسسه نشر و تنظیم آثار امام از آن یاد می شود، در حقیقت بودجه ای است که به مجموعه های «آستان امام خمینی»، «پژوهشکده امام خمینی» و «موسسه تنظیم و نشر آثار امام» تعلق می گیرد، اما در لایحه با عنوان موسسه تنظیم و نشر آثار امام ذکر می شود. «علی اکبر حبیب محمدمرادی»، معاونمالی اداری موسسه تنظیم و نشر آثار امام خمینی، سال گذشته در مصاحبه ای با سایت جماران، بودجه های موسسه را با تفکیکی که در بالا به آن اشاره شد، از سال 92 تا پیشنهاد دولت برای بودجه 96 را عنوان کرده بود. طبق سخنان مرادی، بودجه موسسه در سال 92 با درنظرگرفتن اعتبارات هزینه ای و اعتبارات عمرانی در مجموع 13،2 میلیارد تومان اعلام شده بود. او اعتبارات عمرانی را «تعمیر، تجهیز، مرمت و بازسازی اماکن منتسب به امام شامل مجموعه های فرهنگی بیت حضرت امام در خمین، قم، جماران، نجف اشرف دانسته و در تشریح پروژه های فرهنگی- عمرانی پنج سال گذشته هم گفته بود: «طرح احیا و توسعه «بیت حضرت امام در شهرستان خمین» که به بهره برداری از 15 هزار متر مربع مجموعه فرهنگی در زادگاه امام انجامید و همچنین «مجموعه فرهنگی نجف اشرف»، شامل «بیت و دفتر حضرت امام، نگارستان، موزه، مدرسه و کتابخانه تخصصی حضرت امام» که بار هزینه ای نگهداری و بهره برداری از هر دوی این مجموعه های بزرگ فرهنگی و راه اندازی سایت های پرتال امام خمینی به زبان های فارسی، عربی، انگلیسی، فرانسه و اردو به طور طبیعی به هزینه های موسسه اضافه شده است». مرادی همچنین سرجمع اعتبارات هزینه ای و جاری و اعتبارات عمرانی موسسه در هریک از سال های 92 تا 96 را این چنین اعلام کرده بود: «در سال 92 بودجه 13.2 میلیارد و در سال های بعد تا سال 96 به ترتیب 15.2، 18.9، 20 و نهایتا 27 میلیارد در لایحه بودجه پیشنهادی سال 96». او توضیح داده بود این اعداد فقط مربوط به بودجه موسسه نشر و تنظیم آثار امام است و بودجه کلی در سال 92 یعنی آخرین سال دولت دهم، 47.7 میلیاردتومان بوده است. به گفته او، این عدد در سال 93، یعنی سال آغازبه کار دولت آقای روحانی 41.7 میلیاردتومان شده است که حدود «17 درصد کاهش» را نشان می دهد.به گفته مرادی، در پنج سال این عدد از 47،7 در سال 92، به 76.9 در سال 96 می رسد؛ یعنی در پنج سال، این بودجه فقط حدود 61 درصد افزایش یافته و حتی به دو برابر هم نرسیده و به طور متوسط سالانه حدود 12 درصد افزایش داشته است. طبق جدولی که در ارجاعات یادداشت آمده، بودجه سال 92، 47 میلیاردتومان، سال 93، 41 میلیاردتومان، سال 94، 55 میلیاردتومان، سال 95، 62 میلیاردتومان و پیشنهاد 96، 76 میلیاردتومان بوده است. تخصیص پرداخت وام و اقساط بازسازی حرم در بودجههمچنین به گفته مرادی، «24 میلیاردتومان از اعتبار پیش بینی شده در ردیف آستان مقدس امام خمینی(س) در سال 96 بابت پرداخت اقساط وام دریافتی سال 93 (که دولت برای تکمیل پروژه حرم مطهر در سال های قبل از طریق بانک ها متعهد به آن بوده است)، کسر می شود یعنی در واقع هرگز در اختیار مجموعه فرهنگی آستان قرار نمی گیرد، بلکه بازپرداخت دیون دولت به بانک است». او در توضیح بیشتر گفته بود: «دولت تصمیم گرفته است که پروژه فرهنگی حرم را در سال 94 به پایان برساند. برای دستیابی به این هدف در سال آینده،(96) مقرر شده به روند اجرای پروژه در سال جاری سرعت بخشیده شود. این اقدام نیازمند تامین اعتبار ویژه ای در سال جاری از سوی دولت بود. به همین دلیل، در قالب ماده 56 قانون «الحاق موادی به قانون تنظیم بخشی از مقررات مالی دولت» مقرر شد مبلغ 40 میلیارد تومان از منابع بانکی دریافت شود و بازپرداخت این تسهیلات در ردیف بودجه موسسه در سال 94 گنجانده شود. به این ترتیب 20 میلیارد تومان از اعتباراتی که در بودجه 94 موسسه آمده است، مربوط به بازپرداخت وام آستان مقدس امام به بانک است، نه موسسه تنظیم و نشر آثار امام خمینی(س). عملکرد بودجه موسسه تنظیم و نشرگرچه در برخی از ارجاعات به برخی از فعالیت های موسسه در پوشش نشست های خبری برخی از مسئولان این موسسه اشاره شده است اما کاش به طور مشخص اعلام می شد مبلغ ایکس برای پروژه ایگرگ هزینه شده است. برای نمونه، در یکی از این ارجاعات به نقل از علی داستانی، معاون پژوهشی موسسه تنظیم و نشر آثار امام خمینی(س)، آمده است: در معاونت پژوهشی موسسه دفتری به عنوان دفتر ارزشیابی متون در آن تاکنون بیش از دوهزارو 500 عنوان کتاب بررسی شده که با سخنان و بیانات حضرت امام تطبیق داده می شود تا صدور مجوز انجام شود و سالانه بیش از 70 تا صد عنوان کتاب در این دفتر بررسی ارزشیابی و صدور مجوز می شود. حمید غفاری، مدیرعامل موسسه چاپ و نشر عروج، بهمن 95، تعداد آثار تولیدی چاپی را 650 تا 700 عنوان اعلام کرده و گفته بود علاوه بر این تعداد، 250 عنوان به 23 زبان خارجی ترجمه و چاپ شده است. ظاهرا بخشی از عملکرد نیز مربوط به سامان دادن اوضاع گردشگرانی است که از حرم امام و اماکن مربوط به امام بازدید می کنند. در همین زمینه، حجت الاسلام مرودشتی، نماینده موسسه در شهر خمین، گفته بود: «در سه ماهه دوم سال 96، حدود 170هزار گردشگر داخلی در قالب کاروان های مردمی و نهادهای دولتی و غیردولتی و بیش از صد توریست از کشورهای مختلف ازجمله کانادا، چین، آمریکا، روسیه، عراق، سوئیس و... از بیت و زادگاه امام خمینی(س) بازدید کرده اند». به گفته او، همچنین برگزاری مسابقات بین المللی شطرنج جام آفتاب 96، موجب حضور و آشنایی ورزشکاران، داوران و هئیت های ورزشی خارجی از مجموعه بیت تاریخی حضرت امام خمینی(س) شد.این موسسه همچنین 26 عنوان کتاب چاپ اول را راهی سی امین نمایشگاه بین المللی کتاب تهران در سال 96 کرد که احتمالا ارجاع به این مطلب اشاره به هزینه کرد بخشی از بودجه 96 بوده است. به گفته حجت الاسلام کمساری، چاپ مجدد 22 عنوان کتاب از اقدامات دیگر موسسه در حوزه نشر است و علاوه بر عناوین اعلام شده، 33 عنوان کتاب در حوزه زبان های خارجی از دیگر منشورات موسسه است که از این تعداد 11 عنوان کتاب به عنوان چاپ اول ترجمه و منتشر شده است. این کتب به زبان های اردو، انگلیسی، فرانسه، عربی، آلمانی و ترکی استانبولی است. همچنین به گفته حجت الاسلام حسن پویا، معاون پژوهشی موسسه تنظیم و نشر آثار امام(ره) در قم، هر سال بین 25 تا 35 عنوان کتاب با رویکرد و محوریت سخنان و اندیشه های امام(ره) در زمینه فقه، اصول و مذهب که جنبه اخلاقی و عرفانی دارند، منتشر می شود. برگزاری سالانه جشنواره شعر یاد و یادگار، انتشار رمان با موضوع امام و مباحث مربوط به انقلاب اسلامی، انتشار آلبوم «شکوه» با صدای محمد اصفهانی، ساخت سمفونی روح الله، بازسازی خانه پدری امام در خمین و ایجاد مجتمعی فرهنگی که ظرفیت سالانه 500 هزار گردشگر ایرانی و خارجی را دارد، پروسه تملک ساختمانی که امام در نجف در آن مستقر بود و بازسازی آن، مجموعه شهر آفتاب که خدمات مختلف ازجمله بیمارستان و هتل و موزه دارد، انتشار آلبوم عکس امام (دهه فجر امسال رونمایی خواهد شد)، برگزاری بیش از 40 عنوان همایش ملی و بین المللی در سال های گذشته، تولید مجموعه 50جلدی تبیان در حوزه های مختلف، مجموعه 22جلدی صحیفه امام، دوره 22جلدی اسناد مبارزاتی امام، دوره 50جلدی موسوعه امام خمینی (مجموعه آثار حوزوی امام) و مجموعه یادها (خاطرات یاران امام)، چاپ 43 عنوان از مجموعه یادها، صدور بیش از دوهزارو 500 عنوان مجوز برای کتاب هایی که به امام ارجاع می شود و تدوین دانش نامه امام از سال 79 تاکنون که امسال به پایان خواهد رسید، مجموعه مواردی است که در ارجاعات یادداشت مزبور به عنوان برخی از عملکرد بودجه ای موسسه اشاره شده است.
                