پنج‌شنبه ۱۵ تیر ۱۳۹۶
-----------------------------------------
type_unknown
-----------------------------------------
انتخاب شهردار در گرو انتخاب کابینه
-----------------------------------------

                    گروه جامعه، همه حتی خود اعضای شورای شهر پنجم شهر تهران نیز منتظرند ببینند در اولین و مهم ترین آزمون شورای پنجم، یعنی انتخاب شهردار برای پایتخت، چه نتیجه و عملکردی دارند و در نهایت، چه کسی تهران را از طبقه آخر ساختمان بهشت ورانداز می کند. درست است که در عیان این موضوعات کمتر گفته می شود؛ اما مگر می شود فهرستی برای شورای شهر تهران نوشت و به وجه دیگر این همکاری مشترک، یعنی شهردار تهران، فکر نکرد؟ هم زمان با روزهای نهایی شدن لیست امید در انتخابات شورای شهر تهران و در ادامه انتخاب و رای بی سابقه مردم تهران و سایر استان ها، گمانه زنی ها و اظهاراتی صریح درباره گزینه های احتمالی و نزدیک به قطعی شهردار تهران از سوی برخی افراد مرتبط و غیرمرتبط و نزدیک به اعضای منتخب، شروع شد. از انتخابات تا به حال، بیش از یک ماه و نیم گذشته؛ اما این گمانه زنی ها همچنان ادامه دارد و اعضای شورای شهر تهران گویا نمی خواهند عجله ای در این انتخاب داشته باشند. از دو هفته قبل، اعضای منتخب شورای پنجم در جلسات چند روز یک بار خود، از روندی صحبت می کنند که در آن هریک از اعضا می توانند پس از بررسی های خود، سه نفر را به عنوان گزینه های پیشنهادی به جلسه مشترک معرفی کنند و اگر هر کدام از این پیشنهادها بیش از پنج رای داشت، می تواند به مرحله بعدی بررسی برسد. این جلسه هم قرار بود روز گذشته در جلسه مشترک اعضای منتخب برگزار شود؛ اما برنامه ریزی به تعویق افتاد و تغییراتی در این روند صورت گرفت. افشین حبیب زاده، روز گذشته به عنوان یکی از منتخبان، اعلام کرد فرایند انتخاب شهردار در جلسه روز گذشته، با تغییراتی همراه و مقرر شد هر نفر سه گزینه را پیشنهاد دهد؛ اما هنگام رای دادن، هر عضو شورا می تواند به هفت نفر رای دهد و در نهایت هفت نفری که بیشترین آرای ماخوذه را دارند، وارد مرحله بعد فرایند انتخاب شهردار خواهند شد. این همان اتفاقی بود که قرار بود روز گذشته رخ دهد؛ اما رخ نداد و منتخبان پایتخت این فرایند را دو هفته به تاخیر انداختند. این تغییر برنامه، دو دلیل اصلی داشت که برخی از منتخبان درباره آن صحبت کردند. محمد سالاری اعلام کرد دلیل این تعویق برنامه، تغییر زمان آغاز به کار شورای پنجم است و با توجه به قوت گرفتن آغاز به کار رسمی شورای پنجم در نیمه شهریور، اعلام گزینه های نهایی دو هفته به تاخیر افتاد تا اعضا با فرصت بیشتری گزینه ها و برنامه را بررسی کنند. مرتضی الویری، رئیس سنی جلسات منتخبان شورای پنجم هم اعلام کرده است که با توجه به تخصیص ضرورت های حقوقی که مراجع ذی صلاح نسبت به آغاز فعالیت شورای پنجم داشته اند و به نیمه شهریور موکول شده است، زمان و فرصت مناسبی برای بررسی بیشتر نامزدها و گزینه های مدنظر برای تصدی مسئولیت شهرداری تهران ایجاد شده است. این یکی از دلایل اعضا برای این تاخیر است و به نظر می رسد اعضای شورای پنجم و به ویژه اعضایی که روی چند گزینه مشخص تاکید دارند، منتظرند تا رایزنی ها برای کابینه دولت دوازدهم نهایی شده و خیالشان از بابت برخی از گزینه ها راحت شود. برخی از گزینه های مطرح شده و اتفاقا اصلی درباره تصدی شهرداری تهران، گزینه هایی هستند که می توانند در بخش های مهمی در کابینه مسئولیت قبول کنند. مسئله اینجاست که محمود حجتی، اکبر ترکان، حسین مرعشی و محمدعلی نجفی که به عنوان گزینه های مهمی از سوی آقایان پیشنهاد شده اند و در این روزها حتی برخی از اعضای منتخب، در فضای مجازی و در جلسات مختلفشان آنها را معرفی و تا حدی تبلیغ می کنند، هم زمان گزینه های مهمی نیز برای حضور در کابینه دولت دوازدهم هستند.در نتیجه، از آنجایی که زمان معرفی کابینه و شروع به کار دولت دوازدهم یک ماه زودتر از دوره پنجم شورای شهر تهران است (نیمه مرداد)، شورایی ها در انتظاری اجباری، باید منتظر باشند ببینند تنها گزینه های مهم شان پاستور را به بهشت ترجیح می دهند یا نه! واقعیت این است که گزینه های روی میز شورای پنجمی ها، تاکنون تنوع و تعدد زیادی نداشته و از همان روزهای اول روی چند گزینه قفل شده است. از آنجا که خاستگاه های سیاسی و حزبی شورای پنجمی ها، فارغ از حوزه های تخصصی آنها، تنوعی محسوس دارد؛ انتظار این بود که درباره گزینه های پیشنهادی برای تصدی پست مهم شهرداری تهران، گزینه های بیشتری را ارائه می کردند و در نهایت روی چند گزینه به اجماع می رسیدند و این همان روندی بود که تاکنون طی نشده است. باید پرسید در روزهایی که از انتخابات و نهایی شدن نتایج آن گذشته است، احزابی مانند «اتحاد ایران اسلامی»، «کارگزاران ایران اسلامی»، «ندای ایرانیان»، «اعتماد ملی»، «سازمان عدالت و آزادی» و... که نمایندگانشان در لیست امید سهم دارند و به نوعی چشم امید قشری از این جامعه هستند، چند بار درباره انتخاب شهردار تهران و گزینه های پیشنهادیشان جلسه داشته اند؟ و آیا گزینه های مطرح شده، تاکنون از این رایزنی های احتمالی بیرون آمده اند؟ در میان گزینه هایی که این روزها، چه از سوی اعضای منتخب و چه از سوی جریان های تبلیغاتی افرادی خاص و خواهان موقعیت در شهرداری تهران و دولت، مطرح می شوند، نام هایی مانند حسین مرعشی، محسن هاشمی، محمدعلی نجفی، محسن مهرعلیزاده، محمود حجتی، احمد ترک نژاد، اکبر ترکان، پیروز حناچی، علی اصغر احمدی، محسن نریمان، معصومه ابتکار، الهه کولایی، شهیندخت مولاوردی، حبیب الله بی طرف، عباس آخوندی، رضا اردکانیان، مرتضی حاجی، علی عبدالعلی زاده و... مطرح شده اند که باید گفت بسیاری از آنها گزینه هایی تکراری در همه دوره های انتخاب شهردار هستند و درعین حال سوابق مشخصی دارند و از این منظر می توان به خوبی روی خصوصیات شخصیتی، اجرائی و مدیریتی آنها تصمیم گرفت. در میان برخی از این گزینه های مطرح شده، برخی از گزینه ها در عین احتمال کم برای انتخاب شدن به عنوان شهردار تهران، شاید برای فرافکنی از گزینه های اصلی و برخی دیگر برای ارزیابی واکنش ها مطرح می شدند. محمدرضا عارف هم جزء یکی از این گزینه های اعلامی در فضای مجازی بود که البته خیلی زود به این خبرها پاسخ داد. او روز گذشته در مراسم ختم سیدرضا نیری، رئیس سابق کمیته امداد امام خمینی(ره)، در پاسخ به خبرنگاران به صراحت این موضوع را رد کرد و گفت: «ان شاءالله در خدمت مردم در مجلس هستم. هرکس وظیفه ای دارد و در جایگاه خودش باید خدمت کند». آنچه را به عنوان مجموعه نگرانی ها درباره عملکرد شورای پنجم و اولین آزمونشان در انتخاب شهردار مطرح شد، افراد مختلفی با زوایای دید مختلفی در این مدت مطرح کرده اند. چند روز قبل، رحمانی فضلی، وزیر کشور، در دیدار با منتخبان شورای پنجم کل کشور، با نگاهی آماری درباره تغییر شهردارانی که خود شوراها انتخاب کرده بودند، تاکید کرد نباید نگاه سیاسی در انتخاب شهردار، شایسته سالاری را زیر سوال ببرد و باید تنها شایسته سالاری در عزل و نصب ها وجود داشته باشد. او گفت امروز یک نگاه سیاسی واحد در بیشتر نهادهای رسمی مانند مجلس، شورا و ریاست جمهوری شکل گرفته که مطالبه به حق مردم این خواهد بود و می خواهند بدانند حالا چه می شود. علی مطهری، نماینده مردم تهران در مجلس شورای اسلامی هم روز گذشته بر عدم انتخاب سیاسی برای مسئولیت شهردار تهران تاکید کرد و گفت: رویکرد سیاسی باعث می شود هر فردی که شهردار می شود، بعد از مدتی هوس رئیس جمهوری به سرش بزند. او تاکید کرده است: «در سال های اخیر از رویکرد سیاسی شهردار ضربه های بسیار خوردیم. افرادی که شهردار می شوند، نباید در آینده هوس ریاست جمهوری به سرشان بزند؛ چراکه ضررش را تهران متحمل می شود، بنابراین باید به مسئله شهردار تهران کاملا تخصصی نگاه شود و دنبال فردی باشیم که تهران را دوباره قابل زندگی کند». او درعین حال با اشاره به مدیریت ساخت وساز در شهر تهران و بلندمرتبه سازی هایی که زندگی را برای مردم سخت و دشوار کرده است، گفت: شهردار آینده باید فقط به فکر آبادانی تهران باشد. به نظر می رسد هنوز جریان اصلاح طلب متوجه عمق برد تاریخی که پس از سال ها به یمن اعتماد و تغییر رویکرد مردم در اختیارش قرار گرفته، نشده است و همه شواهد نشان می دهد باید بیش از قبل هشدارهایی را درباره این حرکت ها داشت تا از بروز اشتباهات جبران ناپذیر جلوگیری کرد. اصلاح طلبان یک بار از بهشت رانده شده اند و حالا بهتر است از هر اشتباهی که آنها را به این رانده شدن بکشاند، دوری کنند.
                