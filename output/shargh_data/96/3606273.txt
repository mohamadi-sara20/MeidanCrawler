سه‌شنبه ۱۷ مرداد ۱۳۹۶
-----------------------------------------
حرف اول
-----------------------------------------
روزنامه نگاری با حال ناخوش
-----------------------------------------

                    حال مطبوعات ایران خوب نیست. حال روزنامه نگار ایرانی هم خوب نیست. کارشان زیاد شده است. تنوع روزنامه نگاری بیشتر شده و کیفیت کار هم بالاتر رفته است. تعداد نشریات افزایش یافته و انتشار نشریه در استان ها و شهرستان ها هم رونقی کم مانند پیدا کرده است. احترام و پذیرش روزنامه نگاران در سازمان ها و دستگاه های دولتی و حکومتی ارتقا پیدا کرده و.... همه اینها روشن و خوب؛ اما حال روزنامه نگار ایرانی همچنان خوب نیست. حتی روزنامه نگارانی که بیشتر از 10، 15 سال از سابقه کار آنها می گذرد، مگر درویش باشند تا با درآمد روزنامه نگاری بتوانند گذران عمر کنند. کمتر نشریه ای است که تمام اعضای ثابت تحریریه خود را بیمه کرده باشد. اخراج روزنامه نگار، ساده ترین کاری است که ممکن است در یک نشریه رخ دهد. فرصتی یا حتی برنامه ای برای آموزش و بازآموزی در کمتر نشریه ای فراهم است. روزنامه نگار تشکلی ندارد تا در آن بتواند امنیت و حمایتی برای زندگی صنفی خود بیابد. برای تجدید حیات یا راه اندازی یک تشکل صنفی جز دست انداز در مقابل خود نمی بیند و باید مثل صغار چشم بدوزد تا تحت نظارت کامل، سازمانی برایش درست کنند و بنشین و پاشو را یادش دهند. هرکه از راه می رسد، می شود آموزگار روزنامه نگار که او باید این کند و آن کند. گاهی روزنامه نگار مجبور می شود بشود پله ترقی دیگری. هنوز که هنوز است، باید دست و دلش بلرزد که مطلبش اگر به مذاق هایی چند خوش نیاید، چه روزهایی را باید بی کار یا در جایی دور از چشم و گوش دیگران به سر ببرد و طعن و لعن بشنود و عقوبت ها ببیند. روزنامه نگار ایرانی خیلی کارها کرده است و همچنان می کند. سنگ زیرین چرخش آسیای اطلاعات است. از دانشگاه ها گرفته تا دولت ها، به یمن نام و رشته او رونق فراوان یافته اند. با وعده های شیرین به روزنامه نگار و امیددادن به او سبدسبد آرا جمع می شود؛ اما کمتر پیش می آید که دستش را بگیرند. نبضش را بگیرند. حالش را بپرسند. دردش را بشنوند و قدرش را چنان دهند که حقش است. آزادی و امنیت و استقلالش را بپذیرند. بیشترین چیزی که روزنامه نگار ایرانی دارد آقابالا سر است و امرونهی های بی پایان و خطاب های عتاب آلود، اگرچه در ظاهری مهربان. اما خب! روزنامه نگار، روزنامه نگار است. نه اینکه عیب و ایراد ندارند؛ که دارند؛ ولی چه می شود. حالتان چطور است؟
                