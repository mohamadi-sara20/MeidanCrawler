سه‌شنبه ۲۱‌شهریور ۱۳۹۶
-----------------------------------------
یادداشت
-----------------------------------------
ضربه به عراق بیخ گوش ایران
-----------------------------------------

                    پس از آنکه نیروهای ائتلاف به رهبری آمریکا در سال 1369 با صدام وارد نبرد شدند و کویت را آزاد کردند، در همراهی با آلام کردها بر اثر تضییقات صدام، بالای مدار 36 درجه و پایین مدار 32 درجه عراق را منطقه امن اعلام کردند و کردها فرصت یافتند در این منطقه امن برای خود حکومتی خودمختار تشکیل دهند و در سایه اقتدار نیروهای آمریکایی از تسلط حکومت مرکزی عراق سر باز بزنند. در آن هنگام سه کشور ایران، ترکیه و سوریه با درک آثار و تبعات چنین سوءاستفاده ای از شرایط عراق، درصدد برآمدند تشکلی به نام اجلاس سه جانبه برپا و بر اوضاع بالای مدار 36 درجه یا اقلیم کردستان عراق نظارت کنند تا حکومت مرکزی عراق مجددا روزی بتواند حاکمیت و تمامیت ارضی عراق را حفظ کند. نگارنده در آن ایام به عنوان دبیر اجلاس سه جانبه که در سطح وزرای خارجه و معاونان ایشان تشکیل می شد، در تبادلات فکری و سیاست گذاری سه کشور شرکت داشت و ملاحظات امنیتی کشورهای مزبور را پیگیری و تنظیم می کرد. به این ترتیب تحولات اقلیم کردستان عراق در غیاب حکومت مرکزی از کنترل خارج نشد تا حمله دوم آمریکا به عراق در سال 1382 انجام شد و فرصت دوم در اختیار کردها قرار گرفت تا خودمختاری خود را به طور رسمی پیاده کنند و ضعف حکومت مرکزی هم بر اثر فروپاشی ساختارهای نظامی و سیاسی نتوانست جلوی این قبیل بلندپروازی ها را بگیرد. در 14 سال گذشته که حکومت مرکزی عراق سرگرم احیای ساختارهای خود بوده و تروریسم بی امان به جان ملت عراق افتاده و حکومت مجبور به مقابله با آن بوده است، کردها استفاده بیشتری از موقعیت بی ثبات عراق کرده اند. اگرچه شیعیان و تا حدودی اهل تسنن در آزادسازی موصل و بقیه نقاط مورد ادعای اقلیم کردستان عراق از تسلط داعش و سایر تروریست ها نقش کلیدی بازی کرده اند و یقینا بدون وجود آنان این آزادسازی صورت نمی گرفت ولی کردها این موهبت را پاس نداشتند و درصدد زدن ضربه به حاکمیت ملی و تمامیت ارضی مردم عراق هستند. همین امر باعث شده شیعیان و عرب های سنی به همه پرسی برای استقلال اقلیم کردستان عراق واکنش منفی نشان دهند. به این ترتیب اولین آثار همه پرسی کردها هویدا می شود که چگونه شکل گیری تنفر و به دنبال آن جنگ و درگیری بین کردها و اعراب (شیعه و سنی) عراق شروع می شود و به سوریه نیز کشیده خواهد شد. دو دولت عراق و سوریه که در وضعیت بی ثباتی به سر می برند، این همه پرسی را طبیعتا بر نمی تابند و در اولین فرصت به دفاع از حاکمیت و تمامیت ارضی خود خواهند پرداخت. این شرایط برای ایران و ترکیه که کشورهایی مقتدر و سرپا هستند، به مراتب جدی تر است و هرگونه تردید از سوی این دولت ها برای دفاع از تمامیت ارضی، از سوی ملت هایشان و افکار عمومی به عنوان کوتاهی در وظایف حکومتی تلقی می شود. بنابراین کردهای عراق، ترکیه، سوریه و ایران نباید انتظار داشته باشند این قبیل دولت ها برای همه پرسی فرصت طلبانه اقلیم کردستان عراق، فرش قرمز پهن کنند و بدانند وضعیت حاضر عراق نمی تواند ملاک قضاوت کردها برای تشکیل یک دولت کردی قرار گیرد و آینده آبستن حوادثی خون بار خواهد بود که قربانی آن ملت های چهار کشور و به ویژه کردها خواهند بود. اکنون این سوال مطرح می شود که آیا ابزار نظام بین الملل و حقوق بین الملل به قومی از یک کشور اجازه می دهد همه پرسی برای استقلال برگزار کند؟ و اگر نتیجه مثبت بود، این قوم می تواند اعلام استقلال کند؟ و در آن صورت حقوق بین الملل و نظام بین الملل آن را به رسمیت می شناسد؟ یقینا حفظ تمامیت ارضی و حاکمیت ملی هر کشور عضو سازمان ملل متحد طبق منشور، تضمین شده و اساسی ترین پایه مستحکم نظام بین الملل محسوب می شود.به همین طریق حقوق بین الملل هم از این اصل حمایت کرده و نقض آن را به هیچ وجه تایید نمی کند. اما حقوق بین الملل اصل دیگری را نیز مورد حمایت خود قرار می دهد که حقوق بشر و حقوق اقلیت ها نامیده می شود که دولت ها موظف به احترام و اجرای آن هستند. هر قومی نمی تواند به بهانه نقض حقوق خود، اصل حفظ تمامیت ارضی و حاکمیت ملی کشورش را خدشه دار کند. به قول گروسیوس هلندی به عنوان پدر حقوق بین الملل، هرگاه حاکمان یک کشور آن قدر به اتباع خود فشار وارد و آنها را آزار و اذیت کنند که به شکل مکرر و سیستماتیک درآید و وجدان جامعه بشری را به طور جدی متاثر کند، باید جامعه بین المللی ابتدا با ابزار اقتصادی و اگر آن حکومت متنبه نشد با ابزار نظامی، آن کشور را قانع به حفظ حقوق مردم خود کند. در عصر حاضر، اراده جامعه بین المللی در منشور ملل متحد به شورای امنیت تعلق گرفته و این سخن گروسیوس در مواد 41 و 42 منشور منعکس شده است. حال اگر این فشار و نقض مکرر و سیستماتیک حقوق بشر علیه قوم به خصوصی از مردم آن کشور صورت بگیرد، شورای امنیت باید رسیدگی کند و نظیر قوم کوزوو یا بوسنی هرزگوین یا سودان جنوبی حکم بر مداخله نظامی یا جدایی دهد. البته در قانون اساسی بعضی از کشورها به دلایلی اجازه جدایی ایالت ها براساس همه پرسی داده شده است. بریتانیا و سوئیس دو نمونه از این موضوع هستند که نحوه تشکیل اتحادیه ای از انگلستان، اسکاتلند، ایرلند و ولز به نام بریتانیا با شرط جدایی بوده یا کنفدراسیون سوئیس متشکل از دوک نشین های متعدد با همین شرط بوده است؛ بنابراین هرگاه یکی از کشورهای جزء، ناراضی باشد، در یک همه پرسی موفق می تواند از کشور مادر جدا شود. بنابراین ملاحظه می شود کردهای عراق که تحت حکومت خودمختار کردها شاید بهتر از سایر نقاط عراق زندگی می کنند نمی توانند با استفاده از شرایط بی ثبات عراق و اوضاع نابسامان و درهم ریخته اقتصادی این کشور، ادعای نقض مکرر و سیستماتیک حقوق خود را داشته باشند. هر کمبودی در اقلیم کردستان عراق هست، در سایر نقاط عراق به مراتب بیشتر وجود دارد و این اقدامی عمدی از سوی حکومت بغداد نیست. اگر کردها به عنوان ابتکار شخصی بخواهند همه پرسی برگزار کنند، حقوق بین الملل ورودی به آن نخواهد داشت و تبعات آن صرفا سیاسی خواهد بود؛ ولی اگر کردها بخواهند براساس این همه پرسی اعلام استقلال کنند، تازه وظایف حقوق بین الملل شروع می شود و به دلایلی که گفته شد درباره آن قضاوت می کند. اگر دولت عراق در این مرحله اعتراض و به مراجع حقوق بین المللی شکایت کند، مراجع بین المللی بر حق حاکمیت ملی و تمامیت ارضی عراق تاکید می کنند و اعلام استقلال یک قوم را نقض آن می دانند. همین اعتراض از سوی دولت اسپانیا درباره همه پرسی کاتالونیا انجام شد و کاتالونیا همه پرسی من درآوردی خودش را لغو کرد. اصل دیگری که از حقوق بین الملل به استخدام گرفته می شود، «اصل حق تعیین سرنوشت» است که در چند دهه گذشته مستمسک برخی گروه های قومی در جهان برای اعلام استقلال قرار گرفته است. اصل تعیین سرنوشت برای استعمارزدایی، یکی از اصول پایه حقوق بین الملل معاصر است؛ این اصل در ماده یک منشور و در زمره اهداف و مقاصد ملل متحد ذکر شده؛ منشور از حق تعیین سرنوشت به عنوان یکی از مبانی و پایه های روابط دوستانه و مسالمت آمیز بین دولت ها و ملت ها یاد کرده است. این اصل بیان می کند که در احترام به اصل حقوق برابر و برابری منصفانه فرصت ها، ملت ها حق دارند حاکمیت و وضعیت سیاسی بین المللی خود را بدون هرگونه اجبار یا مداخله خارجی برگزینند؛ اما تعاریف و معیارهای حقوقی متعارضی برای تعیین گروه هایی که می توانند به طور مشروع ادعای حق تعیین سرنوشت کنند وجود دارد. در 14 دسامبر 1960 مجمع عمومی سازمان ملل متحد قطع نامه 1514 (XV) با عنوان اعلامیه اعطای استقلال به کشورها و مردمان مستعمراتی را به منظور دادن استقلال به کشورهای مستعمره تصویب کرد تا بین تعیین سرنوشت و هدف استعمارزدایی آن یک پیوند حقوقی اجتناب ناپذیر برقرار شود، بااین حال اصل یادشده فاقد آن استحکامی است که اصول دیگری مانند اصل حمایت از تمامیت ارضی، اصل متوسل نشدن به زور یا اصل برابری حاکمیت ها یا اصل مداخله نکردن در امور داخلی دیگران از آن برخوردارند. جدایی مردم یک منطقه از دولت مرکزی و اعلام استقلال آنها موضوعی است که در گذشته و حال مثال های زیادی داشته، درحالی که حقوق ناظر بر جدایی طلبان دچار سکوت، اجمال و ابهام بوده است. در این راستا حقوق بین الملل با دو اصل کلی و متناقض حق تعیین سرنوشت برای مردم خواهان جدایی از یک سو و اصل احترام به تمامیت ارضی کشورها به نفع دولت مرکزی از سوی دیگر مواجه است. جدایی هایی که در گذشته اتفاق می افتاد بی چون وچرا مشمول اصل حاکمیت موثر یا شناسایی از سوی دولت مرکزی بود. در مواردی که قومی با نقض شدید و سیستماتیک حقوق بشر روبه رو باشد، ملاک تشخیص و احیانا اعطای جدایی از سرزمین اصلی برعهده شورای امنیت سازمان ملل متحد است که پروسه ای پیچیده و طولانی است. درحال حاضر کردها با بی اقبالی اعضای دائم شورای امنیت در کنار نارضایتی عراق و همه همسایگان اقلیم کردستان عراق و از جمله همه کشورهای عربی روبه رو هستند.
                