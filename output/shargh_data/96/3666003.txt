پنج‌شنبه ۲ آذر ۱۳۹۶
-----------------------------------------
type_unknown
-----------------------------------------
جنگ و اینک صلح
-----------------------------------------

                    شرق: نشست یک روزه حسن روحانی، رجب طیب اردوغان و ولادیمیر پوتین، روسای جمهوری سه کشور ایران، ترکیه و روسیه عصر روز گذشته در شهر «سوچی» به پایان رسید؛ شهری تفریحی که این روزها به پایگاه دیپلماسی در روسیه بدل شده است و در این شهر درباره «سرنوشت و آینده صلح در سوریه» رایزنی می شود. حسن روحانی، رئیس جمهوری ایران، پیش از سفر به روسیه و شرکت در اجلاس آینده سوریه، گفته است: «تصرف ابوکمال به معنای آن نیست که مسئله داعش در منطقه تمام شده باشد». روحانی پیش از سفر به سوچی برای شرکت در این اجلاس با حضور روسای جمهوری روسیه و ترکیه گفت: «این پیروزی معنایش آن نیست که مسئله تروریسم و داعش در منطقه تمام شده است؛ اما پایه های اینها فروریخته است. اینها دیگر سرزمینی ندارند که مدعی شوند دنبال حکومت در منطقه هستند؛ اما به صورت گروه های کوچک تروریستی همچنان برای مدتی باقی خواهند ماند». ایران و روسیه به همراه ترکیه برای ایجاد صلح در سوریه تلاش می کنند. در پی شکست های نظامی اخیر گروه موسوم به دولت اسلامی (داعش) در عراق و سوریه، به نظر می رسد این تلاش ها جان تازه ای گرفته اند و خود را در سوچی نشان می دهند.روز سه شنبه سوچی هم زمان میزبان رئیس جمهوری سوریه و مقر برگزاری نشست سه جانبه روسای ستاد کل ارتش روسیه - ترکیه و رئیس ستاد کل نیروهای مسلح ایران بود. هدف از برگزاری این اجلاس، بحث و تبادل نظر درباره آخرین وضعیت مقابله با تروریسم در سوریه و اتخاذ راهکار مشترک برای ادامه روند پاک سازی گروهک های تروریستی و تکفیری و بازگشت مجدد امنیت و ثبات پایدار به کشور سوریه است. روحانی: برای صلح در منطقه دعوت می کنیمتهران برای پایان دادن به تنش های منطقه ای تلاش می کند؛ تنش در عراق و سوریه. برای رفع تنش در خاورمیانه و ایجاد صلح در منطقه از تهران تا آنتالیا، از ژنو تا آستانه و سوچی در رفت و آمد است.حسن روحانی، رئیس جمهوری ایران، در نشست سه جانبه سوچی نیز از راهبرد ایران در منطقه گفته است: «راهبرد ایران در منطقه پیرامونی اش بر اساس همکاری نه رقابت، هماهنگی نه تقابل، همراهی با اراده ملت ها نه پیروی از دولت های بیگانه و صلح طلبی نه جنگ افروزی، بنا نهاده شده است». او خطاب به میزبان نشست، ولادیمیر پوتین و میهمان دیگر، رجب طیب اردوغان، گفت: «بحران سوریه از ابتدا با دخالت مستقیم خارجی، ازجمله از طریق استقرار، تجهیز، تسلیح و حمایت همه جانبه از جنگ طلبانی همراه بود که متعاقبا بدنه داعش و النصره را تشکیل داده و در جهت توسعه آتش تروریسم و افراط گرایی در آن دمیدند و همین خود به مهم ترین عامل طولانی شدن بحران تبدیل شد. خوشبختانه اکنون در شرایطی هستیم که پایه های داعش فروریخته و بقیه گروه های تروریستی نیز در سراشیبی فروپاشی قرار گرفته اند». به گفته روحانی، اگر ملت ها و کشورهای منطقه امروز باید درسی از بحران ساختگی سوریه بگیرند، این است که بدانند بعضی از قدرت های مدعی مردم سالاری و حقوق بشر، برای نیل به اهداف کوته بینانه خود در منطقه ما از هیچ اقدامی، حتی استفاده گسترده از تروریسم و خشونت، فروگذار نمی کنند.درسی که این قدرت ها نگرفته اند، این است که آثار و تبعات تروریسم و افراطی گری در یک منطقه محصور نمی ماند و اقصا نقاط جهان از این پدیده شوم در امان نخواهند بود. روحانی سخنرانی خود را چنین ادامه می دهد: «ایران اولین دولتی بود که به ندای ملت و دولت سوریه برای کمک به رویارویی با تروریست ها پاسخ مثبت داد و با دعوت دولت قانونی سوریه و با هدف مقابله و نابودی تروریست ها و جلوگیری از تکرار الگوی بی ثبات ساختن کشورهای منطقه نظیر آنچه در افغانستان و عراق شروع شد، کمک های خود را به مردم سوریه برای بازگشت به زندگی باصلح و امنیت به کشورشان آغاز کرد». روحانی در ادامه تاکید کرد: «من در اینجا اعلام می کنم تمامی تلاش های جمهوری اسلامی ایران منطبق بر اصول و موازین بین المللی و منشور ملل متحد بوده و از طریق توسعه همکاری های مشروع در جهت حمایت از منطقه باثبات سامان گرفته است. تعاملات ما در این اجلاس نیز نشان می دهد که چگونه سه کشور با تعامل و دوستی و همکاری، جرثومه فساد، ترور و وحشت را از خاک سوریه برانداخته و سایه گسترده داعش را از این کشور زدودند و چشم انداز آینده روشنی را برای منطقه به تصویر کشیدند». او درباره راهکارهای حل بحران سوریه، گفت: «جنگ با تروریسم هنوز پایان نیافته است. به هیچ وجه نباید پیروزی اخیر علیه داعش، ما را از تداوم خطر تروریست های تکفیری در سوریه و منطقه غافل کند. لذا ضروری است به مردم سوریه کمک کنیم تا با انسجام لازم تا شکست کامل تروریسم در کشور خود به مبارزه خود با این پدیده شوم ادامه دهند. در این مبارزه، احترام به حاکمیت ملی سوریه غیرقابل خدشه است و اکنون هیچ بهانه ای برای حضور نظامی بیگانگان در خاک سوریه بدون توافق دولت مشروع آن کشور وجود ندارد». رئیس جمهوری نقش جامعه بین المللی در آینده سوریه را «کمک به مردم این کشور در راستای دستیابی به ثبات، رفع آلام انسانی و بازسازی این کشور» عنوان کرد. اردوغان: با روحانی درباره بحران سوریه گفت وگو کردمرجب طیب اردوغان، رئیس جمهوری ترکیه، نیز با تاریخی دانستن نشست سه جانبه سوچی، درباره بحران سوریه گفت پیش از این نشست، در دیداری دوجانبه با روحانی، درباره بحران سوریه گفت وگو کرده است. به گزارش «ایسنا»، اردوغان در نشست سه جانبه سوچی روسیه میان رهبران سه کشور ایران، روسیه و ترکیه گفت: «پیش تر دیدار دوجانبه ای با حسن روحانی داشتم و ما درباره بحران سوریه گفت وگو کردیم». اردوغان دیدار سوچی را دیداری تاریخی برای حل بحران سوریه دانست و گفت که پیش تر نیز در نشست های آستانه به نتایج خوبی دست یافته ایم. پوتین: بحران سوریه به مرحله جدیدی رسیده استولادیمیر پوتین در این نشست تاکید کرد: «فرصت واقعی برای پایان دادن به درگیری ها در سوریه وجود دارد». او گفت: «بحران سوریه به مرحله ای جدید رسیده است. راه حل سیاسی نهایی در سوریه در مذاکرات ژنو نمایان خواهد شد و این راه حل به جان فشانی هایی از سوی همگان از جمله نظام سوریه نیاز دارد». رئیس جمهوری روسیه تاکید کرد: «ضربه محکمی به افراد مسلح در سوریه وارد شد که فرصتی را برای پایان جنگ در این کشور فراهم کرد». پوتین به همتایان ایرانی و ترکیه ای خود این پیشنهاد را داد تا برنامه جامع و بلندمدتی برای بازسازی سوریه تدوین شود. او تاکید کرد: «تلاش های روسیه، ایران و ترکیه اجازه نداد سوریه تقسیم شود». پوتین با دونالد ترامپ، رئیس جمهوری آمریکا، تمیم‎بن‎حمد بن‎خلیفه آل‎ثانی، امیر قطر و «بنیامین نتانیاهو» درباره آینده سوریه گفت وگو کرد. بیانیه پایانی نشست سوچیروز گذشته در پایان نشست سوچی ایران، روسیه و ترکیه با انتشار بیانیه ای بر عزم خود برای ادامه همکاری فعالانه در راستای برقراری صلح و ثبات در سوریه مطابق آنچه در قطع نامه 2254 شورای امنیت سازمان ملل متحد در نظر گرفته شده است، تاکید کردند. به گزارش «ایسنا»، در بخشی از این بیانیه آمده است: «روحانی، پوتین و اردوغان تاکید کردند ایران، روسیه و ترکیه همچنان به تلاش های هماهنگ خود ادامه دهند تا از پیشرفت در کاهش خشونت و عدم بازگشت آن اطمینان حاصل کنند. آنها توافق کردند به سوری ها در برگرداندن وحدت کشور و دستیابی به یک راه حل سیاسی برای این بحران از طریق یک فرایند سوری-سوری فراگیر، آزاد، منصفانه و شفاف که منجر به تدوین قانون اساسی با حمایت مردم سوریه و انتخابات آزاد و منصفانه با مشارکت تمامی مردم واجد شرایط در سوریه تحت نظارت مناسب سازمان ملل شود، کمک کنند».همچنین در این بیانیه آمده است: «روسای سه کشور تعهد خود به حاکمیت، استقلال، وحدت و تمامیت ارضی سوریه را مورد تاکید مجدد قرار دادند و تصریح کردند، تحت هیچ شرایطی ایجاد نواحی کاهش تنش یادشده و هرگونه ابتکار سیاسی برای حل بحران سوریه نباید حاکمیت، استقلال، وحدت و تمامیت ارضی جمهوری عربی سوریه را تضعیف کند». در این بیانیه روحانی، پوتین و اردوغان از نمایندگان دولت جمهوری عربی سوریه و مخالفانی که خود را به حاکمیت، استقلال، وحدت و تمامیت ارضی و تجزیه ناپذیری سوریه متعهد می دانند، درخواست کردند در کنگره گفت وگوی ملی سوریه که در آینده نزدیک در سوچی برگزار می شود، به طور سازنده مشارکت کنند. ایران، روسیه و ترکیه درباره شرکت کنندگان در این کنگره مشورت و توافق خواهند کرد. کنفرانس خبری مشترک در سوچی برگزار شدروز گذشته بعد از پایان نشست سوچی، کنفرانس خبری روسای جمهوری روسیه، ترکیه و ایران برگزار شد. حسن روحانی درباره این نشست گفت: «جلسه امروز بسیار باز بود و سه کشور نظرات خود را به صراحت تبیین و بیان کردند و هدف اصلی به دنبال این جلسه تشکیل کنگره ملی سوری – سوری است تا از همه اقوام و مذاهب و احزاب فعال چه آنهایی که طرفدار فعلی سوریه هستند و چه آنهایی که معارض هستند در سوچی در آینده نزدیک اجتماع کنند و راجع به آینده کشور سوریه به بحث و مذاکره بپردازند و از آن کنگره زمینه برای تدوین قانون اساسی جدید فراهم شود». روحانی گفت: «مهم این بود که همه جهانیان این نقطه را حائز اهمیت قرار دهند که تروریسم نمی تواند ابزار مفیدی برای هیچ کشوری باشد... هدف اصلی به دنبال این جلسه تشکیل کنگره ملی سوری - سوری است تا از همه اقوام و مذاهب و احزاب فعال - چه آنهایی که طرفدار فعلی سوریه هستند و چه آنهایی که معارض هستند - در سوچی در آینده نزدیک اجتماع کنند و راجع به آینده کشور سوریه به بحث و مذاکره بپردازند و از آن کنگره زمینه برای تدوین قانون اساسی جدید فراهم شود».روحانی افزود: «این می تواند پیام صلح و ثبات برای کلیه منطقه باشد و سه کشور، همه کشورهای جهان را برای حمایت در مسیر صلح و ثبات در منطقه حساس خاورمیانه به ویژه در سوریه دعوت می کنند و همچنین برای کمک به بازگشت آوارگان به کشور و وطن خودشان و بازسازی سوریه برای این که مردم بتوانند زندگی راحتی را در آینده این کشور داشته باشند». پوتین هم در این کنفرانس خبری با روسای جمهور ایران و ترکیه گفت: «روسای جمهور ترکیه و ایران ایده برگزاری کنفرانس گفت وگوی ملی سوریه را تایید کردند». او افزود: «ما درباره گام های اولیه برای آغاز گفت وگوی جامع میان طرف های سوری توافق کردیم. ما بر سر این امر به توافق رسیدیم که به همکاری خود براساس توافق آستانه ادامه دهیم». به گفته پوتین، بشار اسد، رئیس جمهوری سوریه، به من اعلام کرد به روند صلح و اصلاح قانون اساسی و برگزاری انتخابات آزاد پایبند است. پوتین تصریح کرد: «ما مناطق دارای اولویت را برای هماهنگی درخصوص آنها در روند صلح در سوریه مشخص کردیم». ظریف: در مسیر درستی حرکت می کنیممحمدجواد ظریف، وزیر خارجه ایران که همراه رئیس جمهوری برای شرکت در نشست سه جانبه سران کشورهای ترکیه، روسیه و ایران به سوچی سفر کرده است، در صفحه توییتر خود به تشریح اهداف برگزاری این نشست پرداخت. ظریف نوشت: «در نشست تاریخی سوچی با روحانی و سرلشکر باقری و همراهی همتایانمان از روسیه و ترکیه شرکت کردیم که هدف آن کمک به امنیت نهایی مردم سوریه و صلح پایدار است. ما در مسیر درست در حال حرکتیم».اختلافات روسیه و ترکیه بر سر سوریهبا سرعت گرفتن تحولات در سوریه، ترکیه تصور می کرد مشابه دیگر کشورهای عربی جنبش اخوانی در سوریه نیز اوج می گیرد و این می تواند معادلات را به نفع او تغییر دهد. اما مسکو و آنکارا نگاه و ارزیابی متفاوتی به نقش و جایگاه کشور سوریه داشتند. در ترکیه اردوغان به دلیل اندیشه «نوعثمانی گری» به مرزهای سوریه با نگاهی تاریخی می نگرد و بی میل نبوده حلب را که جزئی از سرزمین تاریخی امپراتوری بوده، به شکل قبل بازگرداند؛ ایده هایی مبنی بر عمق راهبردی ترکیه که دنبال گسترش حوزه نفوذ این کشور است. اردوغان تا مدت های مدید هم پوتین را مزاحم اجرای این راهبرد می دانست که همین یکی از عمده ترین نقاط اختلاف دو کشور بوده است. این اختلافات به آنجا رسید که در برهه ای ترکیه در بخش هایی از مرز با سوریه دست به اقدامات نظامی زد اما روسیه طرحی به شورای امنیت برد تا مانع از این حمله شود. این اختلافات آذر 94 با سرنگونی سوخو 24 روسیه توسط ترکیه اوج پیدا کرد. تنش میان ترکیه و روسیه چنان بالا گرفت که در مقطعی حتی بیم بروز برخورد نظامی میان دو کشور به وجود آمد. اما ترور سفیر روسیه در ترکیه در حالی که از یک نمایشگاه عکس بازدید می کرد، دو کشور را برای مبارزه با داعش در سوریه به هم نزدیک کرد. گفته شد این ترور توسط یک داعشی و در اعتراض به اقدامات نظامی روسیه در حلب انجام شده است.
                