سه‌شنبه ۱۹ دی ۱۳۹۶
-----------------------------------------
سرمقاله
-----------------------------------------
خشونت، راه حل نیست
-----------------------------------------

                    در این روزها که برخی ناآرامی ها و اعتراضات پیش بینی پذیر اتفاق افتاد، کافی نیست فقط حق اعتراض را به رسمیت بشناسیم؛ موضوعی که به خودی خود بدیهی و قانونی است. بلکه باید به پرسش هایی از این دست پاسخ دهیم؛ چگونه باید به این حق، تحقق و ضمانتی عملی و چنان حدی از تاثیرگذاری داد که مانع آسیب زاشدن آن شود؟ چرا اعتراضات به شکلی خاص پدید آمده و رادیکالیزه می شوند؟ از آنجا که هنوز فرصت و داده های کافی برای تحلیل این امر وجود ندارد، نگارنده چارچوب نظری بحث را صرفا اندکی در قالب شهر سیاسی باز می کند. برای این کار، باید واژه «شهرمندی» (urbanity) را از دو مفهوم «شهرنشینی» (urbanism) و «شهروندی» (citizenship) جدا کرد. شهرنشینی مفهومی بیشتر زیستگاهی و فضایی-زمانی و «شهروندی» مبحثی حقوقی– سیاسی است؛ اما «شهرمندی» با درجات متفاوت از پایین تا بالا را می توان موقعیتی دانست که شهرنشینی در پهنه ای معلوم به درجه ای از توسعه (ولو نامتوازن و ناپایدار) رسیده باشد که بازگشتی برای آن به موقعیت پیش شهر وجود نداشته باشد؛ در این حال، در جامعه مجموعه ای از روابط، ساختارها، کنش ها، قوانین و حتی اشیا و سازوکارها وجود دارد که ظرفیت هایی خاص را می سازند؛ ظرفیت هایی هم محدودکننده و هم آزادیبخش، هم درونی و هم برونی، هم مثبت و هم منفی.بنابراین برای شهرمندی باید ساختار به ظاهر متناقض اما در واقع پیچیده «محدودیت/ آزادی» را درک و درونی کرد و در اینجا درونی کردن از درک مهم تر است. به این ترتیب، یک قرارداد اجتماعی مطلوب آن است که این دوگانه درونی- برونی را در سطح فرد و گروه های اجتماعی کاربردپذیر کند. تحقق نیافتن این هدف در کوتاه یا درازمدت، شهرمندی را تخریب، شهرنشینی را عذاب آور و شهروندی را در معرض خطر نابودی موقت کوتاه یا درازمدت قرار می دهد. در این شرایط، زندگی هم برای خود و هم برای دیگری که دائما جایشان با هم عوض می شود، سخت تر و خطر آسیب ها و ناآرامی های اجتماعی که همه را تهدید می کند، متناوبا افزایش می یابد. شهرمند وجهی درونی دارد که هم گرایی نسبی و تحمل و مدارا، هم افزایی تجربه ها و نکات مثبت میان همه کنشگران درون شهر، چه در معنای متعارف و چه در معنای سیاسی آن (کشور) است. یک وجه بیرونی نیز در همین مفهوم وجود دارد که محیط ژئوپلیتیک شهر سیاسی را می سازد؛ آشتی و پرهیز از تنش و هم گرایی با همسایگان، منطقه و جهان. به دلیل منافع ژئوپلیتیک قدرت های بزرگ در خاورمیانه، تقریبا فقط کشور ما هنوز سالم مانده؛ اما به شدت در معرض تهدید دائمی و جدی است. هر شهری یا هر سیستم سیاسی – اجتماعی ای، در مدیریت اجتماعی دو جنبه درونی و برونی خود، دو فرصت و دو تهدید دائم دارد به این معنا که میزان تنش ها، آشتی و واگرایی ها را به حداقل و میزان هم گرایی، آشتی ها و پرهیز از خشونت را به حداکثر برسانند.اعمال خشونت، در هر سطحی و به هرشکلی، نه به معنای مفیدبودن آن است، نه به سود هیچ کسی و تنها می تواند یک بازی باخت- باخت باشد که یک بازی برد- برد را ناممکن کند. البته منظور از «هم گرایی»، یکسان کردن ناممکن، سبک های زندگی و سلایق انسان ها نیست؛ بلکه به معنی تلاش برای آشتی، درک و به رسمیت شناختن یکدیگر و پس زدن وسوسه طرد یا محدودیت «دیگری» به مثابه یک رویکرد است. نتیجه این امر، میزان موفقیت برای دستیابی به «وحدت ملی» در درون و استقلال و موازنه سیاسی در برون است. اینکه یک جامعه به صورت مثبت به بهترین موقعیت از شهرمندی برسد یا به پایین ترین سطح آن، حاصل صبر و کار پیگیرانه و سخت در طول ده ها و بلکه صدها سال، تصمیم گیری های درست نخبگان و مردم عادی و داده های درونی و برونی بی شمار دیگری است. در این شرایط، کشوری پس از چنین زنجیره ای، یا تبدیل به «ایسلند» (شاخص توسعه انسانی 9 / 2015) و سوئیس (شاخص توسعه انسانی 2 / 2015) با بالاترین احساس رضایتمندی از زندگی و تعلق ملی می شود یا تبدیل به افغانستان (شاخص توسعه انسانی 171 / 2014) و لیبریا (شاخص توسعه انسانی 177 / 2015) با کمترین میزان از رضایتمندی و تعلق ملی. رویکردهای اتوپیایی و اراده گرایانه که اعتراض های اجتماعی را می توان در قالب آنها تعریف کرد، بدون شک موتورهایی اساسی برای بسیاری از تغییرات بزرگ تاریخی بوده و خواهند بود؛ این جنبه مثبت آنها است؛ اما متاسفانه، مانند هر پدیده ای، احتمال جنبه های منفی نیز در آنها هست: اینکه تصور نوعی «میان برزدن» و «یک شبه ره صدساله رفتن» را به وجود بیاورند، این تصور را که اتوپیا به جای آنکه موتوری باشد برای انرژی بخشیدن به ما در مسیر کار درازمدت، بتواند جایگزین آن کار درازمدت شود. اگر به جامعه ای که در آن زندگی می کنیم تعلق خاطر داریم، اگر فکر می کنیم حق ما و فرزندان ما برخورداری از ثروت ها و نعمت های این جامعه و سرزمین است، باید موقعیت درونی و برونی جامعه خود را به خوبی بسنجیم و هدف گذاری کوتاه و درازمدت بکنیم. بدانیم چرا دست به کاری می زنیم؟ به چه می خواهیم برسیم؟ وقتی رسیدیم، چگونه می خواهیم و می توانیم رفتار کنیم؟ محدودیت ها و ظرفیت هایمان برای ساختن و آبادی کدام اند؟ شیوه درست آن است که پیش از «تخریب» هر چیزی، به امکان «ساختن» جایگزین آن اندیشید؛ اینکه یکی از این دو (تخریب) ساده و در دسترس و دیگری (ساختن) سخت و دور از دسترس است. از این دریچه دید و برخلاف گروهی از نظریه های تاریخ گرایانه و به همین میزان ساده انگارانه اتوپیایی، اگر هدف، دگرگونی مثبت جامعه باشد، مهم نیست در جامعه ای در مقطعی خاص، کدام گروه یا گروه ها حاکم هستند و کدام در زیر حاکمیت؛ مهم این است که مشخص باشد برای این هدف، در کوتاه یا دراز مدت چه کارهایی و با کدام ابزارها می توان انجام داد؟ باید دانست فرایند ساختن، آبادی، آبادانی، دموکراسی، آزادی، استقلال و هم گرایی درونی و برونی از هر راهی بگذرد، این راه بی شک، خشونت هژمونیک یا خشونت ضدهژمونیک ضدقدرت نیست و طرد «دیگری» جز به واکنشی در آینده منجر نمی شود؛ اینکه موقعیت «دیگری» را ما تعیین نکرده ایم که بتوانیم به میل و به ویژه به «زور» خود، آن را تغییر دهیم؛ اینکه جامعه و شهرمندی، موقعیت هایی پیچیده هستند که برای حفظ آنها و دچارنشدن به موقعیت هایی دوزخی، نباید دچار وسوسه های اتوپیایی توخالی و پوپولیستی شد.
                