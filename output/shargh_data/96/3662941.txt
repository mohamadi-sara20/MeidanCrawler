پنج‌شنبه ۲۵ آبان ۱۳۹۶
-----------------------------------------
یادداشت
-----------------------------------------
سیمای محمد (ص) در قرآن
-----------------------------------------

                    انتخاب یک راهنما که راستین باشد، گاهی آسان و گاهی دشوار است. یافتن کسی که بتواند سالک طریق را به مقصود خود برساند، معمولا با موانعی همراه است. مهر تابنده ای که آخرین برگزیده خداوند شد تا راه کامیابی بشر را بر او نمایان کند، برخلاف آنچه در اذهان پیروانش نقش بسته، چندان شناخته نیست؛ چراکه در طول تاریخ، آدمی تمایل به اسطوره سازی از کسانی دارد که آنان را بزرگ و رهایی بخش می داند. وجه تاریک اسطوره ها در این است که از حقیقت فاصله می گیرند و آنکه می ماند، دیگر او نیست؛ بلکه سایه ای ناموزون از آن شخصیت واقعی است که مردمان را از ظلمت زمانه بیرون کشید. شاید راهی برای درمان این توهم تاریخی یافت نشود و پیران راه پس از گذشت چند سده، از هویت خویش نزد دیگران تهی شوند؛ مگر راهنمایانی که فرستاده خداوند شدند و کتابی روشن با خود آوردند تا راهنمای بشر از ناراستی باشد. اکنون همان کتاب بدون هیچ کم وکاستی از آخرین رسول در میان پیروانش حضور دارد. شاید بهترین تعریف از کارکرد و جایگاه بلند قرآن مجید را پیشوای متقیان، حضرت علی(ع) بیان کرده باشد؛ «قرآن، فرماندهی بازدارنده و ساکتی گویا و حجت خدا بر مخلوقات است. خداوند عمل کردن به قرآن را از بندگانش پیمان گرفت و آنان را در گرو دستوراتش قرار داد. ایزد یکتا، نورانیت قرآن را تمام کرد و دین خود را به آن کمال بخشید و پیامبرش را هنگامی از جهان برد که از ابلاغ کامل آیات قرآن به امتش فراغت یافته بود». پس با تکیه بر این حجت موجه دینداری، از کودکی پیامبر ختمی مرتبت(ص) آغاز می کنیم تا بنگریم کتاب خدا چگونه او را وصف می کند؛ در سوره ضحی آیات ششم و هفتم چنین آمده: «آیا تو را (خدایت) یتیم نیافت، پس پناه داد؟ و (آن هنگام که) تو را سرگشته یافت، راه را برایت نمایان کرد». به زیبایی می توان با این دو عبارت کوتاه، روحیه جست وجو گری این کودک را دریافت که خدایش او را از مسیری دورافتاده، به دیار خویش برمی گرداند. دسته ای از مفسران، این رویداد را دور از ساحت آن حضرت دانسته اند و معنایی استعاری به آن منتسب کرده اند. درحالی که کاملا هویداست؛ اراده خداوند بر این قرار گرفته که فرستاده اش را فردی مانند دیگران توصیف کند؛ همان ها که در شهر مکه ساکن بودند. این خواسته ربانی به طور آشکار در پایان بخش سوره کهف هم یادشده است: «(ای پیامبر!) بگو من فقط بشری هستم مثل شما، (با این تفاوت که) به من وحی می شود، که تنها معبودتان معبود یگانه است، پس هر که به لقای پروردگارش امید دارد، باید کار شایسته انجام دهد و هیچ کس را در عبادت پروردگارش شریک نسازد». در اینجا به روشنی به وجه بشری پیامبر اکرم(ص) تاکید شده است و حتی در ادامه اش افزوده انسانی است «همانند شما»، تا فردا حکایت غریبی نسازند که: درست است آن حضرت بشر است اما نه بشری مانند نوع ما!همه این موارد برای آن است که خداوند آفریده اش را می شناسند و می داند مردم تمایل به بت سازی از کسی دارند که او را بسیار گرامی می دارند.طرفه آنکه آدمی دوست دارد نجات بخش خود را از حالت انسانی بری کند و لباسی دیگر به او بپوشاند و کتاب خدا در برابر این تمایلات می ایستد. سوره مدثر گواهی دیگر بر این مطلب است: «ای جامه بر سر کشیده! برخیز و بیم ده و پروردگارت را بزرگ شمار و لباس هایت را پاکیزه دار».آیه پایانی شاهدی بر این است که آن فرستاده عالی مقام، فقط خداوند را به بزرگی می خواند و حالات خودش دقیقا چون مردم دیگر است. به آخرین آیه نیز به عنوان واپسین نمونه، پرداخته می شود تا شاید آنان که در پژوهشگری قرآن کریم هستند، به تدبر بیشتر در این کتاب بپردازند. خداوند سبحان در سوره آل عمران آیه 144 چنین می فرماید: «و محمد جز یک رسول نیست، که به راستی پیش از او (نیز) فرستادگانی آمدند و درگذشتند. آیا اگر او بمیرد یا کشته شود، شما به عقب بر می گردید؟ و هرکس به عقب بازگردد، هرگز به خدا زیانی نمی رساند و به زودی خداوند سپاسگزاران را پاداش می دهد». بار دیگر به نهج البلاغه امیرمومنان، علی(ع) برگردیم تا به حدیث ثقلین پیامبر رحمت(ص)، سر نهاده باشیم و «عترت» را در کنار «کتاب الله». نصب العین خویش کنیم و شاهد باشیم که این تربیت شده دامان آن حضرت، چگونه او را توصیف می کند. در خطبه ای از این کتاب آمده است: «محمدابن عبدالله(ص) وقتی در میان مردم بود، او را چون خویش می دانستند، امتیاز و تفاوتی نداشت و از رفتار بیرونی پیامبر چیزی ظاهر نمی شد که نمودار وضعی جدای از مردم باشد. یقعد مقاعدالناس، جای خاصی برای نشستن نداشت. هر جا مردم می نشستند، او هم می نشست. هر وقت غریبه ای وارد می شد و حضرت را نمی شناخت، می پرسید «ایکم محمد» کدام یک از شما محمد هستید؟» به عبارت دیگر لباس پیامبر راستی یا جای نشستن آن حضرت مانند دیگران بود و نمی شد او را میان جمع به آسانی تشخیص داد. همچنین در کتاب «سنن النبی» الهی دان شهیر، علامه محمدحسین طباطبایی آمده است: «آن حضرت حتی المقدور می گفتند دایره وار بنشینید. چون دریک دایره بالا و پایین وجود ندارد و خود وجود مبارکش هم در محیط دایره می نشست (و نه در مرکز آن) برای اینکه مردم او را مثل خودشان ببینند». حال با این اوصاف که در شناخت حقیقت وجودی آخرین فرستاده الهی آمد، چگونه ممکن است که به طور نمونه برخی مدعی شوند آن حضرت سایه ای از خود نداشته است! یا چندین صفت دیگر به او نسبت دهند؟ در آستانه رحلت غمبار آن مهر جهان تاب، تعبیر لطیف امیرمومنان علی(ع) درباره راهنمای دین آذین بخش این نوشتار می شود: «رسول خدا(ص) در حالی که سرش بر سینه ام بود، قبض روح شد و جان او در کف من روان شد؛ آن را بر چهره خویش کشیدم. مسئولیت غسل پیامبر(ص) با من بود و فرشتگان من را یاری می کردند. گویا در ودیوار خانه فریاد می زدند. گروهی از فرشتگان فرود می آمدند و گروهی دیگر به آسمان پرواز می کردند. گوش من از صدای آهسته آنان که بر آن حضرت نماز می خواندند، پر بود. تا آنگاه که او را در حجره اش به خاک سپردیم. چه کسی به آن حضرت در زندگی و لحظات مرگ از من سزاوار تر بوده است؟».
                