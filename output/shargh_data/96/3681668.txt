سه‌شنبه ۵ دی ۱۳۹۶
-----------------------------------------
یادداشت
-----------------------------------------
توطئه عوامانه
-----------------------------------------

                    اوضاع آشفته ای که با انتخاب ترامپ به ریاست جمهوری آمریکا در آن کشور و جهان پدید آمده است، به ویژه پس از اعلام به رسمیت شناختن قدس به عنوان پایتخت ادعایی اسرائیل، بار دیگر نگارنده را به یاد اصطلاحی انداخت که برای نخستین بار از هنری کیسینجر، وزیر امور خارجه آمریکا در نزدیک به 50 سال پیش، شنیده بودم؛ «کانسپیراسی آو د میدیوکراسی». «کانسپیراسی» همان توطئه و زدوبند و این گونه ترفندها برای دستیابی به جاه، مقام و ثروت و به زیر کشیدن رقیب است؛ اما در آن زمان هنوز معادل برازنده «میان مایه» برای «میدیوکر» یا «مدیوکر» وضع نشده بود و تا مدتی واژه «میدیوکراسی» به ویژه وقتی با ترکیب «کانسپیراسی» هم قافیه می شد، در بحث های سیاسی به کار می رفت. این ترکیب را در ادبیات سنتی تر می توان حکومت عوامانه یا عوام سالاری نامید. عوام معمولا در امر حکومت که مستلزم آگاهی های حقوقی، سیاسی، اقتصادی، جامعه شناختی و تاریخی به علاوه درکی از تکنولوژی، صنعت و معدن و این روزها به طور جدی تر مسائل زیست محیطی، فرهنگی، هنری، بهداشتی و جمعیت شناسی است، چندان ادعایی ندارند؛ اما این به معنی آن نیست که اگر فرصتی دست دهد و قرار شود زمام اموری را در دست گیرند، صرفا به دلیل مهارت و شناخت نداشتن از آن فرصت چشم بپوشند. مانند آنکه یک پارچه فروش را با حقوق مکفی به ریاست موسسه مد و طراحی و خیاط خانه عظیم «ایوسن لوران» بگمارند یا سلاخی را به اعتبار رابطه شغلی، مدیر برنامه دامپروری و تولید خوراک دام کنند. معمولا در نبود اخلاق و اعتبار حرفه ای، این افراد جز سودجویی به چیز دیگری نمی اندیشند. البته منظور کیسینجر در آن اوج جنگ سرد، فریب عوام و فرودستان با وعده ها و شعارهای کمونیستی بود؛ بی آنکه توان یا دانش نیل به آن اهداف را داشته باشند. در اینجا مقصود فقط وام گرفتن از آن اصطلاح آمریکایی است که به نظر می رسد در خود آمریکا تحقق یافته است. چند روز پیش، روزنامه واشنگتن پست با اشاره به لایحه مالیاتی ترامپ به سود ثروتمندان، در یادداشتی خطاب به همین گونه فرودستان که با دلخوش کردن به شعارهای انتخاباتی ترامپ به او رای داده بودند، مطلبی نوشته بود با این مضمون: «خودتان رای دادید، حالا بکشید!». یاد موتورسوارهای خال کوبی شده چرمینه پوشی افتادم که با مشت های گره کرده شعارهای پوچ و نژادپرستانه کمپین انتخاباتی ترامپ را تکرار می کردند. درواقع اکنون ترامپ واقعیت کاملی از میان مایه سالاری آمریکایی است که در جایگاه ریاست جمهوری، خود را مدیرعامل آمریکا می پندارد و همان طور که بارها تکرار کرده، جز به پول و درآمد بیشتر نمی اندیشد. با این همه، پس از آن همه هیاهو که از کوه برخاست، موشی زایید و آن «به رسمیت شناختن قدس به عنوان پایتخت اسرائیل» بود؛ شعاری بی خاصیت که برای مدیرعامل طماع، جز زیان حاصلی نداشت اقدامی برخلاف قوانین بین المللی و قطع نامه های پیشین شورای امنیت که با امضای همین آمریکا، اسرائیل را ملزم به تخلیه سرزمین های اشغالی می کند. اقدامی که بزرگ ترین دستاورد آن رژیم را که با بهره برداری از اختلافات و برخی تندروی ها توانسته بود میان جبهه عربی و اسلامی اختلاف بیندازد، بر باد داد. اول، برای نخستین بار با گردهم آوردن رهبران کشورهای اسلامی در استانبول، آنان را به توافقی جمعی در قطع نامه ای واداشت که در عین خشم توانستند به نکاتی عاقلانه و اعتدالی در قالب حقوق بین الملل و قطع نامه های شورای امنیت در الزام اسرائیل به تخلیه سرزمین های اشغالی و تشکیل دولت فلسطین به پایتختی قدس اشاره و بهانه جویی های اسرائیل را خنثی کنند. جالب اینکه برخی از امضا کنندگان کشورهایی بودند که با آن رژیم رابطه سیاسی دارند. دوم، در شورای امنیت اقدام آمریکا را با رای استثنائی 14 موافق در مقابل آمریکای تنها، محکوم کردند. مورد دیگری را به یاد ندارم که متحدان غربی آمریکا، به ویژه انگلستان، در شورای امنیت در مخالفت با آمریکا رای داده باشند. سوم، وقتی مسئله در مجمع عمومی سازمان ملل مطرح شد، خانم نیکی هیلی، نماینده هندی تبار آمریکا در سازمان ملل متحد، با نگرانی از انزوای بیشتر کشورش، به تهدیدی کودکانه و کاسب کارانه دست زد و کشورهایی را که رای مخالف دهند، تهدید علنی به قطع کمک های آمریکا کرد؛ تهدیدی که آقای اردوغان را به فریاد واداشت و از کشورها خواست رای و شرافت خود را به مشتی دلار نفروشند. خانم هیلی تهدید کرد اسامی محکوم کنندگان را می نویسد و به ترامپ خواهد داد. بی اختیار یاد متلک یک راننده تاکسی در سال های دور به پاسبانی افتادم که حق جریمه کردن نداشت و راننده را تهدید کرد شماره اش را خواهد نوشت، راننده گفت: «بنویس خطت خوب بشه!». درواقع خانم هیلی برای کاستن از زحمت، بهتر بود اسامی 9 کشور موافق را می نوشت که شامل چند هویت میکرونزیایی هم هستند! چند کشوری هم رای ممتنع دادند و زرنگ ترها اصلاحضور نیافتند؛ اما اگر رای صربستان ضربه دیده به محکوم کردن آمریکا عجیب نبود، رای ممتنع بوسنی ای که استقلال خود را مدیون حمایت های مالی و جانی برخی کشورهای اسلامی است، در شمار 9 کشور حامی آمریکا عجیب بود و برای سیاست خارجی ما جای تعمق دارد که «چراغی که به خانه رواست، به مسجد حرام است».
                