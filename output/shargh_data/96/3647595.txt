پنج‌شنبه ۲۷ مهر ۱۳۹۶
-----------------------------------------
type_unknown
-----------------------------------------
جرم نسل کشی
-----------------------------------------

                    جمهوری سوسیالیستی متحده میانمار با 55 میلیون نفر جمعیت که 10 درصد آن مسلمان و بقیه بودایی هستند، در سال های اخیر بحران های انسانی عظیمی را تجربه کرده است. بر خلاف انکار دولت میانمار به اصالت ملیت مردم مسلمان روهینگیا، بر اساس اسناد متقن تاریخی، استقرار مسلمانان از قرن اول هجری قمری در منطقه مرزی چین و میانمار آغاز شده است. فرمانده ارتش میانمار درباره مسلمانان روهینگیا ادعا کرده این افراد بنگالی هستند و استعمارگران بریتانیا آنها را به میانمار آورده اند؛ درحالی که این اسناد ادعای شبه نظامیان و نظامیان میانماری را مبتنی بر مهاجربودن مسلمانان، بی اساس می کند. فشار بوداییان بر مسلمانان که از قرن 18 میلادی آغاز شد، در سال 1974 با وضع قانون اساسی جدید و بیگانه خواندن مسلمانان میانماری تشدید و نهادینه شد. در سال 1982 قانون شهروندی ای به تصویب رسید که بر اساس این قانون، قوم روهینگیا از حق شهروندی محروم شده و به تبع آن اموال و دارایی های مسلمانان توقیف و از مشاغل دولتی برکنار می شوند. برخلاف اصول شهروندی سایر کشورها، با سلب مالکیت از اراضی مسلمانان، قوم روهینگیا به کار اجباری گمارده می شوند و امکان تحصیل و بهره مندی از خدمات بهداشتی از آنان سلب می شود. حملات سنگین علیه مسلمانان از سال 2012 با اقدامات شبه نظامیان این کشور از طریق سوزاندن مساکن و کوچاندن اهالی غیرنظامی، کشتار کودکان و زنان و تجاوز به آنها آغاز شد.با توجه به اقدامات نظامیان و شبه نظامیان میانماری، واقعیت هایی را درباره ارزیابی ارتکاب جرائم بین المللی از سوی آنان و در نهایت مسئولیت بین المللی دولت میانمار می توان احصا کرد. اولین مسئله درباره مسئولیت دولت میانمار، اقدامات افراد تحت حمایت این دولت علیه اقلیت مذهبی مسلمان است که قرن ها در این منطقه سکونت داشته اند و بنا بر اعتراف کمیساریای سازمان ملل متحد در امور حقوق بشر، نقض حقوق بشر مسلمانان و نقض حقوق اقلیت آنان و در نهایت جنایت علیه بشریت واقع شده است. بر اساس کنوانسیون منع و مجازات کشتار دسته جمعی (ژنوساید) مصوب سال 1948 مجمع عمومی سازمان ملل متحد، جرم ژنوساید ازبین بردن تمام یا بخشی از یک گروه ملی، قومی، نژادی یا مذهبی به صورت کشتن، ایراد صدمات جدی بدنی یا روحی، قراردادن عمدی در معرض شرایط نامناسب زندگی که منتهی به زوال قوای جسمی آن گروه به طور کلی یا جزئی شود و... است. اساسنامه دیوان بین المللی کیفری نیز با تایید موارد یادشده، به نوعی اعمال مشابه را مصداق نسل کشی می داند. همچنین جنایت علیه بشریت، قتل، ریشه کن کردن، به بردگی گرفتن، اخراج و اجبار به انتقال را شامل می شود.واقعیات منتشرشده و منتشرنشده ای از مردم مسلمان میانمار وجود دارد که وقوع جنایت علیه بشریت و جرم نسل کشی در این منطقه از جهان را محرز می کند. برای احراز وقوع جرم بین المللی، حقوق دانان می توانند عنصر روانی و مادی جرم را بررسی کنند. درباره عنصر روانی در این قضیه، قصد دولت میانمار در تصویب قوانین خود در مستثنا کردن مسلمانان از شهروندی میانمار، کاملا اثبات شدنی است. همچنین اطلاع از وضعیت مسلمانان و کشتار و قتل و تجاوز و سوزاندن که تمام رسانه های بین المللی مخابره و بسیاری از نهادهای بین المللی و مستقل تایید کرده اند، ازجمله عناصری است که تعهد دولت میانمار را اثبات می کند. درباره عنصر مادی فعل یا ترک فعل، باید گفت که ترک فعل دولت میانمار در حمایت نکردن از ساکنان مسلمان، پیشگیری نکردن از جرائم ارتکابی و مجازات نکردن عاملان نسل کشی، محرز است. همچنین افعال دولت میانمار از طریق همراهی با بوداییان و مشارکت با غیرنظامیان در جرائم ارتکابی علیه مسلمانان نیز محرز بوده؛ به ویژه اینکه حمایت نظامیان میانمار از شبه نظامیان نیز گزارش شده است.دولت میانمار اکنون در کارنامه خود نقض اعلامیه حقوق بشر 1948، میثاق حقوق مدنی - سیاسی و میثاق حقوق اقتصادی، اجتماعی و فرهنگی 1966 و کنوانسیون های مربوط به نسل کشی و تبعیض نژادی را دارد؛ بنابراین دولت میانمار مسئولیت بین المللی در رفع آثار و پرداخت خسارت به مسلمانان روهینگیایی را دارد و به این امر می توان از طریق محاکم بین المللی رسیدگی کرد.دولت میانمار موظف است افراد خصوصی اعم از حقیقی و حقوقی، شبه نظامیان، نظامیان و ماموران دولتی را که مرتکب جرم نسل کشی و جرائم علیه بشریت شده اند، به مجازات برساند. همچنین دولت میانمار موظف به پرداخت خسارت های مادی و معنوی به مسلمانان و ایجاد تسهیلات برای بازگشتن آنان به خانه و کاشانه خود و در نهایت ارائه تضمین برای تکرارنشدن چنین اعمالی در آینده است. در نتیجه، چه از بعد کیفری و چه از بعد مدنی، دولت میانمار مسئول است و باید به تکالیف خود عمل کند؛ در غیر این صورت، پرونده دولت میانمار درباره جرائم نسل کشی و جنایت علیه بشریت، قابل پیگیری در دیوان بین المللی دادگستری، شورای حقوق بشر، کمیساریای عالی حقوق بشر و سایر نهادهای تخصصی سازمان ملل متحد است.
                