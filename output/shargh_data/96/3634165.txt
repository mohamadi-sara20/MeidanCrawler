دو‌شنبه ۳ مهر ۱۳۹۶
-----------------------------------------
سرمقاله
-----------------------------------------
صدای جنگ، ندای صلح
-----------------------------------------

                    مجمع عمومی سازمان ملل امسال شاهد دو رویکرد متفاوت بلکه متضاد از سوی روسای جمهور دو کشور عضو سازمان ملل متحد بود. رویکرد اول را دونالد ترامپ، رئیس جمهور ایالات متحده آمریکا، کشوری که خود را مهد دموکراسی در جهان می داند، به نمایش گذاشت. او در نطقی مهیج و کینه توزانه علیه ایران و توافق بین المللی برجام، تعهد دولت متبوعش را در این معاهده بین المللی به سخره گرفت، برجام را مایه شرمساری آمریکا اعلام و تهدید کرد درصورتی که این توافق منافع آمریکا را تامین نکند، به آن پایبند نخواهد بود. ترامپ همچنین درباره کره شمالی یکی دیگر از اعضای سازمان ملل-فارغ از اینکه موافق یا مخالف این کشور باشیم- در تریبونی که فلسفه تاسیس آن حفظ صلح و امنیت بین المللی، توسعه روابط دوستانه میان ملل و کشورهای عضو، همکاری در حل مشکلات بین المللی و ترویج روحیه مدارا و احترام به یکدیگر است، تهدید کرد که «ممکن است آمریکا به جایی برسد که چاره ای جز با خاک یکسان کردن کره شمالی نداشته باشد». اما رویکرد دوم از سوی رئیس جمهوری کشورمان ارائه شد که در سخنانی آرام، متین و با ادبیاتی متفاوت، تصویری یکسره متضاد با آنچه رئیس جمهور آمریکا از ایران ترسیم کرده بود، ارائه داد و بر رویکرد اعتدال- شعار اصلی او در عرصه داخلی- تاکید و اعلام کرد ادبیات جاهلانه، زشت و کینه توزانه و مشحون از اتهامات بی پایه از زبان رئیس جمهور آمریکا در شان سازمان ملل متحد نبود و در تقابل با خواست همه دولت ها از این اجلاس قرار دارد.تعریف روحانی از صلح خواهی در عرصه مناسبات بین المللی کاملا شفاف و برای همه قابل درک بود. صلحی عادلانه و جامع؛ نه صلح برای ملتی و جنگ و درگیری برای ملتی دیگر. او به صراحت گفت رویکرد ما صلح خواهی و حمایت از حقوق ملت هاست، تهدید نمی کنیم و تهدید را از جانب هیچ کس نمی پذیریم. زبان ما زبان کرامت است و زبان تهدید را برنمی تابیم. ما اهل مذاکره ایم، اما از موضع برابر و احترام متقابل و با رویکرد برد برد. در دنیای امروز صلح، امنیت، ثبات و پیشرفت کشورها در هم تنیده شده اند. واکنش جهان نسبت به این دو سخنرانی، نکوهش ترامپ در تهدید به خروج از توافق برجام و با خاک یکسان کردن یک کشور عضو سازمان ملل بود. شاید بتوان بهترین تصویر نسبت به سخنرانی ترامپ را در واکنش خانم فاینستاین سناتور دموکرات ایالت کالیفرنیا خلاصه کرد. او در واکنشی تند نسبت به اولین حضور و سخنرانی دونالد ترامپ در سازمان ملل متحد گفت هدف از تاسیس سازمان ملل متحد پاسداری از صلح و گسترش همکاری های بین المللی است اما امروز، رئیس جمهور از آن به عنوان تریبونی برای تهدید به جنگ استفاده کرد. او همچنین با رد رویکرد رئیس جمهور کشورش گفت ممکن است رئیس جمهور آمریکا تلاش کند که از طریق رعب و هراس جامعه جهانی را یکپارچه کند اما واقعیت این است که در عمل این آمریکاست که بیشتر منزوی خواهد شد. شرایط امروز آمریکای تحت زعامت ترامپ در مهم ترین مجمع بین المللی بی تردید مطلوب روشنفکران، آزادی خواهان و شاید حتی مردم عادی آمریکا هم نیست و شاید بتوان این وضعیت را با شرایط کشورمان در چند سال حضور معجزه هزاره سوم در همین مجمع بین المللی مقایسه کرد. از یاد نبرده ایم که چگونه دلسوزان کشور از رویکرد او در سازمان ملل و بی اعتنایی جهانیان به او احساس نارضایتی می کردند. اما سخنرانی روحانی در سازمان ملل متحد تصویری واقعی از ملتی بزرگ و صاحب فرهنگ و تمدنی به پهنای تاریخ بشری بود. تغییر افکار عمومی جهان و اقبال به صلح خواهی و مشی اعتدال ایران و تنفر و بیزاری از تهدید، جنگ افروزی و زیرپاگذاشتن تعهدات بین المللی از سوی آمریکا بی تردید حاصل تغییر رویکردهای کشور پس از روی کارآمدن دولت روحانی، نرمش قهرمانانه و حل وفصل مسئله هسته ای و البته تلاش و فعالیت دیپلماتیک در عرصه بین المللی است. امروز روحانی در پرتو این تغییرات و تلاش هاست که کارنامه ای موفق از حضور خود در سازمان ملل به جای می گذارد. در آن طرف نیز تغییر از رویکرد صلح طلبانه اوباما به سیاست تهدید و جنگ افروزی ترامپ، چهره ای این چنین مشوش و مردود از آمریکا در منظر جهانی به تصویر می کشد. اما سوال اصلی این است که در شرایط کنونی چگونه باید این موقعیت را در جهان حفظ و از تغییر مجدد آن به ضرر کشور جلوگیری کرد. به یقین قدرت نظامی، برتری اقتصادی و نفوذ و دیپلماسی تاثیرگذار ایالات متحده آمریکا در جهان پشتوانه لفاظی های ترامپ برای پیشبرد اهداف جنگ طلبانه است. از این منظر می توان به سهولت حدس زد آمریکا برای پیشبرد رویکرد جدید خود در برابر ایران از همه توان دیپلماتیک و اقتصادی خود استفاده خواهد کرد. به قول یکی از تحلیلگران، سخنرانی ترامپ اگرچه از منظر سیاسی به دلیل موج همراهی کشورهای اروپایی، روسیه و چین چندان به زیان ایران نیست ولی از نظر اقتصادی احتمالا کار را برای ایران در جلب اعتماد و اطمینان بانک ها و سرمایه گذاران خارجی دشوارتر از قبل خواهد کرد. به نظر نگارنده، تلاش برای حفظ این موقعیت برتر از اهم وظایف دستگاه دیپلماسی کشور در وهله اول و دیگر ارکان نظام در کنار این فعالیت دیپلماتیک است. در همین راستا پیشنهاد می شود، اولا مانند دو سال گذشته بر پایبندی کشور بر توافق هسته ای پای فشرده و از هر اقدامی که فرصتی به دست تیم ماجراجوی ترامپ برای سم پاشی علیه ایران می دهد، پرهیز کرد. ثانیا با توجه به تمرکز ترامپ و رژیم صهیونیستی بر فعالیت های به زعم آنها بی ثبات کننده ایران در منطقه، محور (یا به قول دکتر ظریف ابر اولویت) دیپلماسی کشور بر منطقه، بهبود روابط با همسایگان و تبدیل دستاوردهای نظامی به اقتدار سیاسی از طریق مشارکت دیگر بازیگران متمرکز شود. ثالثا لازمه پیشبرد این امور در خارج، وفاق و همدلی در داخل و عبور از زخم هایی است که ناشی از اختلاف دیدگاه ها در موضوعات داخلی است. تردید نباید کرد که همه گرایش های چپ و راست و میانه در مواجهه با دشمن خارجی یک صدا در پشت رهبری نظام قرار دارند. ترجمان این مهم در سیاست خارجی کنترل شعارها و اظهارات کسانی است که با وجود داشتن مسئولیت سطح بالا، بینش سیاسی لازم را برای درک شرایط حساس کنونی در عرصه بین المللی ندارند. به زبان دیگر باید از یک کشور یک صدا و یک موضع در موضوعات و بحران های منطقه و جهان به گوش جهانیان برسد.* مدیرکل وزارت خارجه دولت اصلاحات
                