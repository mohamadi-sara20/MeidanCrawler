سه‌شنبه ۱۹ دی ۱۳۹۶
-----------------------------------------
حرف اول
-----------------------------------------
نگاه هاشمی به گردشگری
-----------------------------------------

                    از بدو تاسیس مرکز پژوهش های گردشگری در دانشگاه تهران (1384) و تشکیل انجمن علمی گردشگری ایران و در تداوم دیدارها با مرحوم آیت الله هاشمی رفسنجانی، هر سال گزارشی از فرایند سیاست گذاری و برنامه ریزی برای این صنعت راهبردی تقدیم ایشان می شد. در 14 آبان سال 1391 و مهر 1395 مرحوم آیت الله دو جلسه مفصل به این موضوع اختصاص دادند، ضمن اینکه در پی این دیدارها ایشان دستور تشکیل کمیته مشورتی مجمع تشخیص نظام را درباره گردشگری صادر کرده و درخواست تشکیل کمیسیون گردشگری در این مجمع را پذیرفتند و به بررسی دبیرخانه منوط کردند. جلسه 14 آبان 1391 قبل از تشکیل دولت دکتر روحانی برگزار شد و حاوی نکات ارزنده ای درباره گردشگری بود که تاکنون کمتر در بیان یک شخصیت برجسته و طراز اول نظام جمهوری اسلامی آمده است. در آن جلسه که با حضور جمعی از فعالان این صنعت برگزار شد، اینجانب که در آن زمان مسئولیت انجمن علمی گردشگری ایران را بر عهده داشتم گزارشی با ذکر این نکته که گردشگری موضوعی وابسته به سیاست است و باید در اولویت سیاست های کلی کشور قرار گیرد، ارائه کردم و همه حاضران که از استادان دانشگاه و مدیران ارشد بخش خصوصی بودند، به طرح نقاط نظر خود پرداختند و سپس آیت الله هاشمی رفسنجانی با هوشمندی و اندیشه نو و پویایی خویش راجع به نظر هریک از صاحب نظران این صنعت نکات بدیع و جالبی ارائه کردند و به ایراد سخن پرداخته و نظراتی را مطرح کردند که خلاصه ای از آنها گزارش می شود: «همه حرف های شما را قبول دارم؛ چراکه تکرار چیزهایی است که ما مدت ها به دنبال آن هستیم، ولی در اجرا دور خودمان می گردیم؛ چراکه گردشگری نمی تواند جدای از سیاست های دیگر باشد و از نامناسب بودن روابط خارجی ایران با دیگر کشورها آسیب می بیند؛ اما اگر فضای فرهنگی قابل قبولی برای اقوام و مذاهب مختلف ایجاد کنیم تا آنها به منظور مطالعه و بازدید به ایران بیایند، به دنبال آن رشد هم خواهیم داشت. در غیر این صورت، گردشگران می توانند جاذبه های دیدنی و مقاصد جذاب را در مقصد دیگری بیابند که در آن آسایش خاطر را نیز احساس کنند.
                