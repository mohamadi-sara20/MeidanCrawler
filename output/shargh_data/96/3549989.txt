یک‌شنبه ۱۰ اردیبهشت ۱۳۹۶
-----------------------------------------
حرف اول
-----------------------------------------
تداوم دولت روحانی و مسئولیت ما
-----------------------------------------

                    مارتین لوترکینگ جمله ای دارد با این مضمون که «مرگت درست از لحظه ای آغاز می شود که در برابر آنچه مهم است، سکوت می کنی». لوترکینگ در سخنرانی تاریخی خود در جریان جنبش حقوق مدنی در سال 1968 نیز چیزی مشابه این متن را بیان می کند و می گوید: «در انتها ما سخنان دشمنانمان را به یاد نخواهیم داشت، بلکه سکوت دوستانمان را فراموش نمی کنیم». واقعیت این است که در آستانه انتخابات ریاست جمهوری دوازدهم همه ما باید به خود نهیب بزنیم که اگر سکوت کنیم و بی تفاوت باشیم، مرده ایم. نیازی به جست وجوی عمیق نیست، کافی است نگاهی گذرا به اطراف خود داشته باشیم تا ببینیم کسانی را که به تعبیر کارل گوستاو یونگ به مثابه انسان های بی سایه ای هستند که «از این امتیاز شبهه ناک و در واقع بیجا برخوردار هستند.امتیازی که هیچ گاه خود را از بابت فجایع اجتماعی و سیاسی مقصر نمی دانند و از دید آنها، تنها چیزی که مقصر است و مرتکب خطا می شود، همان جمع بی هویتی است که دیگران، جامعه یا دولت خوانده می شود». به زعم این افراد مسئولیتی در قبال مسائل کشور متوجه آنان نیست یا به نظر آنان، از قبل در جایی دیگر تصمیمات گرفته شده است. مسئولیت ما دقیقا از همین جا شروع می شود. آنجا که باید سکوت را شکست و همگان را دعوت به حضور آگاهانه در عرصه انتخابات کرد. سکوت را شکست و در مقابل وعده های عوام فریبانه فریاد زد. سکوت را شکست و در مقابل دروغ های آگاهانه افشاگری کرد. سکوت را شکست و در مقابل تخریب های مغرضانه روشنگری کرد. سکوت را شکست و در مقابل حاکمیت پوپولیسم در هر چهره ای ایستادگی کرد. به عبارت بهتر امروز باید آنچه را واسلاوهاول «مسئولیت عالی» می نامد، در میان شهروندان برانگیخته کرد. همین جا باید اشاره شود رویکرد حضور حداکثری در عرصه انتخابات از سیاست های همیشگی نظام بوده است و عالی ترین مقام کشور تاکید کرده است در عرصه انتخابات حتی کسانی که حامی نظام نیستند به خاطر کشور در صحنه باشند و رای دهند. پیش از این در یادداشتی با اشاره به داستان بنجامین فرانکلین (بعد از امضای بیانیه استقلال در سال 1776) که در پاسخ به یک نفر که از او پرسید آقای فرانکلین با چه روشی بر ما حکومت می کنید؟ پاسخ داد: «جمهوری،... اگر شما بتوانید نگه اش دارید» تاکید کردم که باید اذعان کرد دولت دکتر روحانی رویه های حکومت داری نظیر تصمیم گیری بر مبنای منافع ملی، وفاداری به وعده های انتخاباتی، اتخاذ تصمیم بر مبنای خرد جمعی، سیاست گذاری با مشارکت گروه های ذی نفع و ذی ربط، تعهد به حفظ آرامش کشور و پیشبرد امور بر مبنای تفاهم، ائتلاف و تدبیر را در دستور کار خود داشته و پیش برده است، اما تداوم این روند همان قدر که به عملکرد دولتمردان بستگی دارد، به همه شهروندان، فعالان مدنی، صاحب نظران و کنشگران سیاسی - اجتماعی وابسته است. این ما هستیم که باید تداوم تدبیر در دولتمردی، دروغ نگفتن به مردم، توانمندسازی فقرا، بهبود نظم اجتماعی و امنیت، آرامش، صلح و اعتدال را انتخاب کنیم.
                