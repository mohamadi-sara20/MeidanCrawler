سه‌شنبه ۱۸ مهر ۱۳۹۶
-----------------------------------------
سرمقاله
-----------------------------------------
«گام دوم»؛ مصالحه منصفانه
-----------------------------------------

                    روزنامه «شرق» دوشنبه، 17 مهر، عکس و خبری از دیدار رهبرانی از اقلیم کردستان عراق با مسئولان دولت مرکزی آن کشور زیر عنوان «گام اول تفاهم» منتشر کرد که برای منطقه و ایران حائز اهمیت بسیار است. اگر به گذشته بازگردیم، شاید در آغاز کسی تصمیم بارزانی برای برگزاری رفراندوم استقلال طلبانه را باور نمی کرد، زیرا غالبا این کار را به سود اقلیم و عراق نمی دانستند، اما او جدی بود. وقتی با نزدیک شدن روز اخذ رای، تبلیغات از هر سو اوج گرفت، بسیاری در ایران، عراق و ترکیه نگران شدند؛ عراقی ها از خطر تجزیه که برای هر کشوری دردناک است. ترکیه نگران از اینکه جنگ داخلی کنونی با «پ ک ک» ابعاد گسترده تری یابد و برای کردهای ترکیه معیار و الگویی برای جدایی طلبی شود. در ایران نیز برداشت های نسبتا مشابه باعث ابراز نگرانی شد؛ خصوصا آنکه برخی گروه های کرد مخالف، فریب عربستان را خورده و در زمانی که نایب السلطنه آن کشور اعلام کرده است «خواهان کشاندن جنگ به داخل ایران است» دعوت او را پذیرفته و به مخالفت خود رنگ خصومت آمیزتری داده اند. در آستانه همه پرسی در اقلیم، ایران و ترکیه اعلام کردند مرزهای هوایی خود را روی پروازهای اقلیم بسته اند. شاید در آخرین لحظه بتوانند موجب تعلیق یا تعویق همه پرسی شوند، اما این تصمیم به آسانی و سادگی قابل بازنگری و انصراف نبود. باید دید که این امر خطیر تا چه اندازه و چرا در این زمان برای کردهای عراق مهم بوده است. در مقالات کارشناسان خواندم که کسی این کار را «غیرقانونی» و دیگری «احمقانه» خوانده بود.نگارنده در جایگاه یک کارشناس روابط بین الملل، ضمن آنکه نظام فدرالی را با اصلاحاتی در سامانه کنونی اقلیم به سود خود آنان و همسایگان می دانم، درعین حال مایلم برای جلب دیدگاهی منصفانه نکاتی را مطرح کنم. کردها برای ما ایرانیان خودی و خویشاوند هستند و این دیدگاه با رابطه ترک ها و عرب ها نسبت به آنها متفاوت است. ما هزاران سال به همزیستی ایرانی عادت کرده ایم که برخی از ما کرد، برخی لر، آن یکی گیلک و ترک به معنی آذربایجانی و بلوچ و خراسانی یا مازندرانی باشند. شهر تهران به تنهایی ایران کوچکی است که در آن این جمعیت ها از اغلب شهرهای بزرگ استان های بومی آنان بیشتر است که به قول آمریکایی ها همچون «بوته ذوب» همه را در هم می آمیزد، مشهد و اصفهان و بسیاری از شهرهای بزرگ دیگر نیز کم وبیش چنین وضعی دارند؛ یعنی در تهران که جمعیت بومی آن در اقلیت است، هیچ کس غریبه نیست، اما در عراق و ترکیه چنین نیست. ترک ها که شاید با وجود هفت قرن پیشینه استقرار هنوز خود را مهاجر و میهمان تلقی می کنند و نسبت به بومیان کرد احساس جدایی دارند، همواره بر آنها سخت گرفته و خصوصیات و سنت های فرهنگی و تاریخی آنان را برنتابیده و به آسانی با آنها درنیامیخته اند. برپایی نوروز و سخن گفتن به کردی جرم تلقی می شد. در آنجا کردها در کشور چندهزارساله خود شهروندان درجه دوم بوده اند و هستند. دولت نیز اگر در تنگناها در گذشته با آنان به توافق ها یی رسیده، در زمان اقتدار، آن توافق ها را زیر پا گذاشته است. در عراق متاسفانه نگاه متفرعنانه و تبعیض آمیز صدامی نسبت به «عجم ها و مجوس ها» آنان را به شهروندانی کمتر از درجه دوم تبدیل کرده بود و با دیدگاهی بیگانه ستیز و برنامه ریزی شده به عربی سازی سرزمین ها یشان پرداخته بودند. شهر کردی موصل، زادگاه صلاح الدین ایوبی، بزرگ ترین چهره تاریخی کرد، اکنون کاملا عربی شده و کردها نیز نظری به آن ندارند. خانقین و ایالت نفت خیز کرکوک نیز در همین مسیر بودند. بااین حال هنوز بیش از 80 درصد جمعیت آنها کرد هستند. صدام بسیاری از روستا ها یشان را در اجرای همین سیاست ویران کرد و جمعیت ها را بعضا به جنوب داغ کوچاند یا ناپدید کرد. شاهد بودیم که چگونه حلبچه و انفال و جمعیت آنها را با بمب شیمیایی به خاک و خون کشید. آیا می توانست این قربانیانش را هم وطن بنامد؟ و باز ما که شاهد بودیم چگونه موج دوم اعراب سنی بنیادگرا در قالب داعش، کردهای هم دین و هم مذهب خود را بی رحمانه قتل عام کردند و کردان ایزدی را سر بریدند و به زنانشان تجاوز کردند و آنان را به اسارت بردند و در بازار بدوی برده فروشان خودشان فروختند! کافیست هر کسی خود را به جای آنان بگذارد و ببیند اگر با او چنین می کردند چه احساسی داشت؟ به سادگی بگذرند و فراموش کنند؟ صرفا قانونی نبودن یا احمقانه بودن یا نبودن آن را در نظر داشته باشند، یا به عقلانیت و امکان پذیربودن یا نبودن آن بیندیشند؟ مبارزه طولانی و پرتلفات کردها در جنگ با صدام در کنار شیعیان، میان آنها الفتی پدید آورد که موجب شد پس از آزادی عراق از شر صدام، به موجب قانون اساسی جدید در «اقلیم کردستان» به آنان خودمختاری اعطا و سرنوشت کرکوک به همه پرسی واگذار شود. دولت مرکزی پس از استقرار، وفای به عهد درباره کرکوک را فراموش کرد تا داعش با تدارکات گسترده به همت عربستان و خرید فرماندهان و مقامات بعثی به موصل یورش آورد و به سمت بغداد سرازیر شود. مقاومت و حمایت نیروهای ایرانی از یک طرف و ستیز جانانه کردان از سوی دیگر داعشیان را متوقف کرد و سپس با پایداری به عقب راند. در این ماجرا اقلیم با دفاع و تصرف کرکوک و خانقین درواقع اکنون آن همه پرسی انجام نشده را به پرسش گرفته است، اما در ماه های اخیر دولت مرکزی هم به علت تصرف نفت کرکوک از سوی کردها، حواله بودجه آن ایالت و حقوق پیشمرگه ها را قطع کرد. به نظر نگارنده هدف بارزانی از آغاز قمار بازنده برای استقلال نبوده بلکه به مرگ گرفته است تا به تب روشن کردن وضع کرکوک راضی شوند. اما ایران ضمن دوستی با دولت مرکزی که اکثریت آن شیعه است و با تجربه آموخته است که برابری و حقوق بقیه شهروندان را هم باید رعایت کند، نباید روابط ویژه و خویشاوندی فرهنگی و تاریخی خود را با کردها فراموش کند و باید نقش حامی هر دو طرف را برعهده داشته باشد، که وظیفه ای ظریف و دشوار است. ایران می تواند با میانجیگری، دولت مرکزی را به رفتاری منصفانه نسبت به اقلیم و اصلاح عادلانه مرزها با رعایت حقوق اعراب و ترکمن ها وادارد به طوری که «کردها درآمد نفتی کرکوک را به خزانه واریز و سهم خود را دریافت کنند» و حقوق اعراب و ترکمن ها و آسوریان نیز در شرایط مساوی در منشوری اگر لازم باشد با تضمین یا شهادت ایران در قالب خودمختاری منصفانه ثبیت شود تا صلح و آرامشی دوستانه در مرز مهم کشورمان برقرار شود. نباید کاری کرد که پای بیگانگان نامطلوب به این ماجرا کشانده شود. همکاری ایران در این زمینه را نمی توان دخالت نامید، زیرا ایران از صدامیان آسیب جدی دیده است و حق دارد از آتش افروزی در مرزهایش نگران باشد و حق دارد به جای افزوده شدن بر زیان هایش خواهان آن باشد که با برقراری صلح بتواند از روابط متقابل بازرگانی سودمند با هر دو بخش شمالی و جنوبی عراق یکپارچه بهره مند شود. خصوصا که در پایان پیام «گام اول تفاهم» آمده بود: «علاوی نیز پیش از دیدار روز شنبه با بارزانی، در جمع خبرنگاران گفته بود که تلاش هایی در سطح ملی، منطقه ای و بین المللی برای یافتن راه حلی که به نفع عراق و حفظ وحدت باشد، در جریان است». اکنون بر عهده ایران است که در «گام دوم» نقش فعالانه خود را برای رسیدن به تفاهمی بر مبنای برد-برد ایفا کند و چشم به راه عملکرد «غریبگان» نباشد.
                