یک‌شنبه ۲۰ فروردین ۱۳۹۶
-----------------------------------------
یاداشت
-----------------------------------------
شورای کارآمد برای انتخاب شهردار اصلح
-----------------------------------------

                    استقبال گسترده مردم برای ثبت نام در انتخابات شوراهای شهر و روستا، نشان از اهمیت و جایگاه این نهاد مردمی در جامعه دارد. آمار نشان می دهد مشارکت مردم شهرهای کوچک و روستاها که نتیجه عملکرد شوراها را همه روزه در زندگی خود شاهد هستند، بیشتر است. شوراها از گسترده ترین نهادهای تعریف شده در قانون اساسی است که شهروندان عادی را در نقاط مختلف کشور وارد روند تصمیم گیری می کند. با وجود تاثیر انکارنشدنی شوراها در تصمیم گیری های کلان و مرتبط با زندگی روزانه مردم، شهرهای بزرگ اهمیت کمتری به انتخابات شوراها می دهند و غالبا اعضای آن با آرای کمی به شوراهای شهر وارد می شوند. نگاهی به اعضای شوراهای شهر در برخی از کلان شهرها، نشان از آن دارد که «شهرت» بیش از «کارایی» در انتخاب اعضای شهر تاثیر داشته است. به نظر می رسد برای تبیین جایگاه پراهمیت شوراها، باید رسانه ها و به ویژه صداوسیما که از گستردگی بیشتری برخوردار است، با برنامه های متنوعی وارد عمل شوند تا بتوانند اهمیت این نهاد مردمی را که تاکنون نتوانسته جایگاه خود را در شهرهای بزرگ پیدا کند، به جامعه معرفی کنند. محیط زیست، پاکیزگی شهرها، جلوگیری از ساخت وسازهای بی رویه، توسعه راه ها و ایمن کردن خیابان ها و ساختمان ها از ملموس ترین اموری است که همه روزه شهروندان با آنها روبه رو هستند و از همه مقامات کشور می خواهند به این امور مهم رسیدگی کنند؛ اما از آن غافل اند که این امور مهم بیش از آنکه به دست مسئولان عالی رتبه انجام شود، در حیطه وظایف شهردار هایی است که از سوی اعضای شوراهای شهرها انتخاب می شوند. انتخاب یک شهردار «اصلح و کارآمد»، نتیجه مستقیم گزینش بهینه اعضای شورای شهر است؛ اعضایی که نسبت به مسائل شهری، نه تنها حساس و آگاه اند، بلکه دانش و تخصص کافی را هم برای شناخت و ارائه راه حل های اجرائی برای مشکلات شهری دارند. حادثه پلاسکو هنوز از خاطر مردم نرفته است و به این زودی ها هم مردم فراموش نخواهند کرد که بر اثر سهل انگاری در رسیدگی به مسائل ایمنی ساختمان پلاسکو و چگونگی مدیریت بحران در این حادثه دلخراش، جان تعدادی از هم وطنانمان گرفته شد و خسارات مالی بی شماری وارد آمد. ساختمان هایی مانند پلاسکو در شهرهای بزرگ کم نیستند و حوادثی مانند آتش سوزی، زلزله، سیل و... هم از پیش خبر نمی کند؛ اما آمادگی و کارآمدی مسئولان و مدیران شهری می تواند از شدت و گستردگی خسارات جانی و مالی بکاهد. مسئله ای که متاسفانه فقط در زمان حادثه اهمیت پیدا می کند و بعد از آن از خاطره ها محو می شود. خوشبختانه قانون اساسی پشتوانه لازم و کافی را برای شوراها از سال ها پیش تعریف کرده است.بر اساس اصل صدم قانون اساسی، «پیشبرد سریع برنامه های اجتماعی، اقتصادی، عمرانی، بهداشتی، فرهنگی، آموزشی و سایر امور رفاهی» در گرو مشارکت مردم «با توجه به مقتضیات محلی اداره امور هر روستا، بخش، شهر، شهرستان یا استان» است و این مهم به باید تحت نظارت شوراهای ده، بخش، شهر یا استان انجام شود. شورایی که از مردم همان محل انتخاب می شوند و با توجه به شناختی که از منطقه و نیازهای ساکنانش دارند، به خوبی می توانند اولویت ها را شناسایی و به مرحله اجرا بگذارند و بر حسن اجرای امور نظارت مداوم و مستمر داشته باشند. بی شک شوراها تبلور یک جامعه مردم سالار است. از طریق شوراهاست که می توان سلسله مراتب حکومت از مردم و برای مردم را تعریف و اجرائی کرد؛ شوراهایی که با رای مستقیم مردم انتخاب می شوند و در دورافتاده ترین روستاها هم در روند تصمیم گیری و اجرا، نقش ایفا می کنند. این شوراها هستند که برای امور شهری اعم از مسائل اقتصادی، فرهنگی و زیست محیطی تصمیم می گیرند و شهرداری ها را مسئول اجرای آن می کنند؛ شهردارهایی که با رای همین اعضای شوراها تعیین و منصوب می شوند. شهردارهایی که به جای بازی های سیاسی در جناح های مختلف، نیازهای شهری و عمرانی را به خوبی می دانند و مجری سیاست گذاری های شوراهای شهر و استان هستند. بر اساس قانون شوراها، اعضای این نهاد می توانند بر عملکرد شهرداری ها نظارت مستقیم داشته باشند و آنها را مورد سوال قرار دهند و در صورت ارائه نکردن کارنامه مثبت، شهردارها را عزل و افراد شایسته تر را جایگزین کنند. اختیاراتی که متاسفانه در سال های گذشته مکتوم یا مسکوت مانده است. شایسته است با تبیین جایگاه و نقش نظارتی شوراها بر عملکرد مدیران شهری، مردم را به مشارکت گسترده تر برای انتخاب افراد اصلح، کارآمد و متخصص برای ورود به شوراهای شهر تشویق کرد. 
                