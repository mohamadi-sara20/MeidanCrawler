شنبه ۲۰ خرداد ۱۳۹۶
-----------------------------------------
سرمقاله
-----------------------------------------
سلول های خفته داعش علیه دولت روحانی
-----------------------------------------

                    * سردبیرآنچه با دیدن مکرر فیلم مستندی که از آخرین لحظات زندگی تروریست های داعش در مجلس ایران ثبت شده، به تماشاگر القا می شود، احساس وحشت در وجود آنهاست. ترس از اینکه می دانند راه بازگشتی وجود ندارد و تا دقایقی دیگر کشته خواهند شد؛ به دست خودشان یا دشمنان شان. آنان با قرائت شتاب زده خطابه های عربی سعی در پنهان کردن این هراس دارند؛ اما صدای لرزان شان آشکار می کند آنان بیش از آنکه از زندگی دل کنده باشند، به آن عشق می ورزند، در صدایشان از آرامش و ایمان، ایمانی که از آن عشق زاده می شود، خبری نیست. رجزخوانی است از هول مرگ؛ مرگی بیهوده. ماشین جنگی داعش سازوکار ساده ای دارد؛ فرمان است و اطاعت، آنان در این اطاعت پاداش خود را که همان معناست می یابند، آن هم در جهانی تهی از معنا. همین دوگانه فرمان و اطاعت است که موجب شد داعش به سرعت شهرهای سنی نشین عراق و سوریه را اشغال کند. علت موفقیت داعش قدرت نظامی و حتی هراسی که برمی انگیخت نبود. داعش در سرزمینی که همواره دولت های دست نشانده بر سر کار آمده اند، داعیه استقلال دارد، استقلالی با آمیزه ایدئولوژی دینی. آنان برخلاف گروه القاعده در سال های 2003 و 2004 در فلوجه و رمادی خود را به عنوان نیروهای خارجی تحمیل نکردند. آنان با اتکا بر دین و قومیت، توده های تحت فشار سنی در عراق و سوریه را گردهم آوردند و با دادن قدرت به روسای قبایل سنی، شهرها و استان ها را چه در فلوجه و چه در شهرهای بزرگ عراق، موصل و تکریت و چه شهرهای سوریه، رقه و دیرالزور، به احاطه خود درآوردند. باورنکردنی است اما داعشی ها بخشی از هزینه اداره شهرها را با خمس و زکات پوشش دادند و مسئولان سابق را که اغلب به فسادهای مالی آلوده بودند، در ملا عام کشتند. آنان از روسای قبایل سنی فقط یک چیز می خواستند، اطاعت تام و تمام و بی قیدوشرط. ازاین رو در خرداد 2014 دوسوم مناطق سنی نشین عراق را تصرف کردند. تصرف موصل دومین شهر عراق با دو میلیون جمعیت و انتخاب آن به عنوان پایتخت دولت اسلامی، توسط ابوبکر بغدادی که عراقی الاصل است انتقامی تاریخی از استعمار بریتانیا و فرانسه بود. داعش مرزهای «سایکس- پیکو» را که در قراردادی میان بریتانیا و فرانسه در 1916 پس از جنگ جهانی اول به اعراب تحمیل شده بود، شکست. پشت این قرارداد کوهی از جنایت و غارت و خیانت به اعراب سنی و شیعه بود. مردم این بخش از خاورمیانه جز جنایت و خیانت از سران خود و جهان ندیده اند. آخرین آن جنایت صدام علیه مردم و خیانت آمریکا به هم پیمان خود صدام بود. داعش متولد این تاریخ جنون و خیانت است، جنونی که ناگزیر است آن را به فراتر از منطقه بکشاند و به آن ابعادی فراملی و جهانی بدهد. این کار صرفا از دست «سلول های خفته داعش» ساخته است؛ سربازانی انتحاری که قربانی می کنند و قربانی می شوند. حمله این سلول ها به دولت های مدرن نه تنها به اتوریته داعش نینجامید، بلکه جنایت هایش موجب شد سرزمین های به تصرف درآورده را نیز از دست بدهد و در حصار نفرتی که برانگیخته بود محصور شود. شاید داعش با عقب نشینی از موصل در پی انتقام از دشمنان خود است و برای همین بی محابا به عملیات های انتحاری روی آورده است؛ اما آنچه برای تحلیلگران سیاسی پرسش برانگیز است، زمان و مکانی است که داعش برای عملیات در ایران برگزیده است.حسن روحانی با خوش اقبالی های پی درپی در انتخابات 96 روبه رو بود، اوج این بخت یاری ها در مناظره ها و سخنرانی های آخر رقم خورده و بر همگان آشکار شد او قبل از رای گیری رقبایش را از پای انداخته است. اثبات این ادعا چندان طول نکشید و مردم با آرای 24 میلیونی خود نشان دادند همچنان دلبسته دیپلماسی هستند؛ اما حملات غیرمنتظره داعش به مجلس شورای اسلامی، نماد دموکراسی در ایران و مرقد امام خمینی (ره)، خاستگاه انقلاب، معنا و مفهومی خاص داشت. این حملات، حمله به زیربنا و روبنای فکری حسن روحانی بود تا طعم پیروزی 24 میلیونی را به کامش تلخ کند. این بار سلول های خفته داعش نشان دادند در پس پشت بربریت شان اتاق فکری جدی وجود دارد، اتاق فکری که می داند مردم ایران که انقلابی بزرگ و جنگی هشت ساله و دوران پرالتهاب دهه 60 را پشت سر گذاشته اند با انفجارهای مهیب و کشتارهای وسیع و بی رحمانه متحد شده و با عزمی جزم برای مواجهه با داعش با نیروهای نظامی خود یک دل و یک صدا خواهند شد، ازاین رو این حملات بیش از هرچیز حمله به دستاوردهای آتی این 24 میلیون رای است؛ رایی که دولتی را بر سر کار آورده که درصدد است رابطه ای عقلانی و دیپلماتیک با جهان برقرار کند. سلول های خفته داعش درواقع به اندام دولت روحانی یورش آورده اند تا نگذارند جامعه از فضای امنیتی خارج شود. این رویکرد و فضا کار را برای دولتی که محورش براساس دیپلماسی می چرخد، سخت و دشوار می کند. آن هم دولتی که 24 میلیون رای گرفته و انبوهی از مطالبات اقتصادی و سیاسی را بر دوش دارد. مطالباتی که یک سوی آن معیشتی و سوی دیگرش انتظار مردم از دولت برای توسعه سیاسی است. در فضای ناامن داعشی این رویاها به سختی محقق خواهد شد. «بدترین سیاست» برای حسن روحانی آن است که بخواهد از شوک به وجودآمده استفاده کند و وعده های انتخاباتی اش را در پس پشت این واقعه به فراموشی بسپارد. دولت روحانی در شرایطی قرار دارد که می تواند از دو تئوری «پیش دستی و پیشگیری» به نحو احسن استفاده کند؛ پیش دستی کند و حملات داعش را محملی برای گفت وگوی جدی تر با دنیا قرار دهد و از اعتماد به وجودآمده سود ببرد و با گشایش فضای دیپلماتیک در حل بحران های منطقه ای پیش قدم شود. اگر تا دیروز جنگیدن در خارج از مرزهای ایران امنیت آفرین بود، اینک شانه به شانه آن دیپلماسی کارآمد دولت روحانی می تواند استراتژی ایران را در خاورمیانه به نرمی و زیرپوستی تغییر دهد و برای پیشگیری از یاس و سرخوردگی در هر شرایطی به یادآوری وعده های انتخاباتی خود بپردازد و آرام آرام به آنها جامه عمل بپوشاند. آنچه اینک بیش از هرچیزی ضرورت دارد، ازدست نرفتن دیپلماسی و ازدست ندادن آرای مردم است.برای نوشتن این یادداشت از کتاب «در دام داعش» نوشته پی یر ژان لوییزار، ترجمه ویدا سامعی، نشر نو استفاده شده است.
                