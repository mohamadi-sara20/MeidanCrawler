یک‌شنبه ۱۰ اردیبهشت ۱۳۹۶
-----------------------------------------
یادداشت
-----------------------------------------
زیر پوست مناظره
-----------------------------------------

                    با اینکه در دور نخست گفت وگو (و نه مناظره!) های تلویزیونی کاندیداهای ریاست جمهوری نتیجه یک به صفر به نفع جریان اعتدال تمام شد، اما من از این مناظره اصلا خشنود نشدم. خشنود نیستم از اینکه «ز هر طرف شود کشته سود آنان (دشمن) است». اگرچه همه کاندیداهای از فیلتر گذشته، فرزندان ملت و منصوبان و خادمان انقلاب اند، اما همه مشکل امروز ما ناشی از اندازه ناشناسی اشخاصی است که ظاهرا راهی برای گریز از «وهم» نمی جویند و اساسا با «فهم»، چون نفوذی بیگانه در وجود خود برخورد می کنند. من به عنوان یک طلبه وقتی هم کسوتی ام را در هر وقت و در هرکجا، مواجه با ضعف استدلال و منطق می بینم و تاثیر ضعف او را در گفتار و رفتار مردمان با خود می سنجم. از قضاوتی که آنها درباره من و هم لباسی های من می کنند، اصلا خشنود نمی شوم. من به عنوان کسی که نزدیک نیم قرن از عمر خود را در حوزه مسائل فرهنگی و مباحث اجتماعی صرف کرده و در این امور مدیریت کرده است، وقتی شهردار 12ساله پایتخت ام القری اسلام و شهریار (شهردار) شهرم را این چنین تهیدست از فرهنگ، وامانده از متانت، جامانده از رفتار مدیریت شهری و اخلاق شهریاری می بینم اصلا خرسند نمی شوم. باوجود آن از «باب من لم یشکر المخلوق لم یشکر الخالق» خود را موظف به ادای سپاس از برخی زحمات خالصانه سردار قالیباف در کسوت شهرداری تهران می دانم؛ اما در مناظره عصر آدینه برای چندمین مرتبه «شیرفهم» شدم که چرا برای مشکل «ترافیکی، آلودگی هوا، ناامنی شهری، هزینه های اسراف گون در شهر، ساخت پل های زشت، حفر تونل های قرون وسطایی، حرکت اتوبوس های قراضه، زباله های ناکارآمد شهری، توسعه متروی بی فرهنگ، نبود آموزش های شهروندی، رواج معماری های زشت شهری، برج سازی های ناهنجار، نبود کمترین اصول و عناصر زیبایی شناسی در شهرسازی در همه جای شهر......به ویژه منطقه تازه تاسیس غرب پایتخت (دریاچه خلیج فارس)، ضعف فرهنگی، بحران آسیب های اجتماعی، بی توجهی به مخاطرات بافت های فرسوده، هجوم کودکان، زنان و مردان خیابانی در سر چهارراه ها» در مدیریت 12ساله شهردار محترم پایتخت چاره اندیشی نشده است. این در شرایطی است که بسیاری از این نابسامانی ها ریشه در خصلت ها، انعطاف ناپذیری ها، ناخالصی ها و روحیات خشک حاکم بر مدیریت شهری داشته است. خاصیت گفت وگوی انتخاباتی عصر آدینه که در حضور ملت هوشمند ایران و در معرض دید جهانیان، انجام پذیرفت، واجد این تاثیر حداقلی بود که مردم پایتخت بدانند مشکلات شهرشان ناشی از چیست و تازه اداره درست و رضایت بخش یک شهر هم، نمی تواند سبب جست به سوی کرسی ریاست جمهوری باشد. در دوران اعتدال مردم نیازمند شنیدن یک فرمان آماده باش! هستند، فرمانی که بگوید هرکس «به جای خود»!
                