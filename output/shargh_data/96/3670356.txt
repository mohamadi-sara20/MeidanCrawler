یک‌شنبه ۱۲ آذر ۱۳۹۶
-----------------------------------------
یادداشت
-----------------------------------------
نشانه ای دال بر پایان زودهنگام دوره نفت
-----------------------------------------

                    پایان دوره نفت نزدیک است؛ پایانی که به معنای ازدست رفتن جایگاه تاثیرگذار نفت در اقتصاد جهانی و افت شدید و بی بازگشت قیمت نفت است. شواهد فراوانی وجود دارد که این پایان، برخلاف تصورات پیشین بسیار نزدیک است؛ اما عده ای مایل نیستند این نشانه ها را ببینند و چشم را بر آنها بسته اند. برخی هم دیده اند و منافع اقتصاد نفتی برای شان آن قدر زیاد است که تلاش می کنند دیگران این نشانه ها را نبینند، شاید از این راه دوران اقتدار آنها کمی طولانی تر شود. از ذی نفعان اصلی اقتصاد نفتی، اوپک یا همان سازمان کشورهای صادرکننده نفت و کشورهای عضو این سازمان هستند. این کارتل نفتی به دلایل کاملا آشکار تلاش می کند با انتشار چشم اندازهای مهندسی شده، شواهد پایان زودهنگام دوره نفت را مخدوش یا کتمان کند. این سازمان در آخرین گزارش چشم انداز انرژی خود که در تاریخ هفتم نوامبر 2017 منتشر کرده است، همچنان بر افزایش تقاضای نفت در دهه های آینده پافشاری می کند. بر پایه این گزارش، تقاضای نفت از حدود 95 میلیون بشکه در روز، در سال 2016، به حدود 111 میلیون بشکه در روز، در سال 2040 خواهد رسید! اما اقتصاد، اصول خودش را دارد و تلاش هایی از این دست تاثیرگذاری محدود و مقطعی دارند. در شانزدهم نوامبر 2017 (یعنی فقط 9 روز پس از انتشار گزارش چشم انداز انرژی اوپک)، خبری بسیار مهم منتشر شد که بازتاب گسترده ای در محافل اقتصادی داشت. این خبر نشان می دهد که بازیگران بزرگ اقتصاد جهانی، پیام فروریزی زودهنگام اقتصاد نفت را شنیده اند و برای کم کردن اثرات منفی آن و بهره بردن حداکثری از فرصت های آن، دست به کار شده اند. خبر این بود که بانک مرکزی این کشور می خواهد سهام صندوق سرمایه گذاری خارجی این کشور در شرکت های نفتی را بفروشد. صندوق سرمایه گذاری خارجی نروژ که با ارزش یک تریلیون دلار، بزرگ ترین صندوق سرمایه گذاری جهان محسوب می شود، حدود 37 میلیارد دلار سهام شرکت های بزرگ نفتی جهان مانند اکسون موبیل و رویال داچ شل را در اختیار دارد. بی شک این تصمیم صندوق سرمایه گذاری خارجی نروژ با پیش بینی پایان دوره نفت و با هدف حفاظت از سرمایه ملی نروژ در مقابل افت شدید قیمت نفت و ارزش سهام شرکت های نفتی اتخاذ شده است. اگرچه نفت و گاز حدود یک پنجم از اقتصاد نروژ را تشکیل می دهند و این کشور به هرصورت از پایان دوره نفت آسیب خواهد دید، اما اقدام پیشگیرانه برای نفت زدایی از صندوق سرمایه گذاری این کشور، اقتصاد نروژ را از یک شوک اقتصادی شدیدتر نجات می دهد. خیلی ها از شنیدن این خبر نگران و هراسان شدند. در پی انتشار این خبر، ارزش سهام شرکت های نفتی کاهش یافت. از همه نگران تر، سعودی ها هستند که قصد دارند پنج درصد از سهام شرکت نفت آرامکو را در سال 2018، در بورس های بزرگ دنیا عرضه کنند. عربستان برای فروش سهام آرامکو به دنبال مشتریان خاص است و روی صندوق سرمایه گذاری خارجی نروژ به عنوان یک مشتری بالقوه حساب ویژه باز کرده بود، اما اکنون با اعلام خبر نفت زدایی از این صندوق بزرگ نروژی، نه تنها یک مشتری مهم از دست رفته است، بلکه دیگران هم به این راحتی دست به جیب نخواهند شد. سعودی ها که انتظار داشتند پنج درصد سهام آرامکو را در حدود صد میلیارد دلار بفروشند، اکنون اگر خبر دیگری از راه نرسد، باید به عددی بسیار کوچک تر رضایت دهند. مشکل اینجاست که به احتمال زیاد، دیگر صندوق های سرمایه گذاری و سهام داران هم پیام پایان دوره نفت را دریافت کرده اند و دست به کار شده اند. خیلی از آنها بی سروصدا کار نفت زدایی از سبد سهامشان را پیش می برند تا بتوانند سهام خود را به قیمت بالاتری نقد کنند، اما دیر یا زود خبر آنها هم منتشر خواهد شد و عربستان که قصد دارد درآمد حاصل از فروش سهام آرامکو را وارد یک صندوق سرمایه گذاری کند، شاید هیچ وقت به این رویای بزرگ خود نرسد.بنابراین شاید رویای فروش سهام آرامکو و سرمایه گذاری در فناوری و نوآوری برای عربستان، نوشدارویی بعد از مرگ سهراب باشد! وقتی به فضای اقتصادی ایران و عملکرد سیاست گذاران اقتصاد ملی دقت می کنیم، گویی هیچ کدام از نشانه های پایان دوران نفت، شنیده و دیده نشده اند! حتی از همان اقدام ها و برنامه های دیرهنگام عربستان هم خبری نیست! گویی می پندارند که چرخ اقتصاد نفتی همچنان دهه ها بر همین پاشنه خواهد چرخید! هیچ سناریوی عملی ای برای مواجهه با پایان دوره نفت در ایران وجود ندارد. بااین حال، اعتقاد دارم که بزرگان بخش خصوصی باید در این زمینه پیش قدم شوند. تقریبا همه بنگاه های خصوصی کشور از این پایان زودهنگام متاثر خواهند شد و باید برای مواجهه با آن آستین ها را بالا بزنند. بخش خصوصی باید پرچم نوآوری را بردارد و برای فردای سقوط نفت برنامه ریزی و اقدام کند.
                