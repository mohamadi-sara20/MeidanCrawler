سه‌شنبه ۱۶ خرداد ۱۳۹۶
-----------------------------------------
سرمقاله
-----------------------------------------
تاملی در سند 2030 عربستان و سفر ترامپ
-----------------------------------------

                    حدود یک سال پیش حکومت عربستان سندی را تحت عنوان چشم انداز این کشور تا سال 2030 به تصویب رساند و منتشر نمود. در مورد این سند چند نکته قابل تامل است:1- تدوین و ارائه و خصوصا انتشار چنین سندی در عربستان به نوبه خود پدیده ای جدید و قابل تامل است و به نظر من قبل از هرچیز باید به خاستگاه یا انگیزه تدوین چنین سندی توجه نمود و در این زمینه دو نکته مهم قابل طرح است:الف- عربستان سعودی از یک سو یکی از ده کشور جهان است که اقتصادشان بیشترین وابستگی را به درآمد صادراتی نفت خام دارد. اقتصاد عربستان بسیار غیرمتنوع است و حدود 91 درصد از درآمد صادراتی این کشور و بیش از 45 درصد از تولید ناخالص ملی آن از نفت تامین می شود. از سوی دیگر امنیت کشور عربستان مرهون موقعیت بی بدیل آن در بازار جهانی نفت و سازمان اوپک بوده است به این معنا که کشورهای صنعتی و ایالات متحده با توجه به تولید بیش از 9 میلیون بشکه ای و صادرات بیش از 6 میلیون بشکه ای نفت عربستان، برای حفظ ثبات نسبی بازار نفت ناچار بوده اند رژیم منسوخه عربستان را تحمل نموده و امنیت این کشور را حفظ کنند تا امنیت انرژی شان به خطر نیفتد اما از چند سال پیش با اقتصادی شدن نفت و گازهای غیرمتعارف (منابع شیلی) در ایالات متحده وابستگی آمریکا به نفت عربستان بسیار کم شده است و ابتکار عمل در تنظیم بازار نفت از اوپک و عربستان گرفته شده است.در شرایط جدید عربستان اگر بخواهد تولید خود را کم کند و یا با اوپک در جهت کاهش تولید همکاری کند تا قیمت ها افزایش یابد (مانند دو اجلاس اخیر اوپک)، بلافاصله تولید نفت شیل در آمریکا افزایش می یابد و عربستان سهم بازار خود را خصوصا در آمریکا بیش از پیش از دست می دهد و اگر هم بخواهد سهم بازار و میزان صادرات خود را حفظ کند قیمت نفت کاهش پیدا می کند و در هر حال درآمد نفتی این کشور کاهش یافته است و همچنین چنانچه گفته شد اهمیت امنیت این کشور برای ایالات متحده کاهش یافته است. لذا به نظر می رسد که عربستان با حس و درک این خطر، مجبور شده است از یک سو به فکر تنوع بخشی به اقتصاد خود بیفتد و از سوی دیگر راهکارهایی را برای افزایش ضریب امنیتی خود جست وجو کند؛ بنابراین عربستان با تنوع بخشی به اقتصاد خود از طریق سرمایه گذاری بر روی توریسم مذهبی و حمل ونقل و معدن می خواهد وابستگی به درآمد نفت را کاهش دهد و از طریق توسعه صنایع نظامی می خواهد ضریب امنیت خود را افزایش دهد.ب- دقت در سطور سند چشم انداز عربستان نشان می دهد که حاکمیت این کشور در شرایطی که در بعد خارجی (چنانچه ذکر شد) با خطر امنیتی مواجه است در داخل هم دچار بحران است؛ تاکیدهایی که در این سند بر روی اشتغال، اهمیت سرمایه انسانی تحصیل کرده و حقوق زنان شده است این مطلب را بازتاب می دهد بنابراین دولت عربستان مجبور است از طریق متنوع سازی اقتصادی و سرمایه گذاری بر سایر پتانسیل های محدود این کشور، هم کاهش درآمد سرانه ناشی از کاهش درآمد نفتی را جبران کند و هم شغل ایجاد کند.2- اما اینکه عربستان تا چه حد خواهد توانست در مسیر اهداف تعیین شده در سند چشم انداز خود حرکت کند قابل بررسی و تامل است. تحقق اهدافی چون گسترش روابط اقتصادی با سایر اعضای شورای همکاری خلیج فارس، گسترش بهره برداری از معادن و توسعه زیرساخت های حمل ونقل بسیار دور از ذهن به نظر می رسد. اولا کشورهای عضو شورای همکاری خلیج فارس هم مشکلات سیاسی زیادی با هم دارند و هم پتانسیل همکاری های اقتصادی شان بسیار محدود است. ثانیا گرچه در این سند به مسئله بهره وری هم توجه شده است ولی بعید است عربستان بتواند در تولید کالاها و خدمات با دیگر کشورها رقابت کند و در بازار پررقابت جهانی توفیق داشته باشد. معلوم نیست که سرمایه گذاری جهانی نیز حاضر باشد در سایر زمینه های غیر از نفت در عربستان سرمایه گذاری کند. تنها زمینه ای که در سند چشم انداز ذکر شده و عربستان به طور نسبی در آن موفق خواهد بود گسترش توریسم مذهبی است خصوصا که این زمینه عمدتا مستلزم ساخت وساز بنا و مستغلات است و تجربه کشورهای وابسته به تک محصولی و گرفتار پدیده نفرین منابع، هم نشان داده است که تنها ساختمان سازی و بخش املاک و مستغلات و به عبارتی تولید کالاهای غیرقابل مبادله در سطح بین المللی، تا حدودی زمینه گسترش دارد. باید دید عربستان تا چه حد خواهد توانست درآمد توریسم را جایگزین نفت کند.3- مسئله عرضه سهام شرکت آرامکو که از زمان انتشار این سند مورد توجه قرار گرفته است نیز مسئله مهمی است. احتمال دارد عربستان بخواهد از این طریق هم منبع مستقلی را برای تامین کسر بودجه خود فراهم کند و هم از طریق ذی نفع کردن مستقیم شرکت های بزرگ نفتی و خصوصا شرکت های آمریکایی در منابع نفتی خود ضریب امنیتی خود را ارتقا دهد.اما بعد از انتشار این سند عربستان با شانس انتخاب ترامپ مواجه شد و در آمریکا رئیس جمهوری بر سر کار آمد که تاجرمسلک و قابل خریداری است. آل سعود در جریان سفر اخیر ترامپ به عربستان در واقع سعی کردند او و سیاست خارجی اش را با قراردادهای سنگین خریداری کنند، قراردادهایی که بعضا با سند چشم انداز مذکور نیز مطابقت ندارد. اما ترامپ همیشه رئیس جمهور آمریکا نخواهد ماند و تهدیدهایی که ذکر شد شتری است که پشت در خانه آل سعود خوابیده است. باید دید تا چه حد خواهند توانست در جهت اهداف سند چشم انداز خود حرکت کنند خصوصا که بعضی از اهداف انسانی این سند با ماهیت رژیم آل سعود در تعارض است.
                