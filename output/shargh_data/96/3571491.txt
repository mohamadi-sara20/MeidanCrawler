چهار‌شنبه ۱۷ خرداد ۱۳۹۶
-----------------------------------------
حرف اول
-----------------------------------------
کابینه پیر یا کابینه جوان
-----------------------------------------

                    انتخابات با همه فراز و فرودهایش پایان یافت و طبیعی است که لابی گری برای انتخاب کابینه دولت دوازدهم شروع شده باشد. عرف بر این است که گروه ها، احزاب، مجلس و تیم های سیاسی، نیروهای موردنظر خود را خارج از هر مصداقی به رئیس جمهور معرفی کنند و تاکنون تنها مولفه ای که در رسانه ها به آن اشاره شده است، تشکیل دولت با ترکیبی جوان تر است. درصورتی که همین رسانه ها در یک پارادوکس، جهانگیری 60ساله، زنگنه 65ساله و ظریف 59ساله را موفق ارزیابی می کنند و از طرفی حاصل کار وزیران جوان تری در دولت یازدهم را سرازیرشدن چند میلیون رای شهروندان کم درآمد به صندوق رقیب می دانند. در انتخابات اخیر چه آنهایی که می خواستند تحریم کنند ولی رایشان را به نفع روحانی به صندوق ریختند و چه آنان که به رای دادن علاقه داشتند ولی تا آخرین لحظه در تردید خاکستری باقی ماندند، همگی در این نقطه مشترک هستند که دولت باید با شکوفایی در اقتصاد، کار ایجاد کند، فساد را کاهش دهد و در سیاست خارجی اعتدال و عزت را رعایت کند. دکتر روحانی همان طور که در جریان انتخابات، هوشمندانه تشخیص داد که اگر از ظرفیت های شخصی که حتی برای نزدیکانش نیز پنهان بود، بهره نگیرد و آرایش انتخاباتی رقیب را با سخنوری در هم نریزد، ممکن است نتواند پیروز میدان باشد.رئیس جمهور در انتصاب هیئت دولت نیز به خوبی می داند که در عرصه داخل و خارج به افرادی نیاز دارد که مانند او قدرت تشخیص زمان و مکان را داشته باشند و ملاک این انتخاب سن و سال نیست بلکه عملکرد گذشته و توانایی فردی آنها در کارزار سختی هاست تا بتوانند به دور از هیجان های موسمی، قدرت خود را در ساماندهی، مدیریت و دفاع از دولت که خانه آنان شده است، نشان دهند؛ ضعفی که متاسفانه در دولت یازدهم رای روحانی را حداقل 20 درصد کاهش داد.سخنان اخیر رئیس جمهور در جمع اعضای دولت و خانواده های آنان نشان داد دولت دوازدهم دوره سختی پیش رو دارد. اگر نتواند شور و هیجان طرفدارانش را با انتخاب مدیران مطلوب حفظ و آنها را راهی خانه کند، باید در انتظار مشکل تراشی بیشتر مخالفان داخلی باشد که 15 میلیون رای را در سبد خود می بینند. مخالفانی که حاضر نیستند این آرا را با تحلیل، از یکدیگر تفکیک کنند بلکه تلاش دارند همه را در یک اردوگاه جمع و ساز مخالف کوک کنند. شرایط جهانی و مخالفان بیرونی هم بعید است در شرایط بهتری از وضعیت فعلی قرار گیرد. دکتر روحانی اگر آزمون هوش، صداقت و شجاعت همکاران آینده خود را به افرادی بسپارد که خود دارای چنین خصلتی نباشند، ممکن است از درون گردونه شماره هایی بیرون بیاید که در بزنگاه، ایوان رقیب را به خانه خودی ترجیح دهند و مطالبات مشترک موافقان و آنهایی که باید با عملکرد دولت دوازدهم از سبد رقیب خارج شوند، زمین بماند. نباید از این رخداد احتمالی، غفلت ورزید.
                