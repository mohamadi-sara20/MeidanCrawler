چهار‌شنبه ۲۰ دی ۱۳۹۶
-----------------------------------------
یادداشت
-----------------------------------------
بودجه و حقوق ملت
-----------------------------------------

                    از وعده های انتخاباتی جناب رئیس جمهور که صدالبته در جلب آرای مردم به ایشان هم تاثیر داشت، تامین حقوق شهروندی بر وفق قانون اساسی و قوانین موضوعی بود. ارقام و ردیف های لایحه بودجه که به مجلس تقدیم شده است با وعده های دوران انتخابات فاصله دارد. بودجه سال 97 که به مجلس تقدیم شده، باید ماهیت اشتغال زایی و توزیع عادلانه داشته و رافع فقر و تبعیض باشد، از بودجه اشتغال زای عمرانی غافل شده و به شکلی از اهداف اعلام شده فاصله گرفته است. اخیرا با انتشار بودجه 97 تعدادی از مراجع و علمای دین از جمله آیات عظام یوسف صانعی، صافی گلپایگانی، بیات زنجانی و حجج اسلام حجتی کرمانی، مهاجری و... صراحتا اظهار کرده اند که بودجه حوزه های علمیه نباید از محل بودجه دولت تامین شود بلکه باید به روال معمول از محل وجوهات شرعی و کمک های مردمی باشد. در حقیقت یکی از دلایلی که نهاد روحانیت در تاریخ ایران جایگاه عدالت خواهی و حق طلبی داشته، استقلال مالی این نهاد و هم عرضی مالی با آحاد مردم بوده است که صدالبته دیدگاه امام راحل و علمای همسو با ایشان در راستای این امر مهم تاریخی و اجتماعی است. مقام معظم رهبری نیز به خصوص در سال های اخیر تمام هم خود را به بهبود وضعیت معیشت مردم به خصوص از مسیر اشتغال زایی و اقتصاد مقاومتی به کار گرفته است. نام گذاری سال های اخیر به اقتصاد مقاومتی و تاکید بیشتر بر تولید و اشتغال در سال جاری نشان می دهد ایشان نیز برای هزینه کردن ارقام ردیف های بودجه در پروژه های اشتغال زا و بهبود معیشت مردم اولویتی مهم تر نسبت به برخی بودجه ها که ماهیت اشتغال زایی ندارند، قائل هستند. سازوکار تامین هزینه های معیشتی جوامع روحانی و حوزه های علمیه از محل تقدیم داوطلبانه وجوهات به مراجع تقلید وجود دارد، این سازوکار باعث می شد ضمن تحکیم پایه های رابطه روحانیت و مردم، روحانیون بدون دغدغه خاطر به رسالت نظارتی خود اهتمام ورزند. این در حالی است که به دلیل محدودیت های مالی دولت، بودجه سازمان محیط زیست فقط 20 میلیون دلار، سازمان نوسازی و توسعه و تجهیز مدارس کشور 11 میلیارد تومان و سهم سازمان غذا و دارو از بودجه نقدی 33 میلیارد تومان است. تیم اقتصادی دولت باید توجه کند که اولویت جبران کسری بودجه، افزایش قیمت حامل های انرژی یا قطع یارانه ها نیست. راه منصفانه، تصحیح ردیف های هزینه ای بودجه و کاستن از ردیف هایی است که در عمل نه تنها تاثیری بر اولویت های اقتصادی و معیشتی کشور ندارند بلکه می توان به نابسامانی ها و خاصه خرجی های بی حاصل سروسامان داد اگر قناعت، صرفه جویی و حق مداری در بودجه برای تحقق اقتصاد مقاومتی از دولت و مجلس و قوه قضائیه و نهادهای بودجه بگیر شروع شود.در این صورت می توانند به مدد همدیگر جلوی مفاسد اقتصادی و رانت خواری ها و اختلاس را بگیرند. اما وقتی هزینه برگزاری هر جلسه دولت 37 میلیون تومان است یا پیشنهاد اضافه شدن 70 درصد به حقوق نمایندگان مطرح است، چگونه اعضای دولت و این نمایندگان از قدرت نظارتی خود برای بازخواست اشخاص افزون طلب استفاده می کنند و جلوی نفوذها را می گیرند؟ با وجود اینکه برخی اشخاص اعتراضات و تجمعات اخیر را اتفاقی، دفعتا و بی زمینه می پندارند، زنگ خطر این اتفاقات از ماه ها قبل در هیئت تجمعات مال باختگان موسسات مالی، اعتباری، بازنشستگان معترض به عدم دریافت حقوق قانونی شان، اعتراضات صنفی کارگری در برخی از بزرگ ترین مراکز تولیدی و خدماتی و... به صدا درآمده بود. وضعیت نامطلوب معیشتی در کنار اخبار واصله از تخلفات مالی کلان همگی باعث لطمه به اعتقاد عمومی شده است.انتشار ردیف های بودجه سال 97 که در آن از یک سو تامین ردیف های درآمدی دولت با افزایش قیمت حامل های انرژی، افزایش مالیات مشاغل، عوارض خروج از کشور و حذف یارانه بخشی از مردم بوده است و از سوی دیگر اختصاص ارقام کلان در ردیف های غیراقتصادی و غیرمعیشتی و بی بازده بودجه، باعث ابهام مردم پیرامون چشم انداز تحول در آینده کشور نیز شده است. بنابراین پیشنهاد می شود نمایندگان مجلس ضمن اعمال نظارت بر نحوه هزینه بودجه های اختصاص یافته، حداقل 50 درصد بودجه مراکز فرهنگی، تبلیغاتی و نهادهای دیگر را کم کرده و به ردیف بودجه مراکز اشتغال زایی کشور اضافه کنند که مطمئنا متوسط سالی یک میلیون شغل پایدار برای جوانان نیازمند کشور ایجاد می شود و امید به گسترش عدالت اجتماعی و کم شدن فاصله طبقاتی افزایش می یابد. بزرگان دین و دولت نیک می دانند که آیین مقدس اسلام و متون معتبر دینی چهره کریهی از فقر را نمایان می کند که همزاد کفر است و ریشه فقر نه در بلایای آسمانی و قضا و قدر الهی، بلکه در عملکردها و سودجویی ها قرار دارد و با ریشه کنی فقر و تنگدستی است که مردم جامعه با باورهای دینی محکم و روابط اجتماعی سالم و اخلاق نیک در دفاع از ارزش های ملک دین پیش قدم می شوند.
                