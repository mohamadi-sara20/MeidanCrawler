شنبه ۲۰ آبان ۱۳۹۶
-----------------------------------------
یادداشت
-----------------------------------------
آیا کمیسیون فرهنگی گره گشاست
-----------------------------------------

                    پس از طرح انتقادات گسترده روزنامه نگاران و کارشناسان به لایحه سازمان نظام رسانه، وزیر فرهنگ و ارشاد اسلامی اعلام کرد رسیدگی به این لایحه متوقف شده و لایحه برای بررسی و اصلاح به کمیسیون فرهنگی برگشته است؟ نکته مهم و شایان توجه آن است که حتی روزنامه نگاران و کارشناسانی که با اصل لایحه و لزوم وجود چنین سازمانی موافق اند نیز انتقادات و ایراداتی مشابه مخالفان دارند. با این تفاوت که موافقان لایحه معتقدند لایحه اصلاح پذیر است اما مخالفان لایحه را اصلاح شدنی نمی دانند. اگرچه گفته نشده است که کمیسیون فرهنگی تا چه اندازه و در چه ابعادی می تواند این لایحه را بررسی مجدد کند اما فارغ از اینها، اصولا کمیسیون فرهنگی تا چه اندازه قادر خواهد بود در کاری که قبلا انجام داده است، تجدیدنظری مفید و اصولی داشته باشد و آیا این کمیسیون می تواند گره گشا باشد؟یکم؛ اعضای اصلی کمیسیون، افراد نورسیده و بی تجربه ای نیستند که بگوییم ضعف های این لایحه ناشی از بی اطلاعی یا بی تجربگی آنهاست. سوابق و تجربیات ایشان چنان است که باید بگوییم تنظیم کنندگان و حامیان اصلی لایحه افرادی دانا بوده اند که می دانسته اند چه می نویسند و کمیسیون فرهنگی دولت نیز متوجه محصول نهایی کار خود درباره این لایحه بوده است. عقلا و اخلاقا اشتباه بزرگی است اگر مشکلات متن لایحه سازمان نظام رسانه ای را ناشی از ناآگاهی یا بی توجهی بدانیم. در این صورت باید پرسید پس چرا این همه اشکال به این لایحه راه یافته است؟ پاسخ این است:1- این لایحه به طور آگاهانه مبتنی بر یک نظریه معین و مشخص درباره فعالیت روزنامه نگاری است. محور اساسی و بنیادین این لایحه، مشتمل بر «کنترل کامل دولتی بر فعالیت روزنامه نگاری» است. این نظریه در شش محور مهم و اساسی متجلی و در سراسر لایحه توسعه داده شده است که عبارت اند از:* مشروط شدن روزنامه نگاری به اخذ پروانه روزنامه نگاری* بنیانگذاری هر سازمان نظام رسانه ای استانی از سوی دولت از طریق تشخیص و تعیین روزنامه نگار بودن یا نبودن کسانی که اولین مجمع عمومی سازمان را تشکیل می دهند* وجود یک هیئت نظارت با اکثریت افراد دولتی یا غیرروزنامه نگار برای تایید صلاحیت نامزدهای هیئت های مدیره* وجود یک هیئت نظارت بر انتخابات با اکثریت افراد دولتی و غیرروزنامه نگار که می تواند نتیجه انتخابات را ابطال کند* وجود یک هیئت رسیدگی به تخلفات با اکثریت افراد دولتی و غیرروزنامه نگار که می تواند پروانه روزنامه نگاری را معلق یا ابطال کند* افزایش شرایط احراز سمت مدیر مسئولی مطبوعات و خبرگزاری ها با افزودن لزوم اخذ پروانه روزنامه نگاری برای مدیران مسئولتقریبا همه کسانی که دیدگاه خود را درباره این لایحه منتشر کرده اند، اعم از موافق و مخالف، این قسمت ها را نادرست دانسته اند. به عبارت دیگر بخش اصلی اشکالات لایحه ناشی از مبانی نظری این لایحه است که به ترتیب فوق خود را نشان داده است.2-کسانی که به عنوان مشاور و کارشناس حقوقی یا ارتباطاتی در فرایند تنظیم و تدوین لایحه همکاری داشته اند، بر علم و رشته و کار خود مسلط نبوده و متنی مغشوش و نادرست ساخته اند. ساده ترین ها و عجیب ترین هایش را مثال می آورم. مثلا در این لایحه برای اولین مجمع عمومی که به دعوت مدیرکل ارشاد استان تشکیل می شود، از واژه «مجمع عمومی موقت» استفاده شده است. هر ابجدخوان حقوق می داند که در ترمینولوژی حقوق ایران چنین «تاسیس» حقوقی وجود ندارد. آنچه هست مجمع عمومی موسس است. مجمع عمومی موقت اصلا بی معناست. یا مثلا درحالی که در لایحه گفته شده سازمان نهادی غیردولتی است، در جای دیگری گفته اند رسیدگی به اعتراض علیه بعضی تصمیمات سازمان در دیوان عدالت اداری صورت می گیرد. اگر سازمان غیردولتی است، اعتراض به تصمیمات آن در دیوان عدالت ممکن نیست اما اگر دیوان صلاحیت دارد به اعتراض علیه تصمیمات سازمان رسیدگی کند، پس سازمان نظام رسانه ای یک سازمان دولتی یا چیزی شبیه شهرداری هاست. مثال دیگر؛ در صورت تصویب این لایحه چیزی نزدیک به صد هزار نفر، شامل حدود هشت هزار مدیر مسئول رسانه های دارای پروانه موجود، به اضافه چندده هزار نفر روزنامه نگار شاغل به علاوه چندده هزار نفر کارکنان صداوسیما باید پروانه روزنامه نگاری بگیرند؛ در غیر این صورت آنها نمی توانند فعالیت کنند. اصلا از نظر اجرائی چگونه چنین چیزی ممکن است؟3-شتاب زدگی در بررسی و تصویب، مشکل دیگر این لایحه است. مدت رسیدگی به این لایحه در کمیسیون فرهنگی کمتر از سه ماه و حدود 10 تا 12 جلسه بوده است. در این مدت متن لایحه برای عموم روزنامه نگاران و کارشناسان مرتبط منتشر نشد. در واقع این شرایط موجب شده که محصول نهایی زحمات کمیسیون فرهنگی دولت، به این شکل درآید که تقریبا هیچ موافقی در روزنامه نگاران و کارشناسان نیابد.دوم؛ اینک از بررسی مجدد این لایحه در کمیسیون فرهنگی دولت تا چه اندازه می شود انتظار داشت که ایرادات و اشکالات متعدد حقوقی و روزنامه نگاری موجود در لایحه را برطرف کند. حتما نمی توان متوقع بود که شخصیت های اصلی کمیسیون دیدگاه های نظری خود را به این سرعت کنار بگذارند. نمی توان انتظار داشت که ایشان همکاران اصلی خود را که لابد آگاهانه برگزیده اند، تماما تغییر داده یا روش خود را تغییر دهند. واقعیت ها نشان می دهند بررسی مجدد کمیسیون فرهنگی دولت، منجر به رفع اشکالات متعدد لایحه نخواهد شد. چون وقتی دیدگاه و روش و ابزارها همان باشد، نتیجه هم همان خواهد بود. به همین دلیل است که هر وقت قرار می شود یک تصمیم دوباره بررسی شده و احتمالا تغییر کند، مرجع دیگری مسئول این کار می شود. مثلا در دادگاه های دادگستری، دیوان عدالت اداری، هیئت تشخیص اختلافات کارگری، در امور مالیاتی و بسیاری جاهای دیگر، مراجع دیگری به تصمیمات اولیه رسیدگی مجدد می کنند. کمیسیون فرهنگی دولت هیچ یک از این مراجع نیست و کارش هم صدور رای نیست...ولی تابع همان قاعده عقلی است. وقتی کمیسیون فرهنگی با دیدگاه معین و افراد و ابزار معین و روش خود متنی را بررسی کرده است، در بررسی مجدد هم که بالطبع با همان دیدگاه و ابزار و روش انجام خواهد شد، نتیجه ای غیر از همان نتیجه اول نخواهد بود و تغییر درخور اعتنایی که رافع اشکالات و انتقادات متعدد باشد، در متن لایحه سازمان نظام رسانه ای به وجود نخواهد آمد. سوم) حال که وزیر فرهنگ و ارشاد اسلامی و دولت، به نظراتی توجه کرده اند که در همین چندروزه درباره لایحه سازمان نظام رسانه منتشر شده است، خوب است برای حصول نتیجه واقعی و تحقق تعامل حقیقی با روزنامه نگاران و کارشناسان، روش و مرجع دیگری را تدارک ببیند که در آن بررسی مجدد لایحه واقعا و به درستی انجام شود. این، کاری سترگ است که نتیجه اش معیاری مهم و بزرگ برای داوری اکنونیان و آیندگان درباره دولت فعلی خواهد بود. لغزش و تسامح و شتاب در تصویب این لایحه با محتوای کنونی یا چیزی شبیه آن، غیر از همه ایرادات اساسی و جدی ای که خواهد داشت، می تواند آبستن داوری های تلخ و دردناک و ناگواری برای دولت و روزنامه نگاران باشد.
                