دو‌شنبه ۱۵ آبان ۱۳۹۶
-----------------------------------------
سرمقاله
-----------------------------------------
نزاع عربستان با ایران در لبنان
-----------------------------------------

                    لبنان یک سال پس از عبور از بحران خلا قدرت و توافق گروه های 8 و 14 مارس برای انتخاب میشل عون به ریاست کشور با استعفای غیر منتظره سعد الحریری، نخست وزیر، بار دیگر وارد مرحله دیگری از بحران سیاسی شده است. سعد الحریری روز شنبه پس از ملاقات با محمد بن سلمان، ولیعهد پادشاهی سعودی، با قرائت بیانیه ای شدیداللحن و متهم کردن ایران به دخالت در امور لبنان از طریق حمایت از حزب الله به عنوان دولت موازی، استعفای خود را از ریاست دولت کشورش اعلام کرد. نخست وزیر مستعفی لبنان تاکنون دلیل موجهی جز اتهام زنی به ایران و حزب الله برای این اقدام اقامه نکرده است. رئیس جمهور لبنان نیز در بیانیه ای اعلام کرد از طریق تماس تلفنی سعد الحریری در جریان استعفا قرار گرفته و منتظر بازگشت سعد الحریری به کشور و آگاهی از انگیزه او در این باره است؛ هرچند با ادعاهای الحریری در بیانیه استعفا و آگاهی از تلاش ها برای ترور او و تشریح اوضاع سیاسی کشورش به شرایط قبل از ترور پدرش، رفیق الحریری، در سال 2005، بعید به نظر می رسد که او حداقل در آینده ای نزدیک برنامه ای برای بازگشت به لبنان داشته باشد.در گمانه زنی اکثر تحلیلگران در بیان دلایل استعفای الحریری عمدتا بر نقش پررنگ عربستان تاکید شده که به نظر می رسد کاملا مقرون به صحت است. روشن است مشکلات اداره کشور و تشکیلات موازی اشاره شده سعد الحریری در بیانیه استعفا، دلیلی موجه بر این تحول سیاسی مهم و موضوعی جدید در عرصه سیاسی لبنان نیست. کشمکش سیاسی بین گروه های 8 و 14 مارس و خالی بودن پست ریاست جمهوری به مدت دو سال تنها بخشی از واقعیت های سیاسی لبنان است. شیوه ای که الحریری برای اجرای سناریوی استعفا انتخاب کرده و ادبیات او در بیانیه استعفا، به طور مشخص نمایانگر رویکرد عربستان در مقابل ایران و نقش پررنگ عربستان سعودی در طراحی و توافق پشت پرده بین الحریری و سعودی برای ایجاد بحران خلا قدرت و بی ثبات کردن لبنان است. به بیان دیگر شیوه کناره گیری الحریری نمایانگر این است که از یک سو سعد الحریری ابزاری در دست عربستان است برای هدف قراردادن امنیت و ثبات لبنان و برهم زدن فضای مثبتی که پس از برطرف شدن بحران ریاست جمهوری این کشور است به وجود آمده و از سوی دیگر تلاش شاهزاده ماجراجوی این کشور برای حفظ آخرین جای پای خود در منطقه پس از تحمل شکست های سیاسی در سوریه و عراق و گیرکردن در باتلاق یمن. از سوی دیگر شوک سیاسی این تحول مهم -که به قول ولید جنبلاط، لبنان در وضعیت کنونی توان تحمل آن را ندارد-در داخل لبنان و نقش این کشور در منطقه دارای پیامدهایی است که نمی توان آن را نادیده گرفت. این رویداد به احتمال زیاد آغازی برای تحولات امنیتی و نظامی خطرناکی از سوی اسرائیل خواهد بود. حملات لفظی جنون آمیز مقامات سعودی در ماه های اخیر علیه حزب الله از یک سو و چنگ و دندان نشان دادن رژیم صهیونیستی از سوی دیگر نمایانگر توافقی بین عربستان و اسرائیل برای طراحی نقشه ای علیه حزب الله و برکناری میشل عون به عنوان متحد جریان 8 مارس و مورد حمایت حزب الله است. اظهارات ایگیدور لیبرمن، وزیر جنگ اسرائیل، در واکنش به استعفای الحریری و تاکید بر اینکه ارتش اسرائیل آماده رویارویی با هم پیمان ایران در لبنان است و استراتژی جدید آمریکا درباره ایران و هم پیمانان منطقه ای اش را باید در راستای توافقی گسترده برای تهاجم اسرائیل به لبنان ارزیابی کرد؛ تحولی که در صورت وقوع، ایران را نیز درگیر خواهد کرد.استراتژی و رویکرد خصمانه دونالد ترامپ در قبال ایران، سندسازی اخیر کاخ سفید علیه ایران درباره واقعه حوادث تروریستی سال های گذشته از طریق القاعده و طالبان، ضرب آهنگ مستمر رژیم صهیونیستی برای اخلال در روند اجرای توافق هسته ای و تلاش بی وقفه برای برهم زدن آن و نهایتا اقدامات عربستان برای ایجاد مانعی در مقابل توفیقات و دستاوردهای ایران در منطقه که با پیروزی های پی درپی نیروهای عراق و سوریه بر داعش توازن منطقه را به شدت به نفع ایران برهم زده است، جملگی می تواند دستمایه نگران کننده ای برای آغاز بحران در لبنان و کشاندن پای ایران در آن باشد؛ بنابراین ضروری است از هم اکنون برای مواجهه با چنین تحولی با درنظرگرفتن همه جهات با محوریت منافع ملی و خنثی سازی طرح هایی که هدف شوم آن کشاندن ایران به باتلاق بحران و جنگی دیگر است، چاره ای اندیشیده شود. در کنار دل نگرانی های ناشی از پیامد بحران سیاسی و امنیتی لبنان، تقارن استعفای الحریری با سفر دکتر ولایتی به لبنان و ملاقات های گسترده با مقامات این کشور و از جمله سعد الحریری گذشت. اگرچه ظاهرا ارتباطی منطقی بین این رویداد مهم و سفر مقام ایرانی وجود ندارد؛ ولی نمی توان جایگاه نسبتا پررنگ این سفر در پازل استعفا و اجرای سناریوی مربوط به آن را نادیده گرفت. بر اساس اخبار منتشر شده، نخست وزیر مستعفی لبنان قبل از دیدار با ولایتی به عربستان می رود و یک روز پس از این ملاقات با پرواز به ریاض و ملاقات با محمد بن سلمان، بیانیه استعفای خود را از طریق شبکه های تصویری عربستان قرائت کرده است. معنای سیاسی استعفا و سناریوی اجرای آن در واقع برخورد با ایران، گسترش سطح رقابت و نزاع سیاسی عربستان با ایران به خارج از مرزهای سوریه و عراق و یمن و ایجاد بحران در کشوری است که ایران جایگاه محکمی در آن دارد و در صورت وقوع جنگی در این کشور چنانچه پیش تر ذکر آن رفت، ایران لاجرم یک طرف اصلی در این تحول نظامی خواهد بود. نکته مهم تر درباره اتفاق ناخوشایند تقارن سفر دکتر ولایتی و استعفای سعد الحریری بلافاصله پس از ملاقات با مقام ایرانی و با قرائت بیانیه به شدت ضدایرانی، غفلت دست اندرکاران سیاست خارجی در مدیریت سفرهای خارجی مقامات عالی رتبه کشور و به قول ظریفی یادآور اتفاق نامیمون سفر چائوشسکو به تهران است. بر کسی پوشیده نیست که هیچ رویداد و بحران سیاسی هرگز بدون پیش زمینه اولیه و یک باره رخ نمی دهد. رصد تحولات و پیش بینی رویدادهای ناشی از آن از وظایف انکارناپذیر دست اندرکاران سیاست خارجی و به طور مشخص دستگاه دیپلماسی و اطلاعاتی است. نکته آخر درباره این رویداد، پوشش خبری و ارائه تحلیل های شفاف به ویژه از طریق رسانه هایی است که با بودجه عمومی اداره می شوند. گستردگی کانال های اطلاع رسانی چه از طریق رسانه های شنیداری و تصویری و چه در فضای مجازی دسترسی اقشار مختلف جامعه را به اخبار و تحلیل های خبری و سیاسی بیش از هر زمان سهل الوصول تر کرده است. در چنین فضایی ارائه تحلیل های یک سویه از سوی رسانه های رسمی و با تکیه به کارشناسانی که فقط از یک منظر به تحولات می نگرند، کمکی به افزایش اعتماد مردم به صداوسیما نخواهد کرد. 
                