شنبه ۵ اسفند ۱۳۹۶
-----------------------------------------
حرف اول
-----------------------------------------
سلامت جامعه در گرو سلامت مردان
-----------------------------------------

                    ز نیرو بود مرد را راستی/ ز سستی کژی زاید و کاستیاول تا هشتم اسفندماه «هفته ملی سلامت مردان» نام گذاری شده است. این هفته با هدف یادآوری اهمیت توجه به سلامت و پیشگیری از بیماری مردان ایجاد شده است. هرچند در اکثر نقاط دنیا میان نظام سلامتی مردان و زنان تعادل وجود ندارد اما در همه جوامع، متولیان سلامت مردم با توجه به اهمیت مشکلات سلامتی به دنبال برطرف کردن آنها در جامعه هستند. متاسفانه مردان به دلیل اینکه امرار معاش خانواده را بر عهده دارند، کمتر به فکر سلامتی خود هستند. اکثر آقایان زمانی به فکر درمان می افتند که بهترین زمان برای درمان آنها گذشته است. در جامعه ما مردان ستون خانواده هستند اما متوسط سن زندگی آنان نسبت به زنان بسیار پایین تر است و آنها بیشتر به دلیل حوادث شغلی و رانندگی و ابتلا به بیماری های قلبی و سرطان ها فوت می کنند یا به دلیل حضور در جنگ ها و حوادث اجتماعی بیشتر از زنان در معرض آسیب قرار می گیرند. آمارها نشان می دهد که مردان بیشتر از زنان با عوامل خطرزا روبه رو هستند و برای همین باید بیشتر به موضوع سلامت خود اهمیت دهند. در این مبحث تاکید ما بر برخی از عوامل این بیماری هاست که ناشی از رفتار های نادرست در میان مردان است. اکنون در جامعه شیوع مصرف دخانیات در بین مردان حدود 35 درصد، تغذیه نامناسب 48 درصد، نداشتن تحرک کافی 83 درصد، شیوع فشارخون 23 درصد و شیوع دیابت 10 درصد است. سلامت یکی از ارزش ها و نیازهای اساسی هر انسان و حقی پذیرفته شده در مکاتب الهی و اسناد بین المللی مانند اعلامیه جهانی حقوق بشر، حقوق بشر اسلامی و بیانیه سازمان جهانی بهداشت و همچنین در قانون اساسی و اسناد بالادستی است.سلامت اساسی ترین بخش از رفاه اجتماعی به شمار می رود و بیش از مداخلات پزشکی به عوامل اجتماعی و اقتصادی وابسته بوده و یکی از مفاهیم محوری توسعه، رفاه و بهزیستی جامعه است. سلامت مردان موضوعی است که موجب استحکام خانواده و ارتقای سلامت نیروی کار جامعه و توسعه کشور می شود. یکی از گام های خوب در این راستا اقدامات خانه های سلامت شهرداری برای مشاوره و آگاه سازی مردان است که با هدف تامین سلامت جسمی و روانی مردان در دوره های مختلف زندگی و ایجاد فرهنگ توجه به سلامتی قبل از بیماری، پیشگیری اولیه و تشخیص زودهنگام بیماری های خطیر و بدون علامت در جامعه مردان و افزایش دسترسی آنها به اطلاعات سلامتی اجرائی شود.این قبیل برنامه ها می تواند با هدف ترویج رفتارهای سالم در بین مردان و افزایش دسترسی آنان به اطلاعات لازم درباره سلامتی و خودمراقبتی در راستای فعالیت های ترویجی برای پیشگیری از بیماری های جسمی و روانی، معلولیت و مرگ ومیر مردان است، بسیار مفید باشد. این در حالی است که طبق تعریف سازمان بهداشت جهانی، سلامتی عبارت است از حالت آسودگی کامل جسمی، روانی، اجتماعی و تنها به نبود بیماری یا ناتوانی اطلاق نمی شود. سلامتی انسان ها امری اساسی است که فقط سلامت فیزیکی را دربر نمی گیرد و سلامت روانی و اجتماعی بخش مهمی از آن را تشکیل می دهد.از آنجا که زندگی در کلان شهرهایی مانند تهران مشکلات فراوانی را به دنبال دارد، آلودگی و شلوغی شهرها گاه موجب می شود شهروندان علاوه بر مشکلات جسمانی، با مشکلات روحی و روانی دست و پنجه نرم کنند. رشد سریع جمعیت، شهرنشینی و مهاجرت، روزبه روز بر فشارها، مسائل و مشکلات روانی و اجتماعی افراد جامعه می افزاید. شیوع بالای این قبیل بیماری و ناتوانی ها باعث شده این مشکلات در تمامی جوامع به عنوان یک اولویت بهداشتی مورد توجه قرار گیرد. نباید فراموش کرد که هر جامعه، برای دستیابی به صلح و امنیت باید در درجه نخست، سلامت مردم و شهروندان آن جامعه را فراهم کند. شهر سالم به شهروند سالم نیاز دارد. در این حوزه، سلامت جسمی، روانی و روحی شهروندان ضروری است. بنابراین یکی از کارکردهای اساسی شهرداری ها به عنوان یک نهاد اجتماعی باید تامین، حفظ و ارتقای سلامت شهروندان باشد. به این منظور توجه به توسعه شبکه های خدمات سلامت در بستر شهری به ویژه حاشیه شهرها، قسمتی از مولفه های مدیریت سلامت شهری به حساب می آید چراکه حفظ و ارتقای سلامت، مسئولیتی فردی، اجتماعی، سازمانی و حاکمیتی است و یکی از پیش شرط های تحقق توسعه پایدار به شمار می آید. برای ارتقای وضعیت فعلی و زمینه سازی آینده نیازمند ارتقای برنامه ریزی شهری برای ارتقای خدمات سلامت و ایمنی رفتارها، بهبود شرایط زندگی و ایجاد حکمرانی مشارکتی در شهر با سهیم کردن مردم در تصمیم گیری های لازم برای برنامه ریزی شهری سالم هستیم. شهر سالم بدون انسان سالم وجود ندارد و منظور از انسان سالم هر چهار بعد جسمی، روانی، اجتماعی و معنوی است که به دلیل اثرپذیری متقابل باید مدنظر قرار بگیرد.
                