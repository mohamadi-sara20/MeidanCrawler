یک‌شنبه ۱۷ اردیبهشت ۱۳۹۶
-----------------------------------------
یادداشت
-----------------------------------------
آنان که دیکته ننوشته اند
-----------------------------------------

                    بحث انتخابات ریاست جمهوری دوازدهم سرانجام از زیر پوست رسانه ها به تیترهای اول آنان تبدیل شده است؛ این روزها صف آرایی دیدگاه های مختلف مدیریتی برای اداره کشور به داوری جامعه گذاشته شده است. جامعه ای که همواره و در هر فرصتی مترصد مشارکت برای باروری سرزمین خود هستند. به عنوان یک شهروند آرزو داشتم شرایطی فراهم می آمد که دکتر روحانی با نامزدی به رقابت می نشستند که تا آخرین شمارش آرا امکان پیش بینی میسر نبود. اما به نظر می آید نشانه های موجود حکایت دیگری را رقم بزند. پیش بینی می شود آرای آنها که آقای روحانی را مناسب ترین گزینه برای دولت می دانند و نیز آنها که در مدار غیربسته دولت یازدهم هنوز روزنه های برون رفت از تنگناهای موجود را باور دارند، درهم گره و پیوند خواهد خورد. اما به عنوان یک پژوهشگر در حوزه کشاورزی و محیط زیست کشور باور دارم برنامه های راهبردی نامزدهای ریاست جمهوری در زمینه تولید و منابع طبیعی از اهمیتی ویژه برخوردار است. دولت یازدهم در شرایطی در سکوی مدیریت اجرائی مستقر شد که به استناد بسیاری از پارامترها یک بخش کشاورزی ورشکسته را تحویل گرفت. بخشی که اتفاقا بحران های اقلیمی خودساخته و تخریب شدید منابع هم بر شانه های شکسته اش سنگینی می کرد.دولت آقای روحانی به موازات دیگر اولویت هایش به نوشتن دیکته در این عرصه نیز پرداخت. به پشتوانه تخصص حرفه ای خود و با در نظرگرفتن بسیاری عوامل محدودکننده که الزاما نباید در خیابل پاستور درجست وجویش باشیم و حتی برخلاف پیش بینی چهار سال قبل خود این راقم، دیکته کارگزاران دولت یازدهم در بخش کشاورزی و تنظیم بازار فراتر از حد نصاب قبولی بوده است. آیا رقیب اصلی آقای روحانی در انتخابات آتی با ارائه برنامه های کاربردی (و نه شعارگونه و احساسی) به نوشتن دیکته جدیدی مبادرت خواهد کرد؟ آیا ادعای برتری نمره در دیکته رقیب یا رقبا نسبت به آنچه دولت یازدهم نوشت مبتنی بر سوابق اجرائی و ارزیابی های کارشناسانه خواهد بود؟ به خاطر بسپاریم ادعای برتری داشتن دیکته ای که هنوز نوشته نشده است بر آنچه که نوشته شده کار بسیار دشواری است و مورد پایش دقیق صاحب نظران این عرصه قرار خواهد گرفت. چگونه نامزد رقیب می تواند در همین فرصت کوتاه مدهی شود دیکته بهتری - بیش از مواردی مانند رکوردشکنی تاریخی تولید گندم در سال 1395 - می نویسد؟! برای آگاهی بیشتر تیم تخصصی رقیب آقای روحانی باید به بزرگ نمایی های تخیلی کارگزاران بخش کشاورزی در دولت های نهم و دهم اشاره کنیم. وزیرانی هیجان زده که به وعده هایی دست یازیدند که گویی نه از کشاورزی و نه از شمارش تجربه کافی داشتند؟ آنها با خط بطلان کشیدن سریع بر تجارب گذشته و راهی که تاکنون طی شده است خود را مبدا و معاد تولید و خودکفایی محصولات اساسی کشاورزی قلمداد کردند. اما دیدیم چگونه سرانجام با نشستن بر عرشه انبوه کشتی های واردات از مهلکه این ادعاهای تخیلی گریختند. توصیه موکد نگارنده به رقیب یا رقبای آقای روحانی این است که تا مجال اندکی باقی است برنامه های شفاف خود را برای نقش آفرینی کشاورزی در اقتصاد کلان کشور، افزایش بهره وری در توسعه پایدار و حراست از منابع به آگاهی جامعه برسانند. البته امید که در این ارائه ها از بزرگ نمایی های دور از واقعیت دولت های نهم و دهم نیز پند بگیرند. باید بدانیم مردم ما با کمال هوشمندی بین دیکته قبولی نوشته شده در دولت روحانی و ادعاهایی که حتی در آینده هم امکان تحقق ندارند، مرزبندی می کنند.
                