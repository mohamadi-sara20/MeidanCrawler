پنج‌شنبه ۳۱ فروردین ۱۳۹۶
-----------------------------------------
سرمقاله
-----------------------------------------
دولت روحانی یک دولت اجتماعی
-----------------------------------------

                    سه شنبه 17 دی 1392 دکتر روحانی در اولین نشست با استانداران دولت تدبیر و امید در تشریح وضعیت نابسامان کشور تاکید کرد در کنار مواردی نظیر شکاف بین دولت و ملت، تضعیف شدید سرمایه اجتماعی، وضعیت سیاست خارجی کشور و وضع اقتصادی کشور، باید گفت وضعیت آسیب های اجتماعی نیز در کشور «در هیچ شرایطی از ابتدای پیروزی انقلاب تا سال های اخیر» این گونه نبوده است. بررسی برخی شاخص های حوزه های اجتماعی و جرم در دولت قبل نیز موید این نظر رئیس جمهور است. از سال 1384 تا 1390 روزانه 70 نفر به جمعیت کشور افزوده شدند. شاخص طلاق به ازدواج از 10 درصد در سال 1384 به 18 درصد در سال 1391 افزایش یافت، میزان دستگیرشدگان سرقت از اماکن دولتی بین سال های 85 تا 92 بیش از 40 درصد بیشتر شد. دستگیرشدگان سرقت از منازل و مغازه ها در همین فاصله دو برابر شد و روند خودکشی سیر صعودی به خود گرفت. در کنار اینها برخی از اصلی ترین شوراهای مرتبط با حوزه رفاه و آسیب های اجتماعی نظیر شورای عالی رفاه، شورای ساماندهی کودکان خیابانی و شورای سالمندان به محاق رفت و اصولا گفتمان سازی، حساسیت زایی و سیاست گذاری در حوزه اجتماعی در زمره اولویت های آن دولت نبود. اما با اتکا به آنچه ازسال 92 تاکنون در حوزه کنترل و کاهش آسیب های اجتماعی اجرا شده و درباره آن جهت گیری، سیاست گذاری شده است، به جرئت می توان ادعا کرد که دولت تدبیر و امید یکی از اجتماعی ترین دولت های پس از انقلاب بوده است. شاید بتوان گفت مهم ترین اتفاق این حوزه، اهتمام دولت به ایجاد هماهنگی های بین بخشی در سطوح افقی و عمودی، تقویت نقش سازمان های غیردولتی در حوزه سیاست گذاری، دانش محورشدن عرصه مقابله با آسیب های اجتماعی، اولویت یابی رویکردها و راهکارهای منطقه ای و خلاصه اولویت یافتن مسائل اجتماعی بوده است. نگاهی گذرا به بهبود برخی شاخص ها در حوزه اجتماعی موید این ادعاست که جهت گیری دولت تدبیر در حوزه اجتماعی صحیح و پذیرفتنی بوده است. برای نمونه در سال 94 به ازای هر صد ازدواج در کشور 24 طلاق ثبت شده که نسبت به سال 93 رشد شش درصدی را نشان می دهد، در حالی که رشد این شاخص در سال 1393 نسبت به سال 1392 بیش از 12 درصد بوده است که این امر بیانگر این است که میزان رشد نسبت طلاق به ازدواج در کشور کنترل شده است. در استان های تهران، فارس و سمنان نسبت طلاق به ازدواج کاهش یافته است، به نحوی که در سال 94 نسبت به سال 93 شاهد رشد منفی این نسبت بوده ایم. از سوی دیگر براساس گزارش پزشکی قانونی میزان معاینات نزاع بین سال های 92 تا 94 بیش از پنج درصد کاهش یافته است. میزان مرگ ومیر مشکوک به خودکشی نیز اگرچه در سال های 90 تا 92، روند فزاینده ای را تجربه کرده است، در سال های 92 تا 94 کنترل شده و سپس کاهش یافته است. میزان مرگ ومیر مشکوک به خودکشی در سال1390، از 4،7 مورد به ازای هر صدهزار نفر جمعیت (با نرخ رشد حدود چهاردرصدی) به 4.8 مورد در سال 1391 رسیده است. این میزان در سال 1392 ناگهان با رشد 11درصدی مواجه شد و به 5.2 مورد مرگ ومیر به ازای هر صدهزار نفر افزایش یافت. این در حالی است که رشد میزان مرگ ومیر در سال 93 کنترل شد و در سال 1394 در کشور 3.5 درصد کاهش یافت و به 5.1 مورد به ازای هر صدهزار نفر رسید.از سوی دیگر با تاکید ویژه وزیر تعاون، کار و رفاه اجتماعی درخصوص ضرورت تدوین و اجرای سیاست های موثر برای بازگشت به تحصیل کودکان بازمانده از تحصیل، با همکاری وزارت آموزش وپرورش و سازمان مدیریت و وزارت دادگستری برای اولین بار بانک اطلاعات جامع 120 هزار کودک بازمانده از تحصیل در سراسر کشور تهیه شد و هم اکنون در چارچوب طرح تقسیم کار ملی و با همراهی وزارت کشور اقدمات منطقه ای گسترده ای برای بازگشت به تحصیل این کودکان در حال اجراست. همین جا باید متذکر شد ورود دغدغه مندانه رهبری نظام و اولویت گذاری رئیس جمهور محترم در حوزه کنترل و کاهش آسیب های اجتماعی از عوامل اصلی در بهبود برخی شاخص های اجتماعی و حرکت درست در مسیر کنترل و کاهش آسیب های اجتماعی است. آنچه گفته شد همه فعالیت های صورت گرفته نیست و مصداق مشت نمونه خروار است.نکته آخر اینکه به هیچ عنوان نگارنده این مطلب مدعی نیست اقدامات انجام شده در حوزه اجتماعی کامل یا بی نقص بوده است اما بهجرئت می توان ادعا کرد با تداوم اقدامات مدبرانه انجام شده در سال های گذشته می توان امیدوارانه به سمت کنترل و کاهش آسیب های اجتماعی پیش رفت. 
                