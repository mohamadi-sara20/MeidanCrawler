پنج‌شنبه ۶ مهر ۱۳۹۶
-----------------------------------------
سرمقاله
-----------------------------------------
عاشورا تقابل با جهالت
-----------------------------------------

                    اگر کسی بگوید رویداد عاشورا از تراژیک ترین و غم بارترین رخدادهای تاریخ بشر بوده، سخن صوابی است و حساس ترین فراز تاریخ اسلام بی هیچ تامل، این رویداد تلخ بوده است که برای موروثی کردن خلافت، اولاد رسول خدا را در مسلخ سیاست سر بریدند. در یک کلام می توان گفت عاشورا یعنی تقابل عدل و ظلم یا عقل و جهل یا دین حقیقت و عقلانیت در برابر دین جهالت و ضلالت. شگفت اینکه امام حسین (ع) پیش از واقعه عاشورا و در روزگار شکل گیری حکومت امویان در سخنانی عالمان دین را خطاب و مورد توبیخ قرار داده است و سرگذشت آنان را سرگذشت عالمان یهود و مسیحی می داند که در برابر گناهان بزرگ و فساد خلفا، بی تفاوت نشستند. در کتاب تحف العقول در سرآغاز گفتار امام حسین چنین آمده است: «فاعتبروا بما وعظ الله به اولیائه من سوء ثنائه علی الاحبار إذ یقول: لولا ینهاهم.../ ای بندگان خدا شما را به تقوای خدا سفارش می کنم و از دنیا و گرایش به نعمت های خیال انگیز و مقام و موقعیت نشاط زای آن که ارزش جایگزینی برای آنچه خدا به عنوان زینت برای (شما) عالمان پسندیده و کرامت و نعمت های آخرت که به (شما) عالمان عطا خواهد کرد، ندارد؛ حذر می دهم، زیرا آخرت برای باتقوایان است و حسرت، پشیمانی و عذاب طولانی برای ستمگران؛ پس از نصیحت های خدا به اولیائش در قالب سرزنش از مجتهدان یهود و نصاری عبرت بگیرید؛ آنجا که می فرماید: چرا دانشمندان نصاری و علمای یهود، آنها را از سخنان گناه آمیز و خوردن مال حرام، نهی نمی کنند؟! چه زشت است عملی که انجام می دادند! کافران بنی اسرائیل، بر زبان داوود و عیسی بن مریم، لعن (و نفرین) شدند!... آنها از اعمال زشتی که انجام می دادند، یکدیگر را نهی نمی کردند؛ چه بدکاری انجام می دادند!» (تحف العقول) همچنین می فرمایند «و إنما عاب الله ذلک علیهم لانهم کانوا یرون من الظلمة الذین بین اظهرهم الامر المنکر من الفساد فی بلادهم فلا ینهون عن ذلک رغبة فیما کانوا ینالون منهم ورهبة مما کانوا یحذرون/ خداوند فقط به این دلیل بر آنان عیب می گیرد که می بینند دولتمردان ستم می کنند و مرتکب منکر و زشتی می شوند، ولی آنان را نهی نمی کنند...خود را به ندیدن و نشنیدن می زنند و نمی خواهند ببینند و بشنوند، تا تکلیفی بر دوششان نیاید در حالی که باید گوش ها را برای شنیدن تیز و چشم ها را برای دیدن باز کنند و پی جویی کنند و اطلاع بگیرند و استیضاح و نهی کنند و مخالفت خود را آشکار کنند و...». انتقاد از عالمان دینی در مسیحیت و یهودیت- که در قرآن آمده - برای این است که فساد، سطوح مختلف جامعه را فراگرفته بود و علمای دین سکوت اختیار کرده بودند. در روزگار پس از پیامبر سکوت زهاد و برخی عالمان باعث شد جامعه از مسیر عدالت خارج شود. امام حسین این سکوت را توجیه گر بیداد خلافت می داند. ای کاش گویندگان در این روزگار که ستم جوامع اسلامی را فراگرفته، از میانمار تا حوزه شامات، تاریخ درست دین، به ویژه امام حسین را برای مردم درست بازخوانی می کردند و عناصر فسادی را که موجب پیدایش حاکمیت امویان شد، در تاریخ کشف می کردند تا دگربار جامعه مسلمین گرفتار چنین مصائبی نشود. در تاریخ، برای اینکه انسان ها با گوهر عاشورا آشنا نشوند، سودجویان و دین ابزاران تلاش برای تحریف آن کرده اند. به تعبیر شهید مطهری: «متاسفانه در طول تاریخ، تحریف هایی چه در انگیزه ها و اهداف، چه در چهره های حماسه ساز و چه در برنامه های مربوط به عاشورا انجام شد. برخی به شکل و برخی به افراد برمی گردد» جالب تر اینکه مرحوم مطهری مظلومیت امام حسین را در روز عاشورا و شهادتش به دست افراد سنگدل نمی داند و بلکه مظلومیت او را از فرهنگش می داند و می گوید: «برای مصیبت امام حسین (ع) و اهل بیتش (س) به خاطر آن همه زجرهای روحی و جسمی و ضربات شمشیرها نباید گریست، بلکه باید به خاطر مظلومیت و دروغ پردازی هایی گریست که مقام حضرت اباعبدالله الحسین (ع) را متنزل می کنند». می توان گفت نخستین تحریف کنندگان عاشورا امویان و سپس عباسیان بودند؛ زیرا پیام عاشورا را در تضاد با خود می دانستند. از آنجا که این حادثه جنبه های عاطفی بزرگی دارد و می تواند پیوندی با احساسات مردم داشته باشد، در نتیجه زوایای عقلی و تحلیلی آن مغفول مانده است. شاید علت اینکه نگذاشته اند حقیقت این پیام برای همگان روشن شود، چون می توان برای آن مدل سازی کرد و الگو را از امام حسین (ع) گرفت. نهی ازمنکر که جزء رسالت اصلی امام حسین بود، بیشتر به منکراتی برمی گشت که اخلاق و عقلانیت و آزادگی را هدف گرفته بود و شکل و قالب اسلام را حفظ ولی محتوا را تحریف کرده بود. به نام دین نزدیک ترین یاران پیامبر را تبعید یا شهید کردند. ثروت مسلمین را در میان عده ای خاص و نزدیکان خلیفه تقسیم کردند. غیرعرب را «عجم» یعنی گنگش و موالی خواندند و عرب را بر غیرعرب برتری بخشیدند و شعار «ان اکرمکم عند الله اتقیکم» را نادیده انگاشته و خلافت اسلامی را به شکل موروثی در خاندان اموی و عباسی منحصر دانستند. منکری که امام حسین برای مبارزه با آن تا پای جان ایستاد در یک کلام انحراف امارت بر مسلمین بود.
                
                
                    
                
                                    
                        
                    
            