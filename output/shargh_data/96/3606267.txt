سه‌شنبه ۱۷ مرداد ۱۳۹۶
-----------------------------------------
type_unknown
-----------------------------------------
احمدی نژاد را محاکمه کنید
-----------------------------------------

                    گروه سیاست: جامعه روحانیت مبارز چهار سال بعد از پایان دولت احمدی نژاد درخواست محاکمه او را مطرح کرده است. اصولگرایان اصولا در مواجهه با احمدی نژاد دچار تاخیرند؛ حتی وقتی پای محاکمه او در میان باشد. درحالی که قوه قضائیه، محمود احمدی نژاد را در همان روزهای آخر ریاستش بر دولت احضار کرده بود و موارد متعددی از تخلفات او و نزدیکانش در این مدت رسانه ای شده، اما جامعه روحانیت مبارز تازه به ماجرا ورود کرده است. آن طور که از سخنان سخنگوی این نهاد پیداست، آخرین جلسه جامعه روحانیت مبارز به مسئله لزوم محاکمه احمدی نژاد اختصاص داشته است. به گزارش ایسنا، حجت الاسلام والمسلمین غلامرضا مصباحی مقدم گفته است: «خواسته جامعه روحانیت مبارز این است که قوه قضائیه پرونده های آقای احمدی نژاد را بررسی کند و هرچه حکم شد، قابل قبول است.احمدی نژاد خودش تخلفات فراوانی دارد که بخشی از آنها در دوران ریاست جمهوری وی رخ داد. در آخرین جلسه جامعه روحانیت، اظهارات اخیر آقای احمدی نژاد و برخی اطرافیان ایشان در پی دستگیری آقای بقایی، آزادشدن وی با قرار وثیقه و نیز صحبت های آقای احمدی نژاد در این زمینه که شبهه ناک شد، مورد بررسی قرار گرفت. سخنان آقای احمدی نژاد حتی به شکلی مطرح شد که مرجع ضمیر آن سخنان مشخص نیست و معلوم نیست شخصی که آقای احمدی نژاد از او صحبت می کند کیست که گاهی به 80 ساله یا 90 ساله بودن او تاکید می شود. آقای احمدی نژاد در سخنانی که در خوزستان داشت هم حرف هایی را زد که درباره آن تفسیرهای فراوانی مطرح شد. ایشان از زمان ریاست جمهوری هم سخن از داشتن فهرستی از مفسدان اقتصادی به میان آورد و بیان کرد که این فهرست را افشا می کند، اما هیچ گاه این اتفاق نیفتاد. جا داشت که ایشان فهرست خود را ارائه می کرد و قوه قضائیه هم آن را مورد بررسی قرار می داد، نه اینکه فقط حرف آن مطرح شود و اتفاقی نیفتد».سخنگوی جامعه روحانیت مبارز با بیان اینکه احمدی نژاد خودش تخلفات فراوانی دارد، گفت: «بخشی از این تخلفات در دوران ریاست جمهوری آقای احمدی نژاد رخ داد که یک مورد از آن در زمینه قانون یارانه ها بود که باید این تخلفات از سوی دیوان محاسبات کشور و قوه قضائیه پیگیری می شد تا مشخص شود که اگر ایشان صلاحیت برای ادامه ریاست جمهوری را ندارد این موضوع اعلام شود». مصباحی مقدم در ادامه گفته است: «این درست نیست که آقای احمدی نژاد هر از چندگاهی بیاید و سخنانی را نسبت به مسئولان عالی رتبه نظام و خصوصا مسئولان قوه قضائیه مطرح کند. آقای احمدی نژاد ظاهرا خودش را در شرایطی می بیند که از موضع طلبکارانه سخن می گوید، اما ما می خواهیم بگوییم که ایشان بدهکار است، بیاید و بدهی اش را پرداخت کند». احتمالا اشاره مصباحی مقدم به ماجرای نامه های اخیر محمود احمدی نژاد بعد از ردصلاحیت خودش و بقایی و همچنین نامه هایش در حمایت از بقایی بعد از دستگیری و بازداشت است؛ آنجایی که احمدی نژاد بازداشت بقایی را «ظلمی بزرگ» خوانده است. گفته های بقایی و مشایی علیه برخی نهادها و چهره ها هم احتمالا در خواسته جامعه روحانیت مبارز مبنی بر محاکمه رئیس سابق دولت بی تاثیر نبوده است. مواجهه سیاسی یا واقعی؟در روی گردانی اصولگرایان از احمدی نژاد و صداقت آنها اماواگر زیاد است. آنها حامی شش دانگ احمدی نژاد بودند تا پیش از دولت دهم. زمانی که احمدی نژاد یکی یکی وزرای اصولگرا را از کابینه دولت دهم کنار گذاشت، ماجرای «جریان انحرافی» هم کم کم از سوی اصولگرایان پررنگ شد. نزدیکان احمدی نژاد در دولت پیشین نه به واسطه مسائل اقتصادی یا فساد، بلکه به دلایل سیاسی یا آنچه آنها «جریان انحرافی» می خواندند دستگیر می شدند. اصولگرایان هیچ وقت بابت تخلفات احمدی نژاد در زمانی که او رئیس دولت بود کلمه ای بر زبان نیاوردند. آنچه سخنگوی جامعه روحانیت مبارز از آن شکایت دارد، مانند عدم ارائه فهرست مفسدانی که احمدی نژاد مدعی بود در دست دارد یا مواردی دیگر، تازه چهار سال بعد از اتمام دولت سابق سر باز کرده است. اعتراض به رفتارهای دولت احمدی نژاد، به ویژه در حوزه اقتصادی؛ مانند سرانجام هزینه درآمدهای نفتی یا بی اعتنایی به قانون همان زمان از سوی جریان اصلاح طلب یا مستقل مطرح می شد. اصولگرایان تمایلی به ورود به این مسائل نداشتند. احضار و بازداشت نزدیکان احمدی نژاد به اتهام تخلفات مالی- اداری؛ مانند ماجرای رحیمی، بقایی و حتی پرونده تامین اجتماعی سعید مرتضوی هم، تازه بعد از پایان دولت احمدی نژاد است که رخ داده است. به نظر می رسد آنچه جامعه روحانیت را وادار به واکنش کرده، کنش های سیاسی اخیر احمدی نژاد است که به مذاق اصولگرایان خوش نمی آید و تحمل بیش از این را جایز نمی دانند. چرا دیر کردیم؟مصباحی مقدم در پاسخ به این پرسش که چرا جامعه روحانیت پس از چهار سال از پایان دولت احمدی نژاد درخواست رسیدگی به تخلفات وی را کرده است و این موضوع را در زمان ریاست جمهوری احمدی نژاد پیگیری نکرده، گفته است: «اینکه پس از چهار سال این مسئله را مطرح کردیم، به این دلیل بود که توقع داشتیم قوه قضائیه همان موقع به این مسائل رسیدگی می کرد. البته اینکه می گوییم همان موقع یعنی زمانی که این تخلفات رخ می داد باید قوه قضائیه ورود می کرد و حالا که چهار سال از آن دوران گذشته است، حداقل باید دراین باره رسیدگی هایی انجام می شد که البته کارهای قضائی زمان برند و قوه قضائیه نیز بی کار نبوده و رسیدگی هایی داشته است». چرا ناطق رفتاو همچنین درباره کناره گیری ناطق نوری از جامعه روحانیت و ارتباطش با احمدی نژاد گفت: «به نظر می رسد این موضوع [احمدی نژاد] را می توان نقطه آغازی برای کناره گیری آقای ناطق نوری دانست. البته من به صراحت اعلام می کنم که جامعه روحانیت مبارز نتوانست به رای اکثریت اعضایش در زمینه حمایت از آقای احمدی نژاد، چه در دوره اول ریاست جمهوری و چه در دوره دوم برسد و اینکه بگویند جامعه روحانیت مبارز به دلیل حمایتش از احمدی نژاد باید عذرخواهی کند، این یک آدرس غلط است».
                