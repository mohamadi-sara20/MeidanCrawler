چهار‌شنبه ۲۰ دی ۱۳۹۶
-----------------------------------------
سرمقاله
-----------------------------------------
پا بر گلوی شهر
-----------------------------------------

                    چندی قبل که نمایندگی یک خودروساز خارجی، برای گسترش دید فروشگاه مرکزی خود در خیابان ولی عصر تهران تعدادی از درختان این خیابان را به بهانه هرس قلع و قمع کرد و آه از نهاد شهروندان برآورد، کسی گمان نمی کرد برخورد جدی و قاطعی با این دست درازی بشود؛ چرا؟ به دلیل های بسیار و یکی از این دلیل ها اینکه عملکرد مدیریت شهری عملا شهر تهران را به کارگاه و فروشگاهی بزرگ برای برندهای خارجی تبدیل کرد و عموم نقاط مرغوب شهر را در اختیار مجتمع های تجاری، مال ها، بانک ها و نمایندگی های کالاهای مختلف تجاری قرار داد و ترافیک و مشکلات جای ماشین ها و دشواری رفت وآمد در خیابان ها و آلودگی صوتی و غیر آن را به شهروندان تحمیل کرد و چنان احداث مجموعه های فروشگاهی و در اختیار نهادن امکانات تبلیغی برای این کار شدت گرفته بود که بسیاری گمان می کردند شهر در معاهده ای پنهانی واگذار شده و صاحبان اصلی شهر، صاحبان برندها و ثروت ها و نه کارآفرینان ارجمند هستند؛ اما برخورد قاطع شهرداری و به ویژه دادستانی نشان داد دوران اهمال و از کنارگذشتن و کنارآمدن فعلا تمام شده و شهر به شهروندان تعلق دارد نه به آنان که به قدرت اقتصادی متکی هستند. شرکت یادشده نیز به نشاندن دو برابر تعداد درخت های قطع شده و نیز به چهار میلیارد تومان جریمه محکوم شد؛ اما اکنون نوبت به سوال جدی تری می رسد؛ آیا چنین جریمه ای برای شرکتی با سرمایه ای هنگفت و درآمدی بالا هیچ اثر بازدارنده ای دارد؟ جریمه باید از سویی بازدارنده و از سویی با جرم نسبتی عقلانی داشته باشد. تهران شهری است که هر روز با آلودگی هوا دست وپنجه نرم می کند. تهران امروز دیگر شهری با فضای مشجر و سبز انبوه و اکسیژن بسیار نیست و جای باغ های پیشین را برج های بی قاعده و به دور از منطق برنامه ریزی و شهرسازی گرفته است. آیا ازمیان رفتن درختان، اثر عمده ای بر سلامتی شهروندان نمی گذارد؟ صحبت هم از نهال های پارساله نیست، صحبت از چنارهای 70، 80 ساله زیبا و پرخاطره خیابان ولی عصر است. زمانی که بوذرجمهری بر مسند ریاست بلدیه تکیه داشت، درختان چنار این خیابان با نظارت یکی از برجسته ترین مهندس های کشاورزی، مرحوم کریم ساعی کاشته شد. اکنون بوستانی به نام ساعی در خیابان ولی عصر به یادگار مانده است که در آن زمان به جنگل ساعی مشهور بوده و در کنار آن روستای یوسف آباد قرار داشت. خانه مسکونی ساعی در جنوب این بوستان جای دارد و پیش ترها در اختیار کتابخانه مرکز گفت وگوی تمدن ها بود و اینک وابسته به فرهنگستان هنر جمهوری اسلامی ایران است. در تهران گردی منطقه پنج، آقای عشوری از میراب های قدیمی محله کن می گفت اصل این چنارها از باغ های کن تهیه می شد و واسط این کار یکی از اهالی بود که از باغداران این منطقه به جمع آوری درختان می پرداخت و آنها را با چهارپایان به تهران می رساند. خیابان ولی عصر از کاخ مرمر آغاز می شد و تا کاخ سعدآباد ادامه داشت. پس از احداث ایستگاه راه آهن تهران، این خیابان از جنوب ادامه یافت و به این ترتیب بزرگ ترین خیابان خاورمیانه در تهران شکل گرفت. به هرحال گیرم دو برابر تعداد آن درختان تناور، نهال نوپا بنشانند؛ این از منظری نمادین البته خوب است، اما از جنبه کارکردی اثر چندانی ندارد.اینجاست که قاطعیت شهرداری و دادستانی محدود به حدود قانون شده است و بازنگری قوانین و اصلاح قواعد و احکام می تواند آینده ای روشن تر را نوید بدهد. کمیسیون سلامت و محیط زیست در دوره چهارم؛ سندی را تهیه و ارائه کرد که بیشتر به دلیل آنکه از پشتیبانی لازم شهرداری وقت برخوردار نبود رای نیز نیاورد. جریمه چنین جرمی باید از بیخ و بن موضوعی باشد که با پول قابل بازگشت و خرید نباشد. آیا با جریمه اندک چهار میلیارد تومان و غرس چند نهال برای چنین شرکتی، ماجرا پایان یافته خواهد بود؟ قانون و اجرای آن باید به گونه ای باشد که پا را بر نای شرکتی بگذارد که پا را بر نای شهر ما گذاشته است. اگر منظور گسترش منظر بوده، باید به قانونی مجهز شویم که چنین متخلفی را به ازدست دادن منظر فروشگاهی خود محکوم کند؛ چیزی که با پول و مذاکره قابل خرید نباشد. اما تا رسیدن به چنین مجوزی و برای آنکه گمان نکنیم هرچه بود گذشت، می توان میزان مسئولیت پذیری این شرکت را با فراخواندن آن به جبران فراتر از محکومیت قانونی سنجید. شرکت هایی که پا بر مجرای تنفس شهر گذاشته اند، حاضر هستند برای نشان دادن میزان پشیمانی خود خدمات عمومی ای به شهروندان تهرانی ارائه دهند؟ برای مثال با سرمایه های هنگفت خود، بوستانی بزرگ در شهر تهران بسازند و تجهیز کنند؟ مشکل سرمایه گذاری داخلی و خارجی نیست، بلکه رعایت حقوق شهر و شهروندان است. پاسخ نشان دهنده میزان صداقت مسئولان این شرکت ها خواهد بود، این محکمه ای منصفانه است، چون داورانش تک تک شهروندان هستند.
                