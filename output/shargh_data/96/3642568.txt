چهار‌شنبه ۱۹ مهر ۱۳۹۶
-----------------------------------------
type_unknown
-----------------------------------------
ادای دین مصطفی به ابراهیم
-----------------------------------------

                    گروه سیاست: مجری برنامه با حالتی که انگار بغضش را بخورد، می گفت روزگاری عکسشان را زده بودند سردر این دانشگاه و آنها را جاسوس آمریکا می خواندند. اشاره اش به چمران و یزدی بود که نامشان برای فهرست انتخاباتی مجلس اول رفته بود و برخی آنها را به سبب تحصیل در آمریکا جاسوس امپریالیسم می خواندند. البته بعد از شهادت چمران نام او را از آن فهرست حذف کردند. بعد با همان لحن بغض آلود ادامه داد: «شاید میزبانی این سالن (سالن شهید چمران دانشگاه تهران) ادای دینی باشد از سوی مصطفی برای ابراهیم، به راستی که یزدی و چمران؛ چه در وطن خود غریب بودند». چهلمین روز درگذشت دکتر ابراهیم یزدی را انجمن اسلامی دانشگاه تهران و علوم پزشکی در حالی گرامی داشتند که عقبه این تشکیلات را روزگاری یزدی و توسلی و بازرگان بنا نهاده بودند و حالا به احترام درگذشت پدر معنوی جنبش دانشجویی برای او مراسم بزرگداشت گرفته بودند. در مجلس چهلم ابراهیم یزدی تا می شد یاد ابراهیم یزدی رفت و چمران و بازرگان و سحابی و این بزرگداشت و یادواره در حالی بود که دو سال پیش یزدی را دعوت کرده بودند تا در روز دانشجو در همین سالن و برای بچه های همین دانشگاه سخنرانی کند، اما نشد.مجری، تریبون را که به محمد توسلی، دبیرکل نهضت آزادی سپرد، نقل خاطرات ادامه یافت. توسلی گفت اینجا که می آیم، تمام خاطرات دانشکده فنی برایم زنده می شود. او در خلال این خاطره ها به اهمیت استقلال دانشگاه و رئیس دانشگاه در دوران گذشته اشاره کرد: «اول بهمن 40 که کماندوها به دانشگاه حمله می کنند، رئیس دانشگاه بیانیه می دهد و ماجرای حمله کماندوها را منعکس کرده و بعد از آن استعفا می دهد. یا در سال 33 وقتی استادان دانشگاه نامه ای را در مخالفت با کنسرسیوم امضا می کنند، دکتر سیاسی احکام اینها را امضا نمی کند. اینها نشان از مدیریت نسبتا مستقل دانشگاه بوده است. بنابراین انجمن ها در چنین فضایی فعالیت می کردند و شخصیت اعضای آنها در چنین فضایی شکل گرفته است». توسلی که در نبود یزدی به تازگی ردای دبیرکلی نهضت را بر دوش دارد، از یزدی به عنوان فردی یاد کرد که نه تنها از جمله پایه گذاران انجمن اسلامی دانشگاه تهران و فعالان جنبش دانشجویی بود، بلکه تا پایان عمر خود در کنار جنبش دانشجویی باقی ماند. او ادامه داد: بررسی عملکرد 60ساله یزدی نیاز به زمان بیشتری دارد. در این فرصت به بخش کوچکی از تلاش های دکتر یزدی در راستای جایگاه جنبش دانشجویی در توسعه ملی می پردازم. توسلی در همین زمینه گفت: دکتر یزدی از سال 26 و دوران جوانی خود با خداپرستان سوسیالیست آشنا می شود.از سال 28 که وارد دانشگاه می شود، با آن زمینه فعالیت، یکی از فعالان دانشجویی شده و در سال های 29 تا 30 و 32 او هم فعال جنبش دانشجویی است و هم در جایگاه مدیریت جنبش قرار دارد. توسلی در اینجا به عقبه فکری دکتر یزدی که همان روشنفکری دینی است، اشاره و بیان می کند که این دیدگاه در سایه حضور در چه جایگاه هایی از سوی دکتر یزدی کسب شده است: بعد از سال 26 تا 32، او با پیشگامان روشنفکری دینی مثل بازرگان، سحابی، طالقانی و افرادی مانند چمران آشنا می شود. او در جلسات تفسیر طالقانی و پای درس بازرگان می نشیند و پس از آن در جلسات داخلی انجمن، هم مستمع می شود و هم سخنران. این یک دوران ویژه است. می خواهم بگویم چه شرایطی بوده که افرادی مثل یزدی توانستند چنان بارور شوند که در راستای مطالبات ملت ایران بتوانند به طور مستمر بدون اینکه زیگزاگ بزنند و تحت تاثیر اندیشه های غالب که فرهنگ چپ مارکسیستی بود، بتوانند شخصیت خود را بسازند و در راستای همان گفتمان به وظایف خود عمل کنند. توسلی ادامه می دهد: یزدی بعد از این دوره که شخصیت فرهنگی- اجتماعی او شکل می گیرد، این فرصت را می یابد که بین سال های 30 تا 32، در میان مبارزات ملی در کنار سیدرضا زنجانی و بازرگان و طالقانی و نیروهای نهضت مقاومت ملی فعالیت ویژه ای داشته باشد. این دوره به گفته خودش نقش ویژه ای در زندگی سیاسی اش داشته است. توسلی در اینجا به زندگی یزدی در ایالات متحده اشاره کرده و می گوید: یزدی سال 39 به خارج می رود. او در عرصه های مختلف فعالیت کرده؛ اما بیشترین تمرکز او در این سال ها بر جنبش دانشجویی بوده مثل تاسیس انجمن دانشجویان آمریکا و کانادا و بعد هم انجمن فارسی زبانان دانشجویان آمریکا و کانادا. توسلی در اینجا خاطره ای جالب از دینداری یزدی را تعریف کرده و می گوید: سال های قبل از انقلاب برخی که نگران وضعیت فرهنگی و ایمانی فرزندان خود بودند، آنها را به آمریکا می فرستادند تا در جمع انجمن اسلامی بتوانند ایمان خود را حفظ کنند. به گفته توسلی در این سال ها کادرهایی تربیت شدند که از مدیران انقلاب شدند و توانستند نقش مثبتی ایفا کنند.او در اینجا به وضعیت فعلی انجمن اسلامی اشاره کرده و ادامه می دهد: «سوال کلیدی این است که اگر انجمن های اسلامی یا جنبش دانشجویی آن زمان توانستند شخصیت هایی مثل یزدی تربیت کنند، دانشگاه های ما چه شرایطی داشته است. آنچه برجسته است این است که مدیریت دانشگاه ها از استقلال نسبی برخوردار بوده است». توسلی ادامه می دهد: ما در دانشگاه النوی، امکاناتی فراهم بود اعم از جلسات سخنرانی و نماز جمعه و فعالیت های دیگر. چرا چنین امکاناتی فراهم می شد، چون برای آنها مهم بود که دانشجو فعال و خلاق باشد و بتواتد در فرایند توسعه نقش موثری داشته باشد. بنابراین یکی از پارامترهای زمینه ساز شکل گیری چنین افرادی، فضای دانشگاه است. عامل بعدی گفتمانی بود که در شهریور 20 مطرح کردند و این گفتمان پیش روی آنها بود و تا پایان عمر در این گفتمان زندگی کرد.توسلی ادامه داد: یزدی علاوه بر این ویژگی ها، ویژگی دیگری داشت و آن این بود که با تاریخ آشنا بود. جامعه شناسی نخوانده بود اما آنچه می نوشت براساس نظریه های جامعه شناسان بود. توسلی در جمع بندی سخنانش گفت: در جمع بندی باید بگویم این نسل هم علقه دینی دارد هم علقه ملی؛ با توجه به گفتمانی که در آن تربیت شده است، به همین دلیل چه قبل از انقلاب و چه بعد از آن همواره به مردم و منافع مردمی فکر کردند». اواخر سخنرانی توسلی بود که عباس امیرانتظام درحالی که روی ویلچر نشسته بود با همراهی همسرش و تشویق حضار وارد سالن چمران شد.سخنران بعدی، محمود صادقی نماینده تهران بود. او در ابتدای سخنانش گفت: طنز تلخ روزگار این بود که مرحوم یزدی زمانی متهم به غرب گرایی شد اما در لحظات آخر عمر موفق نشد ویزای آمریکا بگیرد. این نشان می دهد خیلی از برچسب هایی که زده شد، از سر خیرخواهی نبوده است. او سپس به ویژگی های یزدی اشاره کرد و آنها را چنین برشمرد: پیشتازی در همه عرصه های علمی، فرهنگی، سیاسی و انقلابی، پرکاری و مداومت و پیگیربودن در کارها و ناامیدنشدن از راه طولانی مبارزه.صادقی در ادامه گفت: دوستان در بیانیه اشاره کردند بزرگانی که پایه گذار حرکت جدید در دانشگاه های ما بودند از بازرگان تا سحابی توانستند دین را به عرصه جامعه بیاورند و با تبیین جدیدی از آموزه های اسلامی نسل دانشگاه را با اسلام و عدالت خواهی و سازگاری علم و دین آشنا کنند.صادقی افزود: یکی از ویژگی های خوب یزدی این است که زندگی نامه خود را نوشت. این یک سند مهم است برای تاریخ ما در دوره معاصر. صادقی ادامه داد: یکی دیگر از ویژگی های دکتر یزدی نهادسازی بود. زندگی او سرشار از نهادسازی است؛ چه وقتی که ایران بود و چه وقتی که به آمریکا رفت و انجمن اسلامی دانشجویان آمریکا و کانادا و انجمن اسلامی پزشکان آمریکا و کانادا را تاسیس کرد. همچنین موسس مسجد هیوستن و مدیر جماعت اسلامی آنجا بود و نهضت سماع را نیز پایه گذاری کرد.محمود صادقی در اینجا به پیام تسلیت مقام معظم رهبری به مناسبت درگذشت مهندس بازرگان و دکتر سحابی اشاره کرد و همچنین بخشی از پیام امام خمینی به مهدی بازرگان به مناسبت ماموریتش برای تشکیل دولت موقت را قرائت کرد و این پیام ها را دلالت هایی دانست بر نحوه فعالیت های نهضت.صادقی در ادامه به موضوع تفرق های به وجودآمده بین نیروهای انقلابی بعد از انقلاب اشاره کرد و از زبان دکتر یزدی گفت او یکی از علل تفرق را سهم خواهی می دانست. به گفته صادقی، یزدی معتقد بود برخی خود را درگیر هزینه های انقلاب نکردند و به محض ظاهرشدن آثار پیروزی دنبال سهم خواهی رفتند. یزدی همچنین در این زمینه گروه های چپ و مسلح چپ را یکی از علل تفرق می دانست. یزدی معتقد است آنها در ایام انقلاب با حضور فعال در اشغال پایگاه های نظامی و انتظامی، قدرت خود را گسترش داده بودند و جزء اولین گروه هایی بودند که با زبانی تلخ به دولت موقت حمله کردند.به گفته صادقی، یزدی همچنین جنگ عراق و تفوق مکتب گرایی بر ملی گرایی را عاملی دیگر دانست که باعث شد نیرو های انقلابی از هم دور شوند.صادقی افزود: «به نظر می آید یزدی خواسته راه را نشان دهد؛ اینکه چگونه می شود به حرکت اول بازگشت». صادقی در ادامه گفت: «یزدی می گفت اوایل انقلاب فرصتی برای مشارکت در ایجاد دولت فراهم شد. اما به دلیل اینکه تجربه نداشتیم، نیروهای تشکیل دهنده پتانسیل خود را صرف خنثی کردن یکدیگر کردند». صادقی در ادامه ابراز امیدواری کرد که امروزه نشانه هایی از هم گرایی دیده می شود. او حرکت اعتدالی دولت فعلی را نمونه بارزی از این گرایش دانست که در بدنه نظام رشد کرده است. صادقی گفت: «دولت روحانی درحال حاضر یک حرکت اعتدالی را آغاز کرده است. صادقی در ادامه گفت شرایط فعلی کشور نسبت به آن زمان تغییر کرده است و ما از شرایط اول انقلاب عبور کرده ایم و بعضی نیروهای اول انقلاب معتدل شده اند. او در ادامه افزود درحال حاضر از دولت روحانی انتظار داریم علاوه بر استفاده از اصلاح طلبان از گروه های ملی و مذهبی که کوله بار تجربه هستند، در اتاق فکر خودش استفاده کند.صادقی در ادامه صحبت هایش به سخنان توسلی اشاره کرد و با خواندن بخشی از متن کتاب دکتر یزدی گفت: «برای تحقق آرمان حاکمیت ملت راهی طولانی آمده ایم و راهی طولانی در پیش داریم که ناامیدی در آن، یک گناه نابخشودنی است».او در ادامه افزود: «در این راه بیشترین ناملایمتی ها را دوستان نهضت متحمل شدند. اما آنها در این خاک ریشه داشتند و باقی ماندند و کوچ نکردند؛ اینها الگوهای امیدواری برای جامعه ما هستند».او در ادامه یادی از شهید حججی کرد و گفت: «درختی که امروز شهید حججی با خون خود آن را آبیاری کرد، با زحمت و خون امثال چمران و یزدی در لبنان کاشته شد»صادقی افزود: «با این نگرش می توان همه کسانی را که عرق خدمت به نظام دارند، به حرکتی از جنس حرکت اول فرابخوانیم. همه باید بتوانیم گذشت کنیم و سیستم هم انعطاف به خرج دهد. من در دوستانی که ناملایمتی دیده اند این را می بینم که بتوانند این تفرق را به وحدت تبدیل کنند». او در ادامه به چالش های مختلف پیش روی کشور اشاره کرد و گفت: «اگر مطبوعات اجازه نقد نداشته باشند، فساد به وجود می آید و کسی هم جرئت نقدکردن آن را ندارد».
                