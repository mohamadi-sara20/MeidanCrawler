یک‌شنبه ۲۰ فروردین ۱۳۹۶
-----------------------------------------
یاداشت
-----------------------------------------
ویزیت پزشکان و کیفیت درمان
-----------------------------------------

                    یک بار دیگر بحث «کا»ی خدمات پزشکی بین سازمان های مرتبط بالاگرفته است؛ هرسال هربار که این بحث بالامی گیرد، در ارتباط با تعرفه یک ویزیت ساده -که مقصود اصلی نگارنده در این یادداشت است- نظام پزشکی تعرفه ای بالاتر درخواست می کند و سازمان های بیمه گر تعرفه ای پایین تر و در نهایت هر دو سو در رقمی به توافق می رسند که در واقع برای هیچ کدام قانع کننده نیست. سازمان های بیمه گر می بینند هر سال مبلغ درخور توجهی برای ویزیت می پردازند که اولااز مناسب بودن این هزینه هنگفت اطمینانی ندارند و ثانیا کوچک ترین افزایشی در «کا» در وانفسای مشکلاتشان، هزینه های سنگینی بر دوش آنها می گذارد. سازمان ها و انجمن های پزشکان هم همواره با تعرفه های پایینی روبه رو هستند و نگرانی بزرگ ایشان آن است که سیکل معیوبی که تعرفه کیفیت را و کیفیت تعرفه را تقلیل می دهد، همچنان ادامه یابد. در این میان به نظر می رسد حلقه مفقوده «کا»، کیفیت و نه کمیت باشد! باوجود بحث و گفت وگوی طولانی درباره کمیت «کا» و قوانین و تبصره ها و بخش نامه های مختلف درباره میزان کمی آن، تاکنون و در این همه سال حتی یک قانون درباره کیفیت ویزیتی که آن مقدار «کا» باید برای آن پرداخت شود، تصویب نشده است. بی توجهی مطلق به کیفیت «کا»لای ویزیت و چانه زنی بر سر قیمت آن، بدون درنظرگرفتن کیفیتش دو معنا بیشتر نمی تواند داشته باشد: یا آن چنان اطمینانی از کیفیت ویزیت در همه حال و در همه شرایط وجود دارد که حتی برای یک لحظه هم نمی توان در تقدس آن تردید کرد یا این جنس آن قدر بنجل است که امیدی به بهبود آن نیست؛ بنابراین سخن گفتن درباره کیفیت آن اصلاضرورت یا فایده ای ندارد! در حالت اول اگر کسی نابخردانه می اندیشد که کار ویزیت ما را هاله ای از تقدس احاطه کرده و در همه حال خدماتی یکسان و استاندارد در حال ارائه است، پس چرا نتایج آن رویت نمی شود و چرا در کشورهای دیگر کیفیت این کالارا می سنجند؟ و اگر کار ویزیت آن قدر خراب است که ارزش ارزیابی ندارد، پس اساسا چرا چنین خدماتی را می خرند و اصلاچرا همه بیماران را اعزام نمی کنند؟ واقعیت این است که در یک نگرش بدوی اهمیت خوردنی از دیدنی و دیدنی از شنیدنی و شنیدنی از اندیشیدنی بیشتر است؛ بنابراین اهمیت جزئیات آنچه در واقعه ویزیت رخ می دهد، برای بسیاری از ما از هر دوسو روشن نیست. در این برداشت بدوی است که می توان اطمینان داشت بیمه ها در کل مبلغی بسیار بیشتر برای این سیستم فله ای می پردازند تا سیستم آزموده شده بین المللی! راه حل نه در افزایش «کا»ی داخلی است و نه در کاهش آن! مباحثه درباره نرخ «کا»، مربوط به هزینه ها، مشکلات دولت و سازمان ها و کیفیت زندگی پزشکان است که البته هر دوی اینها مسائل مهمی هستند؛... اما ربطی به کیفیت سلامت و درمان ندارند. آنچه به صورت مستقیم به سطح سلامت مربوط می شود، دقت در وقایعی است که در دقایق ویزیت رخ می دهند؛ برای این کار چاره ای نیست جز آنکه جامعه تقدس فرازمینی ویزیت و نسخه را وانهد و از جملات احساسی و عامه پسند از هر دوسو اجتناب شود، اجزا و خصوصیات مختلف این کار مدرن و زمینی به تفکیک شناسایی شده و نه تنها مابازای مادی و ارزش های اقتصادی مستتر در آنها تعریف شود، بلکه بر آنها نظارت اعمال و راه هایی برای تشویق و تنبیه هم اندیشیده شود. تشویق برای زمانی که «با وجود نتیجه»، خدمتی فراتر از وظیفه ارائه شده و تنبیه برای زمانی که «با وجود نتیجه» آنچه باید انجام شود، انجام نشده است! فقط با این تمهیدات است که جامعه و پزشکان می توانند «کا» و کیفیت را پابه پای یکدیگر بهبود بخشند. ویزیت، آجر ساختمانی است که سلامت نام دارد. برای چنین فعالیت عمیقا انسانی ای نمی توان مانند تخم مرغ نرخ گذاشت یا درباره نرخ آن چانه زنی کرد.
                