پنج‌شنبه ۳۱ فروردین ۱۳۹۶
-----------------------------------------
یادداشت
-----------------------------------------
نامه ای قبل از تایید صلاحیت؟
-----------------------------------------

                    قبل از خواندن محتوای نامه ابراهیم رئیسی، یکی از نامزدهای انتخابات ریاست جمهوری به رئیس صداوسیما، حدس زدم ایشان درباره خودشان به صداوسیما توصیه کرده اند که پیش از شروع زمان رسمی تبلیغات، از پخش عبادات و اعمال خیر ایشان صرف نظر کند. یا اینکه به رئیس سازمان صداوسیما اعلام کرده اند راضی نبوده اند رویداد ثبت نام ایشان به صورت سفارشی پوشش داده شود! اما در کمال تعجب مشاهده کردم مضمون نامه از قرار دیگری است. معاون اول سابق قوه قضائیه در نامه مشابه دیگری، رئیس جمهور مستقر را به رعایت اخلاق سفارش کرده اند! این پرسش برایم مطرح شد که اکنون ایشان از چه موضعی این نامه نگاری ها را انجام می دهد؟ مگر صلاحیت نامزدهای ریاست جمهوری تایید شده است؟ شاید او از موضع متولی آستان قدس رضوی تشخیص داده تنها کسی که در جمهوری اسلامی ایران شایسته نصایح آن بزرگوار است همانا شخص دکتر روحانی است. البته رئیس جمهوری اگر بخواهد به توصیه اخلاقی آقای رئیسی عمل کند تنها راه این است که در این مدت کار دولت را تعطیل کرده، برای انجام وظایف قانونی خود به منظور رعایت اخلاق و ادب خانه نشینی اتخاذ کند. احتمالا آقای رئیسی فراموش کرده در انتخابات سال 88 هم به عزت الله ضرغامی و البته رئیس دولت نهم نامه بنویسد و از رپرتاژهای چند ماه مانده به آن انتخابات برای رئیس دولت وقت، گله گزاری کند! چقدر خوب بود اگر همه کاندیدا ها به اخلاق پایبند بودند و برای تبلیغ خود، راهی جز تخریب طرف مقابل برمی گزیدند. تخریب دولت برگزیده مردم موجب ازدست رفتن سرمایه اجتماعی کشور خواهد شد. طبیعی است مردم از صداوسیما انتظار عدالت و صداقت داشته باشند؛ ولی افسوس که عملکرد این رسانه پرهزینه موجب شده، نفوذ آن به شدت کاهش پیدا کند. روشن است در این زمان پند و اندرزهای اخلاقی پوششی است برای تبلیغات زودهنگام انتخابات ریاست جمهوری و به طورکلی در زمان انتخابات هرگونه سفارش دیگران به اخلاق و عدالت از سوی نامزدهای انتخاباتی متضمن دو مفهوم است: نخست ادعای بزرگ طرف ناصح به داشتن اخلاق و عدالت و دوم واردکردن اتهام بی عدالتی و بی اخلاقی به طرف مقابل. بنابراین بهتر است نامزدهای انتخاباتی در ماه منتهی به انتخابات دست از نصیحت یکدیگر بردارند و روی برنامه های خودشان متمرکز شوند. مردم به جز پند و اندرزهای اخلاقی، از افراد مدعی وجود کاستی در دولت یازدهم، برنامه عملی می خواهند تا بتوانند درباره آنها قضاوت کنند. حمله به طرف مقابل به منظور غبارآلودکردن فضای انتخابات انجام می گیرد. امید است اصلاح طلبان نیز در دام رفتار متقابل گرفتار نشوند؛ زیرا فضای غبارآلود کار تشخیص سره از ناسره را برای مردم دشوار می کند و این به نفع اصلاحات نیست. اصلاح طلبان با تکیه بر صداقت و شفافیت است که می توانند در دل مردم نفوذ کنند.
                