پنج‌شنبه ۱۲ بهمن ۱۳۹۶
-----------------------------------------
سرمقاله
-----------------------------------------
فشار خطرناک بر توان اقلیمی
-----------------------------------------

                    سال هاست که بحث توسعه پایدار در جوامع بین المللی و ایران مطرح شده است؛ اما توسعه پایدار چیست؟ چه فرقی با توسعه ناپایدار دارد؟ در گذشته تصور حاکم این بود که محیط زیست به طور عمده برای استفاده و استثمار از سوی انسان ایجاد شده است. در این دیدگاه، ارتباط انسان و محیط، به صورت غلبه انسان بر طبیعت و بر این باور استوار بود که دانش و فناوری بشر می تواند تمام موانع محیطی و طبیعی را کنترل کند. این دیدگاه مرتبط با توسعه سرمایه داری، انقلاب صنعتی و علم نوین بود؛ اما توسعه پایدار تعریف جدیدی از رابطه انسان با طبیعت و انسان ها با یکدیگر ارائه داد. در این دیدگاه برخلاف گذشته که موضوعات محیطی، اجتماعی و اقتصادی را جدا از هم می دانست، باور بر این است که ارتباط تنگاتنگی بین این سه مولفه برقرار است. در توسعه پایدار باید رشد اجتماعی با تامین نیازهای همه افراد جامعه صورت گیرد و ضمن دقت در مصرف منابع طبیعی، از محیط زیست به طور جدی محافظت کرد تا رونق و رشد اقتصادی پایدار باشد؛ اما حفظ محیط زیست همراه با توسعه اقتصادی و اجتماعی چگونه امکان پذیر است؟ برای رسیدن به پاسخ این پرسش باید به ظرفیت یا توان اقلیمی خرداقلیم ها توجه کرد. خرداقلیم ها از توان متفاوتی برای توسعه برخوردارند و به همین دلیل توسعه پایدار آنها مشروط به بار گذاری محدود و در حد توان آنها است. چنانچه بار گذاری بیش از حد توان اقلیمی باشد، توسعه ناپایدار خواهد بود که نمونه آن در کشور بسیار زیاد است.اگرچه خشک سالی هم موثر بوده است؛ اما بخش زیادی از شرایطی که برای دریاچه ها و رودخانه های هامون، ارومیه، زاینده رود، کارون و بسیاری از تالاب های کشور پیش آمده، ناشی از بی توجهی به توان اقلیمی حوضه آنها و در نتیجه شکل گیری توسعه ناپایدار بوده است؛ اما توان اقلیمی چیست؟ سامانه اقلیمی کره زمین از پنج زیر سامانه تشکیل شده است که عبارت اند از: 1-هواسپهر، 2- آب سپهر،3 –یخ سپهر، 4 –سنگ سپهر و 5 – زیست سپهر. هریک از این پنج مولفه به سهم خود در تعیین توان اقلیمی خرداقلیم ها نقش دارند. فراسنج های هواشناسی مانند فشار، دما، باد، رطوبت، بارش، ساعات آفتابی، تبخیر و تعرق در هر اقلیمی متفاوت است. پس در هر گونه توسعه ای باید به این پارامتر ها توجه کرد. کاشت میوه های گرمسیری در سرزمین های سردسیر و کاشت میوه های سردسیری در مناطق گرمسیر مقرون به صرفه نیست. معماری و ساختمان مناطق گرمسیر متفاوت از مناطق سردسیر است. نمی توان مصالح ساختمانی یکسانی را برای هر دو منطقه استفاده کرد.به بیان دیگر توان اقلیمی هر منطقه اجازه یک نوع فعالیت خاص خود را به شما می دهد. عامل بعدی تعیین کننده توان اقلیمی، آب سپهر است. حوضه آبریز خرداقلیم ها کاملا مشخص و مقدار بارش آنها به طور میانگین ثابت است. به عبارت دیگر حقابه هر اقلیمی کاملا مشخص است. پس اگر توسعه ای صورت می گیرد، باید به این موضوع توجه شود که این خرداقلیم توان تامین آبی بیش از حقابه خود را ندارد. انتقال آب از یک حوضه به حوضه دیگر می تواند باعث تخریب هر دو حوضه آبریز شود. آبی که از حوضه مبدا گرفته می شود، قطعا باعث تخریب بخش هایی از فعالیت انسان و محیط زیستی می شود که قبلا از آن بهره می بردند و چنانچه به مقصدی مانند تهران منتقل شود، نه تنها مشکل آن را حل نمی کند؛ بلکه خود به مشکلی جدید تبدیل می شود.یکی از دلایل تجمع جمعیت و ایجاد کلان شهر تهران انتقال آب از حوضه های دیگر به این شهر است. مضرات تجمع جمعیت در یک شهر، شکل گیری پدیده جزیره گرمایی و آلودگی هوا است که علاوه بر افزایش مرگ و میر شهروندان، در برخی شرایط باعث تعطیلی بخش هایی از شهر و آسیب های اجتماعی و اقتصادی آن می شود. نیاز به انرژی بیشتر و توسعه زیرساخت ها از دیگر پیامدهای زیان بار و گسترده شهرها است. در حوزه کشاورزی نیز نمونه های فراوانی رخ داده است که در سطح کشور به راحتی می توان آنها را یافت. انتقال آب با پمپ به حوضه های دیگر و توسعه باغ ها در خرداقلیمی که توان آن را ندارد، باعث ویرانی هر دو خرداقلیم مبدا و مقصد شده است.یخ سپهر نقش کمی در تعیین محدوده های خرداقلیم های ایران دارد؛ اما سنگ سپهر سومین عامل تعیین کننده توان اقلیمی است که در هر دو حوزه توسعه شهری و کشاورزی نقش تعیین کننده دارد. گسل ها و جنس خاک از جمله پارامترهایی هستند که توسعه شهری و ساخت و ساز را محدود می کنند. ساخت برج های چندطبقه بر روی گسل ها و بار گذاری بیش از حد توان مکانیکی خاک یک منطقه، هر دو توسعه ناپایدار به دنبال خواهند داشت. با توجه به زلزله خیز بودن کشور، اهمیت توجه به سنگ سپهر در ایجاد شهرهای جدید و توسعه شهرهای قدیم بسیار بالا بوده و نیاز است به این بخش از توان خرداقلیم ها توجه ویژه ای شود و بالاخره زیست سپهر است که محدودیت های توسعه برای هر خرداقلیم را مشخص می کند. با توجه به تعریفی که از توسعه پایدار ارائه شد، هرگونه توسعه باید با حفظ محیط زیست همراه باشد.در نتیجه در توسعه شهرها، مراکز صنعتی و کشاورزی باید توجه کرد که این امر باعث تخریب یا محدودکردن زیست بوم گونه های گیاهی و جانوری منطقه نشود. توسعه ای که باعث از بین رفتن جنگل یا نابودی جانوران بومی منطقه شود، مصداق توسعه ناپایدار است.از بین رفتن انواع جانوران کمیاب ایران مانند شیر و ببر در سال های نه چندان دور و در خطر نابودی قرار گرفتن یوز ایرانی به طور کل ناشی از کم توجهی به توسعه پایدار و بار گذاری بیش از حد توان اقلیمی مناطقی است که زیستگاه و حق طبیعی آنها بوده است. کاهش سطح جنگل ها و پوشش گیاهی از یک سو و محدودشدن پهنه های آبی شامل رودخانه ها، دریاچه ها و تالاب ها بر اثر استفاده بیش از حد از سهمیه آب تجدیدپذیر از سوی دیگر موجب تقویت شرایط جوی بیابانی در سطح کشور شده است که پیامدهای بارز آن افزایش فراوانی تنش های گرمایی و سرمایی، افزایش چشمه های گردوخاک و فراوانی رخداد سیلاب است که با کاهش نسبی میانگین بارش سالانه در دهه های اخیر همخوانی ندارد.
                