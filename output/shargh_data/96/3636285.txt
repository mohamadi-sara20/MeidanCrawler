پنج‌شنبه ۶ مهر ۱۳۹۶
-----------------------------------------
یادداشت
-----------------------------------------
«نه» بزرگ
-----------------------------------------

                    آنچه در تاریخ برای یک نهضت اجتماعی، مطرح و در عصرها و نسل ها به آن پرداخته می شود، یک پرسش کلیدی با این عبارت ساده است که «رمز شکل گیری آن حرکت چه بوده است؟» صاحبان افکار گوناگون، هرکدام از دریچه نگاه خود به تفسیر این رمز مشغول می شوند و تلاش می کنند با نوشتن کتاب ها و مقالات از کشف خود دراین باره داد سخن سر دهند و نقطه پیدایش نهضت را موشکافی کنند. نزدیک به یک هزاره است که واقعه عاشورای حسینی، محمل بحث های فکری شده و چرایی آن در میان فرقه های مسلمین، حضوری محسوس داشته است اما به شکل جدی تر در همین سده اخیر و در گستره ای از محافل عالمان و تاریخ دانان، تحلیل این واقعه، دامنه دار و ژرف تر شده است زیرا که نهضت حسینی همچنان از پس قرن های متمادی زنده و پویا مانده است. قاعده بر این است که دینداران برای عبور آسان از مشکلات پیش روی خود، به دین پناه می برند و به طورمعمول احساس سعادتمندی و آرامش درونی، فرجام نیک این روی آوری است اما آیا ممکن است خود دین در مقطعی از تاریخ، دچار تلاطم شود؟ یعنی درمسیر کارکرد خود با مانعی جدی برخورد کند؟ اگر پاسخ مثبت باشد، تکلیف اهل دین چه می شود؟ با مطالعه دوران پس از شهادت امیرمومنان علی علیه السلام، نشانه هایی از این حقیقت تلخ نمودار شد که دین خدا به دست گروهی از اهل قدرت در قلمرو شام به بازی گرفته شد و با فرزندان پاک آن حضرت که نگران دین جدشان بودند و مخالف وضع موجود، به شکل ناجوانمردانه ای برخورد شد. راه هایی که این دو برادر برگزیدند، قربانی شدن برای نجات دینی بود که در مقطع پیش از آن تصویر نادرستی از آن در حال شکل گرفتن بود و نمی توانست از اعتبار خویش دفاع کند. در عصر حاضر مسلمانان جهان شاهد خشونت و تندروی کسانی هستند که خود را سخنگوی واقعی اسلام می دانند. سلفی ها و تکفیری ها معتقدند که تنها آنان اند که به حقیقت دین رسیده اند؛ اما آنچه در صحنه عمل دیده می شود، نمونه هایی از رفتارهای غیرانسانی است که بیانیه حقوق بشر، تمامی دولت ها و مراکز قدرت را از آن نهی کرده است. این تصویر نادرست از چهره دین به تفسیرهایی برمی گردد که در چند دهه اخیر به نام فهم دین مرسوم شده است. با وجودآنکه علمای تسنن و تشیع حساب شریعت را از این گونه مسائل جدا می دانند اما برای مخاطبانی که از بیرون به اسلام نگاه می کنند، قانع کننده نیست. اینجا نیاز به نهضتی عالمانه است که آگاهان و متولیان دینی می توانند محور آن باشند. تصمیم بزرگی چون کنفرانس نجات زمین بر دوش علماست تا بر معاصران در پنج قاره جهان محرز شود که دامن شریعت از این تهمت ها و خرافات عدیده، مبراست. سلام و رحمانیت، بسم الله دین است. هرآنچه برای کشتارها، ویرانی و سبعیت در محدوده زیست مسلمانان تجویز می شود، ربطی به ماهیت دین ندارد. به نظر می رسد هنوز آن خطر جدی در میان متولیان دینی احساس نشده که فقط به تکذیب های پراکنده و دفاعیات جزئی بسنده می کنند. تدبیری استوار لازم است تا آیین محمدی بتواند بار دیگر شخصیت حیات بخش خود را نشان دهد. عنصر وحدت یک مقدمه حیاتی است تا همه اصحاب فکر در میان فرق اسلامی بتوانند با آزادی بیان دور هم بنشینند و دردها و درمان ها را هم اندیشی کنند و مصوبات خود را در قلمروی کشورهای اسلامی به اجرا بگذارند. محور پیشنهادی بحث ها چه می تواند باشد؟ شاید تعبیر زیبای نبوی درباره سرور آزادگان جهان راهگشا باشد و چاره اختلافات امروز مسلمین قلمداد شود، پیامبر رحمت (ص) فرزندش را کشتی رهایی امت اسلام از ورطه هلاکت دانسته اند؛ به معنای روشن تر کلام، این سلاله پاک، فرمول تجربه شده ای در دست دارد. امام حسین(ع) وقتی می بیند که شریعت در نظر عامه مردم در لباسی ظاهر شده که دین را با وجهه اشرافی و موروثی تعریف می کند و بیعت آن پیشوای هدایت را هم می طلبد، یک «نه بزرگ» را فریاد می زند و پای حرفش با تمام وجود می ایستد. چنین است که «اصلاح دین محمدی» با خون حسین(ع) و یارانش و اسیری خاندانش امضا می شود و به عبارت روشن، او به پیشگاه تاریخ اعلام می کند که آیین ایزدی، پالوده از این پلیدی هاست که به نام دین رقم می خورد و بدین گونه از پس ابرهای سیاه جهل و کینه و خصومت، دین حنیف الهی قامت حقیقی و مهرآفرین خویش را نمایان می کند.
                