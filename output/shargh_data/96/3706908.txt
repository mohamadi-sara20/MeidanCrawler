چهار‌شنبه ۲۵ بهمن ۱۳۹۶
-----------------------------------------
گزارش
-----------------------------------------
پاس گل کی روش به کریمی
-----------------------------------------

                    گروه ورزش: مناظره علی کریمی با محمدرضا ساکت، دبیرکل فدراسیون فوتبال، همان طور که انتظار می رفت یک شب مهم را برای فوتبال ایران رقم زد و پس لرزه های آن همچنان ادامه دارد. ستاره سابق تیم ملی ایران که در سه ماه اخیر به عنوان منتقد درجه یک فدراسیون فوتبال ایفای نقش می کند، در تقابل با نماینده فدراسیون فوتبال، درباره قرارداد بحث برانگیز تبلیغات محیطی استادیوم ها، سیستم غیرشفاف مالی فدراسیون، قرارداد البسه تیم ملی، اخراج مربیان ایرانی تیم ملی، اخراج معاون دبیرکل فدراسیون، نقش یکی از اعضای خارجی کادر فنی تیم ملی، اساسنامه فدراسیون، واریزشدن پول به حساب های شخصی و... سوال هایی مطرح و اتهاماتی را متوجه مقامات فدراسیون کرد؛ البته توضیحات مفصل محمدرضا ساکت هرگز نتوانست کریمی را قانع کند. برنامه پرحرارت نود، در نهایت بدون آنکه به نتیجه گیری خاصی بینجامد، به پایان رسید. پایان نود شروعی برای تحلیل صحبت های طرفین بود. نظرات متفاوتی در فضاهای رسمی و مجازی منتشر شد و می توان با سبک سنگین کردن این نظرات، برنده و بازنده دوشنبه شب را انتخاب کرد. علی کریمینظراتی که امروز صبح در فضای مجازی درباره علی کریمی منتشر شده، نشان می دهد علی کریمی از نگاه مردم و بخشی از صاحب نظران و رسانه ها، برنده مناظره دوشنبه شب است. خیلی ها در صفحات شخصی خود به حمایت از شماره هشت معروف فوتبال ایران پرداختند. نتیجه مناظره را می شد در فرودگاه امام خمینی(ره) دید. محمدرضا ساکت روز گذشته برای استقبال از کاروان تیم ملی فوتسال ایران بعد از قهرمانی در آسیا به فرودگاه امام رفته بود، هنگامی که دبیرکل فدراسیون در حال مصاحبه با خبرنگاران بود، تعدادی از مردمی که در فرودگاه حضور داشتند، علیه او شعار دادند و علی کریمی را تشویق کردند. چرا مردم کریمی را برنده می دانند؟ ظاهر برنامه این گونه بود که کریمی با فن بیان ضعیف تر نسبت به ساکت، در مناظره از دبیرکل عقب ماند. اگر کمک عادل فردوسی پور نبود، برخی جملات کریمی تکمیل و منظورش به مخاطب منتقل نمی شد. از طرفی هنگامی که کریمی مناظره با نماینده فدراسیون فوتبال را به مناقشه با کارلوس کی روش تبدیل کرد، دست به یک اشتباه استراتژیک زد. اشتباه بزرگ تر را اما کی روش انجام داد. او در پیامی، صحبت های کریمی را «بزدلانه» خواند. از اینجا بود که کریمی به برنده تبدیل شد. موج حمایت ها از کریمی به این دلیل است که کی روش او را «بزدل» خواند. کریمی با اطلاعات درخور توجهی وارد برنامه شد، اما در ارائه مطالبش چندان مسلط نبود، اکنون دیگر کسی به این کار ندارد که کریمی از ساکت چه پرسید و چه جوابی گرفت؛ حالا این صحبت مطرح است که سرمربی تیم ملی به یکی از محبوب ترین چهره های فوتبال ایران که قصد داشته با نابسامانی های فوتبال مبارزه کند، بزدل گفته است. از طرفی همین که کریمی رودرروی مدیران قرار می گیرد و آنها را به ناپاکی متهم می کند، برای بخش زیادی از مردم و اهالی فوتبال حرکتی تحسین برانگیز و خوشایند است.درست است که او سخنور نبود و پراکنده صحبت کرد، اما دست روی چند نکته مهم گذاشت و در نهایت با پاس گل کی روش، پایانی خوش برایش رقم خورد. تشکر کریمی از استقلالی ها و عذرخواهی از عادل فردوسی پور به دلیل رفتار هفته قبلش که لوگوی نود را پرت کرد نیز دو امتیاز مثبت دیگر به حساب کریمی واریز کرد. در آن سو منتقدان کریمی هم عنوان می کنند او در سال جام جهانی آرامش تیم ملی را به هم ریخت، برای اتهاماتش مدرک قانع کننده نداشت، عصبی حرف زد و برخی از صحبت هایش تسویه حساب شخصی با کی روش بود. کارلوس کی روشاشتباه بزرگ دوشنبه شب را باید به پای سرمربی پرتغالی تیم ملی نوشت. او که از صحبت های کریمی درباره یکی از اعضای کادر فنی اش (سباستین) شاکی شده بود، ابتدا قصد داشت برای پاسخ گویی روی خط بیاید، اما بعد نظرش عوض شد و در یک پیامک به فردوسی پور به کریمی تاخت: «عزیزان متاسفانه باور بنده مبنی بر اینکه در زندگی می توان استعداد را خرید، اما شخصیت را نه، امروز تبدیل به یک حقیقت شد. در زمان و در جای مناسب بنده جواب آقای ترک کننده را می دهم. این بسیار واضح بود که آقای ترک کننده کار با پا و سرش بسیار بهتر از مغز و زبانش است. واژه های غیرمودبانه و غیرمحترمانه اش، دروغ هایش، تهمت های بزدلانه و غیرواقع اش فقط خود او را زیر سوال می برد، فقط احترام به خودش را از بین می برد و باعث شرمساری 124 بازی ملی اش و هم تیمی هایش می شود. در این هیچ شکی نیست که او به کمک احتیاج دارد». استفاده از کلمه بزدل خطای بزرگ کی روش بود. او حالا سیلی از هواداران کریمی را روبه روی خود می بیند و به توهین به اسطوره فوتبال ایران که قصد دارد فردی پرسشگر باشد، متهم شده است. دیروز در فضای مجازی به کی روش حمله شد؛ افرادی مثل محمد خاکپور و محمد مایلی کهن نیز شدیدترین انتقادها را نثار سرمربی تیم ملی کردند. در ورزشگاه آزادی هم تماشاگران پرسپولیس جانب کریمی را گرفتند. مشخص نیست چرا کی روش برای جواب دادن به کریمی عجله کرد؟ چه لزومی داشت به این فرد محبوب، بزدل بگوید؟ دلیلی نداشت خود را وارد دعوای فدراسیون و کریمی کند. کاش کی روش برای خارج از زمین هم مشاور داشته باشد.انتقادهای کریمی از کی روش کمی از چارچوب انصاف خارج شده بود و اگر کی روش که در بین مردم محبوب است، خود را وارد غائله نمی کرد، حالا کریمی مورد انتقاد قرار می گرفت و متهم به برهم زدن آرامش تیم ملی می شد. کی روش که از نظر فنی مورد تایید همگان است و می خواهد ایران را به خوبی برای جام جهانی آماده کند، برای خودش دردسر خرید و مطمئنا تا چند هفته باید با عواقب پیام بی موقعش درگیر باشد. کی روش در ماه های اخیر بدون هیچ گونه درگیری خاص به کارش ادامه می داد؛ اما حالا آن آرامش دچار چالش شده است. استفاده از مشاوران کاردان و مدیریت فدراسیون می تواند زمینه ای ایجاد کند که در آینده این معضلات تکرار نشود. عادل فردوسی پوریکی از برنده های بی چون وچرای دوشنبه شب، عادل بود که موفق شد پس از هفته ها افت یک نود تاریخی را روی آنتن ببرد. از طرفی این برنامه دستاوردهای دیگری هم برایش داشت. تا پیش از دوشنبه شب عادل یکی از اهداف جملات نیشدار کریمی بود. مجری نود به جانبداری از فدراسیون متهم می شد؛ اما او دوشنبه شب در نقش یار کمکی کریمی ظاهر شد. دیگر کسی نمی تواند او را متهم به حمایت از فدراسیون کند. کریمی هم در پایان به این موضوع اعتراف کرد. عذرخواهی کریمی از عادل هم باعث شد تا رابطه این دو کاملا ترمیم شود. عادل در روزهای گذشته در کف محبوبیت و مقبولیت خود در دو دهه اخیر قرار گرفته بود؛ اما با یک بازگشت رویایی از بحران خارج شد. برنامه دوشنبه شب البته برای مجری نود بدون عواقب هم نخواهد بود. برخی او را آتش بیار معرکه می دانند. فدراسیونی ها از او گلایه دارند که در سال جام جهانی منافع ملی را به خطر انداخت. همچنین عنوان می شود بهتر بود او پیامک کی روش را نمی خواند. کلمه بزدلانه جرقه این آتش بود. آیا بهتر بود فردوسی پور این کلمه را سانسور می کرد؟ در آن سو این نظر هم مطرح است که کی روش دقایقی بعد متن پیامش را در فیس بوک منتشر کرد و اگر فردوسی پور هم آن را روی آنتن نمی گفت، بالاخره علنی می شد. درست است که فردوسی پور در قواره یک برنده نود را به پایان رساند؛ اما در روزهای آینده با این انتقاد روبه رو می شود که برنامه اش تیم ملی را به حاشیه برده است. رابطه او با فدراسیون و کی روش دیگر آن رابطه گرم قبل نخواهد بود. مدیران فدراسیونظاهر مناظره دوشنبه شب به سود ساکت بود؛ نماینده فدراسیون متین و شمرده به سوال های کریمی که بیشتر حالتی عصبی و پرخاشگر داشت و سرش داخل گوشی اش بود، پاسخ می داد و برای هر ابهام توضیح مفصلی داشت؛ اما این فقط ظاهر یک نمایش تلویزیونی بود. تحلیل ها نشان می دهد پاسخ های ساکت خیلی ها را قانع نکرده است. در توضیح او درباره ازبین رفتن بخشی از قرارداد 160 میلیاردی فدراسیون با شرکت ایران نوین همچنان چندین سوال وجود دارد. مشخص است قرارداد خوبی بسته نشده بود. این موضوع درباره بحث درباره قرارداد 6090 و البسه تیم ملی هم وجود دارد. درست است که بخشی از این مشکلات در زمان قبل از حضور ساکت به وجود آمده؛ اما دفاع او نتوانست به طور کامل فدراسیون را تبرئه کند. به هرحال این یک واقعیت است که افکار عمومی به اینکه ساکت از چه روزی دبیرکل بوده، توجه ندارد و او را نماینده مدیریت فدراسیون در این 10 ساله می دانند. نمی توان ساکت را با وجود حفظ آرامش و تسلط در صحبت کردن برنده مناظره دانست. توضیحات او درباره دلیل اخراج معاونش پس از درگیرشدن با دستیار کی روش و اخراج مربیان ایرانی تیم ملی هم کامل نبود. مشخص بود که در قرارداد نوین نباید از داوری استفاده می شد و کاهش قرارداد باید به تصویب مجمع می رسید که همه اینها تخلف به نظر می رسد. در تاییدشدن اساسنامه فدراسیون از سوی فیفا هم همچنان نظرات متفاوت است. فدراسیون دیروز بیانیه ای دراین باره منتشر کرد؛ اما همچنان نقاط مبهم سر جای خودش هست. ساکت دیروز دیگر درباره برنامه نود صحبت نکرد. مهدی تاج هم از مناظره استقبال کرد. چند مدیر دیگر فدراسیون هم با اتهاماتی درخور توجه روبه رو شدند. علی کفاشیان و عباس ترابیان از سوی کریمی متهم شدند که چند هزار دلار از فدراسیون را به حساب شخصی واریز کردند و درباره واریز پول فدراسیون به حساب فردی به نام هوشنگ مقدس هم سوالاتی مطرح شد. ترابیان، رئیس کمیته فنی و توسعه فوتسال، دیروز پس از بازگشت از چین تایپه عنوان کرد ترجیح می دهد فعلا صحبتی نکند. کفاشیان در گفت وگویی کوتاه درباره واریز بخشی از پول های تیم ملی در فیفا به حساب هوشنگ مقدس و باز گرداندن این پول به فدراسیون فوتبال گفت: «یک دلار از طریق فیفا و ای اف سی به مقدس داده نشده است. نباید اطلاعات ناقص داده شود. تمام حساب های تیم ملی بررسی شده و الحمدلله یک دلار هم جابه جا نشده است». نایب رئیس فدراسیون فوتبال درباره دعوت به کمیته اخلاق در پرونده 70 هزار دلاری پول حق پخش هم گفت: «درباره برخی از پرونده ها که ابهاماتی بود، از من به عنوان مطلع سوال کردند و من هم جواب دادم. پرونده های مختلفی وجود دارد. وظیفه کمیته اخلاق است که از افراد مطلع سوال کند. خیلی هم خوب است که این سوالات می شود و ابهامات برطرف می شود». هوشنگ مقدس هم در گفت وگو با خبر آنلاین خود را از اتهامات مبرا دانست. «علی کریمی باید مدرک بیاورد که ریالی از پول فیفا به حساب من واریز شده است؛ در غیر این صورت از طریق مقامات قضائی این مسئله را دنبال می کنم. یک ریال هم از پاداش صعود ایران به جام جهانی برزیل به حساب من واریز نشد. اگر کسی مدرک دارد، رو کند. مگر می شود فیفا به حساب یک فرد پول بریزد؟». مسئولان فدراسیون برای عادی کردن شرایط، کار سختی پیش رو خواهند داشت.
                