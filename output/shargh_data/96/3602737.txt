چهار‌شنبه ۱۱ مرداد ۱۳۹۶
-----------------------------------------
type_unknown
-----------------------------------------
ماجرای سه فهرست کابینه
-----------------------------------------

                    «این نگرانی وجود دارد که افراد توانمند یک جریان فکری حذف شوند و افراد ضعیف تر از جریان مقابل جایگزین آنها شوند». این را ژاله فرامرزیان، عضو کمیته تعامل شورای عالی سیاست گذاری اصلاح طلبان، به «شرق» می گوید. شورای عالی سیاست گذاری اصلاح طلبان که در انتخابات ریاست جمهوری از نامزدی روحانی حمایت کرده بود، کمیته ای هفت نفره را با عنوان «تعامل» تشکیل داد تا بتوانند با رئیس جمهوری منتخب درباره کابینه دوازدهم رایزنی داشته باشند. اعضای این کمیته را محمدرضا عارف، حسین مرعشی، موسوی لاری، افشین حبیب زاده، ژاله فرامرزیان، اسماعیل گرامی مقدم و مرتضی حاجی تشکیل می دهند. تقریبا 10 روز پیش بود که دیداری بین اعضای این کمیته و روحانی برگزار شد. جلسه ای که رئیس جمهور منتخب از فهرست های پیشنهادی که برای کابینه دریافت کرده، سخن گفته است. به روایت افشین حبیب زاده- دیگر عضو این کمیته - حسن روحانی چندی قبل از سه گروه با محوریت اسحاق جهانگیری، اصولگرایان معتدل و نیز ستاد انتخاباتی خود درخواست کرده تا فهرست ارائه دهند. به گفته حبیب زاده که در جلسه دیدار با روحانی حضور داشت، روحانی توضیح داده که از حزب اعتدال و توسعه در قالب ستاد انتخاباتی خواسته برای کابینه فهرست ارائه دهند.روایت فرامرزیان دراین باره با روایتی که حبیب زاده ارائه کرده، اندکی تفاوت دارد. به گفته او روحانی گفته از مجموعه دفتر خودش، اصولگرایان معتدل و نیز آقای جهانگیری خواسته بوده فهرست پیشنهادی خود برای کابینه را ارائه دهند. رئیس دفتر روحانی، محمد نهاوندیان است که گرایش اصولگرایی او قوی تر است. به گفته فرامرزیان و حبیب زاده اگرچه روحانی درباره مصداق اصولگرایان معتدل صحبتی نکرده، اما مقصود از این گروه، حامیان علی لاریجانی است. حبیب زاده می گوید بخشی از حامیان روحانی در انتخابات، اصولگرایانی بودند که در زمره حامیان لاریجانی تعریف می شدند. حبیب زاده در ادامه از پیشنهاد روحانی به اصلاح طلبان می گوید: «روحانی گفت شما هم فهرست پیشنهادی خود را ارائه کنید. اما شورای عالی سیاست گذاری اصلاح طلبان فهرستی ارائه نکرده است». او و فرامرزیان متفق القول فهرستی را که اسحاق جهانگیری ارائه داده، فهرست منتسب به اصلاح طلبان معرفی می کنند. بااین حال هیچ کدامشان این فهرست پیشنهادی را ندیده اند.جلسه روحانی با اعضای پیشنهادی کابینه دوازدهمحالا که زمان زیادی تا رونمایی از فهرست پیشنهادی روحانی نمانده، افشین حبیب زاده می گوید: «شنیده ام که آقای روحانی با چهره هایی که آنها را در کابینه دوازدهم قرار داده، نشستی برگزار کرده است». اگر این خبر صحت داشته باشد، به معنی اتمام کار از سوی روحانی است. با این حال حبیب زاده می گوید: «احتمالا رئیس جمهوری خواسته در این دیدار مطالبات و خواسته های خودش را بگوید و از طرفی برنامه های وزرا را دریافت کند تا متوجه شود چه کسانی از تسلط، آگاهی و آمادگی بیشتری برخوردار هستند و اگر نتوانند نظر روحانی را تامین کنند، آنها را تغییر دهد. این نشان می دهد که هنوز چیزی قطعی نشده است».محمود احمدی نژاد در کابینه اول خود مشابه چنین اقدامی را انجام داده بود، البته زمانی که کابینه اش شکل گرفته بود؛ او از وزرایش میثاق نامه گرفت. روحانی میثاق نامه نگرفته با این حال با آنهایی که قصد دارد نامشان را در کابینه قرار دهد، نشست گذاشته است. آن هم در شرایطی که به گفته فرامرزیان «مثلا در همین ترکیب دولت یازدهم گفته شده که در برخی حوزه ها و تیم ها مثل تیم اقتصادی جابه جایی انجام خواهد شد؛ در این جابه جایی اما کسی که اصلاح طلب تر است، حذف شده و کسی که گرایش بیشتری به اصولگرایان دارد، جانشین شده است». اشاره اش به رفتن طیب نیا و جایگزینی احتمالی او با نهاوندیان است.بهانه حذف هافرامرزیان معتقد است: «اینکه گفته شود این چهره ها به دلایلی سیاسی یا حساسیت های بیرونی حذف می شوند، بهانه است. چراکه بیانیه دفتر مقام معظم رهبری نشان داد حساسیتی در این مورد وجود ندارد». او می گوید: «حضور چهره های ضعیف نمی تواند نشان دهنده تلاش روحانی برای اجرای مطالباتی باشد که وعده آن را در انتخابات داده است». او ادامه می دهد: «انتظار ما از روحانی است که خودش باید حساسیت ها دراین باره را دریافت کند».جای خالی زنانفرامرزیان در همین رابطه به حذف حضور زنان در کابینه دوازدهم اشاره می کند؛ «اگر حضور زنان در کابینه محقق نشود، ما به عنوان فعالان زن درباره ارتباط و تعامل با زنان باید تجدید نظر کنیم. چراکه با این شرایط نباید انتظار داشته باشیم که زنان باز هم فعالانه در عرصه حاضر شوند». حسین مرعشی سخنگوی حزب کارگزاران هم در گفت وگو با تسنیم، در نظری مشابه ابراز کرده است: «در جامعه یک خواست عمومی وجود دارد که مطالبه برحق و صحیحی است و آن هم این است که بانوان 50 درصد جامعه هستند، اما سهمشان در مدیریت جامعه کم است و باید افزایش پیدا کند. بنده نیز حامی و موافق این مطالبه منطقی هستم. من فکر می کنم این حق مسلم بانوان و جامعه است. در واقع هم بانوان نیاز به بروز استعدادهایشان دارند و هم جامعه و ملت ایران حق بهره وری از مدیریت شایسته بانوان در مدیریت دولتی را دارند». حبیب زاده درباره اعمال فشار برخی گروه ها در کابینه دوازدهم می گوید: «دولت در معرفی کابینه زیر فشار گروه های مختلفی قرار گرفته است. این گروه ها تلاش می کنند سهم بیشتری از قدرت و هیئت دولت در اختیار داشته باشند». او ادامه می دهد: «بااین حال فشارها در حد مذاکرات است و درباره معرفی وزیر زن هم به هرحال گروه های زنان در حال طرح کردن مطالبات خود هستند و اینها قطعا به گوش رئیس جمهوری می رسد». او می گوید: «آقای روحانی حتی به ما گفت برخی از افراد و اشخاص و چهره ها هم فهرست پیشنهادی خود را ارائه داده اند و آنها را دریافت کرده است». از نظر حبیب زاده مجموعه این روند مثبت است، چراکه نشان می دهد روحانی به همه نظرها حتی نظر اشخاص هم توجه کرده است. به نظر می رسد صفایی فراهانی هم با بخش پایانی صحبت حبیب زاده هم نظر است؛ او معتقد است «آنچه لازم است درباره انتخاب افراد در نظر گرفته شود، مسائل ملی است و چنانچه قرار باشد نگاه به کابینه، نگاه جناحی باشد، حال گرایش به هر جناحی که باشد، مطمئنا کشور از چنین موضوعی لطمه خواهد خورد». او تاکید می کند: «اصلاح طلبان نه در دوره اول سهم خواهی کردند و نه امروز به دنبال سهم خواهی هستند، آنچه مدنظرشان است و برای آنها اهمیت دارد، این است که منافع ملی حفظ شود و مشکلات کشور به حداقل برسد و مردم بتوانند در وضعیت و شرایط بهتری زندگی کنند؛ بنابراین آنچه اصلاح طلبان به دنبال آن هستند، این است که مصلحت مردم و کشور تامین شود، نه اینکه این شخص در کابینه قرار داده شود و یا فلان فرد در کابینه نباشد».فرامرزیان هم در ادامه گفت وگوی خود با «شرق» به همین موضوع اشاره می کند: «هدف از این نقدها تاکید بر حضور اصلاح طلبان در کابینه نیست، بلکه محض یادآوری به روحانی است تا گزینه هایی را انتخاب کند که بتوانند وعده های رئیس جمهور منتخب را عملیاتی کنند». بااین حال با تردید ادامه می دهد: «شرایط به سمتی می رود که مجموعه ای که پشت آرای روحانی قرار داشت، عملا کمترین اثرگذاری را در مباحث مربوط به کابینه دوازدهم داشته است».کار تازه جهانگیریمصداق سخنان فرامرزیان به ویژه آنجا که به موضوع تغییرات در تیم اقتصادی اشاره می کند، احتمالا می تواند اسحاق جهانگیری و تغییر برنامه هایی باشد که برای او تعریف شده بود. اسحاق جهانگیری بعد از انتخابات قرار بود مسئولیت چینش تیم اقتصادی را به عنوان فرمانده قرارگاه اقتصاد مقاومتی برعهده بگیرد که میسر نشد. تیمی که اسحاق چیده بود مشتمل بر ویسه، نیلی، نجفی و رئیس صندوق توسعه ملی بود. با قطعی شدن عدم حضور نجفی در کابینه دوازدهم، او به سمت شهرداری تمایل پیدا کرد. تنها رویداد جدیدی که از روز پنجشنبه هفته گذشته اتفاق افتاده، جدی شدن حضور دوباره مسعود نیلی در کابینه است. قرار بود جهانگیری در این دوره درباره تیم اقتصادی اختیار تام داشته باشد، اما شنیده ها حاکی از آن است که محمدباقر نوبخت و محمود واعظی در چینش وزیران اقتصادی کابینه نقش پررنگ تری یافته اند. بااین همه جهانگیری همچنان در نقش معاونت رئیس جمهوری در دولت دوازدهم حضور خواهد داشت؛ با همان اختیاراتی که قبلا داشت، بدون اینکه به دایره این اختیارات اضافه شود. این در حالی است که حضور جدی جهانگیری در بحبوحه انتخابات، تاثیری انکارناپذیر در پیروزی روحانی داشت، اما حالا یک حلقه خاص دوباره به صدر آمده و در چینش کابینه تاثیرگذار شده است.
                