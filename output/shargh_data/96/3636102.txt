چهار‌شنبه ۵ مهر ۱۳۹۶
-----------------------------------------
سرمقاله
-----------------------------------------
آجرچینی جدید آمریکا در برجام
-----------------------------------------

                    23 مهر زمانی است که طبق قانون وضع شده در کنگره آمریکا، رئیس جمهور ملزم است پایبندی ایران به برجام را تایید کند یا نکند. ترامپ تاکنون دو بار پایبندی ایران به برجام را از سر اضطرار و نه انتخاب، تایید کرده و این بار مصمم است یا دست کم این طور وانمود می کند که برخلاف دوره های پیشین، قصد دارد رای به پایبندنبودن بدهد؛ امری که می تواند سرنوشت برجام را با ابهامات و پیچیدگی های جدیدی روبه رو کند. ترامپ در سخنرانی خود در مجمع عمومی سازمان ملل هم چیزی در حمله به برجام کم نگذاشت و آن را مایه شرم آمریکا دانست. هرچند نیکی هیلی، نماینده آمریکا در سازمان ملل، این طور توضیح داد که سخنان ضدبرجام ترامپ، لزوما به معنای اعلام آمادگی آمریکا برای خروج نیست و نشان دهنده ناخرسندی ترامپ از برجام است؛ اما سوال اصلی آن است که چرا با وجود آنکه اولین ناقض برجام در معرض بیشترین انتقادات قرار خواهد گرفت، دولت ترامپ آهنگ خروج از این توافق را می زند؟ واقعیت آن است که دولت ترامپ با وجود تمام انتقادات وارده درباره ناپختگی در سیاست خارجی، به خطرات نقض برجام آگاه است. بنابراین درصدد است تا به جای «خروج آشکار» از برجام، زمینه تغییر جهت پیکان اتهام به سمت ایران را فراهم کند. یکی از سیاست های در پیش گرفته شده در این چارچوب، زمینه سازی برای ارائه تعریف دیگری از مفهوم «پایبندی» است که به تازگی از سوی نیکی هیلی در جریان یک سخنرانی چارچوب کلی آن ترسیم شد.او چندی پیش در موسسه آمریکن اینرپرایز، یکی از منسجم ترین (نه واقعی ترین) دیدگاه های دولت ترامپ در قبال برجام را ارائه داد. درحالی که یکی از مهم ترین ایرادات به دولت ترامپ در حوزه سیاست خارجی، فقدان استراتژی و انسجام است، سخنرانی هیلی به طرز خطرناکی دقیق و منسجم تنظیم شده بود. استفاده او از اتهامات نادرست برای ارائه مفهوم جدیدی از پایبندی به برجام و سپس استفاده از مفهوم سازی جدید (جعلی) برای متهم کردن ایران به پایبندنبودن در ساختاری معنادار طرح ریزی شده بود. برای شناسایی حرکت های بعدی دولت ترامپ در زمینه برجام، لازم است فهم دقیقی از آجرچینی جدید آمریکا داشت؛ چراکه همان طور که آقای روحانی در جریان کنفرانس خبری خود در نیویورک اعلام کردند، اگر حتی یک آجر از ساختمان برجام جابه جا شود، چیزی از آن باقی نخواهد ماند.مرجع نهایی برای تایید پایبندی ایران به مفاد برجام، آژانس بین المللی اتمی است که تاکنون پایبندی ایران را تایید کرده است؛ اما آمریکا این نوع از «پایبندی» را صرفا تکنیکی و در نتیجه ناقص می داند. بر اساس مفهوم بندی جدید آمریکا، «پایبندی» به برجام یک مفهوم ساده و صرفا تکنیکی و فنی نیست؛ بلکه سه محور اصلی دارد؛ برجام، قطع نامه 2231 شورای امنیت سازمان ملل و در نهایت قانونی که برای نظارت بر برجام به تصویب کنگره آمریکا رسیده است و بر اساس آن، رئیس جمهور آمریکا ملزم است هر 90 روز یک بار، تایید کند که نخست ایران مفاد برجام را نقض نکرده است، دوم تعلیق تحریم ها مناسب و متناسب با رفتار ایران است و سوم آنکه تعلیق تحریم ها در راستای منافع امنیت ملی آمریکاست. آمریکا سپس در بدعتی جدید، این طور عنوان می کند که «پایبندی» ایران نه تنها باید از سه منظر یادشده بررسی شود؛ بلکه باید در مجموع در چارچوب ماهیت و تاریخچه عملکرد حکومت ایران بررسی شود. حال سوال آن است که چرا دولت ترامپ سعی دارد ماهیت حکومت ایران و عملکرد آن را از زمان وقوع انقلاب اسلامی به برجام گره بزند؟ واقعیت آن است که تایید پایبندی ایران به برجام از سوی آژانس بین المللی اتمی، منجر به ارتقای موقعیت بین المللی ایران و بازنمایی تصویر بازیگری متعهد و مسئول از ایران شده است؛ امری که کار را برای آمریکا در برهم زدن برجام به هزینه ایران، مشکل کرده است. بنابراین دولت ترامپ درصدد است تا بازیگران بین المللی را مجاب کند که حتی اگر ایران تاکنون به برجام پایبند بوده است، نمی توان و نباید به تداوم این رفتار امیدوار بود؛ چراکه ماهیت حکومت ایران به گفته دولت آمریکا، در تضاد بنیادین با قوانین بین الملل و نظم مسلط جهانی است. به بیان دیگر، دولت ترامپ بر آن است تا دوگانه احترام به «قوانین بین الملل» و پایبندی به «معاهدات بین الملل» را در کنار هم آورد و چنین استدلال کند که احترام به قوانین بین المللی پیش شرط پایبندی به معاهدات بین المللی است و رژیمی که به قوانین بین المللی احترام نمی گذارد (مثلا با اشغال سفارت و گروگانگیری)، باید نسبت به پایبندی آن به معاهدات بین المللی نیز تردید کرد. این سیاست آمریکا در بدبین کردن نگاه بازیگران بین المللی به ایران و آینده پایبندی آن به برجام، اگرچه با زیرکی طراحی شده است؛ اما از مشکلی بزرگ رنج می برد؛ این مشکل همان جابه جایی تقدم و تاخر در بیان «نیت» و «سیاست» است. در واقع ترامپ ابتدا اعلام کرد قصد و نیت اعلام تاییدنکردن پایبندی را دارد و سپس از اعضای کابینه و مشاورانش خواست زمینه اعلام پایبندنبودن را فراهم کنند. این نیت و سپس سیاست، نه از دید رسانه ها و نه متحدان اروپایی آمریکا مخفی نمانده است.بنابراین دست کم در کوتاه مدت، زمینه چینی ها و سیاست گذاری هایی از این دست، توان مجاب کردن مخاطبان موثر را نخواهد داشت. شاید از همین رو باشد که بعد از حمله مجدد ترامپ به برجام در سخنرانی مجمع عمومی سازمان ملل، تعدادی از دموکرات های کنگره در نامه ای به برخی از مقامات دولتی خاطرنشان کردند تاییدنکردن پایبندی ایران به برجام از سوی ترامپ در 23 مهر، مستلزم ارائه مدارک و شواهدی به کنگره است و نمایندگان تاکنون چیزی در این باره دریافت نکرده اند. این نمایندگان از دولت می خواهند که در صورت وجود مدرکی دال بر پایبندنبودن ایران، آن را تا 14 مهر به کنگره ارائه دهد یا در کمیته مربوطه سنا برای ادای توضیحات حضور یابد. در نهایت اقدام احتمالی ترامپ برای تاییدنکردن در 23 مهر، هم با مخالفت های داخلی و هم بین المللی مواجه است؛ اما آنچه حائز اهمیت است، آن است که ویژگی های شخصیتی و فردی ترامپ چنان است که به همان اندازه که احتمال دارد سر حرف و وعده اش بماند، به همان میزان نیز احتمال دارد که به راحتی از آن برگردد. برجسته بودن این ویژگی فردی، این پیام را به همه بازیگران ازجمله ایران می دهد که باید برای تمام سناریو های ممکن برنامه داشته باشند.
                