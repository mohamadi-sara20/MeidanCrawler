دو‌شنبه ۲۴ مهر ۱۳۹۶
-----------------------------------------
type_unknown
-----------------------------------------
رونمایی از نقشه راه آمریکا درباره برجام
-----------------------------------------

                    شرق: کم کم برنامه ایالات متحده درباره برجام روشن تر می شود. این را می توان از صحبت های مقام های مسئول این کشور فهمید. رکس تیلرسون، وزیر امور خارجه آمریکا، گفته خواهان حفظ برجام از طریق توافقی ثانویه هستیم. وزیر امور خارجه آمریکا در اولین گفت وگوی رسانه ای خود بعد از سخنرانی ترامپ، گفته: ما خواهان حفظ توافق هسته ای به شکل کنونی و در عین حال رفع نواقص و نقاط ضعف آن هستیم. او چنین اظهارنظری را در حالی مطرح کرده است که مقامات مسئول ایران، بارها تاکید کرده اند بار دیگر بر سر برنامه هسته ای کشور مذاکره نخواهند کرد و بازنگری یا مذاکره مجدد بر سر برجام، شدنی نیست. ظریف و موگرینی بارها تاکید کرده اند این توافق بین چند کشور است و قطع نامه های سازمان ملل نیز درباره آن صادر شده و یک کشور نمی تواند روند آن را تغییر دهد. این در حالی است که ژنرال مک مستر، مشاور امنیت ملی آمریکا، گفته ایران مجبور به بازبینی در برجام است. از تیلرسون و مک مستر به عنوان کسانی یاد می شود که لغو و پاره کردن برجام از سوی ترامپ را در کاخ سفید منتفی کرده اند.رسیدگی به ایرادات توافق به گزارش ایسنا، رکس تیلرسون در گفت وگو با شبکه سی ان ان، در پاسخ به سوالی درباره سخنرانی اخیر دونالد ترامپ، رئیس جمهور آمریکا که در آن گفته بود توافق هسته ای با ایران را تایید نخواهد کرد، گفت: آنچه رئیس جمهور می خواهد، رسیدگی جامع به تمام تهدیدات ایران است؛ اما دولت قبلی در این توافق فقط روی مسئله هسته ای متمرکز بود. توافق هسته ای ایرادات و نقاط ضعف زیادی دارد. اکنون ما می خواهیم هم به این ایرادات بپردازیم و هم یک استراتژی گسترده تر برای مواجهه با تهدیدات ایران علیه منطقه داشته باشیم. او همچنین گفت: مردم باید بدانند رئیس جمهور می خواهد با همکاری با متحدانمان، این نقاط ضعف را برطرف کند که ممکن است در توافقی ثانویه گنجانده شود و به علاوه، به طیف گسترده ای از تهدیدات ایران ازجمله موشک های بالستیک، حمایت از تروریسم و گروه هایی مانند حزب الله و حماس و حمایت از شورشیان در یمن و سوریه رسیدگی کند. هرجا در منطقه نگاه بیندازید، می بینید ایران در حال بی ثبات کردن آن است. وزیر امور خارجه آمریکا در بخش دیگری از این گفت وگو، اظهار کرد: با نظر وزیر دفاع که ماندن در توافق هسته ای، به نفع امنیت ملی ماست، موافقم. فکر می کنم نظر رئیس جمهور هم همین باشد. از این رو، رئیس جمهور تصمیم گرفت با ماندن در توافق هسته ای، با دیگر طرف ها، امضاکنندگان و متحدان اروپایی مان در توافق همکاری و به نقاط ضعف توافق رسیدگی کند. این کار ممکن است از طریق یک توافق ثانویه انجام شود. ما می خواهیم این توافق را همان گونه که هست، حفظ و به طور کامل اجرا کنیم و از پایبندی ایران به این توافق اطمینان یابیم و سپس روند رسیدگی به ایرادات توافق را آغاز کنیم. ایران مجبور به بازبینی در برجام استژنرال مک مستر، مشاور امنیت ملی آمریکا، نیز به شبکه فاکس نیوز گفت: اکنون زمان اجرای سخت تر توافق هسته ای از طریق یک توافق موازی است. رئیس جمهور ترامپ به ایرانی ها اعتماد ندارد که به متن توافق هسته ای پایبند باشد و اکنون زمان اجرای سخت تر آن از طریق یک توافق موازی است. این نشان می دهد ما باید به ایرادات اساسی این توافق رسیدگی و آن را اصلاح کنیم. مشاور امنیت ملی آمریکا گفت: موضع سخت ترامپ در قبال توافق هسته ای، تاکنون روی چگونگی رفتار دیگر کشورها با این توافق تاثیر گذاشته است. آنها اکنون در حال بازبینی متن توافق و اجرای آن هستند.متحدان اروپایی ما یعنی فرانسه، آلمان و انگلیس از اجرا و نظارت دقیق تر توافق حمایت می کنند. مشاور امنیت ملی آمریکا در پاسخ به این سوال که چرا ایران باید تنها به درخواست ترامپ، بازبینی توافق را بپذیرد، گفت: آنها مجبور به بازبینی هستند. آنها باید بازبینی را بپذیرند؛ چراکه در غیر این صورت، آنچه شما فراهم می کنید، این است که ایرانی ها فرصت دستیابی به ظرفیت هسته ای را بیابند. برنامه آنها می تواند توسعه یابد و آنها سپس قادر خواهند بود به غنی سازی اورانیوم در سطح صنعتی در مدت زمانی کوتاه بپردازند و به سلاح دست یابند که خطری غیرقابل قبول برای جهان است. تماس سلمان و ترامپ برجام در حالی موضوع روز دیپلماتیک شده که علاوه بر مصاحبه ها، در تماس تلفنی بین پادشاه عربستان سعودی و ترامپ هم درباره آن بحث شده است. یک رسانه عربی از تماس تلفنی ملک سلمان، پادشاه عربستان سعودی، با دونالد ترامپ خبر داده است. خبر متتشرشده از این تماس، حاکی از این است که ملک سلمان ضمن استقبال از استراتژی جدید او برای مقابله با ایران، از واشنگتن برای همکاری با هم پیمانان خود برای تحقق صلح و ثبات جهانی و مقابله با تروریسم قدردانی کرد.ترامپ روز جمعه سخنرانی تندی علیه ایران و سیاست های منطقه ای جمهوری اسلامی انجام داد که با استقبال بیشتر کشورهای عربی همراه شد. عربستان سعودی یکی از اولین استقبال کنندگان از این سخنرانی تند بود. ترامپ مدعی شده ایران در انفجارهای متعددی دست داشته و همچنین خلیج فارس را با عنوانی جعلی خواند. در حالی که اولین سفر خارجی ترامپ در دوران ریاست جمهوری اش به عربستان انجام و قرارداد چندمیلیاردی تسلیحاتی بین عربستان و ایالات متحده امضا شد که رابطه تنگاتنگ دو کشور را بیش از همیشه استحکام بخشید. به نوشته وبگاه شبکه «العربیه»، ملک سلمان در تماس تلفنی با ترامپ، ضمن استقبال از استراتژی او علیه ایران، خواستار همکاری برای مقابله با نفوذ منطقه ای تهران شد. ترامپ نیز در این گفت وگوی تلفنی درباره تمایل واشنگتن برای همکاری با متحدانش در راستای حصول امنیت و ثبات بین المللی، به ملک سلمان اطمینان داد. کشورهای عرب و همسایه ایران در منطقه از روز جمعه پیام های مسرت و شادی خود از سخنان ترامپ را به اشکال مختلف بروز داده اند. مصر، عربستان سعودی، بحرین، امارات و دولت مستعفی یمن در اولین ساعات شنبه از سخنان ترامپ علیه ایران استقبال کردند و در سیاست های منطقه ای با او هم نوا شدند. این رفتار آنها موجب واکنش وزیر خارجه ایران نیز شد. این در حالی است که تنها کشور عربی که در مورد این اظهارات موضع گیری منفی نداشته، کویت بوده است. خبرگزاری رسمی کویت (کونا) به نقل از یک منبع مسئول در وزارت خارجه کویت گفته «کویت از توافق هسته ای ایران با کشورهای عضو گروه 1+5 با توجه به اهتمامی که به برقراری امنیت و ثبات در منطقه داشته و پایبندی ایران به آن را برای برقراری منطقه ای عاری از سلاح کشتار جمعی در خاورمیانه ضروری دانسته، استقبال کرده است». رایزنی می و مرکلدرحالی که همسایگان ناهمراه منطقه ای با ترامپ هم نوا شده اند، شرکای ایران در برجام، همچنان از نتایج سخنان ترامپ نگران هستند. روز گذشته نخست وزیر بریتانیا در تماس تلفنی با صدراعظم آلمان در گفت وگویی تلفنی درباره تصمیم اخیر رئیس جمهور آمریکا در ارتباط با برجام و تاییدنکردن پایبندی ایران به این توافق صحبت کردند. به گفته دفتر نخست وزیر بریتانیا، این دو رهبر روز یکشنبه بر «تعهد جدی» دو کشور بریتانیا و آلمان بر توافق جامع هسته ای ایران تاکید کردند. البته آنها مدعی شده اند که جامعه جهانی باید اقدامات خود را برای مقابله با «فعالیت های بی ثبات کننده ایران در منطقه» ادامه دهد و راه هایی را برای برطرف کردن نگرانی از برنامه موشکی بالستیک ایران در نظر بگیرد. رهبران بریتانیا و آلمان در حالی این تماس تلفنی را برقرار کرده اند که وزرای خارجه آنها نیز در روزهای گذشته در تلاش های دیپلماتیکی، سعی کردند ترامپ را از نقض برجام بازدارند. اروپایی ها در حالی نگران عملکرد آمریکا در مورد برجام هستند که یکی از اصلی ترین ذی نفعان این توافق هستند. تماس تلفنی وزیران خارجه ایران و انگلیسدر همین راستا روز گذشته وزرای خارجه ایران و انگلیس دومین تماس تلفنی در روزهای اخیر را با هم برقرار کردند. بوریس جانسون در این تماس حمایت بریتانیا از برجام را مورد تاکید قرار داد و خواستار پایبندی همه طرف ها به این توافق شد.وزارت خزانه داری آمریکا اعلام کردسپاه پاسداران ایران به عنوان سازمان تروریستی خارجی معرفی نشده استخبرگزاری صداوسیما: وزارت خزانه داری آمریکا در وبگاه خود، در توضیح اقدامات تازه ای که علیه سپاه پاسداران صورت گرفته است، به سوالات رایج در این خصوص، پاسخ داد. این سوال و جواب به این شرح است: با توجه به اینکه سپاه پاسداران از قبل نیز تحریم بوده است، با موضع گیری تازه علیه آن، چه چیزی تغییر می کند؟بله، سپاه بر اساس فرمان اجرائی 13382 (مربوط به تولید و تکثیر تسلیحات کشتارجمعی)، فرمان اجرائی 13553 (مربوط به تخلفات حقوق بشری)، و 13606 (مربوط به تخلفات حقوق بشری در ایران و سوریه با استفاده از فناوری اطلاعات) نیز تحت تحریم قرار دارد و افرادی که در برخی فعالیت های خاص با مشارکت سپاه حضور دارند هم ممکن است با تحریم های ثانویه مواجه شوند. اقدام اخیر در معرفی سپاه تحت فرمان اجرائی 13224 و بر اساس اختیارات ما در حوزه مقابله با تروریسم، پیامدهای بیشتری را متوجه سپاه و دامنه برخی فعالیت های آن را محدود می کند. افرادی که بر اساس فرمان اجرائی 13224 که اکنون شامل سپاه پاسداران است، معرفی شده اند، ممکن نیست بر اساس «قانون اختیارات اقتصادی اضطراری»، بتوانند از معافیت های موسوم به «معافیت های برمن» استفاده کنند. با توجه به انتشار برخی گزارش ها، سپاه به عنوان سازمانی تروریستی معرفی شده است؟خیر. وزارت خارجه (آمریکا)، سپاه پاسداران را به عنوان اف تی او (سازمان تروریستی خارجی) معرفی نکرده است.
                