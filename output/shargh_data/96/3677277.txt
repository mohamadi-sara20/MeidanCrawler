دو‌شنبه ۲۷ آذر ۱۳۹۶
-----------------------------------------
type_unknown
-----------------------------------------
هر نماینده چقدر می گیرد؟
-----------------------------------------

                    شرق: چقدر می گیری نمایندگی کنی؟ رقم ها متفاوت است. از جدولی که نشان می دهد دریافتی نماینده حدود 32 میلیون است تا برخی نمایندگان که در پاسخ «شرق» حتی می گویند نمی دانند رقم دقیق دریافتی شان چقدر است و تا محمود صادقی که می گوید کل دریافتی نماینده ها رقمی بین 17 تا 21 میلیون تومان است. ابهام به این ارقام خلاصه نمی شود. حقوق بهروز نعمتی به گفته خودش هشت میلیون تومان و عبدالرضا هاشم زایی پنج میلیون و اندی است. دیروز در خبرها آمده بود که کمیته ویژه بودجه مجلس حقوق نمایندگان را به 10 میلیون تومان رسانده؛ البته بدون مزایای نمایندگی مثل حق دفتر، خودرو و مسکن. کمیته بودجه نویسی مجلس جمع پنج نفره ای است که زیر نظر مستقیم ریاست مجلس امور مالی بهارستان را پیش می برد. خیلی از نمایندگان از جزئیات این افزایش حقوق بی خبرند. طیبه سیاوشی، نماینده عضو فراکسیون امید مجلس، می گوید «این قدر مجلس امروز شلوغ بود که اصلا این مسئله را نشنیدم و باید پیگیری کنیم».علاوه بر این خبر، در شبکه های اجتماعی جدولی دست به دست می شود. در این جدول آمده بود که نمایندگان برای برخی مسائل از راننده گرفته تا خودرو و مسکن و هزینه های دفتر نمایندگی و پروازها سرجمع 32 میلیون تومان می گیرند.کل دریافتی 17 تا 21 میلیونمحمود صادقی که در مجلس دهم یکی از صریح ترین نمایندگان است، این رقم را رد می کند و به «شرق» می گوید: «کل دریافتی نمایندگان حدود 17 تا نهایت 21 میلیون است. این را هم در نظر بگیرید که این رقم از هزینه دفتر نمایندگی تا عبور و مرور و مسکن و سفرها و هزینه های مختلفی است که نمایندگان هر ماه می پردازند و گاهی این طور مطرح می شود که یک نماینده 21 میلیون تومان حقوق می گیرد و می گذارد در جیبش که این طور نیست. اصلا در مقایسه با مسئولان دولتی که خودرو و راننده و خیلی امکانات دیگر در اختیار دارند، شاید این رقم آن چنان بالا نباشد؛ یعنی حتی نماینده اگر بخواهد وظیفه نمایندگی اش را به درستی انجام دهد، به رقمی بالاتر از اینها نیاز دارد». دریافتی نمایندگان شفاف نیستاما نکته دیگری که صادقی به آن اشاره دارد، اینکه «واریزی های مجلس شفاف نیست. حتی پس و پیش هم می شود. اتفاق افتاده که یک ماه و نیم واریزی نداریم و یکباره پولی واریز می شود. این نبود شفافیت خودش می تواند بانی خیلی چیزها شود. مسئله اش برای من نماینده این است که نمی دانم دقیقا چه زمانی چه مبلغی پرداخت می شود. خیلی از نمایندگان مجلس هم مانند من هستند. وسط شلوغی کارها یکباره پولی به حسابت می آید که نمی دانی بابت چه بوده». نمی دانم دریافتی چقدر استبرخی نمایندگان در پاسخ «شرق» می گویند نمی دانیم دقیقا چه مبلغی دریافت می کنیم. نمونه اش علی اکبری، نماینده شیراز. وسط جلسه است که تلفنش را جواب می دهد و می گوید: «از مسئولان مالی مجلس بپرسید. راستش اصلا رقم دقیق دریافتی ام را نمی دانم». هاشم زایی، دیگر نماینده اصلاح طلب مجلس، نیز پیش از این به «شرق» گفته بود که دریافتی نمایندگان حدود پنج میلیون تومان است. سیاوشی هم این رقم را تایید می کند؛ اما بهروز نعمتی به «شرق» می گوید «حقوق نمایندگی مان هشت میلیون تومان است». یک مقام آگاه در مجلس نیز رقم هشت میلیون تومان را تایید می کند. دریافتی لاریجانی با دیگر نمایندگان یکی استاینکه آیا نمایندگان تهران و شهرستان رقم دریافتی شان متفاوت است یا نه، محل سوال است. مهدی کیایی، مدیرکل فرهنگی و روابط عمومی مجلس، در این زمینه به «شرق» گفته «شاید در دستگاه های دیگر سوابق اجرائی و تحصیلات و نظیر آن در فیش حقوقی و دریافتی نمایندگان تاثیرگذار باشد؛ اما در مجلس هیچ کدام تاثیرگذار نبوده و همه برابر حقوق می گیرند؛ یعنی از علی لاریجانی گرفته تا دیگر نمایندگان- فارغ از اینکه در تهران باشند یا شهرستان- یک رقم دریافتی دارند». در این حال برخی پیگیری های دیگر نشان از آن دارد که بودجه خاصی در اختیار رئیس مجلس است. بودجه ای که البته در قالب حقوق و دریافتی او تعریف نمی شود. 5 میلیون و 800 هزار تومان حقوق می گیرمطیبه سیاوشی جدول 32 میلیونی دریافتی نمایندگان را می بیند و درباره صحت و سقم آن به «شرق» می گوید «من بشخصه از «موتورپول» خودروهای مجلس که در اختیار نمایندگان قرار می گیرد، استفاده می کنم. فیش حقوقی به آن معنا نداریم. حقوق مان همان پنج میلیون و 800 هزار تومان است. البته پول های دیگری هم واریز می شود. برای نمونه مسئله هزینه اجاره دفتر و نیروها. البته حق مسکن و دفتر جدا پرداخت می شود. مانند هزینه راننده؛ اما دقیق نمی دانم. باید از آنهایی بپرسید که موتورپول نگرفته اند و مثلا ماشین شخصی دارند». ردیفی در جدول دریافتی 32 میلیون تومانی مورد تایید سیاوشی است. او به «شرق» می گوید «اینکه در قالب پاداش هر سه ماه سه میلیون به حساب ما ریخته می شود، درست است. البته پاداش نیست. این رقم به نمایندگان تعلق می گیرد تا به مراجعه کنندگانی که به دفتر نمایندگی می آیند و کمکی می خواهند، رسیدگی کنند». دریافتی ام 10 تا 12 میلیون تومان استصادقی از «موتورپول» استفاده نمی کند. ماهی یک و نیم میلیون بابت یک پرشیای قدیمی در اختیار مجلس از حقوقش کم می شود. به راننده اش هم هر ماه سه میلیون تومان پرداخت می کند. از دانشگاه تربیت مدرس حقوق دانشیاری می گیرد. به این ترتیب سوای حقوق نمایندگی که از مجلس به او پرداخت نمی شود، حدود 10 تا 12 میلیون بابت دیگر امور و هزینه ها از مجلس دریافتی دارد.یکی دیگر از نمایندگان هم می گوید: «خب اصل حقوق همان پنج تا شش میلیون است؛ اما رسانه ای شدن این مسائل برای نمایندگان شهرستان، اغلب مشکلاتی به وجود می آورد. برای مردمی که به زور 800 هزار تومان درآمد ماهیانه دارند، دریافت حقوق شش میلیونی نماینده تعجب آور است؛ اما خب باور کنید اختیارات بخشدار از یک نماینده بیشتر است. در فیش حقوقی بخشدار هزینه خودرو، سفر، راننده و دفتر قید نمی شود؛ اما برای نماینده حقوق شش میلیونی به اضافه اینها، رقم بزرگی می شود و سوءتفاهم ایجاد می کند». نماینده هیچ پولی برای محافظ نمی گیردعلی شمخانی، دبیر شورای عالی امنیت، به تازگی گفته باید بساط حفاظت شخصیت ها را جمع کنیم. در جدولی که دیروز روزنامه همشهری منتشر کرده بود، رقم سه میلیون تومان برای راننده یا محافظ قید شده بود. صادقی می گوید: «اصلا نماینده که محافظ ندارد. صرفا در حد رئیس و نواب رئیس محافظ وجود دارد؛ آن هم تامین هزینه اش بر عهده نهادهای امنیتی است. تشخیص اینکه چه کسی محافظ داشته باشد هم ربطی به بودجه مجلس ندارد. در جای دیگری تصمیم گرفته می شود که چه کسی نیازمند محافظ است». یک مقام مطلع در مجلس نیز سخنان صادقی را تایید کرده و به «شرق» می گوید: «هیچ پولی برای محافظ به نمایندگان پرداخت نمی شود». دسترسی آنلاین به حقوق نمایندگانصادقی در ادامه با انتقاد از نبود شفافیت در رقم دریافتی نمایندگان، می گوید: «اگر با مردم شفاف باشیم و بگوییم این رقم دریافتی ما به خاطر این خدمات و مسائل است، مردم بیشتر اطمینان می کنند. از همین جا می توان حقوق و دریافتی نمایندگان ایالات مختلف آمریکا را دید. این یعنی وضعیت شفاف و شیشه ای. باید با مردم رو راست باشیم. هر شهروند ایرانی حق دارد بداند من نماینده چه دریافتی هایی بابت چه کارهایی دارم. آن وقت بهتر می تواند نکات بر زمین مانده را به ما متذکر شود. اگر همان سامانه ای که در برنامه ششم تصویب کردیم، اجرائی شود، دقیقا مبلغ دریافتی ها مشخص خواهد بود و شفافیت برقرار می شود. البته اگر اجرائی شود و در حد حرف و نوشته باقی نماند». ابهام دامنه دار حقوق هاحتی برای یک خبرنگار پارلمانی هم مشخص نیست رقم دقیق دریافتی نمایندگان چه میزان است. برخی نماینده ها آن قدر درگیر کارند که به پیامک های دریافت حقوق بی توجه اند. برخی هم مانند بهروز نعمتی کارت پول شان در اختیار همسرشان است و هزینه چندانی ندارند. برخی از خودروی مجلس استفاده می کنند و برخی خودروی شخصی دارند. شاید حساب و کتاب اینکه هر نماینده چقدر دریافتی دارد، کار یک گزارش ساده نباشد، بااین حال به همین زودی ها نمایندگان مجلس توجه شان را به دریافتی هایشان بیشتر خواهند کرد و شاید آن طور که صادقی پیشنهاد داده، یک روز امکان دسترسی ما و شما به ارقام دریافتی نمایندگان فراهم شود؛ یعنی همان اتاق های شیشه ای ایده آل.
                