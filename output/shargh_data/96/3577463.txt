شنبه ۲۷ خرداد ۱۳۹۶
-----------------------------------------
یاداشت
-----------------------------------------
ایران و روسیه در یک قاب تحریم
-----------------------------------------

                    سنای آمریکا پنجشنبه گذشته طرح موسوم به «قانون مقابله با اقدامات بی ثبات ساز ایران» را با 98 رای موافق در برابر دو رای مخالف (سندرز و رند پال) از تصویب گذراند. اضافه شدن اصلاحیه ای بر این طرح درباره تحریم های روسیه موجب اهمیت مضاعف آن شد و آن را به تحولی مهم در رابطه بین کنگره آمریکا و رئیس جمهوری از یک سو و رابطه بین آمریکا و روسیه از سوی دیگر تبدیل کرد. این طرح از آن نظر در رابطه بین سنا و ترامپ مهم است که تاکنون اکثریت جمهوری خواه سنا کوشیده بودند تا به ترامپ فرصتی داده و فضایی برای او فراهم کنند که بتواند ایده هایش درباره تنظیم رابطه با روسیه را مدون و اجرائی کند. این فرصت حدودا پنج ماهه در شرایطی به ترامپ داده شد که او در جریان مبارزات انتخاباتی همواره لحنی مثبت درباره پوتین و روسیه داشت و خود و نزدیکانش از امکان تعدیل و لغو تحریم های موجود علیه روسیه سخن می گفتند. همچنین فضایی که به ترامپ داده شد، در شرایطی بود که بحران ناشی از اتهامات علیه ترامپ و ستاد انتخاباتی او مبنی بر احتمال تبانی با روسیه در جریان مبارزات انتخاباتی هر روز ابعاد بزرگ تری به خود می گرفت و موجب تضعیف موضع او در دفاع از لغو تحریم ها می شد. نهایتا در دو هفته گذشته اکثریت جمهوری خواه سنا با اقلیت دموکرات همراه شدند و دست به اقدامی زدند که با رویه نخبگان سیاست خارجی آمریکا -بعد از جنگ دوم - که همواره شوروی و سپس روسیه پوتین را دشمن شماره یک آمریکا می دانستند، منطبق است. می توان گفت که اکنون با وجود سیاست های ترامپ، رابطه آمریکا و روسیه به یکی از پایین ترین سطوح خود در سال های اخیر تنزل کرده است. در عمل، طرح تحریم روسیه که به بهانه «مداخله روسیه در انتخابات آمریکا»، «انضمام کریمه» و «حمایت از دولت بشار اسد»، شکل گرفت، سه ویژگی عمده دارد: نخست اینکه دست ترامپ را برای لغو، تعلیق یا تخفیف تحریم های موجود علیه روسیه بدون موافقت کنگره می بندد. تحریم های موجود از سوی اوباما و در قالب فرمان اجرائی برقرار شده و تا قبل از نهایی شدن طرح جدید، ترامپ می تواند آنها را لغو کند. دوم اینکه طرح سنا حاوی تحریم های جدیدی نیز هست که شامل تحریم پروژه های انرژی و تامین مالی برخی صنایع، تحریم های جدیدی در زمینه معدن، فلزات، کشتی رانی و راه آهن، تحریم مسئولان روسی ذی ربط در نقض حقوق بشر، تحریم برخی مقامات در جامعه اطلاعاتی روسیه و مقامات فعال در ارسال سلاح برای سوریه و حملات سایبری خواهد بود؛ به علاوه تحریم های جدید، برعکس تحریم های موجود، در مواردی خصلت فرامرزی یا ثانوی نیز دارند و از جمله هر شرکت غیر آمریکایی را که در اکتشافات نفتی با فناوری بالا در روسیه سرمایه گذاری کند، نیز شامل می شوند. در این طرح از «حمایت قوی» نهادهای دموکراتیک اروپایی که ممکن است هدف «تجاوزات روسیه» قرار گیرند، نیز سخن رفته است. سوم اینکه تحریم های جدید که قرار است در قالب یک قانون برقرار شوند، اثراتی دیرپاتر در مقایسه با فرمان های اجرائی خواهند داشت. از طرفی، مهم ترین ویژگی بخش مربوط به تحریم ها علیه ایران در طرح سنا نیز عمدتا این است که تحریم های غیر هسته ای مندرج در فرمان های اجرائی در موضوع برنامه موشکی ایران و ادعای حمایت از تروریسم و نقض حقوق بشر و... را به قانون تبدیل می کند. البته نسخه اولیه این طرح حداقل در دو مورد دارای مغایرت هایی با برجام بود، از جمله درباره نحوه اعمال تحریم ها علیه برنامه موشکی ایران و نیز نامحدودبودن این تحریم ها برخلاف سقف هشت ساله تحریم های موشکی در قطع نامه 2231 که بعدا عمدتا برطرف شدند (در روزنامه «شرق» مورخ 17 خرداد در سرمقاله به روند اصلاح این طرح پرداخته شده). در بخشی از طرح تحریم سنا علیه ایران همچنین تدابیری برای «اعمال تحریم سلاح های متعارف» و تحریم ناقضان آن پیش بینی شده که عملا بر محدودیت موجود علیه ایران درباره ورود و صدور هفت قلم سلاح متعارف به شرح مندرج در ضمیمه B قطع نامه 2231 شورای امنیت دلالت دارد؛ اگرچه در این قطع نامه بر لغو این تحریم ها، پنج سال بعد از «روز تصویب» برجام تاکید شده؛ اما در طرح سنا نه به ضمیمه مذکور اشاره شده و نه سقفی برای «اعمال تحریم سلاح های متعارف» در نظر گرفته شده که در این صورت می تواند نقض تعهدات آمریکا باشد. در مجموع، طرح جدید تحریم ایران اگر نهایی شود، می توان آن را بدعهدی دیگری از جانب آمریکا به شمار آورد که با تعهد آمریکا مبنی بر اجرای توام با حسن نیت توافق ها و انجام هر اقدام لازم برای اجرای موفقیت آمیز آن، به ویژه با شرح مندرج در بندهای 26 تا 29 برجام، منطبق نیست. اکنون طرح سنا که حاوی تحریم هایی علیه روسیه و ایران است، باید به تصویب مجلس نمایندگان آمریکا نیز برسد و سپس به دست ترامپ امضا شود.محتمل است که مجلس نمایندگان در چند هفته آینده و تا قبل از تعطیلات تابستانی در اوایل آگوست این کار را انجام دهد. در آن مقطع ترامپ باید درباره مصوبه کنگره تصمیم بگیرد. اگر بنای ترامپ بر مخالفت با بخش مربوط به تحریم علیه روسیه باشد، قرار گرفتن این دو مجموعه تحریم ها در یک بسته واحد می تواند او را با مشکل مواجه کند؛ چون ناچار از پذیرش هر دو یا رد هر دو خواهد بود؛ با این حال روشن است که با توجه به رای 98 سناتور به طرح، وتوی احتمالی طرح از سوی ترامپ می تواند به راحتی با دو سوم آرا در کنگره ابطال شود.
                