یک‌شنبه ۱۵ مرداد ۱۳۹۶
-----------------------------------------
سرمقاله
-----------------------------------------
تحلیف رئیس جمهور کانون دیپلماسی جهان
-----------------------------------------

                    برگزاری مراسم شکوهمند و عزت آفرین تحلیف ریاست جمهوری اسلامی ایران در روز شنبه 14 مرداد 1396، نقطه اوج روندی است که با برگزاری انتخاباتی شکوهمند و غرورآفرین در 29 اردیبهشت آغاز شد. انتخابات ریاست جمهوری اسلامی در کشورمان، فرایندی بی بدیل یا حداقل کم نظیر در جهان در سه گام و با سه پیام متفاوت است: گام نخست انتخاب رئیس جمهور با رای مستقیم ملت که این همان تبلور و تجلی مردم سالاری است. گام دوم تایید انتخاب مردم و تنفیذ منتخب ملت از سوی رهبری اسلامی که این همان تجلی و تبلور اسلامیت نظام است و گام سوم سوگند رئیس جمهور در پیشگاه نمایندگان ملت و با حضور نمایندگان قاطبه دولت ها، افکار عمومی مردم و نهادهای بین المللی است که به منزله تایید و پذیرش جهانی نظام مقدس جمهوری اسلامی است. اگر فردای انتخابات ریاست جمهوری، پایانی بود بر رقابت های جدی و سخت میان رقبای انتخاباتی و آغاز تعامل و همکاری میان همه گروه ها و جناح های سیاسی؛ اما مراسم تحلیف رئیس جمهور که با حضور نمایندگان کشورها، دولت ها، پارلمان ها و سازمان های مختلف جنبه و بعدی جهانی و بین المللی می یابد؛ به مفهوم تثبیت و تحکیم روند تعامل سازنده با دنیا و تاییدی دوباره بر رویکرد ایران دوستی و ایران پذیری به جای ایران هراسی و ایران ستیزی از سوی جامعه جهانی است.حال با حضور هیئت های بلندپایه سیاسی، دیپلماتیک و پارلمانی 105 کشور جهان به همراه نمایندگان عالی رتبه بیش از 10 سازمان منطقه ای و بین المللی در مراسم تحلیف رئیس جمهور که به منزله حضور نمایندگان حدود دوسوم اعضای جامعه بین المللی است؛ تهران به پایتخت دیپلماتیک جهان و کانون توجه جهانیان تبدیل شده است. حضور گسترده و چشم نواز بیش از 110 هیئت از چهار گوشه جهان در مراسم و آیین تحلیف رئیس جمهور، توامان دربردارنده چند پیام مهم برای مردم ایران و جهان است:1. دنیا به انتخابات ریاست جمهوری و رئیس جمهور منتخب ملت، به دیده تکریم و تعظیم و احترام نگریسته و آن را مورد تحسین و حمایت قرار می دهد.2. روند مردم سالاری دینی در ایران، روندی تثبیت شده و جاافتاده و مورد پذیرش و اقبال افکار عمومی جهانیان و قاطبه کشورها و دولت های دنیاست.3. حضور 44میلیونی مردم پای صندوق ها و رای 24میلیونی به رئیس جمهور منتخب به منزله پذیرش و اقبال عمومی ملت ایران به راه و روش اعتدالی و اصلاح طلبانه است که رئیس جمهور منتخب در چهار سال گذشته در پیش گرفته و این اندیشه و این راه مورد اقبال و پذیرش جامعه جهانی نیز قرار دارد.4. حضور وسیع و چشمگیر هیئت های عالی رتبه سیاسی، دیپلماتیک و پارلمانی در مراسم تحلیف رئیس جمهور، موید شکست انگاره باطل ایران ستیزی و ایران هراسی است که دشمنان کینه توز نظام اسلامی از جمله رژیم صهیونیستی و برخی رقبای منطقه ای درصدد القای آن هستند.5. حضور این تعداد هیئت بلندپایه از کشورهای مختلف و سازمان های بین المللی، از یک سو نشانگر موفقیت آمیزبودن سیاست خارجی فعال، سازنده و تعاملی دولت یازدهم در چهار سال گذشته و از سوی دیگر تایید و تاکیدی است بر ادامه این سیاست ها از سوی جامعه جهانی.6. میوه و ثمره برجام و دیگر موفقیت های سیاست خارجی کشور را می توان در چنین برهه های حساس و نقاط عطف تعیین کننده ای چید و درو کرد، آنجا که با وجود فشارهای دیوانه وار سران رژیم صهیونیستی و ترفندهای گوناگون رقبای منطقه ای و اقدامات بی منطق و تحریم ها و تحدیدهای از سر استیصال دولتمردان آمریکایی، بازهم شاهد حضور پرشور و پرشعور بیش از 110 هیئت عالی رتبه در مراسم تحلیف رئیس جمهور منتخب هستیم تا با صدای بلند به ایران هراسی و ایران ستیزی دشمنان ایران یک «نه» بزرگ بگویند.7. پیام ایران صلح، دوستی، امنیت، توسعه و رفاه برای همه ملل جهان بوده و خواهد بود و ایران به تمامی آنانی که خواهان حسن نیت و دوستی با ایران هستند، پاسخی مناسب و دوستانه خواهد داد. مراسم تحلیف رئیس جمهور، این پیام را به طور مستقیم و بی واسطه به نمایندگان و فرستادگان دوسوم جامعه بین المللی و به طور غیرمستقیم و از طریق 130 رسانه بین المللی حاضر در مراسم، به مردم جهان منتقل می کند.8. مراسم تنفیذ و آیین تحلیف رئیس جمهور و جلب توجه گسترده جهانیان به این مراسم، نشانگر قدرت نرم جمهوری اسلامی ایران است. برگزاری موفقیت آمیز انتخابات ریاست جمهوری، حضور گسترده و تعیین کننده مردم در این انتخابات، انتخاب رئیس جمهور منتخب با آرای قاطع، پذیرش رای مردم از سوی همه جناح ها و جریانات سیاسی، تنفیذ حکم رئیس جمهور از سوی رهبری معظم نظام، حمایت قاطع و پشتیبانی همه قوا، دستگاه ها و نهادهای حاکمیتی از جمله نیروهای مسلح از رئیس جمهور منتخب و نهایتا برگزاری مراسم تحلیف رئیس جمهور در پیشگاه نمایندگان مردم در خانه ملت، جملگی نمایانگر قدرت نرم جمهوری اسلامی و تاثیر شگرف آن بر افکار عمومی مردم دنیاست. قدرت نرمی که جهانیان را به تکریم و تحسین واداشته و باید به پاسداشت و ارتقای ظرفیت عظیم قدرت نرم در کنار قدرت سخت و کوبنده نظام و کشور اسلامی مان همت گماشت.
                