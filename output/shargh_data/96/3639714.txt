شنبه ۱۵ مهر ۱۳۹۶
-----------------------------------------
یادداشت
-----------------------------------------
سیاسی بازی با «بازی»
-----------------------------------------

                    در هفته گذشته اتفاقی نادر در حوزه بازی های رایانه ای افتاد. ماجرا از آنجا شروع شد که نامزدهای دومین دوره جوایز بین المللی بازی های موبایل خاورمیانه و شمال آفریقا (به اختصار IMGA MENA) معرفی شدند و نام 16 بازی ایرانی نیز در بین آنها بود. به این ترتیب بازی سازان ایرانی توانستند بیشترین تعداد نامزدی را در بین تمام کشورهای منطقه کسب کنند؛ که افتخاری قابل توجه بود، اما درحالی که موجی از شادی در بین بازی سازان ایرانی برای موفقیتشان در این جشنواره به وجود آمده بود، به یک باره تمام بازی های ایرانی از سایت جشنواره و حتی نام کشور ایران از بین کشورهایی که می توانستند در جشنواره شرکت کنند، حذف شد و صنعت بازی ایران را در بهت و حیرت فروبرد.بنیاد ملی بازی های رایانه ای به سرعت وارد عمل شد و در مکاتباتی رسمی با عوامل اصلی این جشنواره خواستار پاسخ گویی آنها و بازگشت بازی های ایرانی شد. پیگیری های زیاد مشخص کرد که منشا این حرکت نه از سوی عوامل اروپایی آن، بلکه از سمت عوامل برگزارکننده خاورمیانه (مستقر در برخی کشورهای عربی) بوده است. توضیحات مدیرعامل IMGA نشان می داد که عوامل جشنواره خاورمیانه متممی را به قراردادشان اضافه کرده اند که بر اساس آن ایران از بین کشورهای حاضر در جشنواره حذف شود. با پیگیری های بنیاد و مکاتبه با عوامل اصلی برگزارکننده، بازی های ایرانی به رقابت بازگشتند، اما دست های پنهانی پشت پرده برای لحظاتی کوتاه نمایان شدند و نشانمان دادند که حتی در حوزه بازی های رایانه ای نیز توطئه و غرض ورزی علیه کشور وجود دارد. اینکه دو شرکت عربی برگزارکننده بخش خاورمیانه رویداد IMGA، تصمیم گرفته اند ایران در این جشنواره شرکت نکند چند دلیل می تواند داشته باشد؛ دلیل سطحی اول اینکه ایشان می دانند توانایی بازی سازی در ایران چقدر بالاست و اینکه 16 بازی ایرانی در بخش های مختلف یک جشنواره منطقه ای نامزد می شوند، قطعا می تواند در بازنمایی جهانی پتانسیل های این صنعت در ایران تاثیر بسزایی داشته باشد، اما دلیل دوم را که عمیق تر می نماید، در راستای سیاستی بزرگ تر می توان ردگیری کرد؛ تلاشی همه جانبه برای منزوی کردن ایران در منطقه. انگار که نه بازی سازی اینجا وجود دارد، نه بازی ای در ایران ساخته می شود. ایزوله کردن صنایع نوین ایران امر جدیدی نیست؛ آن هم در حوزه بازی سازی که ما پیشروترین کشور در منطقه هستیم و طبیعی است کشورهای منطقه ترجیح دهند بازی سازی ایران ناشناخته باقی بماند. با درنظرگرفتن این امر کلیدی که صنعت بازی، صنعتی جهانی است، ما اگر راه گشایش را انتخاب نکنیم، به قطع رشدی نخواهیم داشت. اگر صنعت بازی ایران با بیشترین میزان تولیدات و بازی سازی در منطقه رتبه اول را دارد، پس باید در زمینه تجارت بازی با دنیا نیز در خاورمیانه مهم ترین باشد. اگر همه نهادهای حساس به موضوع بازی در کشور از رویداد بین المللی Tehran Game Convention که بنیاد ملی بازی های رایانه ای برگزار می کند حمایت کنند، این رویداد بزرگ اقتصادی- فرهنگی تبدیل به پلی خواهد شد بین منطقه و دیگر نقاط جهان برای تجارت در صنعت بازی های رایانه ای تا توطئه های خصمانه منزوی سازی علیه کشورمان خنثی شود.
                