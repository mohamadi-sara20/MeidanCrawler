چهار‌شنبه ۳۰ فروردین ۱۳۹۶
-----------------------------------------
حرف اول
-----------------------------------------
«نود» در مسیر «چارچنگولی»
-----------------------------------------

                    «نود» همچنان یکی از معدود برنامه های پربیننده تلویزیون محسوب می شود. هر دوشنبه شب میلیون ها فوتبالی و غیرفوتبالی را پای شبکه سوم می نشاند و عادل فردوسی پور همچنان یک شخصیت یگانه در تلویزیون ایران به شمار می رود. بااین حال، مشخص است برنامه فردوسی پور آن برنامه یکه تاز دهه 80 نیست. از شمار پیامک ها می توان فهمید که کمی از شمار میلیونی بیننده های نود کم شده است. این کم شدن بیننده البته امری طبیعی است. با وجود برنامه های مشابه، دسترسی همگانی به اینترنت و برنامه های پیام رسان گوشی های هوشمند، دیگر خیلی از فوتبالی ها تا دوشنبه منتظر نمی مانند تا خلاصه بازی های لیگ را از نود ببینند. در دهه گذشته، نود یکی از تنها مراجع مطلع شدن از ریز و درشت فوتبال ایران بود؛ اما زمانه فرق کرده استآنهایی که وقت کافی برای بیدارماندن تا انتهای برنامه را ندارند، ترجیح می دهند قسمت های جذاب برنامه را فردا از طریق سایت ها و کانال های تلگرامی مشاهده کنند. بخش عمده ای از ریزش بیننده به همین دلایل بوده و از اختیار فردوسی پور هم خارج است. در دهه 80 این فرصت وجود نداشت؛ اگر نمی توانستید تا بامداد سه شنبه پای نود بنشینید، دیدنی های مهمی را از دست می دادید. در این میان عوامل نود برای حفظ بینندگانشان سعی می کنند بخش های جدیدی به برنامه اضافه کنند.. از تحلیل های باکیفیت گرفته تا آیتم هایی با چاشنی طنز و سرگرمی. فردوسی پور به خوبی می داند بخشی از بینندگانش که خیلی هم عاشق فوتبال نیستند، نود را به خاطر شخصیت خود او، چالش هایش و بخش های سرگرم کننده نگاه می کنند. بااین حال، آنچه عادل را در مسیری کاملا اشتباه قرار داده، افراط در به اصطلاح بامزه کردن برنامه اش است. نود ماه هاست حالت یک برنامه «زرد» را به خود گرفته است؛ لودگی و ابتذال بر بخش هایی از این برنامه سایه افکنده است. همین چند برنامه ای که در سال 96 پخش شده، نمونه های کاملی از ابتذال گرایی نود است. در ویژه برنامه نوروزی، مجری برنامه با شور و شعف از وجود یک بخش بسیار بامزه با نقش آفرینی ملی پوشان خبر داد. نویدهای چندباره فردوسی پور، بیننده را وسوسه کرد منتظر بماند تا ببیند چه شاهکاری قرار است از شبکه سوم پخش شود. شاهکار مدنظر فردوسی پور از این قرار بود که پنج، شش بازیکن تیم ملی دور هم نشسته بودند و جملاتی سبک و بی محتوا را نثار هم می کردند. آنتن تلویزیون دقایقی به این اختصاص داشت که چند بازیکن تیم ملی، به بزرگی بینی یکی از هم تیمی هایشان بخندند! این بود آیتم بسیار جالب برنامه نود! مطمئنا با هر استانداردی این آیتم یک هجو و ابتذال محسوب می شود و تماشای آن برای بسیاری همراه با شرمندگی بود نه لذت بردن. این ابتذال در این هفته هم تکرار شد و این مرتبه هم عادل از مصاحبه تماشایی و جالب با بازیکنان تیم قهرمان لیگ خبر داد. داستان دوباره تکرار شد. پنج بازیکن دور هم نشستند و سطحی ترین صحبت ها را با گزارشگر نود انجام دادند و گزارشگر هم از این گل وبلبل گفتن ها لذت می برد. باز هم ترویج مسخره کردن دیگران. صحبت هایی که در این آیتم های مثلا جالب نود ردوبدل شد، حتی شنیدنش در تاکسی هم باعث شرمندگی شنونده می شود چه برسد به اینکه از سوی ملی پوشان شناخته شده فوتبال ایران، آن هم از یک برنامه پربیننده تلویزیونی پخش شود. آیا خود عادل فردوسی پور حاضر است یک بار در جمع خانوادگی این آیتم های مبتذل را نگاه کند؟ این صحبت های بی ارزش آن قدر خجالت آور بوده که صدای کاپیتان تیم پرسپولیس را هم درآورد و او تاکید کرده این بازیکنان فراموش کردند چه جایگاهی دارند. پیش کسوتان هم به شدت به این نمایش ابتذال تاختند. اینکه افرادی در این جایگاه درکی از موقعیت اجتماعی خود ندارند و دراین زمینه آموزشی ندیده اند، بحث جدایی است؛ اما موضوع اصلی این است که رفتار نود به مراتب سخیف تر از این به اصطلاح ستاره هاست. در سال های اخیر نود از این دست آیتم ها کم نداشته است؛ هرساله به مناسب نوروز چند بازیکن شناخته شده فوتبال ایران را که در دوره بازی شان نماد بی انضباطی و بی اخلاقی بودند دور هم جمع می کند تا این استادان به شوخی های سطحی بپردازند و با این روش یک آیتم شاد و بی نظیر تولید شود. افرادی که در دوران بازی خود برای تیتر یک شدن به دنبال رفتارهای نامتعارف و بی انضباطی بودند، حالا هم پاتوق خوبی پیدا کردند؛ نود. به نظر می رسد فردوسی پور و یارانش یک محاسبه بسیار غلط در ذهن خود دارند؛ جذب مخاطب به قیمت ابتذال. آنها حتما به خود می گویند این گونه آیتم ها پربازدید شده و خیلی ها هم خوششان آمده است، پس حتما کار درستی بوده و باید ادامه پیدا کند. معمولا ابتذال خریدار بیشتری دارد؛ همان طورکه فروش فیلم «چارچنگولی» از آثار فاخر مرحوم عباس کیارستمی به مراتب بیشتر بود. نود گویا می خواهد مخاطبان چارچنگولی را برای خودش نگه دارد و به همین دلیل تخت گاز در این مسیر می راند. طنز ماجرا اینجاست؛ عادل فردوسی پور که یکی از خوش نامان روزگار است، به درستی از مدل موی محسن مسلمان ایراد می گیرد. گویا عادل برنامه خود را به دقت نمی بیند؛ مدل موی این بازیکن هرچقدر هم غیرموجه باشد، از آیتم مصاحبه گزارشگر نود با بازیکنان پرسپولیس و تیم ملی موجه تر است.
                