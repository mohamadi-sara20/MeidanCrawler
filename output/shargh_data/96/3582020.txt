یک‌شنبه ۴ تیر ۱۳۹۶
-----------------------------------------
سرمقاله
-----------------------------------------
عید فطر و ندای نفی خشونت
-----------------------------------------

                    در آستانه عیدی بزرگ و روزی بسیار بااحترام قرار داریم که هم پیامبر گرامی اسلام و هم رهبران اسلامی، خواستار توجه جدی جامعه به آن شده و اهمیت آن را بیان کرده اند. فطر از نگاه واژه شناسی با فطرت انسان، پیوند دارد و شب و روز این عید، تعالی روح، معنا، معنویت و فطرت را مدنظر قرار می دهد؛ «فطرت الله التی فطر الناس علیها». در مناسک این روز، نکاتی وجود دارد که انسان حس می کند به صورت بسیار جدی نه به شکل ظاهری و صوری، تحول رفتاری برخاسته از ماه میهمانی خدا را مدنظر دارد. اردوی یک ماهه ای که اگر به تحول رفتاری نینجامد، یعنی شیوه رفتار روزه بگیران و برگزار کنندگان عید فطر تغییر نکرده باشد، اردوی موثری نبوده است. در آداب روز آخر ماه مبارک آمده است که با این ماه خداحافظی کنید. یعنی افرادی که یک ماه در میهمان سرای باری تعالی با دعوت پیامبر خاتم حضور داشته اند، با این وداع نشان دهند مسیر و مشی رفتاری را تغییر داده و درس هایی فراگرفته اند که در 11 ماه دیگر سال به آن وفادار خواهند ماند. اگر زیست اجتماعی و رفتار فردی تغییر نکرده باشد، چگونه به شادمانی عید بپردازیم؟ اگر در رمضان هم به روی انسان ها در مسجد آتش گشودند و مرد و زن بی گناه و در حال نیایش در خیابان ها و مجامع را به خاک و خون کشیدند یا در کلیسا، کنیسه و معبد دست به جنایت زدند، می توانند در قنوت نماز خود بگویند: «الذی جعلته للمسلمین عیدا»؟ اگر اسلام دین رحمانی است این همه خشونت چرا؟اگر در لیبی، عراق، سوریه، یمن، بحرین و پاکستان حتی در کشورهای غیراسلامی و در اروپا می بینیم به دست مسلمان نمایان، بدترین نوع خشونت با انسان ها صورت می گیرد، معلوم می شود رمضان دعوت کننده به فکر، تعقل و تدبر پشت سر گذاشته نشده است. در داخل ایران در روز جمعه آخر ماه مبارک رمضان، مردم عزیز ما در کنار مسئولان با دهان روزه، برای دفاع از حق مظلومانی که در گوشه ای از این جهان تحت حبس، غل و زنجیر صهیونیست ها قرار دارند، به شکل میلیونی در شهرها و روستا به تظاهرات پرداختند. اگر کسانی در این عرصه به رئیس جمهور یک کشور بزرگ اسلامی که اقتدار، عزت و سربلندی در بین کشورها و خاورمیانه دارد، حمله و توهین می کنند، معلوم می شود نه تنها تحول رفتاری در رمضان به دست نیاورده اند بلکه عقبگرد هم داشته اند. کارهای به دور از آداب و اخلاق و پافشاری بر خشونت و سنگدلی آن هم درباره هم وطنانی که مثل خشونت طلبان نمی اندیشند، یعنی فرامین دین و مبانی روشن انقلاب اسلامی و قانون اساسی از سوی این افراد درک نشده است. در قنوت زیبای نماز عید می گوییم به دنبال کرامت و شرف روزافزون هستیم پس چه جریان مخوفی پشت این صحنه ها قرار دارد که رئیس جمهور، معاون اول ایشان، نایب رئیس مجلس و چهره های مورد احترام مردم باید با اهانت و برخوردهای خشن مواجه شوند؟ باید هر انسانی در رفتارهای ناپسند خود تجدید نظر کند و به فطرت الهی برگردد. متاسفانه با رفتار برخی افراد، پیام رمضان ایران برای جهان نه تنها مخدوش می شود بلکه ما را سرافکنده می کند. در عید فطر نزدیک به سه میلیارد مسلمان روی کره زمین در جنوب شرق آسیا، در مغرب عربی، در آفریقا، آسیا، خاورمیانه و اروپا و آمریکا از هر نژاد و زبان به پیشوای خودشان پیامبر اسلام درود می فرستند و با شعار وحدت، لحظه های عید فطر و دیدن هلال ماه را آغاز می کنند و ندای توحید سر می دهند. نگارنده در این شب در بلاد مختلف اسلامی حضور داشته است. مسلمان ها به این شب و روز اهتمام بسیار دارند و از پنج روز مانده به آن، فرزندان خود را شبیه عید نوروز ما به خرید لباس نو می برند. می خواهند به آنها بیاموزند که قرار است بعد از این ماه، وارد مرحله جدیدی شویم که یک ماه حضور در یک کلاس بزرگ، عامل آن است. باید رفتار ما انسانی تر، رفتارهای ما با همسر، فرزندان و پدر و مادر شایسته تر و انسانی تر باشد. فروشندگان و خریداران، کارمندان ادارات با مردم، کارکنان شهرداری ها با ارباب رجوع، بزرگان دینی و سیاسی در سنجیدگی، وقار و مهربانی با مردم بلاد خود، رفتار انسانی تری در پیش بگیرند. مسائل اصولی مانند نجات جامعه انسانی از بحران طبیعت، آب، اشتغال و فقر جدی گرفته شود. میلیاردها نفر در سراسر جهان زکات فطره می پردازند تا نگاهی نمادین به لزوم ریشه کنی فقر و نابرابری در جامعه داشته باشند. در آستانه تنفیذ حکم رئیس جمهور باعزت ایران، دکتر روحانی هستیم. حال که ساعات آخر میهمانی خدا را می گذرانیم، همه با هم عهد کنیم کشور را در کمال امنیت، آرامش با اخلاق متعالی اسلامی به سمت اقتدار و عزت پیش ببریم و با آغاز دولت جدید بعد از ماه رمضان، مسیر تازه ای را برای همدلی، توسعه و رفاه آغاز کنیم. 
                