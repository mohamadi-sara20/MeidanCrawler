دو‌شنبه ۲۲ خرداد ۱۳۹۶
-----------------------------------------
یادداشت
-----------------------------------------
پیروزی همسان
-----------------------------------------

                    بی شک نتیجه انتخابات همان چیزی است که مطالبه رهبری معظم و خواست مردم معزز ایران بوده است. رهبر معظم همواره آرزو دار حضور حداکثری مردم در انتخابات و تجدید خاطره بیعت مردم با نظام جمهوری اسلامی و رهبری آن بوده اند و مردم نیز خواهان داشتن دولتی مقتدر، راستگو، پاک دست و فعال در عرصه تعاملات خارجی و وحدت افزا در درون نظام بوده و هستند.1- مردم چهار سال عملکرد دولت تدبیر و امید را زیر نظر گرفتند و افکار، گفتار و رفتار برآمده از آن را با دو دولت پیش از آن مقایسه کردند و نقدها و مخالفت های فراوان علیه دولت را در این چهارساله خوانده، دیده و شنیده بودند و کمک حدود پنج برابری (250 هزار تومان) وعده یارانه کاندیداهای دیگر را نیز شنیدند اما با وجود ناتوانی دولت در ایفای برخی تعهدات، وعده ها و مشکلات فراوانی که مردم در گذران زندگی شان در عمر نخست این دولت داشته و دارند، به این جمع بندی رسیدند که باید برای تداوم سیاست ها و اجرای برنامه های این دولت به دکتر حسن روحانی رای دهند و از وی حمایت و برای یک دوره چهارساله دیگر به او اعتماد کنند. تفاوت رای مردم با دوره پیش گویای حدود پنج، شش میلیون افزایش رای در سبد آرای روحانی است که (صرف نظر از افزایش رای دوره دوم رئیس دولت دهم) در مقایسه با کاهش رای در دوره های دوم چهار رئیس پیشین جمهوری اسلامی ایران، بی نظیر بوده و همین، حکایت از آن دارد که روحانی در دوره دوم نامزدی اش در مقایسه با دوره نخست، برای مردم شناخته شده تر و افزایش آگاهی و شناخت مردم نسبت به دوره نخست، سبب اعتماد بیشتر و دقیق تر 23،5 میلیون ایرانی به ایشان شده است.2- اینک روحانی، رئیس جمهور چهار سال دیگر ایران و دارای چهار گروه مخاطب در کنار و در برابر خویش است:الف- 23،5 میلیون نفر جمعیتی که به او رای داده اند.ب- 16 میلیون نفری که به رقبای انتخاباتی او رای داده اند.ج – 13میلیون نفری که به هر دلیلی در انتخابات شرکت نکرده اند.د – 24 میلیون نفری که واجد سن رای دهی نبوده و دارای انبوهی از خواسته های ناگفته و مطالبات نانوشته نسبت به وضعیت حال و سرنوشت آینده خویش اند.روحانی در معرض امتحانی برتر از دوره نخستین قرار دارد؛ روحانی در دوره دوم ریاست جمهوری که عمر آن به سرعت باد سپری خواهد شد و مخالفان و حامیان رقیب او غافل از آنکه هنوز عمر دولت یازدهم او به پایان نرسیده است از فردای (30/2/96) پیروزی وی، مطالبات از دولت دوازدهم او را تیتر نخست جراید خود کرده اند.روحانی با اولویت مراعات حال و رسیدگی به وضعیت محرومان باید برای اقتدار فرهنگ، هنر و اقتصاد و استقلال و پویاکردن آن، افزایش تواناسازی ها و کاهش آسیب های اجتماعی، بهبود و فعال سازی سیاست خارجی خصوصا در تعامل با همسایگان، تمهید شرایط برای جلب سرمایه گذاری همسایگان در فرصت های ارزشمندی مانند رهاوردهای هسته ای، نانو، سلول های بنیادین و بالاخره برای رفع و دفع همه موانع زیرساختی و آماده سازی همه جانبه شرایط توسعه جامع و آهنگین کشور باید کارهای کارستانی! کند. آرای بالا و یکپارچه ایرانیان خارج از کشور در کنار فضاحت اندک جمعیت مخالف و پیگیر براندازی نظام جمهوری اسلامی که در برابر آنها صف آرایی کرده اند، بسیار حائز توجه و از پدیده های منحصربه فرد این دوره بوده است که با گذشته ها هیچ شباهتی ندارد. اعتماد ایرانیان به دکتر روحانی می تواند سرمایه عظیم و سازنده یک گستره انسانی فعال در همه دنیا برای نظام جمهوری اسلامی ایران شود. استمرار تالیف قلوب ایرانیان رهاشده در دنیا و تمهید شرایط قانون ایمنی انتقال سرمایه ایشان به داخل کشور، زمینه ساز توجه و کارآمدکردن جذب سرمایه های خارجی است. همه نظام باید دست به دست و پشت به هم داده، تا کشتی آسیب دیده نجات ملی، از سختی ها و تنگناها و رسیدن به رونق تولید، اشتغال، رفاه و توسعه ملی در دولت دوازدهم از پیچ وخم اضدادهای سیاسی حاکم بر منطقه و جهان و سهل و ممتنع های کاستی ها و دشواری های داخلی عبور داده شود. رقبای دولت در همه جبهه ها و گروه ها باید دست از کینه ها و کدورت ها بردارند و دولت را یاری رسانند و بدانند که ملت هوشمندانه گفتار و رفتارهای چهارساله ایشان را رصد و واکنش خود را در انتخابات 98 و 1400 بر مبنای آن تنظیم می کنند.
                