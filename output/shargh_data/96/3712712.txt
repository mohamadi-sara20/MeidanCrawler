سه‌شنبه ۸ اسفند ۱۳۹۶
-----------------------------------------
type_unknown
-----------------------------------------
صراحت سرلشکر
-----------------------------------------

                    شرق: او که زمانی خواستار مدون شدن افکار احمدی نژاد شده بود و حتی از رئیس سابق دولت مدال هم گرفته بود، حالا گفته است از باطن او خبر نداشته است! سرلشکر فیروزآبادی، رئیس سابق ستاد کل نیروهای مسلح در مصاحبه ای با خبرگزاری فارس که ویدئوی آن دیروز منتشر شد، گفته است: «حقیقت را باید گفت؛ می گویند مهندس موسوی گفته من از باطن احمدی نژاد خبر داشتم... ولی ما از باطنش خبر نداشتیم...». سیدحسن آقایی فیروزآبادی که 27 سال رئیس ستاد کل نیروهای مسلح بود، در سال 1330 در مشهد متولد شد در حالی که خانواده اش اهل یزد بودند. تحصیلات خود را تا مقطع دکترا در مشهد گذراند و در سال 1359 وقتی 29 سال داشت، مدرک دکترای دامپزشکی اش را از دانشگاه علوم پزشکی مشهد دریافت کرد. فیروزآبادی از سال 64 به معاونت امور دفاعی نخست وزیری منصوب شد و در هشت سال جنگ نیز مسئولیت هایی نظیر جانشینی نخست وزیر در قرارگاه مرکزی خاتم الانبیا(ص)، ستاد امداد و درمان جنگ کشور، امور پناهگاه ها و دفاع غیرعامل، پدافند شیمیایی، میکروبی و هسته ای، مهندسی صنعتی جنگ، کمیته ساخت موشک زمین به زمین و... را برعهده گرفت. فیروزآبادی در چهارم مهرماه 68 به فرمان حضرت آیت الله خامنه ای به ریاست ستاد فرماندهی کل قوا منصوب شد. یک سال واندی پس از انتصاب فیروزآبادی، در تاریخ 25 دی ماه 70، بنا بر فرمان رهبری، «ستاد فرماندهی کل قوا» به «ستاد کل نیروهای مسلح» تغییر نام داد...و رئیس این ستاد از شخصیت حقوقی «رئیس ستاد فرماندهی کل نیروهای مسلح» مندرج در اصل صدو هفتادوششم قانون اساسی (اصل مربوط به شورای عالی امنیت ملی) برخوردار شد. چهار سال بعد، در آستانه روز ارتش یعنی در 28 فروردین 74 و در دیدار فرماندهان نیروهای مسلح با رهبر معظم انقلاب، درجه «سرلشکری» به همراه 9 سال ارشدیت به حسن فیروزآبادی اعطا شد. او گفته است: «در ابتدا قرار بود من برای چند سال در این سمت مشغول باشم اما بعد از 15 سال به خاطر بیماری قلبی و کلیوی به حضرت آقا عرض کردم بدنم ضعیف است و 10 نفر را برای این مسئولیت به ایشان معرفی کردم اما حضرت آقا فرمودند شما هنوز جوانید و باید مقاومت کنید. پنج سال گذشت و نامه ای تنظیم کردم و 10 نفر را با کارنامه هایشان خدمت آقا معرفی کردم اما باز هم ایشان گفتند فعلا شما بمانید». فیروزآبادی تیرماه 95 جای خود را به سرلشکر باقری داد.آن روزها با احمدی نژادسال 1387 مقارن با اعطای نشان عالی «استقلال» از سوی احمدی نژاد به فیروزآبادی، او همان زمان خواستار تدوین اندیشه های احمدی نژاد شده و گفته بود: «افکار و اندیشه های دکتر احمدی نژاد، رئیس جمهور کشورمان دارای جنبه های راهبردی حائز اهمیتی است و لذا وظیفه علما و اندیشمندان و استادان دانشگاه ها و به ویژه دانشگاه عالی دفاع ملی است که این افکار را مدون کنند و به غنای علمی کشور بیفزایند. از آنجا که یکی از مبانی اصلی ساختار مدیریتی نظام ما در چارچوب حرکت های ارزشی عدالت خواهانه و توجه ویژه به قشرهای آسیب پذیر و محرومین بنا شده است، در این قسمت نیز افکار و اندیشه های راهبردی احمدی نژاد از ظرفیت های بالایی در راستای پیشبرد امور انقلاب برخوردار است و باید به گونه ای طراحی شود که مدیران، برنامه ریزان و سیاست گذاران کشور برنامه های خود را در راستای همین نگاه نو پایه گذاری و هماهنگ کنند».او یک سال بعد هم از سوی احمدی نژاد، رئیس کمیته دائمی پدافند غیرعامل شد. در نامه احمدی نژاد خطاب به او آمده بود: «جناب عالی را که از سوابق و تجارب ارزنده برخوردار هستید، به عنوان «نماینده ویژه رئیس جمهور و رئیس کمیته دائمی پدافند غیرعامل کشور» منصوب می نمایم». احمدی نژاد از فیروزآبادی خواسته بود که گزارش های منظم و ادواری به او ارائه کند. فیروزآبادی هم در پاسخ به نامه احمدی نژاد نامه مطول تشکرآمیزی نوشت و احمدی نژاد را افتخار ملت ایران نامید. در نامه او هم آمده بود: «نزدیک چهار سال هدایت سکان مدیریت عالی اجرائی ایران عزیز، این کشتی نوربنیان در تلاطم های جهان، نشان از رهروی و تلاش صادقانه خستگی ناپذیر و خردمندانه حضرت عالی دارد. افتخار ملت مسلمان و انقلابی ایران، دلیر فرزانه ای مجاهد و صادقی خدوم است که افتخار وی جلب رضایت خاطر ولی امر مسلمین و هویت او برخاسته از تایید ملتی است که چونانی هم او را لیاقت بخشیده و در کنارش طی طریق کرده اند... افتخار ملت شهیدپرور و انقلابی ایران، حمایت از دلاورمردان شجاع و باصلابت است که همچون بنیانی مرصوص، مدیریتی راهبردی و قاطعانه را در مسیر اعتلای تمدن پرافتخار کشور ترسیم و تصویر نموده اند و در اجرای آن جوانمردانه و با عمل انقلابی جهاد نموده اند... به یقین جامعه اندیشمند و فرهیخته ایرانی فراموش نخواهند کرد که چگونه آن خادم صدیق ایران اسلامی در دوره مسئولیت اجرائی خویش، خودباوری و اعتمادبه نفس ملی را بارور ساخته و جوانان دانشمند و خلاق کشور را به تولید قدرت علمی و توسعه فناوری و صنعت در بخش های اقتدارآفرین ملی مجدانه پشتیبانی کردند». این روزها علیه احمدی نژاداخیرا حمید بقایی مدعی شده که برخی چهره های سرشناس نظام از احمدی نژاد به عنوان حق شرکت در جلسه، سکه هدیه گرفته اند. سرلشکر فیروزآبادی هم یکی از این افراد به ادعای بقایی بود. حمید بقایی در واکنش به اتهامات قضائی مطرح شده علیه خود مبنی بر پرداخت «پاداش ها و هدایای خارج از قانون به افراد» از پرداخت پنج سکه طلا به هر یک از مقام های حاضر در جلساتی سخن گفته بود که «در اوج تحریم ها تا پاسی از نصف شب» در ریاست جمهوری تشکیل می شده است.حبیب الله جزءخراسانی، ذی حساب نهاد ریاست جمهوری در دوره احمدی نژاد هم، «سندی» را در مورد پرداخت سکه به برخی مقامات منتشر کرده بود، اما هفتم آذرماه دفتر فرماندهی کل سپاه ادعای دریافت سکه از سوی آقای جعفری را «مضحک و کاملا کذب» دانسته و اعلام کرد: «معاونت حقوقی سپاه با طرح شکایت رسمی، این تهمت و اقدام خلاف اخلاق را دنبال خواهد نمود». بهمن 96 سرلشکر سیدحسن فیروزآبادی، رئیس سابق ستاد کل نیروهای مسلح، درباره احمدی نژاد گفت: «ما نباید احمدی نژاد را از فعالیت سیاسی منع کنیم. او دوبار رئیس جمهور شده و طبیعی است که دلش می خواهد باز هم رئیس جمهور شود. مگر آقای هاشمی تا آخر عمرش تلاش نمی کرد رئیس جمهور شود؟ آقای هاشمی که هم عاقل تر، سیاس تر و فهیم تر از احمدی نژاد بود. ایشان هم دلش می خواست رئیس جمهور شود. بالاخره این حوزه، اختیارات و امکانات عظیم، میدان بزرگ و مقام بالایی است. بنابراین هرکسی ممکن است برای اینکه به اینجا برسد انگیزه داشته باشد... احمدی نژاد با نصب مشایی و نگه داشتن او نشان داد که ولایت مدار نیست. از وقتی احمدی نژاد خلاف نظر آقا، مشایی را نگه داشت و بعد رفت در خانه نشست که مسائلش هنوز قابل طرح نیست، پایگاه اجتماعی اش را در بین حزب اللهی ها از دست داد». فیروزآبادی در ادامه همین گفت وگوی اخیر خود با فارس همچنین گفته است: «در جلسه شورای عالی امنیت ملی من محکم به آقای احمدی نژاد اعتراض کردم که چرا شما رفتید و اجتماع میدان ولیعصر را تشکیل دادید و آن حرف ها را زدید؟ شما که رئیس جمهور شده بودید، می رفتی می نشستی و کارت را می کردی. چرا مردم را تحریک می کنید؟ این موضوع در شورای عالی امنیت ملی هم مطرح شد، اما ببینید هر دو طرف آمدند و عداوت را به درون ملت تزریق کردند و این مصیبت کمی نبود. آقایان رفتند خانه هایشان اما مردم در خیابان آواره و ملتهب بودند که رای ما چه شد؟». او در ادامه هم گفته است: «... وزرای دور اول او، افراد خوب و کارآمدی بودند. پیشنهادهایی هم که داده شد؛ مثل یارانه و سهام عدالت نشان از برگشت ایران از سیاست لیبرالی به سمت عدالت بود و کارهای بسیار بزرگی بود. البته این دو طرح برای احمدی نژاد نبود، اما او پذیرفت که انجام دهد... آقای احمدی نژاد الان سیاستی را اتخاذ کرده و در ظاهر از مشایی فاصله گرفته است. البته در فضای مجازی برخی مواقع با هم هستند، اما در سفرها و شهرستان ها کمی فاصله گرفته و می خواهد این موضوع را نشان دهد، اما این را مطمئن باشید که احمدی نژاد و مشایی یک شخصیت در دو مقام هستند».او همچنین گفته است: «نمی توانستیم به احمدی نژاد شک کنیم. منتها به مشایی خیلی زود شک کردیم». فیروزآبادی در مورد اعتراضات پس از اعلام پیروزی محمود احمدی نژاد گفت: «من البته هیچ وقت دسترسی به اطلاعاتی پیدا نکردم که شخص موسوی، کروبی یا خاتمی از جریان سازماندهی فتنه سبز مطلع بودند. جریان سازماندهی فتنه سبز چیزی غیر از اخلاق و اعتقادات این آقایان بود».او در ادامه گفته است: «ابتدا بگویم که من دقیقا میرحسین موسوی را می شناختم و مواضعش را از قدیم می دانستم و علقه ای هم با او نداشتم و در همان دولت هم که معاون او شدم، به کار خودم مشغول بودم و خیلی مسائل را هم قبول نداشتم. همه علقه من به آقاست و حتی امام را هم با آقا شناختم. من همان زمانی که معاون میرحسین بودم، نسبت به او موضع داشتم و البته کار خودم را می کردم.به هرحال در سال 84، مردم از دست دوم خرداد عاصی شده بودند و آقای هاشمی را هم حذف کردند و عاشقانه در دور اول به احمدی نژاد رای دادند. خب حقیقت را باید گفت».فیروزآبادی در بخش دیگری از مصاحبه درباره حصر گفت: «در مورد سران فتنه هر حرفی بزنیم، خودش به فتنه کمک می کند. الان وقت صحبت از سران فتنه نیست. آن جلسه هم جلسه شورای عالی امنیت ملی بود و اعضایش هم مشخص است و راجع به حصر هم رای گرفته شد و افراد صحبت کردند و نوارش هم موجود است که به موقع به تاریخ عرضه می شود و ثوابش هم پیش خداست».
                