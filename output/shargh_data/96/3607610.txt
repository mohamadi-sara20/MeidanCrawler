پنج‌شنبه ۱۹ مرداد ۱۳۹۶
-----------------------------------------
یادداشت
-----------------------------------------
نومن کلاتورای ایرانی
-----------------------------------------

                    استقرار ساختار سیاسی در هر کشور و تعیین سازوکارهای نهادهای حاکم، به ویژه مکانیسم فعالیت های قوای سه گانه، مستلزم تصویب قانون اساسی و مشخص شدن وظایف دولت در معنی عام آن (قوای سه گانه) است. در دنیای امروز، دولتی موفق است که عملا اصل تفکیک قوای سه گانه را بپذیرد و هریک از قوا مستقل و کارگزاران آن به اعتبار سابقه، نگرش سیاسی، قابلیت ها و توانایی های علمی و عملی، وظایفی را که برعهده گرفته اند، انجام دهند و در برابر ملت یا مجلس منتخب آن پاسخ گو باشند. وظایف دولت در مقابل ملت و برآوردن خواست های مردم البته در رفتار و نه فقط در گفتار، وظیفه ذاتی همه دولت هاست؛ چون رئیس جمهوری در هریک از نظام های پارلمانی و ریاستی، مستقیم یا غیرمستقیم از سوی ملت انتخاب می شود و باید در برابر مردم پاسخ گو باشد. دولت و مسئولان غیرپاسخ گو در مسیر خودرایی قرار می گیرند. قوه مجریه یا هریک از قوای سه گانه زمانی می توانند در برابر مردم پاسخ گو باشند که بایدها و نبایدهای فعالیت آنان را فقط قانون تعیین کند. مهم ترین بخش وظایف دولت، تامین حقوق ملت است که قانون اساسی هر کشور این حقوق و چگونگی تضمین اجرای آن را تعیین می کند. اصول اولیه و بنیادین قانون اساسی کشور ما به حقوق ملت پرداخته و بر رفع هرگونه تبعیض جنسیتی، قومی، مذهبی و فکری و سیاسی تاکید کرده و باید همه افراد ملت در مقابل قانون یکسان از حقوق مساوی برخوردار باشند. قانون اساسی ایران در 24 اصل به طور اختصاصی به بیان حقوق ملت پرداخته و در ده ها اصل دیگر مستقیم یا غیرمستقیم رعایت این حقوق را به نحوی تضمین کرده است. خطا نیست اگر بگویم بسیاری از مدیران کشور هنوز حتی یک بار قانون اساسی را از اول تا آخر نخوانده اند.اکنون که پس از انتخابات، رئیس جمهوری منتخب ملت برای دومین بار سوگند یاد کرده که از آزادی و حرمت اشخاص و حقوقی که قانون اساسی برای ملت شناخته است، حمایت کند، نخستین آزمون فراروی او در اجرای تعهداتی است که در شعارهای انتخاباتی مطرح کرده است. گرچه هیئت دولت (قوه مجریه) شرکت سهامی نیست که هرکس مطالبه سهم خود را بکند؛ ولی هر حزب و گروهی به نسبت نقشی که در انتخابات داشته اند، می توانند خواهان واگذاری تصدی بخشی از وزارتخانه ها و مقامات عالی اجرائی کشور باشند. زنان و اقوام ایران و اهل سنت نیز که با امید به برآورده شدن خواسته هایشان در انتخابات شرکت کردند، همین انتظار را از رئیس جمهوری دارند. رد این خواسته ها موجب ناامیدی و تحریک آنان به ایزوله شدن در انتخابات بعدی است. وانگهی مردم انتظار دارند شعار «ملت همیشه در صحنه» نباید فقط برای انتخابات رئیس جمهوری و سایر انتخابات های کشور مطرح شود و پس از برگزاری انتخابات جایی در صحنه امور کشور نداشته باشند.ناگفته پیداست بخش اعظم مردم ایران که در انتخابات ریاست جمهوری دو دوره اخیر و نیز مجالس خبرگان و شورای اسلامی و شوراها به پای صندوق ها آمده و به دکتر روحانی و نمایندگان حامی او رای داده اند، در پاسخ به ندای بزرگان اصلاحات بود که بدون هیچ خواستی از دولت به وظیفه ملی و دینی خود عمل کرده و موجب تقویت اتحاد ملی شده اند. آنچه از آغاز سال جاری در انتخابات ریاست جمهوری و شوراها مدنظر مردم ایران بوده، برنامه های دولت و کارگزارانی است که باید مجری این برنامه ها باشند. آنچه ممکن است باعث ایجاد ناامیدی و ناکارآمدشدن شور عمومی شود، این است که دولت آینده هم مانند دیگر دولت های 30 سال گذشته اعضای «فهرست اسامی» باشند که در ادبیات سیاسی جهان به «نومن کلاتورا Nomenklatura» مشهور شده است و این همان نقض قانون اساسی در برخورداری همه از حقوق مساوی است.در زبان روسی نومن کلاتورا (Nomenklatura) به سیستمی گفته می شود که در آن افرادی که برای مناصب مهم دولتی انتخاب می شوند؛ به جای اینکه براساس شایسته سالاری و رقابت باشد، با روش دوست انگاری و رفاقت برگزیده شوند. به گفته یکی از پژوهشگران، نومن کلاتورا در پیچ رانت ها محل تلاقی سیاست و اقتصاد بود. آبشخور این سیستم رانت است والا شاغلان رده های نومن کلاتورا از محل اشتغال و قرارگرفتن در فهرست، به ثروت کلان و درآمد شایان نمی رسند؛ اعضای رده های مختلف فهرست هیچ وقت در مشاغل سخت و زیان آور کار نمی کنند. آنان از امتیازات مختلف زندگی؛ مانند حقوق و مزایای نجومی و خانه های مجلل و رفاه اجتماعی بهتر از طبقات فرودست، برخوردارند؛ اما همیشه چهارراه تلاقی همه آنها رانت است. اعضای رده ها به طبقه برتر این کشورها تبدیل می شوند و در سمت های خود حق مکتسب همدیگر را پاس می دارند، حتی اگر مدتی به جهت شرایط خاص در هیچ سمتی کار نکنند. مائو تسه تونگ، رهبر حزب کمونیست چین که از کمینترن (کنگره بین المللی احزاب کمونیست) سال 1956.م به نقد سیستم حاکم بر شوروی پرداخت و راه خود را از این کشور جدا کرد، نومن کلاتورا و مقامات منسوب آن را طبقه جدیدی معرفی کرد که اداره نظام شوروی را برعهده داشتند. اکنون این سوال مطرح است؛ با توجه به معدل سن اعضای دولت جدید ایران، آیا آنان اعضای همان فهرست نوشته یا نانوشته ای هستند که در طول سه دهه گذشته مصدر قدرت در رده های تعیین شده بوده اند یا افراد تازه نفسی هستند که تمام دانش و تجربیات خود را در طول سه دهه گذشته جمع کرده و می خواهند داشته های خود را در دولت جدید صرف اجرای برنامه های رئیس جمهور منتخب کنند؟! اگر آنان در نومن کلاتورای ایرانی «اعضای لیست یا فهرست اسامی» باشند و در این دوره ریاست جمهوری دکتر روحانی وظایف جدیدی را برعهده بگیرند، باید دید آنان از کدام توانایی های جدید خود استفاده می کنند که تاکنون آن را به کار نگرفته اند.در طول 30 سال گذشته جز وزرای اطلاعات و دفاع، همه وزرا در دولت های بعدی و در همان رده یا رده دیگر به نوعی تکرار شده اند.آنچه در طول سی وچند سال گذشته مشاهده شده است، اکثر مقامات در رده های متعدد به جای اینکه جای خود را به نیروهای جوان و با دانش و بینش جدید و کارآمد بدهند، مرتبا در همان سمت یا سمت های دیگر تکرار شده و جابه جا می شوند و این سوال وجود دارد که آیا در ایران نیز به صورتی سیستم نومن کلاتورا وجود دارد.این در حالی است که امروز جز در سیستم هایی چون نومن کلاتورا دوران تصدی هر شخصی در امور اجرائی بیشتر از 10 سال نیست. تجربه ثابت کرده است اشخاص در طول دوران 10ساله فعالیت، تمام توانایی ها و ابتکارات و خلاقیت های خود را به کار گرفته و در دوره های بعد نمی توانند چیز تازه ای در عرصه اجرا انجام دهند.بنابراین دولتی که با رای حدود 60 درصد رای دهندگان زمام اداره کشور را در دست گرفته است با این سوال روبه روست؛ غیر از تنی چند از وزرا که صاحب توان و تجربه بالا هستند و می توانند نیروهای کارآمد را جمع کرده و مدیریت کنند، چگونه بقیه می توانند افزون بر آنچه قبلا عرضه کرده اند ارائه دهند و موجبات خوشحالی رای دهندگان به دکتر روحانی را فراهم کنند؟به نظر می رسد باید از تجربه های شکست خورده نومن کلاتورا اجتناب کرده و درها را برای کسانی که به دانش روز مجهز هستند باز کنیم.نه تنها جای کسی تنگ نمی شود، بلکه آنان فرصت های زیادی برای جوانان و علاقه مندان خدمت به میهن ایجاد می کنند.ذکر این نکته ضروری است که بهانه نبودن نیروهایی در میان زنان و اقوام که بتوانند متصدی مقامات اجرائی شوند، نه تنها قابل پذیرش نیست، بلکه قابل انتقاد هم هست که چرا سیستم اداری کشور نتوانسته است در طول 36 سال گذشته نیروهای توانا و کارآمد در میان زنان و اقوام که بتوانند در مدیریت عالی کشور حضور یابند، پرورش دهد.
                