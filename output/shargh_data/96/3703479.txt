سه‌شنبه ۱۷ بهمن ۱۳۹۶
-----------------------------------------
یادداشت
-----------------------------------------
همه علیه تورم ارزاق عمومی
-----------------------------------------

                    در فرایند بررسی لایحه بودجه 1397 کشور، کمیسیون تلفیق بند الحاقی 4 ذیل تبصره 11 را بدون طرح در کمیسیون های تخصصی مجلس به تصویب رساند که پس از اعمال اصلاحات اخیر چهار پاراگراف دارد.1. پاراگراف اول اگرچه به بند چ ماده 31 قانون برنامه ششم استناد می کند، درعین حال در مغایرت با همین قانون، ممنوعیت جدیدی را برای محصولات تراریخته وضع می کند.2. پاراگراف دوم با نقض «قانون ایمنی زیستی»، «بند چ ماده 31 قانون برنامه ششم» و «قانون تمرکز وظایف و اختیارات مربوط به بخش کشاورزی در وزارت جهاد کشاورزی» و قوانین متعدد دیگری (سازمان پدافند غیرعامل) را به فهرست سازمان های صادرکننده مجوز محصولات تراریخته (ذرت، سویا، کلزا، خوراک دام، روغن نباتی و پنبه) اضافه و در کمال تعجب وزارت جهاد کشاورزی را حذف می کند.3. جزء اول پاراگراف سوم، 10 درصد حقوق ورودی محصولات تراریخته مجاز (ذرت، سویا، کلزا، خوراک دام و روغن نباتی و پنبه) را افزایش می دهد و جزء دوم آن محل مصرف مبلغ درآمدی را تعیین می کند.4. پاراگراف چهارم کالای بدون برچسب را «قاچاق کالای مجاز» معرفی می کند.این بند الحاقی از جهات متعددی غیرقابل تصویب و غیرقابل اجرا و در صورت اجراشدن دارای پیامدهای سنگین، از جمله افزایش کمرشکن قیمت ارزاق عمومی است. ایرادات این بند الحاقی به شرح زیر است.1. پاراگراف های 1 و 2 و 4 اصولا ماهیت بودجه ای ندارند و تصویب آنها در خلال قانون بودجه سالانه فاقد وجاهت قانونی است.2. پاراگراف های 1 و 2 با بند چ ماده 31 قانون برنامه ششم و قوانین متعدد دیگر مغایرت آشکار دارند.3. اینکه در پاراگراف اول محصولات تراریخته برای مصرف انسان جرم انگاری شود، علاوه بر اینکه فاقد ماهیت بودجه ای است، با همان بند مورد استناد قانون برنامه ششم که هرگونه ممنوعیتی برای واردات محصولات تراریخته را در چارچوب قانون ایمنی زیستی مقرر کرده نیز در مغایرت آشکار است. در قانون ایمنی زیستی که برنامه ششم نیز بر اجرای آن تاکید کرده است، نه تنها واردات و صادرات و تولید و مصرف این گونه محصولات مجاز شمرده شده، بلکه طبق ماده 2 همین قانون، دولت مکلف به فراهم کردن تمهیدات لازم برای تحقق این امور نیز شده است. بنابراین در صورت اصرار پیشنهاددهندگان محترم این بند الحاقی، باید ابتدا با دوسوم آرا، قانون برنامه را تغییر داده و ممنوعیت واردات محصولات تراریخته را فراتر از قانون ایمنی زیستی به تصویب رساند و آن گاه در قانون مستقلی غیر از قانون بودجه سالانه آن را به آرای نمایندگان محترم مجلس گذاشت.4. اینکه در پاراگراف دوم، یک دستگاه جدید به فهرست صادر کنندگان مجوز واردات محصولات کشاورزی و غذایی اضافه شود و درعین حال وزارت جهاد کشاورزی که به حکم قانون ایمنی زیستی و قانون تمرکز وظایف و اختیارات مربوط به بخش کشاورزی در وزارت جهاد کشاورزی از فهرست صادر کنندگان مجوز حداقل سالانه پنج میلیارد دلار محصولات کشاورزی حذف شود، حکایتی از دو جنبه تامل برانگیز است: 1- تعیین یک دستگاه نظامی-امنیتی برای امور روزمره دولتی واردات ارزاق عمومی و 2- حذف وزارت مسئول قانونی که این امر در نوع خود بدیع و ساختارشکن است. بدیهی است چنانچه نمایندگان از عملکرد وزیر محترم جهاد کشاورزی ناراضی هستند، می توانند او را استیضاح کنند و چنانچه معتقدند در هنگام تصویب «قانون ایمنی زیستی» و «قانون تمرکز وظایف و اختیارات مربوط به بخش کشاورزی در وزارت جهاد کشاورزی»، به اشتباه امور مربوط به واردات کالاهای اساسی کشاورزی را به وزارت جهاد کشاورزی واگذار کرده اند، می توانند نسبت به تغییر قانون و ارائه طرحی دوفوریتی خارج از لایحه بودجه، این مسئولیت را به یک وزارتخانه دیگر دولتی (برای مثال وزارت صنعت، معدن و تجارت) واگذار کنند. حتی در این صورت نیز باید قوانین متعددی مانند قوانین حفظ نباتات و دامپزشکی را که به ترتیب واردات و صادرات هر نوع نبات و اجزای نباتی و حیوانات و حتی جنین و اسپرم آنها را مستلزم اخذ مجوز از وزارت جهاد کشاورزی می کند تغییر داده و ساختارهای ذی ربط را به دستگاه جدیدی منتقل کنند.5. تصویب پاراگراف سوم؛ یعنی افزایش 10 درصدی عوارض گمرکی واردات محصولات تراریخته، با توجه به اینکه موجب افزایش ناگهانی و زیاد قیمت ارزاق عمومی و نارضایتی گسترده می شود و بر اقشار محروم و مستضعف فشار وارد می کند به مصلحت نیست.این امر موجب افزایش ناگهانی قیمت ارزاق عمومی مانند گوشت قرمز و مرغ و ماهی، روغن نباتی، تخم مرغ و لبنیات شده و افزایش نارضایتی عمومی را به دنبال خواهد داشت.6. بر اساس گزارش های رسمی، سالانه قریب به 14 میلیون تن محصولات تراریخته (ذرت، سویا، کلزا پنبه و روغن و کنجاله این محصولات) وارد کشور می شود. ارزش این مقدار محصول برابر با پنج میلیارد دلار 22،500 میلیارد تومان برآورد می شود. 10 درصد افزایش عوارض گمرکی این میزان واردات، بالغ بر 2250 میلیارد تومان خواهد بود، بنابراین نمایندگان توجه داشته باشند که در مورد 2250 میلیاردتومانی تصمیم می گیرند که چندبرابر آن را باید به طور مستقیم و غیرمستقیم مردم بپردازند.7. قریب به صددرصد سویا و حدود 70 درصد ذرت و 60 درصد کلزای موجود در بازار تبادل جهانی تراریخته هستند و در بین 206 کشور جهان، 200 کشور، از جمله همه کشورهای اروپایی و آمریکایی در دو دهه گذشته از محصولات تراریخته مصرف می کنند. بر اساس تحقیق و گزارش مستند علمی، اینکه گفته می شود 37 کشور جهان یا اتحادیه اروپایی واردات و مصرف این گونه محصولات را ممنوع کرده یا آنها را به مصرف انسان نمی رسانند، ابدا صحت ندارد.جایگزینی تامین کننده های اصلی (برزیل، آرژانتین و دیگر کشورهای آمریکای لاتین) این کالاهای استراتژیک با تامین کننده های فرعی علاوه بر ایجاد شوک در بازار خوراک دام، به دلیل نامرغوب بودن موجب کاهش حداقل 10 درصدی تولید در هر دوره تولید مرغ و تخم مرغ و به دلیل محدودیت در توان عرضه حجم بالای محصول مورد نیاز، گران تر خواهد شد.8. با احتساب تنها 10 درصد تورم، 10 درصد رشد بهای ارز و 10 درصد افزایش حقوق ورودی، افزایش قیمت ارزاق عمومی یادشده برابر با حداقل 30 درصد و با احتساب شوک های روانی و هجوم به خرید و انبارکردن کالا تا صددرصد خواهد بود. این امر موجب فشار معیشتی به اقشار کم بضاعت و بروز ناآرامی های اجتماعی خواهد شد.9. پاراگراف چهارم برچسب گذاری را الزامی کرده است که علاوه بر اینکه فاقد ماهیت بودجه ای است، قانون خاص هم دارد و آیین نامه اجرائی آن هم در شورای ملی ایمنی زیستی به تصویب رسیده و در دست اجراست. چنانچه مشکلی هم در این مورد وجود دارد، از طریق مذاکره با وزرای محترم ذی ربط، طرح سوال و حتی استیضاح می توان خواسته برحق و قانونی برچسب گذاری محصولات تراریخته و غیرتراریخته، از جمله محصولات ارگانیک و نظارت بر نحوه تولید آنها را برآورده کرد.10. ضمن تاکید بر تولید داخلی (اعم از تراریخته و غیرتراریخته) هرگونه تصمیم شتاب زده موثر در تامین ارزاق عمومی را فاجعه بار و غیرقابل جبران ارزیابی کرده، پیشنهاد می شود نمایندگان محترم با حذف کل بند 4 تبصره 11 موافقت کنند. چنانچه حذف کل رای نیاورد، آنگاه پیشنهاد وضع تعرفه دودرصدی گمرک و اختصاص منابع حاصله به تقویت زیرساخت های پژوهشی و تولید ملی محصولات تراریخته و اعمال نظارت بر سلامتی و ایمنی این نوع محصولات شود.
                