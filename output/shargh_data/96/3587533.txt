پنج‌شنبه ۱۵ تیر ۱۳۹۶
-----------------------------------------
type_unknown
-----------------------------------------
زیاده خواهی همسایگان و جان ایرانیان
-----------------------------------------

                    در سال 1364 و در حاشیه یک نشست علمی، شهروندی اهل ترکیه با غرور توضیح می داد که دولت ما از فضای جنگ بین ایران و عراق استفاده کرده و 11 سد و ازجمله سد بزرگ آتاتورک را روی رود فرات احداث کرده است. سد آتاتورک با ظرفیتی بیش از چندصد برابر سدهای متوسط در کشورمان در شرایطی در سال 1992 میلادی به پایان رسید که باعث شد نطفه بحران خشک سالی در مناطق شمالی و مرکزی سوریه بسته شود. اگر اکنون جهان بیش از شش سال است که تراژدی جنگ داخلی سوریه را با اندوه نظاره می کند، بدون شک باید یکی از ریشه های آن را در افتتاح سد آتاتورک جست وجو کنند. سدی که اگر درون مرزهای آن کشور شکوفایی کوتاه مدت داشت اما برای همسایگان کاسه ای از خشکی و انباشت بی انتهایی از ریزگرد به بار آورد. البته صادرکنندگان ریزگرد فقط به این بسنده نکردند. آنان با زدن کلنگ سد «ایلیسو» در سال 2006 روی رودخانه دجله قرار است از سال 2019 به برداشت 30 میلیارد از 80 میلیارد مترمکعب آب رود دجله مبادرت کنند. بدون تردید افتتاح این سد به بیابان زایی در پیرامون اروندرود در کشورهای ایران، عراق و سوریه افزوده و تیر خلاصی به ادامه بحران زیست محیطی منطقه خواهد بود.اکنون اگر می بینیم هیولای ریزگرد، زندگی و سلامت جمع بزرگی از هم وطنان ما را در مناطق جنوب غرب، غرب و حتی میانه زاگرس تهدید می کند، باید انگشت اشاره را به سمت زیاده خواهی های کشور همسایه بگیریم. کشوری که در بحران و انسدادهای مجاور خود تا توانست بر رونق توریسم و اقتصادش افزود اما مرگ و نیستی را تقدیم همسایگان کرده و می کند. همسایه ای که هنوز متوجه نیست مرزهای اکولوژیکی از جنس مرزهای سیاسی نبوده و بحران افزوده شده بر همسایگان روزی نه چندان دور گریبان خودش را نیز خواهد گرفت. چندسالی است که بزرگنمایی یا شایعه سازی درباره عوارض احتمالی مصرف محصولات تراریخته به جدالی سلیقه ای و جناحی در کشورمان تبدیل شده است. مخالفان توسعه این فناوری با ترفند کابوس های بیماری زایی و تخریب محیط زیست و البته با مرزبندی های جناحی فرصت را از بررسی و داوری های علمی بی طرف سلب کرده اند. در ادامه اخیرا نیز سه نفر از نمایندگان و عضو کمیسیون کشاورزی مجلس به دولت هشدار داده اند «درصورت عدم توقف واردات محصولات تراریخته به کشور، گزارشی به دستگاه های نظارتی و شهروندان ارائه می دهیم» (همشهری – دهم تیر96). البته این اولین واکنش گروهی از نمایندگان مجلس و در قالب یک دیدگاه خاص جناحی درباره این موضوع نیست. در رسانه ها به چشم می خورد بعضی دیگر از نمایندگان این محصولات را به الکل و مواد مخدر تشبیه کرده اند. مخالفت هایی که به جای مبانی علمی و فنی عمدتا احساسی و اساسا به منظور چالش با دولت یازدهم به کار رفته است. پرسشی که از این گروه از نمایندگان یا دیگر کلیدداران در عرصه های سیاسی، قانون گذاری و رسانه ای می شود، این است که چرا در برابر تراژدی زیست محیطی ای که در خلال بیش از 30 سال گذشته در آن سوی مرز به وجود آمده و هنوز ادامه دارد سکوت نسبی اختیار کرده اند؟ آیا عوارض ادعایی (بر فرض صحت) درباره محصولات تراریخته از نظر سلامت یا محیط زیست، با بحران ریزگردها و ستمی که بر اکوسیستم غرب آسیا و ازجمله کشورمان وارد آمده است برابری می کند؟ آیا شایسته است در شرایطی که هم وطنان عزیز ما در خوزستان و دیگر مناطق پیرامون در دم وبازدمشان به جای زندگانی، ریزگرد مرگ زا استنشاق می کنند، مسائل فرعی در مجلس پوشش داده شود؟ مسئله ای که در هر حال در داخل کشور قابل سامان دهی است. آیا برعهده نمایندگان مجلس نبود که با ارائه طرح هایی فوری، دولت های مستقر را به اقامه دعاوی حقوقی در سازمان ملل و دیگر محاکم بین المللی وادارند؟ آدرس های اشتباهی ما تا به کی باید ادامه یابد؟
                