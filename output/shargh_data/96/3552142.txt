چهار‌شنبه ۱۳ اردیبهشت ۱۳۹۶
-----------------------------------------
حرف اول
-----------------------------------------
96 در مقابل 4 درصد شعاری علیه محرومان
-----------------------------------------

                    انتخاب شعار چهار درصد در مقابل 96 درصد شعاری جذاب برای جلب افکار عمومی است، اما مانند یارانه های نقدی در ذات خود جذاب و در عین حال ویرانگر است. جامعه ایران برخلاف آمریکا دارای یک طبقه فقیر است. در آمریکا 99 درصد متوسط در مقابل یک درصد قرار دارد.یک درصدی که بازارهای مالی را تسخیر و منافع عمومی را مصادره کرده اند.اما در ایران طبقه ای فقیر وجود دارد که در برآوردهای مختلف حدود 25 درصد جامعه ایران است. بی کاران، زنان سرپرست خانوار، معلولان و حاشیه نشین ها، گروه های فقیری هستند که باید هدف سیاست های اقتصادی و اجتماعی باشند. در شعار 96 درصد، نامزد انتخاباتی سیاست هایی را هدف قرار می دهد که آرای 96 درصد را جلب کند.در کشورهای پردرآمد انگلوساکسون زمانی که شعار 99 درصد سر داده شد، مالیات بر نقل و انتقالات مالی وضع شد. نقل و انتقالات مالی در واقع همان یک درصد است، یک درصدی که بازار مالی بورس ها و بانک ها را در اختیار دارند و این مالیات توزیع درآمدی به نفع 99 درصد جامعه و علیه یک درصد است.یارانه نقدی نیز دقیقا 96 درصد جامعه را هدف گرفت؛ حدود چهار درصد جامعه از گرفتن یارانه انصراف دادند. احتمالا آقای قالیباف و تیم کارشناسان او سیاست های 96درصدی مانند یارانه نقدی را در دست دارد که کشور را برای سال ها اسیر خواهد کرد که آسیب های جبران ناپذیر به دنبال می آورد.دولت دوازدهم در صورت تداوم ریاست جمهوری آقای روحانی مصر بر فقرزدایی و افزایش تدریجی قدرت خرید طبقه متوسط است.افزایش مستمری خانواده های تحت پوشش نهادهای حمایتی، برنامه حمایت خوراکی، مسکن خانواده های دومعلولی به عنوان مرحله نخست مسکن حمایتی، تلاش برای بازگشت کودکان خارج از مدرسه به مدرسه، از جمله سیاست های حمایتی برای امحای فقر شدید (در شرایط تنگناهای شدید مالی دولت) بوده است؛ همچنین افزایش حقوق کارکنان دولت، بازنشستگان و کارگران اندکی بیش از تورم، سیاستی صحیح در جهت افزایش تدریجی قدرت خرید طبقه متوسط بوده است. احتمالا به جای شعار چهار و 96 درصد بهتر است شعار سیاست مداران عوام فریب علیه ملت ایران سر داده شود.
                