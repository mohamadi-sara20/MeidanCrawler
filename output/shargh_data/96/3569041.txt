چهار‌شنبه ۱۰ خرداد ۱۳۹۶
-----------------------------------------
حرف اول
-----------------------------------------
5 رمضان در اصفهان
-----------------------------------------

                    اصفهان در جریان انقلاب اسلامی و جنگ تحمیلی، از پیشتازان مبارزه و جهاد به حساب می آمد. اصفهانی هایی که از 50سالگی گذشته اند، به یاد می آورند که فضای سیاسی این شهر پرآوازه، پیش از سال 57 نیز مانند آتش زیر خاکستر، آماده یک اتفاق بود تا جانانه وارد میدان مبارزه با طاغوت و طاغوتیان شود. سال 56 پیش از آنکه به ماه دی و خیزش قم در 19 دی برسد، فضایی آماده برای رویدادهای بعدی بود. در بسیاری از مسا جد و سالن های مناسب نمایشگاه کتاب برگزار و جلساتی تشکیل می شد که بعضا از روحیه انقلابی بهره مند بود. در تابستان 56، در مسجد حکیم اصفهان که جزء بزرگ ترین مساجد شهر است، جمعیت انبوهی گرد می آمدند تا به سخنان آتشین حسن روحانی (رئیس جمهور فعلی) گوش دهند و از مسائل روز آگاه شوند؛ چراکه در حاشیه مراسمی با حضور نزدیک به 10 هزار نفر از مقلدان و مریدان آیت الله العظمی خمینی، شب نامه ها و اعلامیه های عموما ممنوعه پخش می شد و به دست حضار می رسید. درگذشت مشکوک آیت الله مصطفی خمینی و حوادث بعدی آن، اصفهان را نیز به تحرک واداشت. تظاهرات دهم فروردین 57 که به مناسبت چهلم حادثه خون بار تبریز (29 بهمن 56) صورت گرفت، زمینه را برای اعتراضات مرداد 57 فراهم کرد.از آغاز سال 57 به بعد، بسیاری از شخصیت های حوزوی و دانشگاهی و در راس آنها، مرحوم آیت الله سیدجلال الدین طاهری، از هر فرصتی برای افشای جنایات حکومت و آماده کردن مردم به ویژه جوانان در راستای مبارزه با مفاسد دربار پهلوی استفاده می کردند. در پی این سخنرانی ها و افشاگری ها و به خصوص اخباری که از رویدادهای قم و تهران می رسید، گاه به گاه تظاهرات مختصری در خیابان ها و کوچه پس کوچه های شهر اصفهان و بعضا شهرهای پیرامونی مانند نجف آباد شکل می گرفت. این وضع، ماموران رژیم را وادار کرد که دست به مقابله بزنند. بنابراین با دستگیری تعدادی از چهره های سرشناس، ازجمله آیت الله طاهری، آتش ها به مرور از زیر خاکستر بیرون می زد و آثار خود را عیان می کرد، در نیمه مرداد 57 اقشار گوناگون مردم مانند بازاریان، دانشجویان، طلاب، دانش آموزان و... در یک اقدام شجاعانه، دست به تحصن در بیت مرحوم آیت الله سیدحسین خادمی از عالمان درجه اول اصفهان زدند تا ضمن اعلام انزجار از اقدامات مردم ستیزانه رژیم پهلوی، از مقامات سیاسی – امنیتی بخواهند که دستگیرشدگان را از زندان آزاد کنند. تحصن مردم که روزبه روز دامنه دارتر می شد و انقلابیون از شهرهای اطراف همانند نجف آباد، همایونشهر، لنجان و......برای شرکت در تحصن خود را به بیت آیت الله خادمی می رساندند، هرچه بیشتر بر نگرانی دستگاه های امنیتی، نظامی و انتظامی شاه افزوده می شد. چندروزی گذشت تا اینکه پنجم رمضان 1398 قمری، نوزدهم مرداد 1357 فرارسید. روزی که قوای مسلح پهلوی تصمیم گرفتند اعتصاب 10روزه مبارزان را به هر صورت ممکن پایان دهند. برای آنان ناگوار بود که مردم روزه دار، به وسیله بازاریان متدین اطعام شوند و به سخنان روحانیون انقلابی و چهره های مبارز که پیوسته به افشای جنایت رژیم وابسته به آمریکا می پرداختند، گوش دهند و شعارهای تند علیه دربار و به نفع امام خمینی و علمای راستین بدهند. در اصفهان و 11 شهر دیگر حکومت نظامی اعلام شد. مقررات حکومت نظامی از طریق رادیو به گوش مردم می رسید. متحصنان و انقلابیون، بی توجه به مقررات حکومت نظامی، فعالیت خود را ادامه می دادند تا اینکه ماموران مسلح، تحت فرماندهی نظامی اصفهان که همان فرمانده مرکز توپخانه اصفهان بود، تحصن کنندگان را مورد حمله قرار دادند. با شهیدشدن یک نفر از انقلابیون، وخامت اوضاع افزایش یافت. خیابان ها و کوچه ها، صحنه تظاهرات شده بود. مردم در اطراف منزل آیت الله خادمی در جنگ و گریز با مزدوران آمریکا بودند. شهدا و مجروحان این درگیری ها رو به افزایش می گذاشت. تعداد شهدای پنجم رمضان به هشت نفر رسید. مهدی قیومیان، سیدحسن دوازده امامی، رسول باطنی، محمدحسن منتظری نجف آبادی، صفرعلی قهدریجانی، رسول نم نبات و عباسعلی ذاکری حسین آبادی، شهدای قیام پنجم رمضان اصفهان هستند.خون این شهیدان در اصفهان آثار خود را گذاشت. از آن هنگام تا بهمن ماه 57 که انقلاب اسلامی به پیروزی رسید، هیچ گاه نصف جهان از تب و تاب مبارزه نیفتاد. تظاهرات به مرور روزانه شد و سراسر شهر اصفهان و شهرهای استان و در حد وسیع، روستاهای کوچک و بزرگ را فراگرفت. در این میان جوانان برومند بروز و ظهور پیدا کردند که حضورشان پس از پیروزی انقلاب، در جای جای میهن اسلامی، به ویژه در مناطق محروم و بالاخص در میدان های گسترده دفاع مقدس و بر قله افتخار باعث سربلندی مردم استان اصفهان شد. امشب به یاد شهدای پنج رمضان و به یاد همه کسانی که در شکل دهی مبارزات مردم دیار زاینده رود، نقش داشتند، مراسمی راس ساعت 21:30 در مسجد سید اصفهان برگزار می شود.
                