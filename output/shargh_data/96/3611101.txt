چهار‌شنبه ۲۵ مرداد ۱۳۹۶
-----------------------------------------
یادداشت
-----------------------------------------
اعتماد به همه وزرای روحانی
-----------------------------------------

                    جمهوری اسلامی ایران نظامی است مبتنی بر رای و اراده همه کنشگران جامعه و مردم که به عنوان اصلی ترین عنصر در نظام سیاسی کشور، در بیست ونهم اردیبهشت سال جاری، تاثیرگذاری و سهم خود از اداره امور اجرائی کشور در چهار سال آینده را به خوبی ایفا کردند. اینک کابینه پیشنهادی دوازدهم معرفی شده و زمان آن فرا رسیده تا مجلس دهم نیز در مهم ترین برهه از دوره چهارساله اش، نقش راهبردی خود را در جهت دهی به امور اجرائی کشور، ایفا کند. با وجود تمام نقدهای وارده به کابینه پیشنهادی رئیس جمهور در روزهای اخیر، به عنوان یک اصلاح طلب، کلیات کابینه را مبتنی بر دلایل ذیل، مثبت ارزیابی می کنم. نخست آنکه کابینه پیشنهادی، از نظر سیاسی مجموعه ای متکثر و متنوع است. در میان 17 وزیر پیشنهادی رئیس جمهور، افرادی از همه طیف ها و گروه های سیاسی حضور دارند و رئیس جمهور سعی داشته منافع و انتظارات گروه های سیاسی از مدیریت کشور را به طور متوازن پاسخ دهد. این توازن از دو جنبه حائز اهمیت است؛ هم باعث هم گرایی در مدیریت اجرائی کشور خواهد شد، هم بستری مناسب برای شکل گیری گفت وگو با دیدگاه های متفاوت را در سطح مدیریت عالی کشور مهیا می کند.دوم آنکه کابینه پیشنهادی، کابینه ای مجرب و متخصص است. با قاطعیت می توان گفت تمام 17 وزیر معرفی شده به مجلس، در حوزه تخصصی متناظر با هرکدام از وزارتخانه های مربوطه، دارای تخصص دانشگاهی و سابقه کار اجرائی شایان توجهی هستند. سوم آنکه کابینه پیشنهادی، کابینه ای مصلحت اندیشانه است. به عنوان عضوی از جامعه زنان، برای حضور وزیر شایسته زن در ادوار هیئت دولت، تلاش کرده و تلاش خواهم کرد؛ اما به عنوان نماینده مجلس، ملاحظات و مصالح حاکم بر این موضوع و موضوعاتی از این قبیل را درک می کنم. چهارم آنکه برنامه های ارائه شده از سوی وزرای پیشنهادی، عمدتا مبتنی بر نگاه کارشناسی، استفاده مطلوب از انباشت تجارب پیشین، تکمیل کننده اقدامات صورت گرفته در چهار سال اخیر، رفع کننده نواقص و بسترسازی برای توسعه کشور در سده آینده است. در حوزه اقتصادی، نگاه متوازن به اقتصاد اجتماعی و مردم محور، عدالت اجتماعی از طریق تولید ثروت بیشتر و توزیع بهینه آن در برنامه های وزرای مربوطه مدنظر قرار گرفته است. باید در نظر داشت که دیگر رشد اقتصادی بر پایه تزریق درآمدهای نفتی و اقتصاد وابسته به دولت، نمی تواند تداوم داشته باشد و از آن مهم تر، عقلانی و منطقی نیست؛ بلکه رشد مستمر از راه ارتقای بهره وری، مبارزه جدی و اصولی با فساد، ایجاد شفافیت، بهبود فضای کسب و کار از طریق راهکارهایی به جز اعطای تسهیلات مستقیم و حرکت در راستای اقتصاد دانش بنیان حاصل می شود. در حوزه فرهنگی، با وجود تنوع و تکثر دستگاه های فرهنگی غیردولتی و دشواری بازیابی نقش قوه مجریه در این حوزه، تلاش شده است تا ضمن تبیین وضعیت موجود حوزه فرهنگ و هنر، حدود و ثغور تحلیل نقش حاکمیتی دولت در قالب نظام اهداف و عرصه ها، اصول و رویکردها و اهم برنامه های دولت دوازدهم، معرفی شود و انتظار می رود با اجرای برنامه هایی راهبردی مانند «حمایت از آموزش ها و پژوهش های ناظر به الگوسازی سبک زندگی اسلامی- ایرانی»، «حمایت از نهادها و تشکل های مردمی فعال در سبک زندگی اسلامی- ایرانی»، «حمایت از تولید و ترویج آثار و محصولات فرهنگی- هنری بومی»، «توسعه تولیدات فرهنگ اقوام ایرانی»، «ایجاد، گسترش و حمایت از گفت وگوهای فرهنگی در داخل ایران»، «حمایت از تکریم و ترویج آیین های ملی، منطقه ای و محلی در چارچوب وحدت ملی»، «افزایش سهم زنان و جوانان در سیاست گذاری، برنامه ریزی و فعالیت های فرهنگی و هنری»، «رفع موانع سیاسی و حقوقی از فعلیت یابی خلاقیت های نخبگان فرهنگی- هنری»، «استقرار حرفه ای نظام مالکیت فکری- معنوی» و «بهره مندی مناسب اصحاب فرهنگ و هنر از خدمات مالی، بیمه ای و حقوقی»، نقش دولت در نظام سیاست گذاری و راهبردی فعالیت های فرهنگی و هنری کشور ارتقا یابد. در حوزه سیاسی به «حفظ و تعمیق همبستگی ملی و تاثیرگذاری بر فرایند اجماع سازی بین المللی»، «اعمال رویکرد جامع به ساماندهی آسیب های اجتماعی»، «توسعه مشارکت های سیاسی و اجتماعی در چارچوب قانون اساسی» و موارد دیگر توجه شده است که غالبا همسو با دغدغه های مردم، بدنه اجرائی کشور و مجلس است. در بخش سیاست خارجی نیز محورهایی مانند «ارتقای جایگاه ایران و ایرانی در صحنه جهانی»، «تنش زدایی، بازسازی و اصلاح تعاملات با قدرت های موثر بین المللی در راستای منافع ملی»، «عادی سازی و بهبود روابط با کشورهای منطقه به ویژه همسایگان»، «تقویت روابط با شرکای سنتی در اروپا و آسیا»، «حمایت از پیشرفت و توسعه اقتصادی در اجرای سیاست های ابلاغی اقتصاد مقاومتی»، «کمک به توسعه صادرات غیرنفتی، خدمات فنی و مهندسی و جذب سرمایه، فناوری و گردشگر خارجی»، «جلب حمایت و سرمایه ایرانیان خارج از کشور»، «حفظ برجام و تعمیق و نهادینه سازی دستاوردهای سیاسی، امنیتی و اقتصادی برجام»، «جلوگیری از شکل گیری مجدد تحریم های بین المللی و تلاش برای حذف و ناکارآمدسازی تحریم های باقی مانده آمریکا و اروپا»، «جلوگیری از احیای طرح آمریکایی - صهیونیستی امنیتی کردن ایران در نظام بین الملل»، «تاثیرگذاری سازنده بر روند تحولات جهانی به ویژه در حوزه های مبارزه با تروریسم و افراط گرایی و جلوگیری از اشاعه سلاح های کشتار جمعی» و «تقویت نقش الهام بخشی ایران از طریق تبیین نگاه مبتنی بر مردم سالاری دینی»، اهم برنامه های دولت دوازدهم را تشکیل می دهد که مبتنی بر انتظارات جامعه و هم راستا با منویات مقام معظم رهبری در این باره است. دولت ها به عنوان متولی امور اجرائی کشور، برای آنکه بتوانند برنامه های خود را به درستی اجرا کرده و اثربخشی و کارایی مطلوبی بر جای بگذارند، به استمرار رویکرد نیاز دارند. تغییر 50 درصدی کابینه را نباید به عنوان تغییر مشی دولت در تصمیم گیری عمومی تعبیر کرد. مشی دولت تدبیر و امید، همانی است که مردم در سال 92 به آن رای دادند و در سال 96 بر آن مهر تایید زدند. چینش کابینه پیشنهادی، نمود عینی طرز تفکر و مشی رئیس جمهور بوده و به معنای واقعی کلمه اعتدالی است. بااین حال، تکمیل اقدامات صورت گرفته در چهار سال اخیر، رفع نواقص و بستر سازی برای توسعه کشور در سده آینده، به همراهی و دوراندیشی مجلس در این زمان مهم وابسته است. امید می رود رای اعتماد به تمام وزرا، حسن ختامی بر ایفای نقش مردم و موکلان آنها در اعتماد به دولت دوازدهم و حسن مطلعی بر توفیقات روزافزون قوه مجریه کشور در چهار سال پیش رو باشد.
                