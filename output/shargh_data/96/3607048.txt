چهار‌شنبه ۱۸ مرداد ۱۳۹۶
-----------------------------------------
حرف اول
-----------------------------------------
زمانی برای انتقام گرفتن از مسعود
-----------------------------------------

                    بازی مسعود شجاعی و احسان حاج صفی، دو ملی پوش ایرانی در ترکیب باشگاه یونانی شان مقابل یکی از تیم های رژیم صهیونیستی در مرحله انتخابی لیگ اروپا امروز به جدی ترین معضل فوتبال ایران تبدیل شده است؛ در این میان عده ای چنان بر طبل «رسوایی» این دو می کوبند که گویی تمامی مشکلات موجود در فوتبال از کودک آزاری و فساد گرفته تا رشوه و زدوبند حل شده و تنها موضوع لاینحل، «اجبار» این بازیکنان به متعهدماندن به قراردادهای حرفه ای شان بوده است. مسعود و احسان قبل از اینکه بازیکن فوتبال و ملی پوش ایران باشند، «انسان» هستند؛ اصلی که اگر بدون غرض ورزی به آن نگاه شود «جایزالخطا»بودنشان را توجیه می کند. بااین حال برای عده ای، این موضوع دستمایه ای برای تسویه حساب های شخصی و بعضا جناحی شده است. شاید نقش مسعود را در این واقعه پررنگ تر جلوه می دهند، به این بهانه که او «بازوبند» ایران را به دست می بندد ولی پشت این بهانه ها، دلایلی نهفته است که برای «دلواپس ها» هنوز تلخ است و نتوانسته اند آن طور که باید و شاید انتقام بگیرند.1- شرایط برای مسعود شجاعی در تیم ملی ایران خوب پیش نمی رود؛ خیلی ها مسعود شجاعی را «دردانه» سرمربی تیم می دانند؛ او در زمین برای ایران می دود ولی روی سکوها فحش های ریز و درشتی است که روانه اش می شود. خیلی از تماشاگران نمی خواهند مسعود شجاعی دیگر در تیم ملی بازی کند؛ انتقادات آنها البته فنی است ولی بروز این اظهارات با الفاظ رکیکی صورت می گیرد که مسعود را خطاب قرار می دهد. مسعود اما اهل ناسزاگفتن به مخاطبانش نیست. او به کسی بی احترامی نمی کند و برای ماندن در ترکیب تیمش هرگز رو به «تملق گویی» نمی آورد. مسعود فحشش را می خورد ولی واکنشی که حاکی از بی احترامی باشد، ندارد.2- هفتم آذر 1395؛ مسعود شجاعی در قامت یکی از مدافعان حقوق اجتماعی عمل می کند؛ او در گفت وگو با «رسانه آن طرف آبی» نکاتی را می گوید که به مذاق بسیاری در «این طرف آب» خوش نمی آید. مسعود می گوید: اگر سکوت کنم، خیانت کرده ام. صحبت های او رنگ و بوی سیاسی ندارد و بیشتر مسائل اجتماعی را دربر می گیرد؛ فساد گسترده رسانه ای، باج گیری در فضای ورزش و تعرض به کودکان در برخی مدارس فوتبال، از بارزترین نکاتی بود که شجاعی به آنها اشاره کرد.همان زمان هم رسیدگی به این معضلات تبدیل به سوژه «دست دوم» شد؛ آن زمان هم «دلواپسانی» بودند که در پی محرومیت شجاعی از حضور در تیم ملی به خاطر آن گفت وگو شدند. مسعود اما پای صحبت هایی که کرده بود، ایستاد.3- بیست وچهارم خرداد 1396؛ حسن روحانی ملی پوشان فوتبال ایران را به «پاستور» فرا می خواند؛ مناسبت، صعود مقتدرانه تیم ملی فوتبال به جام جهانی 2018 روسیه است. در آن روز هرکسی که قرار بود صحبت کند، از دغدغه های پیش پاافتاده گفت به غیر از مسعود شجاعی که دغدغه اش دوباره دغدغه نیمی از «مردم ایران» بود؛ کاپیتان تیم ملی از رئیس جمهور می خواهد شرایط برای «حضور زنان در ورزشگاه مهیا شود». او روی این خواسته اش تاکید داشت و معتقد بود نباید حق نیمی از مردم ایران به این سادگی ها نادیده گرفته شود. شجاعی البته با این درخواست دوباره دست روی یکی از خط قرمزهای «دلواپسان» گذاشت ولی نه تنها چنین خواسته ای را منکر نشد بلکه بعدا دوباره در چند گفت وگوی متفاوت خواسته اش را با صدای بلندتری به زبان آورد.4- یکم تیر 1396؛ مرکز جمعیت دفاع از کودکان کار و خیابان پلمب می شود؛ برای بسیاری از ستاره های «سلبریتی» این موضوع اهمیت چندانی ندارد ولی مسعود شجاعی دوباره در خط مقدم قرار می گیرد؛ او در کنار جمعیت دفاع از کودکان کار و خیابان مقابل در پلمب شده این مرکز حاضر شد. شجاعی ساعاتی که کنار کودکان بود با حوصله و فروتنی بسیار به خواسته های بچه ها پاسخ مثبت داد و با آنان سرگرم بازی شد. شجاعی خودش را نه یک ستاره و نه یک سلبریتی بلکه یک انسان می دید که برای دفاع از حقوق این کودکان آمده بود. او نمی خواست دوباره حق کسی ضایع شود و تا حد توان برای این مرکز تلاش کرد.5- همین روزها؛ شجاعی را عده ای فارغ از نگاه های جناحی و غرض های شخصی نصیحت می کنند؛ صحبت هایشان از روی دلسوزی و نگاهشان پدرانه است؛ عده این افراد چندان زیاد نیست ولی باز هم همین افراد دلسوز صحبت از «حذف» نمی کنند؛ آنها از «اشتباه سهوی» صحبت می کنند که کسی لطمه نخورد. بااین حال هنوز هم آتش تندی در جریان است؛ آنها که ظاهرا غرض شخصی دارند فرصت را برای گرفتن انتقام از پسری که هرگز از دو تیم بزرگ پرسپولیس و استقلال، استفاده و سوءاستفاده نکرد، مهیا می بینند. آنها فراموش می کنند که سیاست مداران ایرانی که بعضا تنی چند از آنها از جنس خود همین دلواپسان بودند، زیر سقفی در کارزار سیاسی قرار گرفته اند که نماینده های آن رژیم هم بوده اند. آنها فراموش می کنند پیش تر باز هم فوتبالیست ایرانی بوده که مقابل تیمی از آن رژیم بازی کرده. آنها می خواهند «مسعود» و «مسعودها» نباشند.
                