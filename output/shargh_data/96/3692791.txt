سه‌شنبه ۲۶ دی ۱۳۹۶
-----------------------------------------
سرمقاله
-----------------------------------------
گزارش نجفی و آزمون نهادهای نظارتی
-----------------------------------------

                    گزارش نجفی از عملکرد شهرداری تهران در 12 سال گذشته نشان می دهد انتقاداتی که به وضعیت نابسامان شهرداری تهران دوره محمدباقر قالیباف می شده است، انتقاداتی بجا و درست بوده اند. مجموع انتقادهایی که تا امروز به دوره 12 ساله مدیریت قالیباف شده، عمدتا شامل دو بخش است:یک بخش مربوط به کیفیت مدیریت شهری است. بسیاری از کارشناسان همواره بر این عقیده بوده اند که اصول و معیارهای برنامه ریزی و مدیریت شهری در دوره قالیباف تا بیشترین حد ممکن نادیده گرفته شده است. نظام شهرسازی و مدیریت شهری در این دوره بیش از آنکه تابع قوانین و اصول شهرسازی باشد، به تبعیت از ائتلاف مدیریت شهری و سرمایه داری لجام گسیخته ساخت وساز درآمد و قربانی این ائتلاف شد؛ تراکم فروشی فقط یکی از این رفتارهای مغایر قانون است.بخش دوم انتقادها مربوط به انضباط مالی و رعایت قوانین و مقررات در رفتار مالی شهرداری تهران است. در دوره 12 ساله شهرداری تهران که با ریاست مهدی چمران بر شورای شهر تهران نیز هم زمان بود، تقریبا هیچ گاه گزارش کامل و درستی از عملکرد مالی شهرداری اعلام نشد. حال آنکه مطابق با قانون تشکیلات شوراها، همه ساله چنین گزارشی باید به شورا و مردم تقدیم می شد. اگر هم در مواردی گزارش داده شده است، ناقص و نارسا بوده است.حالا محمدعلی نجفی در گزارشی که رسما تقدیم کرده است، از وضعیت مالی شهرداری در این دوره پرده برمی دارد؛ اعداد و ارقام شگفت انگیزند؛ برای نمونه فقط به همین چند عدد توجه کنیم:شهرداری تهران در حال حاضر 52 هزار میلیارد تومان بدهکار است. این مبلغ تقریبا معادل سه سال بودجه شهرداری تهران است.54 درصد از دارایی های شرکت ها و سازمان های زیر مجموعه شهرداری حسابرسی نشده اند. این درحالی است که شهرداری تهران بسیاری از کارهایش را از طریق همین مجموعه ها انجام می داد. 674 ملک از املاک شهرداری تهران، تقریبا بدون رعایت تشریفات به اشخاص حقیقی و حقوقی واگذار شده اند. میانگین پیشرفت فیزیکی پروژه های شهری شهرداری تهران در این دوره 36 درصد بیشتر نیست. کل منابع مالی شهرداری در دوره 12 ساله، بالغ بر 227 هزار میلیارد تومان است. در ماه های پایانی دوره قالیباف، بیش از 20 درصد (12هزارنفر) به کارکنان شهرداری تهران اضافه می شود. همین چند عدد به سادگی نشان می دهد که شهرداری تهران در دوره محمدباقر قالیباف هیچ گونه انضباط مالی ای نداشته است؛ به عبارت دیگر مقررات و قوانین در این حوزه به بوته فراموشی سپرده شده اند و ساده ترین اصول مدیریت هم اصلا جایی در مدیریت شهری نداشته اند. شما تاجری را در نظر بگیرید که به اندازه سه سال از کل درآمدش بدهکار باشد؛ عرف، چنین کسی را اصلا مدیر نمی شناسد، خصوصا اینکه همین مدیر، نه فقط به اندازه سه سال از کل درآمدش بدهکار است بلکه پروژه ها و طرح هایش حتی 50 درصد هم پیشرفت نکرده است؛ یعنی در کار چنین کسی نه فقط قانون بلکه ابتدایی ترین و ساده ترین اصول رفتار مالی هم رعایت نشده است.از نظر حقوقی در سازمان های اداری، بخش بزرگی از قوانین و مقررات برای مراقبت از سلامت و انضباط مالی سازمان ها وضع می شوند. پول و بودجه ای که در اختیار هر سازمان عمومی، مانند شهرداری قرار دارد، از اموال عمومی است. مدیر یک سازمان عمومی مطلقا موظف است مطابق با آنچه اراده عمومی، در قالب قوانین و مقررات تعیین کرده است، عمل کند. به همین دلیل عملکر مالی هر مدیر در سازمان متبوع او، بهترین شاخص برای کیفیت مدیریت اوست. مدیری که قوانین را به تشخیص و سلیقه خود برای آنچه خود می پسندد، نادیده می گیرد و ضوابط و انضباط قانونی را رعایت نمی کند، نه تنها به قانون بی اعتنایی کرده است، بلکه به اراده عمومی که در شکل قانون تجلی یافته، نیز پشت کرده است. او خود و اراده خود را بر اراده عمومی برتری و رجحان داده است. اتفاقی که در این دوران افتاده است در یک عبارت ساده قابل بیان است: «اضمحلال نظام حقوقی شهرداری تهران».در چنین اوضاعی میراثی برای مدیریت جدید باقی می ماند با مجموعه ای بدهکار، ساختار سازمانی متورم، انبوهی نیروی مازاد و مشکلات فراوان حقوقی، شهری پر از بحران که بعضی از آنها نیز فوری اند. قطعا نمی توان از شهرداری بعد از قالیباف انتظار داشت این مشکلات را در کوتاه مدت حل وفصل کند. اما می توان انتظار داشت که دستگاه های نظارتی، اعم از شورای شهر تهران و سازمان های نظارتی دیگر، نسبت به گزارش نجفی ساکت و بی تفاوت نباشند. این گزارش باید در سازمان های نظارتی بررسی و تحقیق شده و جزئیات آن بی هیچ مجامله روشن شود. اگر تخلفی بوده با آنها برخورد شود، اگر ضعف مدیریتی بوده بر مردم آشکار شود. اگر قرار به حاکمیت قانون در کشور است، نمی توان و نباید از کنار گزارش شهردار فعلی تهران از دوره 12 ساله گذشته شهرداری تهران به سادگی گذشت.
                