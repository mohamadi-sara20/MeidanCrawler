سه‌شنبه ۱۶ آبان ۱۳۹۶
-----------------------------------------
حرف اول
-----------------------------------------
دولت دوازدهم مقابل دولت یازدهم؟
-----------------------------------------

                    در ایام پرهیجان رقابت های انتخابات ریاست جمهوری دوازدهم، بسیاری از نخبگان، نویسندگان و استادان برای انتخاب دیگر بار آقای روحانی به عرصه رسانه آمدند. نگارنده نیز به عنوان چهره دانشگاهی آشنا به حوزه کشاورزی، به دفاع از عملکرد دولت یازدهم در این حوزه پرداختم؛ دفاعی که نه فقط از جانب هواداران رقیب به طعن گرفته شد که در آن سوی مرزها نیز که سال هاست در پستوی انزوا قرار دارند، مورد تمسخر قرار گرفت. گرچه نشانه ها در این چند ماه به اثبات ادعای این دو طیف کمکی نکرده است، اما بعضی چرخش ها در رویکردهای دولت، سوالاتی را پدید آورده و شکوه و گلایه هایی به همراه داشته است. نگارنده نیز از رویکردهای جدید در بستر حیات و حوزه کشاورزی و تولید غذا در حیرتم. مدعای دفاع از آمدن دیگر بار دکتر روحانی، ادامه تکاملی مسیری بوده که در دولت یازدهم پی گرفته شد؛ راهی که با اجرائی شدن قانون تمرکز، کلید دروازه واردات را به دست مدیریتی داد که دغدغه اش دستیابی به تولید پایدار داخلی بود؛ دغدغه ای که با ابزار زنگ زده و صندوق های تهی نباید مورد توقع زیاد هم قرار می گرفت. اما سرانجام این انگیزه ها و با وجود انبوه چالش ها خود را در رونق تولید گندم، شکر، آبزیان، برنج و... نمایان کرد؛ نمایی که انتظار می رفت در روند اصلاحش در دولت دوازدهم شتاب بیشتری یابد. اما چرا کشتی بان را سیاستی دیگر در پیش است و چرخش های تعجب آور در دست اقدام؟ ازجمله آنها ارائه لایحه انتزاع مجدد وزارت بازرگانی و لغو قانون تمرکز در بخش کشاورزی بوده است؛ لایحه ای که دولت برای بررسی یک فوریتی آن به انتظار ننشست و با مصوبه خود به وزیر صنعت، معدن و تجارت خود اختیارات جدیدی داد. اختیاراتی که با سلب آن از وزیر جهاد کشاورزی در حقیقت بر سیاست های دولت یازدهم خود نیز خط بطلانی کشید. در چنین شرایطی متاسفانه سکوت دولت موجب سلسله نقدها و مخالفت های منطقی با این رویکرد شده است؛ ازجمله ملک زاده، رئیس نظام صنفی کشاورزی، گفت: «با احیای وزارت بازرگانی اهداف اقتصاد مقاومتی زیر سوال می رود. اگرچه وزارت بازرگانی شعار حمایت از مصرف کننده را ملاک اصلی خود قرار داده است؛ اما واردات محصولات و کم رنگ شدن زمینه تولیدات داخل در بازار به ضرر تولیدکننده و مصرف کننده تمام می شود».آنچه نمایندگان محترم مجلس باید دراین باره مورد توجه قرار دهند، این است که سابقه و کارکرد وزارت بازرگانی در گذشته براساس واردات شکل گرفته بوده است. اگر مدیریت اجرائی بخش بازرگانی دولتی بتواند توان خود را بر توسعه صادرات به ویژه برای فراورده های باغبانی متمرکز کند، اتفاقا به اهرم توانمندی برای حمایت بخش کشاورزی تبدیل می شود. اگر درحال حاضر اقلامی مانند سیب درختی، خرما، مرکبات، زعفران، کشمش و... به تناسب جایگاهشان در بازارهای جهانی راه ندارند، دلیل آن را باید در این خلا ساختاری جست وجو کرد. در صورت رونق صادرات اساسا نیازی هم به سلب اختیارات وزارت جهاد کشاورزی در اجرای قانون تمرکز نیست؛ اختیاراتی که اجرای نه چندان کامل آن در چهار سال گذشته به موفقیت هایی چشمگیر در بخش تولید منجر شد. موفقیت هایی که با سیاه نمایی های خاصی تا توانستند شهد و انگیزه آن را به شرنگ ایراد و بهانه آمیختند اما مردم آنها را دیدند. امیدوارم تا دیر نشده، مسیر موفق گذشته بار دیگر پی گرفته شود و تولید، ارج یابد نه واردات.
                