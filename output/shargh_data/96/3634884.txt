سه‌شنبه ۴ مهر ۱۳۹۶
-----------------------------------------
یادداشت
-----------------------------------------
دل و جان میبد
-----------------------------------------

                    اگر آن تل رسی که میبد بر کرانه آن نشسته نبود، اگر خاک سیلابی اش این قدر حاصل خیز نبود؛ اگر آن راهی که میبد را سر راه یزد به ری قرار می داد، نبود؛ اگر آن دیوار بلند و به تعبیر یاقوت حموی «حصن حصینش» نبود و اگر نارین قلعه ای نبود که پناهگاه گاه و بی گاه میبدی ها از دستبردها و تهاجمات باشد؛ اگر صدها اگر دیگر در کار نبود، شاید امروز میبدی در کار نبود اما اگر همه اینها هم بود و انسان های صبور و سخت کوش و هنرمند و اهل تشخیصی نبودند که سختی زندگی در حاشیه کویر را به جان بخرند و معایبش را به محاسنش ببخشند و عاشقانه در آن زندگی کنند، مسلما میبد جایی به این دلپذیری که بوده و هست نبود. میبد هستی و تداوم و بالاتر از آن لطف و صفایش را مدیون اهالی با بصیرت و عاشقی است که هنرهایش را از ورای حجاب هایی ضخیم تشخیص دادند و به ظهور رساندند. اکنون هم به قیاس گذشته، اشتباه است اگر تصور کنیم حفاظت از میبد منحصر به حفاظت از نارین قلعه و خانه های تاریخی و کاروانسرا و یخچال میبد و اساسا «کالبد میبد» است؛ محافظت از میبد یعنی حفاظت از «باطن و دل میبد». باطن میبد یعنی همان چیزی که میبد را میبد کرده است؛ شهری متمایز از صدها شهر دیگر. محافظت از جان میبد یعنی محافظت از «جایی بودن» میبد و پیشگیری از «ناکجا»شدن آن و در این راه هرچند حفاظت از آثار تاریخی میبد بسیار مهم است ولی مهم تر از آن، حمایت و حفاظت از فرهیختگان و فرزانگانی است که با دل و حقیقت میبد آشنایند و ارزش هایش را «به جا می آورند» و می توانند زبان میبد و آثارش را بگشایند و کجایی میبد و کیستی میبدیان را به ما تذکر دهند. بی سبب نیست که در گذشته هرکس از علما که به زیارت و ملاقات شهری می رفته و قصد آشنایی واقعی با شهر را داشته، پیش از هر چیز طالب ملاقات و زیارت بزرگان و فحول و فرهیختگان زنده یا مرده آن شهر بوده. گویی ملاقات هر شهر بدون دیدن فرزانگان آن مانند ملاقات خانه ای بی صاحبخانه است؛ چنین بازدیدی لطف و دل انگیزی و دستاوردی ندارد و خاطره انگیز و به یادماندنی نمی شود. عبدالعظیم پویا در مقدمه کتاب سیمای شهر باستانی میبد، انگیزه تالیف این کتاب را نگرانی دانسته؛ نگرانی برای از دست رفتن آثار و میراث گذشتگان این شهر. هر چند این نگرانی بجاست ولی باید بگویم که ما بیش از این آثار نگران خود او هستیم. اویی که نگرانی هایش نشان می دهد میبد را به جا آورده و می تواند واسطه آشنایی ما با حقیقت میبد باشد.یکی از صاحبخانه های میبد است که ملاقات با حقیقت میبد بدون آشنایی با او و حضور در محضرش دست نمی دهد. به این اعتبار ارزش او اگر از اثری چون نارین قلعه بیشتر نباشد، کمتر هم نیست.آرش با تیری که در چله کمان گذاشت و پراند صرفا مرزهای طبیعی و کالبدی ایران را تعیین نکرد، بلکه مرزهای معنایی آن را نشان داد؛ یعنی آرش بود که گفت «ایران کجاست». به همین قیاس هر شهر و اساسا هر «جایی» نیاز به آرش هایی دارد که یک تنه مرزهای آن را تعیین کنند و آنجا را از خطر «ناکجا شدن» برهانند. پویا نیز در طول زندگی پربارش چون آرشی است که تیر پرانی را در چله کمان گذاشته و با نهایت زوری که در بازو داشته پرانده تا یک تنه نشان دهد مرزهای معنایی میبد تا کجاهاست. مسلما مرزهای معنایی میبد محدود به مرزهای طبیعی و جغرافیایی آن نبوده و نیست؛ مرزهای معنایی میبد همان مرزهایی است که قرن هاست با سفال ها و زیلوهای هنرمندان میبدی فتح شده، مرزهای میبد همه وسعتی است که رشیدالدین میبدی با اثر گرانمایه کشف الاسرار و عده الابرار توانسته فتح کند و عبدالعظیم پویا در زمره معدود کسانی است که این محدوده را شناخته و تلاش کرده به دیگران بشناساند. 
                