پنج‌شنبه ۲۳ آذر ۱۳۹۶
-----------------------------------------
حرف اول
-----------------------------------------
آدرس اشتباه ندهیم
-----------------------------------------

                    روند تخریب در عرصه منابع طبیعی و بستر حیات کشور تاکنون متاثر از راهبرد انسان محورانه (آن هم فقط محدود به نسل حاضر)، تلقی نابجا از مفهوم توسعه و حذف ماهیت پایدار آن بوده است؛ نگاهی که نه تنها بر همه دستگاه های اجرائی، بلکه بر ارکان قانون گذاری و قضائی نیز سایه افکنده است. بنابراین از صاحبان خرد و نظر در این حوزه انتظار می رود که تنگناها و ریشه یابی های روند ناایستای تخریب را فقط در جابه جایی رئیس سازمان جنگل ها و مراتع برجسته نکنند. هنگامی که برنامه های موسوم به توسعه در دستگاه های دیگری مانند وزارت مسکن و شهرسازی یا وزارت نفت و با حمایت رئیس جمهوری و... رقم می خورد، اتفاقا مقاومت های آگاهانه مسئولیتی در تراز سازمان جنگل ها و مراتع، چه بسا به جابه جایی آنها و عدم بازدارندگی روند تخریب منجر می شود. برای تقویت مواضع اصولی چنین کرسی هایی باید تشکل های تخصصی و مردم نهاد حضور فعال و گسترده تری داشته باشند؛ حضوری که فقط به چرایی ابلاغ ریاست این حوزه ها عنایت نکند. وجود دوگانه مدیریت در حوزه محیط زیست و وزارت جهاد کشاورزی برای عرصه های مشترک طبیعت کشور از دیگر مصادیق این ناهماهنگی و چه بسا فرافکنی مسئولیت ها به دستگاه دیگر است. به هرحال گرچه بسیار دیرهنگام، اما سرانجام تمامی سرنوشت بستر حیات کشور باید در مدیریتی هماهنگ و یکپارچه به سامان برسد.در چند دهه اخیر و در زیرمجموعه مدیریت وزارت های کشاورزی و جهاد سابق یا جهاد کشاورزی حال حاضر و در سایه اولویت تولید و امنیت غذایی، عرصه منابع طبیعی در انزوا و فراموشی نسبی قرار داشته است. با اندک توجهی به مطالبات ادوار مختلف نمایندگان مجلس، فضاهای رسانه ای و در نتیجه نگرش متمرکز مدیریت بخش کشاورزی، تمامی مولفه های فعالیت و توسعه درراستای ارائه و نمایش تولید قرار داشته است. موفق ترین مدیریت ها در منابع طبیعی تنها می توانستند و می توانند شرایط گذشته را پایدار و حراست کنند. در چنین راهبردی که اتفاقا نشانه موفقیت در ثبات حوزه اش است، قاعدتا مطلوب ترین نمودارها، افقی و نه به سمت بالاست.اما در عرصه تولید می توان محصول شکر یا گندم و... را از سالی به سال دیگر افزایش داد. این افزایش و رسم نمودارهای رو به بالا، همواره مطالبه منابع نظارتی و مدیریتی کلان بوده که کمتر به نمودارهای افقی عنایت داشته اند. بنابراین بر صاحبان نظر و دانش این حوزه، از جمله اتحادیه انجمن های علمی منابع طبیعی و محیط زیست ایران، پس از گذر از یک فرابحران در این مسیر انتظار می رود که در مواضع و هشدارهای مسئولانه خود بر ضرورت تصحیح راهبردها در مداری بالاتر از مدیریت ها پافشاری کنند. بسنده کردن به شرط های لازم معدود و توجه نکردن به شروط کافی راهبردی، فقط به آدرس های اشتباهی و پیامدهای تخریبی منجر خواهد شد؛ پیامدهایی که نسل آینده، در داوری آنها از چرایی انفعال این دانایان پرسش ها خواهند کرد.
                