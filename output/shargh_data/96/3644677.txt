یک‌شنبه ۲۳ مهر ۱۳۹۶
-----------------------------------------
سرمقاله
-----------------------------------------
کار سیاسی با تیتر رسانه ها
-----------------------------------------

                    بعد از انتخابات ریاست جمهوری دوازدهم و فضای سکون پس از آن، بیشتر مسائل و اظهارنظرهای فعالان سیاسی حول موضوع سیاست خارجی است. به هرحال، سلسله رویدادهایی رخ می دهد که همه توجه ها را به سمت خود می کشاند. مباحث داخلی درباره موضع رئیس جمهور ایالات متحده در قبال معاهده بین الملل برجام، از آن رو درخور توجه است که هم گرایی و وحدت ملی ای پذیرفتنی میان جناح های سیاسی به وجود آورده است که از این حیث، جای خوشحالی دارد. در مسائل منطقه ای نیز میان اصلاح طلبان و اصولگراها، تضادی جدی وجود ندارد؛ اگرچه اختلافاتی جزئی در زمینه شیوه های رفتار نیروهای حاضر در صحنه، دیده می شود؛ اما در مقایسه با هم گرایی ایجادشده، درخور توجه نیست. وقتی در سمت بیرونی، سیاست های زورمدارانه ای در قبال ایران دنبال شود، نیاز رسیدن به یک گفتمان حول منافع ملی، روزافزون می شود. در حوزه کشورهای منطقه مثلا عربستان، اگر سیاست معقول هیئت حاکمه قبلی این کشور دنبال می شد، شاید در ایران اختلاف نظرهایی حول نوع تعامل با این کشور پدید می آمد؛ اما وقتی برخوردهای خارج از عرف دیپلماتیک از سوی آنان صورت می گیرد، در داخل کشور هیچ جریان سیاسی ای از تعامل و مماشات با طرف خارجی سخن نمی گوید. از دیرباز، اصلاح طلبان در سیاست خارجی دنبال تنش زدایی، صبوری، پرهیز از شتاب زدگی و تصمیمات ناگهانی، اولویت بخشی به منافع ملی و منتقد بسط تفکرات خاص در صحنه بین المللی بودند. جریان مقابل در همه این حوزه ها نوعی برخورد انعطاف ناپذیر را تبلیغ می کند که با توجه به واقعیت های جهان امروز، هرگونه کنشگری در موضوع سیاست خارجی را قفل می کند. در این میان، اینکه بعضی از مسائل سیاست داخلی در میانه فعالیت های سیاست خارجی به محاق می رود، امری موقتی است. بین طیف های اصولگرا، افرادی حضور دارند که در بحبوحه همین مسائل خارجی، دنبال مسائل غیرضرور هستند. گویی برخی علاقه مند هستند اجازه ترمیم فاصله دو جریان سیاسی را حتی در مقاطعی که نیاز به وحدت امری حیاتی است، ندهند یا برخوردهایی را که از سوی برخی مقام ها در قبال انتقاد رئیس جمهور یا نماینده مجلس از آنان صورت می گیرد، نمی توان توجیه کرد.البته جامعه انتظار دارد احزاب سیاسی هم به چالش های سیاست خارجی ورود کرده و درباره آن نظر بدهند. به نظر می رسد اگر با طبیعت جامعه و آنچه افکار عمومی مردم از نخبگان سیاسی می خواهند، حرکت کنیم، جواب های درست تری می گیریم. در کنار اینها، کار تشکیلاتی وظیفه احزاب سیاسی است. بحران هایی جدی داریم که باید به آن بپردازند. با گذشت سه ماه از آغاز فعالیت دولت دوازدهم، همچنان انتخاب وزیر علوم به تعویق افتاده و وضعیت بلاتکلیفی در بخش مهم و تاثیرگذار دانشگاه ایجاد شده است. نگارنده البته در جای خود تحلیل مشخصی از این اتفاق دارم که مجالی دیگر را می طلبد. مشکلاتی از این قبیل و تعارضات حل نشده باقی مانده ای که نباید تحت تاثیر اتفاقات سیاست خارجی، به محاق برود. برخی مسائل می تواند قبل از اینکه در تنگنای زمانی قرار بگیریم، به بحث گذاشته شود. دیر یا زود درگیر مسائل انتخابات مجلس در سال 98 می شویم و موضوع حدود نظارت و جهت گیری کلی نسبت به آن، مطرح خواهد شد. همچنین این روزها درباره نظام پارلمانی و ریاستی نکاتی مطرح شده است. فعالان سیاسی و احزاب نباید برای بحث های جدی، متکی به مناسبت های تقویمی و اخبار روز باشند. برخی بحث های مبنایی باید مورد بررسی مداوم قرار بگیرد. گاهی احزاب سیاسی می توانند در چارچوب بیانیه ها یا بیان دیدگاه ها، سخنرانی ها و بحث های تخصصی به این مسائل ورود کنند. جا دارد سلسله مباحثی درباره نظارت در انتخابات مطرح شود و افراد متخصص پیرامون آن اظهارنظر کنند. نباید برای فعالیت سیاسی، تیتر اخبار رسانه ها عامل موضع گیری اهالی سیاست باشد.
                