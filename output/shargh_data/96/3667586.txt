یک‌شنبه ۵ آذر ۱۳۹۶
-----------------------------------------
type_unknown
-----------------------------------------
توصیه روحانی به بشار اسد
-----------------------------------------

                    گروه سیاست: رئیس جمهوری روز گذشته در تماس تلفنی «بشار اسد» رئیس جمهور سوریه، با تاکید بر ضرورت تداوم مبارزه با گروه های تروریستی در منطقه، تاکید کرد که جمهوری اسلامی ایران در مبارزه با تروریسم، همچنان در کنار مردم و دولت سوریه خواهد ماند.حجت الاسلام حسن روحانی در این گفت وگوی تلفنی با تبریک پیروزی های اخیر مردم و دولت سوریه و حامیان آنان بر تروریست ها و فروریختن پایگاه های اصلی گروهک تروریستی داعش در عراق و سوریه، گفت: «برخی از قدرت های غربی و اذناب آنها در منطقه فکر می کردند داعش، یا عراق و سوریه را تصرف می کند یا اینکه سال ها می تواند دراین منطقه و در راستای منافع آنها، جنایت کرده و ویرانی به بار آورد».او با تاکید بر اینکه دو ملت ایران و سوریه در این مبارزه چندساله در کنار یکدیگر کار بزرگی را به ثمر رساندند، افزود: «جمهوری اسلامی ایران آماده مشارکت فعال در روند بازسازی سوریه است». رئیس جمهور با اشاره به اینکه هر گام پیروزی که در سوریه علیه تروریسم برداشته می شود، ملت و دولت ایران همانند ملت و دولت سوریه خوشحال می شوند، عنوان کرد: «روابط راهبردی ایران و سوریه ادامه می یابد و به نفع دو ملت و ملت های منطقه، مسیر درست را با یکدیگر ادامه خواهیم داد».روحانی با تاکید بر اینکه آینده سوریه را ملت بزرگ سوریه باید بدون دخالت بیگانگان تعیین کند، افزود: «آنهایی که فکر می کنند در خلا قدرت در سوریه می توان برای آینده سوریه فکر کرد، سخن غیرعملی می گویند و برای برداشتن گام های بعدی، باید حاکمیت دمشق قوی تر از همیشه باشد تا بتواند این مرحله گذار را به خوبی طی کند».او با بیان اینکه ایران در گام های سیاسی دولت سوریه نیز در کنار این کشور خواهد بود، گفت: «در عین حال معتقدیم معارضین دولت سوریه نیز باید از این فرصت مناسب استفاده درست کنند و در آینده سوریه بر مبنای جایگاه خود، سهم داشته باشند».روحانی به برگزاری موفق اجلاس سوچی اشاره کرد و افزود: «اجلاس سوچی که به میزبانی رئیس جمهور روسیه و با حضور روسای جمهوری ایران و ترکیه تشکیل شد، گامی مناسب در زمانی مناسب بود و سه کشور در سوچی اتفاق نظر داشتند که برگزاری کنگره ملی گفت وگوی سوری – سوری در شرایط کنونی می تواند گام مناسبی در روند ثبات و امنیت سوریه باشد».رئیس جمهور همچنین به اظهارات سخیف یکی از مقام های کشورهای منطقه علیه ایران اشاره کرد و گفت: «جمهوری اسلامی ایران به دنبال صلح، ثبات و برادری و امنیت در کل منطقه است و در همین راستا، اعتقاد داریم که اگر برخی از سران کشورهای عربی چنین بی تجربه سخن می گویند، به نمایندگی از مردم خود حرف نمی زنند».روحانی با بیان اینکه این سخن از عجایب است که کشوری در منطقه ما ملت ایران را دشمن و رژیم صهیونیستی را دوست خود تلقی کند، عنوان کرد: «متاسفانه مقام های ناپخته برخی از کشورهای منطقه، گاهی سخنانی می گویند که عین سخنان رژیم صهیونیستی است.همه می دانیم که این غده سرطانی در منطقه ما در 70 سال گذشته چه جنایات بزرگی را مرتکب شده است.امیدوارم در آینده، رهبران برخی از کشورهای عربی نیز در مسیر درست قرار گیرند و به ضرر خود و کل منطقه، گام های جدیدی برندارند».قدردانی اسد از ایرانرئیس جمهور سوریه نیز در این تماس تلفنی با قدردانی از مواضع جمهوری اسلامی ایران در ارتباط با سوریه گفت: ملت و دولت سوریه قدردان تلاش های ملت و دولت ایران هستند.بشار اسد با اشاره به فروپاشی آخرین پایگاه های گروهک تروریستی داعش در کشورش، عنوان کرد: «این پیروزی مرهون تلاش مردان شجاعی است که در مبارزه با تروریست ها، در کنار ملت سوریه ایستادند».او مواضع عصبی و نابخردانه برخی از کشورهای منطقه و به ویژه در اتحادیه عرب علیه ایران را ناشی از پیروزی های اخیر بر گروهک تروریستی داعش در سوریه و عراق خواند و گفت: «مواضع اتحادیه عرب بی تردید مواضع ملت های عرب نیست و ما از حمایت های دولت و ملت ایران در مبارزه با تروریسم، قدردانی می کنیم».رئیس جمهور سوریه همچنین خواهان مشارکت فعال ایران و شرکت های بخش خصوصی کشورمان در روند بازسازی کشورش شد.
                