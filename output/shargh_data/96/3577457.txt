شنبه ۲۷ خرداد ۱۳۹۶
-----------------------------------------
حرف اول
-----------------------------------------
تعامل سازنده ضرورت امروز منطقه
-----------------------------------------

                    منطقه خاورمیانه گرفتار وضعیتی تراژیک است. از هر آنچه در جهان امروز سیاست از آن به عنوان چالش یا تهدید نام برده می شود، می توان نمونه و الگو و کلکسیونی در خاورمیانه یافت که آن را تصدیق کند. تروریسم، خشونت و افراطی گری قومی، فرقه ای و مذهبی، بی ثباتی، جنگ، تنش سیاسی، مداخله خارجی، قطع روابط سیاسی، تحریم، نبود توسعه سیاسی و اقتصادی، فقر، آوارگی و پناه جویی، مخاطرات زیست محیطی، تراکم حقارت، تبعیض و... فقط بخشی کوچک از چالش ها و تهدیدهایی هستند که این منطقه را به ورطه بحرانی عمیق با دورنمایی ناپیدا و مه آلود کشانده اند؛ اما غم انگیز و اسف بارتر، وجود دولت ها و کارگزارانی است که از سر بی پروایی منطق «تقابل» را به جای «تعامل» برگزیده اند. اتخاذ سیاست تقابل اگر خود معلول بخشی از چالش های یادشده است، بدون تردید علت بخش اعظم دیگری از آنهاست. ازاین رو اگر همگان باور داشته باشند که راه توقف و جلوگیری از بحرانی ترشدن منطقه، حل سریع بخشی از این چالش های عمیق و پرشمار و بدخیم است، سریع ترین راه حل توجه به عنصری است که هم زمان هم نقش معلول دارد و هم نقش علت. برای جایگزینی سیاست تعامل با تقابل؛ پندارها، ادراک از تهدید، کردارها و شکل حکم رانی و حکومت داری در منطقه باید تغییر کند.بسیاری وضعیت امروز خاورمیانه را با آنچه اروپای دیروز و در آستانه جنگ های مذهبی و صدساله و حتی جنگ های جهانی قرار داشت، مقایسه می کنند؛ اینک از درستی و ناراستی این مقایسه تاریخی درمی گذریم؛ اما می توان این بازگشت تاریخی را بهانه ای قرار داد و عبرتی دیگر از تاریخ و تجربه بشری را یادآور شد که هزینه ها و دستاوردهای تجربه آن برای کل تاریخ بشریت کافی است تا بشر امروز و آینده بدون پرداخت مجدد آن هزینه ها، از دستاوردهای بعدی آن شاید تا حدی بهره ببرد. اروپاییان چندین قرن درگیر جنگ و تنشی بودند که در نهایت به دو جنگ جهانی خانمان سوز ختم شد. گویی اروپا و جهان باید آن همه هزینه می داد تا راه تعامل و تفاهم را به خود و جهانیان بیاموزد. آلمانی ها، ایتالیایی ها، فرانسوی ها و انگلیسی ها و شمار دیگری از کشورهای اروپایی با تعریف منافع متعارض و جبهه بندی های چندباره و سیال خود جنگ و تنش را به یک نهاد پایدار در اروپای آن روز تبدیل کرده بودند...اما خوش بین ترین های آن زمان، لحظه ای هم این تفکر به ذهن شان خطور نمی کرد که همین کشورها پس از چندین قرن متمادی و دوره های متناوب تنش و درگیری در کمتر از چند دهه به اتحادیه ای برسند که هنوز هم موفق ترین الگوی اتحاد، همکاری و هم گرایی در جهان است. اگر می شد تاریخ را از حافظه بشری حذف کرد، امروز کمتر شماری از آدمیان باور می کرد که معماران این الگوی موفق، همان دشمنان مصمم دیروز هستند. عامل این موفقیت عبور از گذشته ها و فهم آینده بود. عبور از مسائل اختلاف زا و تمرکز بر منافع متقابل و مشترک و البته تلخی جنگ ها و تنش های بی حاصل، درسی است که اروپای دیروز برای خاورمیانه امروز دارد.کشورهای خاورمیانه به نظر می آید هنوز در گذشته و در تخیلات شیرین دیرین خود مانده اند و آن چیزی که به کنش آنها شکل می دهد، ادراک غلط آنها از همسایگان خود به عنوان منبع تهدید و دشمنی است. این موضوع سبب شده به جای تعامل با هم و حل مسائل فی مابین و عبور از گذشته ها به واسطه درک مشترکی که از این تعامل حاصل می شود، نگاه خویش را به قدرت های فرامنطقه ای بدوزند و ثبات و امنیت خود را در آن سوی مرزهای ملی خود جست وجو کنند. جمهوری اسلامی ایران به عنوان الگویی موفق از مردم سالاری در منطقه، بر پایه قدرت مردم محور خود، ثبات و امنیت را فقط بر پایه پتانسیل ها و توانمندی های داخلی خود می بیند و معتقد است تنها راه ثبات و امنیت پایدار منطقه روی آوردن همه کشورها به دموکراسی و اعتقاد به کارآمدی پیاده سازی گزاره های دموکراتیکی مانند رجوع به رای و افکار عمومی مردم، گفت وگو و تعامل سازنده با جهان پیرامون و باور به همکاری، تنش زدایی و صلح است. جمهوری اسلامی ایران با درک اهمیت «تعامل و همکاری» به عنوان ضرورت امروز منطقه، رسیدن به چنین وضعیتی را در درجه اول در گرو احترام متقابل به حاکمیت های فعلی منطقه و تعامل با آنان و در درجه دوم اصلاح تدریجی امور از سوی این حاکمیت ها برای رسیدن به دموکراسی و صلح پایدار به عنوان ابزارهایی کارآمد برای عزیمت به دیدگاه ها و منافع مشترک با هدف حل چالش های پرشمار و وخیم منطقه می داند. چالش های که در صورت وجود اراده و اجماع نیز حل و فصل آنها به دلایل بسیار و پیشرفت بیماری سخت و دشوار می نماید، منطقه و مردم آن و حکمرانان و فرهیختگان این سوی عالم باید بدانند یا باید در مسیری درست و با اراده راسخ به سویی پیدا و روشن تمایل پیدا کنند یا بر گستره ای فراخ تر از هر آنچه وجود دارد، چالش، تباهی، مرگ، نفرت، جنگ، فقر، دهشت و افراط گرایی را بیش از بیش تجربه کنند.
                