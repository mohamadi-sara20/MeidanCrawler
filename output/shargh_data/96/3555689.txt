سه‌شنبه ۱۹ اردیبهشت ۱۳۹۶
-----------------------------------------
type_unknown
-----------------------------------------
تبعات پول پاشی
-----------------------------------------

                    شرق: وعده های یارانه ای از سوی دو کاندیدا خطراتی جدی را متوجه اقتصاد می کند که تقریبا هر روز کارشناسان درباره آن هشدار می دهند؛ اما هنوز هم گوش محمدباقر قالیباف و ابراهیم رئیسی، دو کاندیدای ریاست جمهوری، بدهکار نیست. حالا هم پس از لاریحانی، رئیس مجلس، جلالی، رئیس مرکز پژوهش های مجلس، وارد میدان شده و خطرات افزایش یارانه را گوشزد کرده است. «یارانه سه برابری»؛ این آن چیزی است که هر دو کاندیدا بر آن تاکید می کنند، البته قالیباف پس از انتقادها، حاضر شد یارانه 250هزار تومانی را به سه برابر یعنی 150هزار تومان کاهش دهد. مرکز پژوهش ها در تحقیق مفصلی درباره «توزیع هلیکوپتری یارانه» به اثرات مخرب آن بر تورم اشاره کرده است. البته در این گزارش تاکید شده که این ارقام فقط و فقط کف برآوردهاست، چراکه عوامل دیگری مانند احتمال خروج نقدینگی انباشته شده در حساب های سرمایه گذاری بانک ها (بیش از هزارهزار میلیارد تومان) به بازارهای موازی مانند طلا، ارز و مسکن در صورت تزریق پول به میزان قابل اعتنا و افزایش سریع تورم وجود دارد که قابل الگوسازی نبوده است.حالا برآوردها چه را نشان می دهد؟ پیش از آن این توضیح نیاز است که اکنون فقط بخش کوچکی از جمعیت یارانه بگیر به اختیار یا اجبار، کنار گذاشته شده اند و به سبب رشد موالید، می توان ادعا کرد که باز هم در سال های آتی، به میزان 80 میلیون نفر جمعیت کشور (10 دهک)، افراد یارانه دریافت خواهند کرد. حالا طبق این گزارش که براساس تعداد جمعیت (دهک) در سال اول افزایش یارانه از سوی کاندیداها، مطرح شده، در صورت سه برابرشدن یارانه ها یعنی 150 هزار تومان، برای کل جمعیت 80 میلیون نفری، تورم به 29،6 درصد افزایش خواهد یافت و روزهای شوم گرانی دوباره آغاز می شود. این البته در صورت افزایش سه برابری یارانه است. حال اگر قالیباف روی ادعای اولیه خود یعنی افزایش یارانه به 250 هزار تومان اصرار داشته باشد، این رقم به 41.9 درصد (اگر گرد کنیم 42 درصد) افزایش می یابد. چیزی نزدیک به تورم دوران احمدی نژاد که حدود 45 درصد اعلام رسمی شده بود؛ دومین رقم تورم بعد از 49 درصد تورم پس از جنگ تحمیلی.چرایی تاکید بر افزایش یارانه از سوی کاندیداها را فقط می توان اقدامی پوپولیستی دانست، چراکه حتی محمدباقر قالیباف در سال 88، معترف بود که افزایش یارانه به افزایش تورم منجر می شود؛ اما حالا پوستین عوض کرده و ادعای «دولت مردم» را دارد. متحدان دو دولت نهم و دهم، بارها در معرض انتقاد کارشناسان حتی زمان روی کار بودن دولت های محمود احمدی نژاد قرار گرفته بودند. سال 88 که هنوز فاز اول قانون هدفمندی یارانه ها در دستور کار بود، احمد توکلی، اقتصاددان اصوالگرا، با یارانه 11 هزار تومانی، تورم 50 درصدی را پیش بینی کرده بود. البته در آن سال ها با درنظرگرفتن سناریوهای مختلف برای قیمت بنزین، نسبت به تورم صد درصدی هم هشدار داده شده بود.حالا دفتر مطالعات اقتصادی مرکز پژوهش های مجلس، در گزارشی با عنوان «پول پاشی در اقتصاد: مبانی و آثار» با نگاهی به ادبیات این موضوع به ارزیابی و بررسی تاثیرات موارد مختلف پول پاشی احتمالی در بودجه دولت در شرایط فعلی اقتصاد ایران پرداخته است.در این گزارش تصریح شده است که برخی دولت ها با وجود قیدوبندها به دلیل محدودیت منابع در اختیار، ممکن است به دلایل مختلف اقتصادی (افزایش تقاضای کل و خروج از رکود) یا اقتصاد سیاسی (انتخاباتی) تمایل داشته باشند خارج از محدوده ظرفیت مالی دردسترس، مخارج خود را افزایش دهند و کسری بودجه ایجاد کنند. کسری بودجه ای که در این وضعیت ایجاد می شود معمولا از راه های مختلفی تامین می شود. راه متداول، ایجاد بدهی است که در برخی کشورها، شیوه های دیگری مانند تامین مالی مستقیم از بانک مرکزی، تغییر نرخ ارز و تغییر قیمت نهاده ها یا کالاهایی که تامین کننده آن دولت است (مانند سوخت و حامل های انرژی) نیز به این روش ها اضافه می شود. توزیع هلیکوپتری یارانهدر ادامه این گزارش آمده: عمده روش های مذکور، به گونه ای «پول پاشی» از منابع دیگر برای تامین مخارج دولت به شمار می روند، اما به طور ویژه، پول پاشی از طریق بانک مرکزی در بودجه دولت، به طوری که امکان بازگرداندن آن وجود نداشته باشد، از مصادیق یک سیاست پولی غیرمتعارف به نام «توزیع هلیکوپتری» شمرده می شود. بنابر تعریف فنی، ایجاد کسری و تامین منابع آن از بانک مرکزی، به گونه ای که عملا یا به دلایل اقتصاد سیاسی، امکان یا قصد بازستاندن منابع توزیع شده و کاستن از اثر گسترش پولی آن (استرلیزه کردن) وجود نداشته باشد، از مصادیق توزیع هلیکوپتری پول شمرده می شود. توزیع هلیکوپتری عمدتا در اقتصادهای دچار رکود شدید و نرخ بهره پایین و به منظور رونق بخشی به اقتصاد، استفاده یا پیشنهاد می شود و استفاده از آن برای کشورهای دچار تورم و با نرخ بهره بالا، با خطرات شدید ارزیابی شده و توصیه نمی شود. بارش سنگ تورم بر سر مردمدر ادامه این گزارش نوشته شده: کشورهایی که در سیکل های چهارگانه سیاست های موسوم به عوام گرایی قرار داشته اند، در نهایت در معرض آسیب های خطرناک پول پاشی، از جمله ابرتورم، بحران ارزی و بحران تعهدات، قرار گرفته اند و در نهایت، دسته های اسکناسی که گویی از آسمان پرتاب شده اند، هنگام رسیدن به زمین اقتصاد، تاثیراتی همانند بارش سنگ داشته اند.در این گزارش، ضمن مرور فشرده بر ادبیات پول پاشی و سیاست های عوام گرایانه، تاثیرات موارد مختلف پول پاشی احتمالی در بودجه دولت در شرایط فعلی اقتصاد ایران بررسی شده است.در گزارش مرکز پژوهش های مجلس برآورد شده است: در شرایط فعلی اقتصاد ایران، هر 50 هزار میلیارد تومان پول پاشی در بودجه دولت (معادل کمی بیش از 50 هزار تومان برای هر ایرانی)، در سال اول، حداقل اثر تورمی معادل افزایش 6،4 درصد داشته باشد و پیش بینی تورم فعلی را از 11.2درصد کنونی در سال جاری به 17.6 درصد در پایان سال برساند. علاوه براین همان گونه که توضیح داده شد، وضعیت نظام بانکی کشور به گونه ای است که هرگونه اقدام غیرمدبرانه اثرگذار بر حجم پول و نرخ سود بانکی می تواند آسیب های جدی و بعضا جبران ناپذیری از قبیل تورم های افسارگسیخته در پی داشته باشد.
                