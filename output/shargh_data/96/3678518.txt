چهار‌شنبه ۲۹ آذر ۱۳۹۶
-----------------------------------------
سرمقاله
-----------------------------------------
خاکستری، عبوس و بی هویت
-----------------------------------------

                    ایرانیان در انتخابات امسال شوراها در بسیاری از شهرهای بزرگ ایران و ازجمله در کلان شهر تهران، اکثریت اصلاح طلب را بر سرکار آوردند. بسیاری از شهرداران و شوراهای شهری که به آنها اتهام کم کاری یا نبود مبارزه کافی با فساد اداری و سودجویی در سطح شهری و نبود باور به انسان محوربودن شهر و اهمیت شهروندی زده می شد، کنار رفتند و جای خود را به سیاست مداران پرسابقه یا جوان تری دادند که البته در بسیاری موارد روی لیست های انتخاباتی (و نه لزوما به دلیل پیشینه کاری خود) وارد شوراهای شهر شدند. این امر همچنین در شرایطی انجام شد که دولت دکتر روحانی سندی با عنوان «حقوق شهروندی» را منتشر کرده بود. این منشور به صورت مستقیم و غیرمستقیم از اندیشه «حق شهر» الهام گرفته بود؛ یعنی اینکه شهر انسانی و پایدار باید نه صرفا یک زیستگاه فیزیکی، محل کار و اسکان، بلکه جایگاهی برای رشد اخلاق و رفاه انسان ها، افزایش آزادی آنها و ساختن پایه های قدرتمندی برای یک جامعه عادلانه و به دور از تعصب، تنش و فشارها و تبعیض های اقتصادی و اجتماعی باشد. روشن است که چنین شهری نیاز به طراحی شهری قدرتمندی دارد که تجربه، کنشگران و متخصصانی که خواسته باشند آن را به تحقق برسانند، هم در جهان و هم در ایران وجود دارند. رویکرد این یادداشت نه پرداختن به این موضوع یعنی فیزیک شهر که بسیار اهمیت دارد؛ بلکه نگاهی به مشکلات و راه حل هایی است که فرهنگ و رویکردهای اجتماعی برای رسیدن به شهری آرامش بخش است که افراد در آن احساس تعلق و هویت بکنند. کاری که به باور ما همواره به ویژه در کشوری با پیشینه تاریخی و فرهنگی ما ممکن است. نخستین نکته که در ابتدا نیز به آن اشاره کردیم، لزوم پرهیز از یک خطاست: اینکه تصور کنیم که مدیریت شهری و به ویژه کلان شهری، موضوع یک جدال سیاسی است و قرار بر آنکه تلاش های ما متمرکز بر این موضوع شود که رقابت های سیاسی جناح ها و تنش های آنها را به شهر منتقل کنیم، این خطا به خطاهای بسیار بزرگ دیگری منجر می شود؛ از جمله اینکه نتوانیم بسیاری از مباحث اساسی درباره شهر را درک کنیم: نخست اینکه شهر، پایه و اساس سیاست ورزی در معنای مدرن و گسترده و نه جناحی این واژه بوده و هست و نبود رفاه شهری، آرامش، نبود عناصر هویت ساز و نمادین و نبود امکان ایجاد تعلق به شهر در نزد شهروندان، نه تنها سبب تضعیف شهر بلکه همچنین سبب تضعیف و حتی بحران در مجموعه های بزرگ تر سیاسی می شود که شهر درونش قرار گرفته است.شهرهای آباد، آرام و با هویت، پهنه های بزرگ سیاسی و شهروندان راضی و با هویت و دلبسته به خود را می سازند و برعکس. اگر این اصل را مدنظر داشته باشیم و سپس به شهرهای خود نگاهی بیندازیم، متوجه می شویم که با موقعیت آرمانی چه فاصله عظیمی داریم. شهرهای ما مانند ساختار هایی از لوله های بزرگی به نام «خیابان» و «پیاده رو» و حفره های هولناکی به نام «میدان» و «ساختمان» و «زیرگذر» و... به نظر می رسند که آنها را در حد خفگی با کالاهای بی مصرف پر کرده ایم، کالاهایی که مردم با آنها برای یکدیگر خودنمایی کنند: از خودروها تا کالاهای لوکس نوکیسگان؛ شهرهایی که آنها را با رفتارهای غیر انسانی، بی ادبانه، غیر مدنی، خشونت آمیز و بی معنا انباشته ایم؛ حرکاتی مانند پرسه زدن هایی برای آزار دیگران و نه برای تفریح، بیرون زدن هایی برای خرید همان کالاهای بنجل، جابه جا شدن هایی آلوده ساز و بیهوده و.... شهرهای ما که به برکت پول نفت، پول های سرگردان با منشا مشکوک، دائما در حال افزایش ساخت و سازهای لوکس و پرزرق و برق و تازه به دوران رسیده (از جمله مراکز تجاری بزرگ) در آنها هستیم، شهرهایی بی روح هستند و اگر از زشتی آنها صحبت می کنیم، ابدا به دلیل نبود کوچه و خیابان ها و ساختمان های بزرگ و آباد و «شکوهمند» (ولو با سلیقه نوکیسگان) نیست. امروز چه بسیار ساختمان ها و بناها و ساخت و سازهای شهری کوچک تر و بزرگ تر که به وسیله بهترین مهندسان و معماران ایرانی طراحی و ساخته می شوند؛ اما «شهر» انسانی، این نیست و به ویژه «حق بر شهر» بر چنین شهری قابل کاربردپذیری نیست. با ساختن در و دیوار و خیابان و میدان و ساختمان های بلندمرتبه و عمارت های عجیب و غریب مثلا «پسامدرن» یا «های تک» نمی توان به یک مدرنیته کج و کوله که هیچ، حتی به مرزهای رضایت حداقلی ساکنان یک شهر از زندگی در آن رسید و البته بسیار کمتر از آن به پهنه تعلق و هویت شهری وارد شد. برعکس می توان شهرهایی بسیار ساده، با ساخت و سازهای اندک، بدون تجملات و نوکیسگان داشت که مردمانی خوشبخت در آنها زندگی می کنند؛ زیرا می دانند که یکدیگر را دوست دارند و در یک سازمان یافتگی اجتماعی زندگی می کنند که در آن به انسان ها و انسانیت بیشترین اهمیت داده می شود و نه به پول آنها یا خودرویی که سوارش هستند یا لباسی که پوشیده اند، میزانی که می توانند کالاهای بنجل بخرند، مصرف کنند یا به رستوران های «لاکچری» بروند و غذاهای مسموم بخورند. شهرهای ما هویت نمی سازند؛ زیرا اصولا به دنبال هویت ساختن نیستند. شهرهای ما پول می سازند؛ زیرا به دنبال پول ساختن هستند و آن هم پول ساختن به هر بهایی حتی به بهای از دست دادن روح و اخلاق و سنت ها و ادب و فرهنگ خودشان؛ و از همین راه می توان تمام راه حل های اجتماعی و فرهنگی را برای رسیدن به شهرهایی انسانی تر، برای رسیدن به حق شهر، برای رسیدن به آزادی بیشتر به ظرفیت بالاتری در تحمل دیگری و تلاش کردن برای هم زیستی سلیقه ها و سبک های زندگی با یکدیگر، یافت. این راه ها لزوما و مستقیما سیاسی نیستند؛ اما نیاز به اراده سیاسی کافی دارند و این اراده سیاسی باید بداند که بدترین تصمیمی که برای ترمیم این مشکلات و این وضعیت نامطلوب وجود دارد، نگاه آمرانه و سخت گیرانه به شهر است. هر گونه افزایش فشار در حوزه عمومی از طریق واردکردن سازوکارهای آمرانه کنترل و تنبیه-همان گونه که بعضا چندین دهه تجربه شده- به سرعت خلاف ها را تشدید کرده و البته آنها را از حوزه عمومی به حوزه خصوصی یعنی درون خانه ها منتقل خواهد کرد که هم شدتشان را بیشتر می کند و هم غیرقابل کنترل و ترمیم است. مگر اینکه در ادامه منطق زور وارد حوزه خصوصی شویم که این کار در شرایط صلح اجتماعی و نبود تنش های بزرگ سیاسی، به معنای خودکشی سازمان یافتگی اجتماعی-سیاسی است؛ بنابراین راه حل منطقی، سیاست زدایی جناحی از شهر و رسیدن به توافقی است که به نظر من مهم تر از منشور حقوق شهروندی است و آن اینکه درک کنیم بدون عدالت در فضا، بدون وجود امکان برای آنکه همه سلیقه ها، همه سبک های زندگی، همه عقاید و همه هویت ها بتوانند در چارچوب قانون و عرف اجتماعی به بیان در آمده و فضا و زمان لازم برای وجود خود را در شهر بیابند. شهرهای ما همچنان بی روح، بی شکل و بی هویت و عبوس و خاکستری باقی مانده و در حقیقت به بازارهای مکاره بزرگی شباهت داشته و خواهند داشت که محل رفت وآمد خودروها برای آلودگی هوا، نوکیسگان برای آلودگی دهان ها و همه کالاهای مصرفی بی خاصیت دیگر برای تخریب اقتصاد و آینده کشور خواهد بود. تبعیت از الگوی اروپایی- آسیایی شهر انسان محور نظیر شهرهای آسیای جنوب شرقی و اروپای شمالی و پرهیز از الگوی آمریکایی در شهرسازی و شهرنشینی، کلیدی است که می توان به صورت بسیار موجز به مدیریت شهری اصلاح طلبانه ارائه داد.
                