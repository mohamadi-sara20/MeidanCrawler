شنبه ۷ بهمن ۱۳۹۶
-----------------------------------------
سرمقاله
-----------------------------------------
در خدمت و خیانت احمدی نژاد
-----------------------------------------

                    آنچه سرنوشت سیاسی روحانی، خاصه اصلاح طلبان را به مخاطره انداخته است، نادیده انگاشتن تعارضات و اختلافات است. با اینکه این رویکرد، روحانی را بیش از اصلاح طلبان تهدید می کند اما شواهد نشان می دهد اصلاح طلبان بیش از روحانی نگرانند و ناخواسته به سمت «تئوری رضایت» گام برمی دارند. تئوری ای که به منزله بازگشت به عقب و محافظه کاری است. برای پرهیز از اعتراض و خشونت لزوما نباید تن به تئوری رضایت داد و این طور اندیشید که برای جلوگیری از تعارضات و اختلاف نظرهایی که منجر به خشونت می شود، راهی جز عقب نشینی از شیوه های اصلاح طلبانه و همسان سازی وضعیت های ناهمسان وجود ندارد. در روزهای اخیر، اصلاح طلبان خواسته یا ناخواسته نگران تر از حد معمول شده اند. آنان نگرانند که امنیت داخلی ایران دستخوش ناآرامی شده و توشه چند دهه کار اصلاحی آنان به باد برود. ناگفته پیداست آنان با تن دادن به تئوری رضایت توامان از دستاوردهای گذشته خود حراست می کنند و از طرف دیگر آینده سیاسی شان را به اصولگرایان یا هر جناح سیاسی دیگری که پا به میدان بگذارد، واگذار خواهند کرد. شاید برای موضع گیری متعادل تر اصلاح طلبان در برابر وضعیت موجود، خواندن سرمقاله ها و گزارش های «کیهان» درباره اعتراضات اخیر خالی از فایده نباشد. اصولگرایان نه تنها نگران نیستند بلکه درصددند از دولت و اصلاح طلبان در حمایت از معترضان پیشی بگیرند. آنان به طرز اغراق آمیزی به اعتراضات ابعاد اقتصادی، صنفی و کورپوراتیستی می دهند و در نظر آنان تصور ایران به مثابه سوریه، اگر مضحک نباشد دور از ذهن است. درواقع اصولگرایان باید نگران تر باشند، چه آنکه در دگرگونی اوضاع سیاسی آنان چیزهای بیشتری از دست خواهند داد. همین نگرانی ها است که به قول هابز، ناگزیرشان می سازد تا وضعیت موجود را حفظ کنند. اما اصولگرایان برخلاف جایگاه شان تن به تئوری رضایت نمی دهند و برآنند تا با دوگانه سازی اعتراضات، وجه سیاسی آن را نادیده بگیرند تا سد راه طبقه ای شوند که منافع صنفی اش را از طریق سیاسی پیگیری می کند. اصولگرایان از مخالفان شان یاد گرفته اند که قدرت عاملیت سیاسی تاثیرگذاری توده ها است و به خوبی می دانند نابرابری و سلسله مراتب اجتماعی نه پدیده های طبیعی که آفرینه های انسانی است، پس باید از درهم آمیزی مطالبات سیاسی و اقتصادی جلوگیری کنند. آنان در روزهای اخیر درصدد این برآمدند تا با رادیکالیزه کردن مطالبات اقتصادی، هم دولت و هم اصلاح طلبان را تضعیف کنند و هم اعتراضات مردم را تقلیل بدهند. اصولگرایان در بازی های دوسر برد یا دوسر باخت شرکت نمی کنند، آنان بیش از هرچیز به برد می اندیشند. از این رو تکلیف شان با مخالفان و منتقدان داخلی و خارجی روشن است و بی دلیل نیست که وجه غالب مخالفان، اصلاح طلبان را نشانه گرفته اند. اصلاح طلبان تاوان جای خالی چیزی را می دهند که سالیانی برای احیای آن تلاش کرده اند؛ جامعه مدنی و حقوق مردم. اینک در نبود جامعه مدنی؛ دژ و خندق و سنگرهای حافظ دولت، اصلاح طلبان به ناگزیر این نقش را برعهده گرفته اند. از شکستن این دژ و پرکردن خندق های سیاست، هم مخالفان خارجی و هم منتقدان داخلی سود خواهند برد، پس اگر برخی از اصولگرایان با اپوزیسیون خارجی در این مورد هم داستان هستند، شگفتی ندارد. اصولگرایان از ابتدا با جامعه مدنی و حقوق بشر در شکل جهانی آن مخالف بوده اند و در هر فرصتی تلاش کرده اند تا نمایندگان وطنی آن را -که به رغم میل شان به دولت چسبیده اند- از سر راه بردارند. این اصولگرایان از ابتدا مایل بوده اند عریان و بدون واسطه جامعه مدنی، با دولت ها و مخالفان خود برخورد کنند. هنوز که هنوز است رسانه های آنان در نهان، احمدی نژادی اند. رئیس دولت نهم و دهم خدمت بزرگی به آنان کرد و آن چیزی نبود جز تخریب تام وتمام جامعه مدنی. احمدی نژاد با این تخریب، دولت و اصلاح طلبان را در خط مقدم جبهه قرار داده است. اصولگرایان و احمدی نژادی ها باور دارند چنان مقتدرند که توان صیانت از خود را دارند، پس نیازی به جامعه مدنی و اصلاح طلبان ندارند و در توافقی نانوشته اصولگرایان و احمدی نژادی ها، اصلاح طلبان را ناگزیر به عملیاتی ایذایی کرده اند. هیچ بعید نیست این روزها اگر اوضاع بر وفق مراد پیش برود، سروکله احمدی نژاد پیدا شود و با مواضع رادیکال تر به حمایت از اعتراض کنندگان بپردازد. شعار «اصلاح طلب، اصولگرا دیگه تمومه ماجرا»، اگر برای اصلاح طلبان خسران بود، برای احمدی نژاد نعمت است. او اصولگرایی است که خود را اصولگرا نمی داند و انقلابی ای است که ضدانقلاب است.حسن روحانی اینک به خوبی درک می کند که بسیار زودتر از این ها باید اقدام به احیای جامعه مدنی و دموکراسی می کرد، و حقوق سیاسی مدنی مردم را رکن اساسی سیاست های خود قرار می داد. کمترین دستاورد این تلاش، حفظ همان جامعه مدنی ژلاتینی دوره اصلاحات بود که احمدی نژاد آن را بلعید. اینک رئیس جمهور بیش از هر زمان دیگر باید قدرشناس اصلاح طلبان باشد، زیرا این اصلاح طلبان هستند که نقش دژ و خندق را برای دولت ایفا می کنند. با تسامح می توان گفت همان نقشی را که گرامشی برای جامعه مدنی قائل بود، آنان بر دوش می کشند: «در شرق، دولت همه چیز و جامعه مدنی، بدوی و ژلاتینی است ولی در غرب، رابطه واقعی بین دولت و جامعه مدنی برقرار است و هنگام تزلزل دولت، ساختار محکم جامعه مدنی بلافاصله ظاهر می شود. دولت صرفا لایه خارجی است که در پشت آن نظام مستحکمی از دژها و خاکریزها وجود دارد». احمدی نژاد با حمله های پارتیزانی این دژها و خندق ها را با خاک یکسان کرد. او خوب می دانست جامعه مدنی با او سر سازگاری ندارد و بیش از آنکه به کار دولت اش بیاید، سنگر باقی مانده دشمنان او است. با روی کارآمدن حسن روحانی حتا با وجود اولویت سیاست خارجی، روحانی و حامیانش باید به احیای جامعه مدنی برمی خاستند. «هر دولت فقط در صورتی در جنگ پیروز می شود که در زمان صلح خود را از نظر تکنیکی و به طور دقیق برای جنگ آماده کرده باشد... در علوم سیاسی بنای عظیم دموکراسی های مدرن در جامعه مدنی چه از لحاظ سازمان های دولتی و چه از نظر اتحادیه های ائتلافی دارای همان نقشی اند که خندق ها و سنگربندی ها و خاکریزهای دایمی در جبهه های جنگ دارا هستند». اگر بگوییم اینک هم دولت ژلاتینی است و هم جامعه مدنی، چندان اغراق نکرده ایم. شاید آنچه اصلاح طلبان را بیش از هر چیز نگران کرده است تاخیر در احیای جامعه مدنی مقتدر است، ایجاد نهادهای سیاسی و صنفی مستقل. در نبود این نهادها، مخالفان از هر جناح سیاسی به تنها خاکریز باقی مانده یورش خواهند برد تا آن را از سر راه بردارند. خواسته یا ناخواسته اصلاح طلبان همان پوسته سخت جامعه مدنی شده اند که تمام جناح های سیاسی و بخشی از مردم را علیه شان بسیج کرده اند. گویا همه گرایش های فکری داخلی و خارجی درصددند عریان و بی واسطه با یکدیگر روبه رو شوند. اصلاح طلبان تا کی می توانند نقش جامعه مدنی را ایفا کنند، این پرسش رعب انگیز و حیاتی است که فعلا کسی به آن فکر نمی کند.* برای نوشتن این یادداشت از کتاب «ذهن ارتجاعی» نوشته کری رابین، ترجمه ی شهریار خواجیان، نشر ققنوس و «معادلات و تناقضات» آنتونیو گرامشی، شاپور اعتماد، انتشارات طرح نو استفاده شده است.
                