یک‌شنبه ۱۳ اسفند ۱۳۹۶
-----------------------------------------
حرف اول
-----------------------------------------
اجماع ملی از امکان تا امتناع!
-----------------------------------------

                    سال هاست پژواک اجماع ملی به تناوب از سوی نیروهای دلسوز، آینده اندیش و حامیان و عاملان انقلاب، اصلاح و اعتدال، طنین انداز می شود؛ اما شوربختانه وقعی بر آن گذاشته نمی شود و کنشی از آن به منصه ظهور نمی رسد. سال هاست گفته می شود با وقوع شکاف های فعال و بروز تشتت و چندگانگی های آنتاگونیستی، فرصت و رخصتی برای رفع و دفع موانع توسعه و پیشرفت مملکت ممکن نمی شود و اوضاع کشور همچنان در شکل و سیکل معیوب و ممتنع خود باقی می ماند؛ اما با این فرض و احتساب، کسی نمی جنبد و کاری نمی کند؛ گویا باید دستی از غیب برون آید و کاری کند. در جوامع متمایز، شرایط رشد و توسعه با شتاب به سمت انتزاع و امتناع می رود و روزنه های امید و ظفر به شکل روشنی مسدود می شود. می توان گفت اجماع و توافق جمعی، کشف فرخنده و منحصربه فرد سیاست مداران خرداندیش در مواجهه با ابرچالش ها و بحران های فزاینده محسوب می شود؛ اما این اکتشاف و مرجع ذی قیمت می تواند فانتزی و دور از دسترس همچنان در ژرفنای خیال خیال بافان روزگار، منتزع از عمل و اقدام باقی بماند و مانند گذشته همه چیز در چرخه تکرار بیهوده فرو افتاده و به زیست بی ثمر خود ادامه دهد. اگر هرچه فوری تر تمهیدی بهنگام اندیشیده نشود و شروط و مهماتی سنجیده فراهم نشود، دیگر بختی و بحثی برای جبران مافات باقی نمی ماند. قهرا نمی توان از یک سو از اجماع ملی و وحدتی استراتژیک سخن به میان آورد و از سوی دیگر با رفتارهای نافی و ناقض خود، این نسخه شفابخش را در حد یک سلسله شعار به نظاره نشست. زمانی چنین ابژه، ایده و عزمی به مثابه یک هدف و مکانیسم موثر، جامه عمل می پوشد که برای تضمین اعتبار و اقتدار جهانی آتی کشور، مفروضات و مشترکاتی سودمند و رهگشا استخراج شود و به طوع و کره، منافع و مطامعی از این سو و آن سو، منقطع و ایزوله شود و مصلحت و منفعت ابدی مردم بر زیاده خواهی زودگذر این و آن ترجیح یابد. چند صباحی است –به ویژه در دوران پسابرجام- میهن ما با تهدیدات پرشمار داخلی و خارجی مواجه است. امروز بخش مشبعی از انرژی و توان جریانات، کنشگران و بازیگران عرصه سیاست کشور در راستای استیصال و متلاشی کردن یکدیگر مصروف می شود! ناگفته پیداست چنین تقابل و ستیزه جویی های مفرطی در درازمدت، مصالح و کیان کشور را به هدم و هزیمت خواهند برد.بی تردید آنجا که همدلی و همفکری مصلحت اندیشانه نیست، هر زخم کوچکی به عفونتی مزمن تبدیل می شود. در سپهر آینده نگری و پراکسیس خرد سیاسی، باید با درک ضرورت های عینی و محاسبات درست و الا هم فالاهم کردن های بجا و تعدیل و تنظیم خواسته ها و مطالبات اهالی قدرت، بیش از پیش در اندیشه شوکت و حصانت از حیات جامعه باشیم. تمامیت گرایی در جهان سیاست امروز، با واقع بینی نسبتی ندارد و گاه به اقتضا باید برای غایتی عظیم تر مانند ماندن و ادامه دادن، در قبال پاره ای از واقعیت ها و نسبیت های اجتناب ناپذیر از خود انعطاف و تمکین نشان داد. سیاست در عالم خود، هنر تامل ورزیدن است. درواقع، علم سیاست در فونکسیون و کارکردهای خود چیزی جز اتخاذ بهترین برنامه ها و راهبردها در مواقف و مواضع مرزی نیست. کار ملک است آنکه تدبیر و تامل بایدش. برای صیانت از عزت و آزادی باید وضع جهان را دید و ضرورت های محتوم تاریخ را به نیکی دریافت و آن را محترم و مغتنم شمرد و از فواید آن غفلت نورزید. انسان خردمند کسی است که در هر مقوله ای از مقولات مهم و بنیادین زندگی، به احساسی از ضرورت نسبت به آن دست می یابد. شاید فیلسوف پدیدارشناس آلمانی، هگل، حق داشت که می گفت آزادی، درک و شناخت ضرورت هاست.
                