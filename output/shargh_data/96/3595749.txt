شنبه ۳۱ تیر ۱۳۹۶
-----------------------------------------
یادداشت
-----------------------------------------
ایران و عراق بعد از داعش
-----------------------------------------

                    با تسلط نیروهای عراقی بر شهر موصل، یکی از مراکز مهم خلافت داعش فروپاشید، این روند با تصرف «رقه» در سوریه می تواند شتاب بیشتری بگیرد و تا حدودی به حیات این گروه تروریستی در منطقه خاتمه دهد. کارشناسان پیش بینی می کنند داعش با ازدست دادن این دو مرکز ممکن است فعالیت های انتقام جویانه خود را به صورت سلول های انفرادی دنبال کند؛ اما بعضی با این برداشت مخالف هستند و برعکس می گویند ازدست دادن این دو مرکز مهم به معنای مرگ این گروه تروریستی دست کم در دو کشور عراق و سوریه و حتی فراتر از آن در کل منطقه خاورمیانه خواهد بود. می دانیم که داعش برخلاف القاعده تفکری مبتنی بر «خلافت» داشت و برای برپایی چنین خلافتی باید «سرزمینی» را در اختیار می گرفت؛ ازدست دادن سرزمین به معنای ازبین رفتن آن خلافت خواهد بود و اگر داعش نتواند چنین سرزمینی را فراهم کند، اثری از خلافتش نیز باقی نخواهد ماند. در یک خبر تاییدنشده گفته شد بعضی از نیروهای داعش از اینکه در موصل شکست خوردند، به شدت افسرده شده اند و حتی گفته اند به همین دلیل دیگر نماز و روزه و بعضی واجبات دینی خود را انجام نخواهند داد، زیرا به گفته آنها «خدا یاری شان نداد و در نبرد موصل که بی شباهت به نبرد بدر نبود، فرشتگانی را برای یاری شان نفرستاد!». آنها حتی مسجد النوری را برای این تخریب و موصل را به ویرانه ای مبدل کردند که در باورشان آنها «لیاقت خلافت!» را نداشتند. شاید این خبرها خنده دار و مضحک باشد، اما به نکته های مهمی اشاره می کند و آن تردید و تشکیک در باورهای اعتقادی پیروان این گروه تروریستی است که می تواند در آینده منجر به شکاف ها و گسل هایی در درون این گروه شود. گفته می شود داعش هنوز مناطقی در لیبی، افغانستان و به ویژه آسیای مرکزی را در اختیار خود دارد و به این وسیله خواهد توانست مرکزیت خلافت خود را به یکی از این مناطق منتقل کند. داعش همچنین در بعضی نقاط عراق (تل عفر، حویجه و سواحل فرات) یا سوریه (رقه و به ویژه دیرالزور) حضور دارد؛ اما این مناطق در معرض تهدید هستند و ممکن است به زودی آنها را نیز از دست بدهد. درمجموع با جمع شدن بساط داعش از دو کشور سوریه و عراق می توان امیدوار بود که خطر این اختاپوس تا حدود زیادی از این منطقه دور شود و حضورش را باید در سایر نقاط جهان شاهد بود. پرسش مهمی که در اینجا به آن پرداخته می شود این است که عراق بعد از داعش چگونه خواهد بود؟ جواب تقریبا روشن است. عراق بعد از داعش به همان شکلی خواهد بود که پیش از داعش بود. می دانیم که عراق از سال 2003 دوران بی ثباتی و آشوب را تجربه می کند.اشغال عراق از سوی نیروهای یک ائتلاف بین المللی به رهبری آمریکا چالشی را در این کشور به وجود آورد که به کمک بعضی از کشورهای منطقه نیز دامن زده شد.حاصل این چالش سربازکردن شکاف های قومیتی، مذهبی و سیاسی بود و این کشور را در چرخه ای از آشوب، ترور، جنگ داخلی، ناامنی های گسترده و فساد و اختلاس و ناکارآمدی نهادهای دولتی و نابسامانی های اقتصادی و اجتماعی فروبرد و این همه بستری شد برای دخالت های بیشتر خارجی و بروز و ظهور گروه های تروریستی رنگارنگ از ابتدا تاکنون. داعش یکی از محصولات همین آشفتگی و هرج ومرج بود که بر شدت و ویرانی آن می افزود. ابوبکر البغدادی ابتدا کار خود را با تعدادی از بعثی های رانده شده از عراق شروع کرد، بعثی هایی که به سوریه گریخته بودند و در آنجا سازمان دهی شدند. فرماندهان بزرگ داعش را همین بعثی ها تشکیل می دادند که اساسا فاقد یک خمیرمایه مذهبی بودند و بعدها با گردن نهادن بر تفکرات سلفی امثال البغدادی خلافتی موهوم را وعده می دادند.ازبین رفتن داعش یک بار دیگر عراق را به همان شرایط گذشته بازمی گرداند. البته با کسب تجارب بیشتر و توانمندی های جدیدتر (این بخش امیدوار کننده قضیه است). از سویی در نبرد با داعش نیروهای مختلفی مشارکت داشتند و همیشه بعد از پیروزی است که سهم خواهی ها شروع می شود و این می تواند شروع روند تازه ای در درگیری های سیاسی و حتی نظامی در آینده باشد. دولت حیدر العبادی در مبارزه با داعش برخلاف دولت نوری المالکی کارنامه بهتری داشت و به نظر می رسد با همین پشتوانه بتواند برای یک دور دیگر نخست وزیر عراق باقی بماند.او البته برای بازسازی ویرانی های برجای مانده با دشواری های متعددی مواجه خواهد بود که هیچ راهی جز جذب سرمایه و کمک های خارجی ندارد. از آن گذشته مسئله همه پرسی استقلال کردستان دامی است که از هم اکنون پیش پای بغداد تنیده شده و می تواند منشا درگیری های جدیدی باشد. مسئله سهم خواهی و هویت طلبی سنی های عراق هنوز حل نشده است و حمایت کشورهای عرب و به ویژه ترکیه از آنها نیز به این انگیزه ها دامن می زند. سایر جریانات نیز ممکن است ادعاهایی داشته باشند. باید دانست مهم ترین نیاز مبرم عراق بعد از داعش «همبستگی ملی» است. آمریکایی ها طبق گفته های ترامپ و مقامات دولتش تمایل دارند حتی بعد از داعش نیز در این کشور باقی بمانند.ترامپ حتی در دوران نامزدی وعده «اخراج ایران از عراق» را داده بود و دنبال کردن چنین سیاست هایی می تواند برای ایران و عراق دردسرساز باشد. تنها کسی که می تواند به معنای واقعی کلمه در برابر زیاده خواهی آمریکایی ها و دیگران بایستد، یک دولت مقتدر ملی در عراق است. ایران باید مراقب نقش خود در آینده عراق باشد. یک نگاه بلندمدت و دیپلماتیک به ما می گوید توسعه، امنیت، ثبات سیاسی و هم زیستی مذهبی عراق همه به نفع ایران خواهد بود. عراق هم می تواند الگویی از یک دولت شیعی موفق در جهان عرب را به نفع ایران به نمایش بگذارد. همچنین این کشور می تواند با ثبات و امنیت خود به ایران نیز امنیت و ثبات ببخشد. نیازی به ولخرجی های آن چنانی یا بذل و بخشش های بی حساب وکتاب نیست. ایران حتی می تواند برای اقوام و گروه های مذهبی غیرشیعه عراق مرجعیت داشته باشد و نقشی کدخدامنشی را در حل منازعات داخلی این کشور بازی کند. البته لازمه همه اینها داشتن نگاهی فراگیر و درازمدت است.
                