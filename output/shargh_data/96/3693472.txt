چهار‌شنبه ۲۷ دی ۱۳۹۶
-----------------------------------------
type_unknown
-----------------------------------------
5 هزار میلیارد تومان بودجه بدون حسابرسی
-----------------------------------------

                    گروه اقتصاد: سال جاری بودجه ای ریاضتی برای کشور نوشته شد. در اغلب بخش ها با کاهش اعتبارات مواجه بودیم، اما در مستندی که درباره لایحه بودجه در ایران ساخته شده است و دیروز در نشست «اصلاح بودجه به نفع مردم، کمک به مراکز خاص از بودجه، رانت یا توسعه فرهنگی؟ به فصل پنج بودجه اشاره شد که در آن پنج هزار میلیارد تومان اعتبار بلاعوض برای سران سه قوه در نظر گرفته شده است و هیچ حسابرسی روی آن وجود ندارد. اگرچه محسن ماندگاری در تماسی تلفنی به خبرنگار «شرق» اعلام کرد در مستند به طورکامل نتوانسته به ردیف های فصل پنج بپردازد و کمک های بلاعوض برای حل مشکلات ناشی از سیل، زلزله و بلایای طبیعی هم در این ردیف دیده می شود، اما به نظر می رسد در سال ریاضت اقتصادی به شفافیت بیشتر در بودجه نیاز داریم. در نشست روز گذشته که با حضور حسین راغفر، کارشناس اقتصادی و یاشار سلطانی، از فعالان رسانه، برگزار شد، برخی عدم شفافیت های لایحه بودجه بررسی شد. محسن ماندگاری در مستندی که درباره لایحه بودجه ساخته، تلاش کرده است به نقاط مبهم بودجه های ایران اشاره ای داشته باشد. در این مستند، به بررسی سوابق نهادهای دریافت کننده بودجه جدول 17 پرداخته شد. البته آن طورکه از اخبار مجلس استنباط می شود، احتمالا در سال 97 جدول 17 از بودجه حذف می شود.در این مستند گفته شد برخی دریافت کنندگان بودجه جدول 17، حاضر به مصاحبه نشده اند و گروه اندکی در ساخت مستند مشارکت کرده اند. براساس محتویات این مستند، روند دریافت بودجه دانشگاه عدالت که تازه سال 92 مجوز تاسیس از وزارت علوم دریافت کرده، صعودی بوده است.در این مستند بیان شد که سازمان مدیریت هم از پاسخ گویی درباره دلیل تخصیص بودجه به نهادهای خاص در قالب جدول 17 خودداری کرده است.در مستند پخش شده به بخش های دیگری از لایحه بودجه نیز اشاره ای شده و موارد عجیب و غریب آن استخراج شده بود. از جمله در جدول هفت که جدول دستگاه های اجرائی است، یک سایت خبری شخصی به نام خبرگزاری سلامت از دولت بودجه دریافت می کند، این سایت متعلق به دکتر ریاض است؛ اما ازآنجاکه همه نمایندگان حوصله خواندن تمام بندهای بودجه را ندارند، هر ساله این ردیف ها تصویب می شود. براساس محتوای فیلم پخش شده، در سال 91 موسسه فرهنگی - هنری آرمان فرهنگ سلامت نیز که هیچ سابقه ای در هیچ یک از سایت های رسمی از آن منتشر نشده، بودجه گرفته است. در اواخر دهه 80 یکباره نام شرکت های خصوصی دریافت کننده بودجه افزایش یافته است؛ یعنی درست زمانی که کشور دارای درآمدهای نفتی سرشار و تحریم های خانمان سوز بوده، شرکت های نوظهور در ردیف های بودجه جا خوش کرده بودند.در انتهای این مستند، فردی که خود را از کارشناسان سازمان برنامه و بودجه معرفی می کند، به سازنده مستند می گوید: «چرا روی جدول 17 متمرکز شده اید و اصل قضیه را فراموش می ‎کنید. فصل پنج بودجه، مربوط به کمک بلاعوض سران سه قوه است.اعتبار این فصل پنج هزار میلیارد تومان است. همه قوا، رقم های کلانی به عنوان کمک بلاعوض در اختیار دارند و هیچ نظارتی روی آن نیست. ردیف هایی هست که به هر کسی به هر بهانه ای پول بدهید و جایی ثبت نشود».پنج هزار میلیارد تومان رقم کلانی است که نمی توان به سادگی و بدون حسابرسی از کنار آن عبور کرد. البته سازنده مستند اعلام کرد به طورکامل نتوانسته به جزئیات این فصل از بودجه بپردازد و کمک های بلاعوض در زمان بروز بلایای طبیعی نیز در این ردیف جای می گیرد. اما شاهد هستیم حتی در زمان وقوع بلایای طبیعی نیز دست دولت به سوی مردم دراز است تا کمک های نقدی جامعه را به آسیب دیدگان برساند!پس از اتمام این مستند، حسین راغفر، اقتصاددان، گفت: بودجه یک سند مالی بخش عمومی و دولت است. فرض بر این است که منابع عمومی باید منابع اصلی تامین کننده بودجه باشند. طبق قانون دولت حق دارد بر نحوه مصرف هر دستگاهی که از منابع مالی دولتی استفاده می کند، نظارت داشته باشد.او ادامه داد: بودجه همواره یکی از غیرشفاف ترین سندهای بخش عمومی بوده است. به ویژه در سال های اخیر و بعد از دوره دولت نهم و دهم، بر عدم شفافیت بودجه افزوده شد.به گفته این اقتصاددان، 56 درصد کل درآمدهای نفتی از سال 38 تا 92، در هشت ساله دولت نهم و دهم حاصل شد، به همین دلیل یک ظرفیت عجیب درآمدی در این مدت در اختیار دولت قرار گرفت.او افزود: انتظار سیاسی که در این دوره تجربه می کنیم، یکی از موارد استثنائی این دوره 40ساله است. به ویژه در چهارساله اول دولت نهم انتظارات سیاسی موجود به تعطیلی تعداد زیادی از روزنامه ها، رسانه ها و احزاب سیاسی منجر شد. در این دوره فضای سیاسی کاملا یکدست شد و این یکدستی سبب شد امکان نظارت و به تعبیر بهتر نقد فعالیت های دولت عملا تعطیل شود.ایجاد ابهامات زیاد، ترفندی برای سوء استفاده از بودجهراغفر یادآور شد: همین رفتارها بهترین فرصت را برای فساد بی سابقه در تاریخ معاصر ایران فراهم کرد و مبالغ هنگفتی از منابع عمومی دارای سرنوشت نامشخص شدند.او بیان کرد: در شرایط ایجادشده، کسانی که تعمد دارند از منابع عمومی سوء استفاده کنند، قطعا به دنبال تعدد این موارد خواهند بود. تعدد موارد ابهام، امکان ردیابی، نظارت و برخوردهای قانونی را مشکل می کند. این ترفند کسانی است که می خواهند از منابع عمومی سوء استفاده کنند.به اعتقاد این اقتصاددان، در دوره دولت های نهم و دهم در موارد متعددی قانون نقض شده است؛ هم مجلس و هم دولت زمینه را برای این نقض قانون فراهم کرده اند. به دلیل یکدستی در دولت های نهم و دهم، زمینه برای ابهام بیشتر و مخفی ترشدن فعالیت های اقتصادی و مالی کشور فراهم شد.او اضافه کرد: بارها نسبت به تخلفات آشکار دولت وقت تذکراتی داده می شد. در انتخابات سال 88، دولت وقت مبالغ هنگفتی پول نقد در بین خانوارهای ساکن در شهرستان ها و برخی مناطق پرجمعیت کشور توزیع کرد. اینکه چه مبلغی به چه خانواده ای و به چه میزانی داده شده، مشخص نیست.راغفر بیان می کند: مبالغ توزیعی بین 400 تا 500 هزار تومان به هر نفر است ولی این ارقام هیچ جا ثبت نشد.او با اشاره به یکی از سوء استفاده هایی که منجر به دستگیری معاون اول رئیس جمهور دولت دهم شد، ساخت بیمه نامه های صوری در شرکت بیمه و تعریف سانحه برای کشتی هایی که وجود خارجی ندارند را بخشی از این تخلفات دانست و افزود: این منابع مالی در جریان انتخابات هزینه شد.تصویب قانون در مجلس برای کمک به دانشگاه ایرانیانراغفر گفت: در روزهای آخر دولت دهم، 16 میلیارد تومان به حساب دانشگاه ایرانیان توسط احمدی نژاد منتقل شده بود و این رقم، به دولت بازگردانده شد. احمدی نژاد همین چند ماه پیش اظهار کرد که این کمک، یک امر قانونی بوده است زیرا از طریق مجلس مصوب و به رئیس دولت اجازه داده شده که منابعی را به هر کسی که دلش می خواهد، بپردازد.او تاکید کرد: یکی از مصادیق دلبخواهی بودن تخصیص بودجه، همین رقم بود. ما بارها زمان بودجه ریزی متذکر شدیم که این مسئله خارج از قانون است.به گفته راغفر در دوره احمدی نژاد ردیف بودجه ای برای بنیاد مولانا در نظر گرفته شد که این ردیف هیچ ربطی به جلال الدین رومی ندارد و کمک دولت وقت به مشاور مطبوعاتی رئیس جمهور بوده است.او افزود: حمید مولانا مدت ها در دانشگاه آمریکن سیتی که دانشگاه رسمی CIA بوده است، مالک بنیاد مولاناست و با این سابقه یکباره به عنوان مشاور مطبوعاتی رئیس جمهور انتخاب می شود. این بنیاد سالانه 350 میلیون تومان ردیف بودجه داشته است. یارانه انرژی و شکل گیری مافیاراغفر محرمانه نبودن بودجه قبل از تقدیم شدن به مجلس و ارائه آن روی سایت برای دسترسی عمومی را عاملی برای ایجاد شفافیت در بودجه معرفی کرد.او افزود: اقلام بزرگ تری در بودجه وجود دارند که به خصوص بعد از انقلاب هیچ گاه شفاف نبوده است. 14،5 درصد درآمد نفتی برای اکتشاف به وزارت نفت داه می شود. این بودجه حدود هفت میلیارد دلار است اما این وزارتخانه برای چنین اعتباری به هیچ کس پاسخ نمی دهد و مصرف آن جزء اختیارات وزیر است.این اقتصاددان گفت: پنج میلیارد دلار صادرات نفت و گاز داریم که هیچ جا ثبت نمی شود. درآمدهای عمومی نفتی دولت تنها 53،5 درصد کل درآمدهای نفتی است که وارد بودجه می شود. بر اساس آنچه ضرب و تقسیم می شود، دلار را در بودجه سه هزارو 750 تومان محاسبه کرده اند. نه میزان صادرات مشخص است و نه قیمت نفت که قرار است فروش رود. اینها همه در لایجه بودجه به صورت تخمینی است و اگر اطلاعاتی راجع به فروش و قیمت نفت بخواهید، اصلا وجود ندارد.او ادامه داد: منابع شهرداری ها و بودجه آنها بخشی از سند مالی عمومی کشور است و وضعیت آنها هیچ وقت مشخص نیست. یارانه های پرداختی هیچ وقت مشخص نیست. نمی دانیم چقدر یارانه می دهیم. ارقام یارانه بالغ بر 78 هزار میلیارد تومان است؛ این بخشی از یارانه های قابل محاسبه است.به اعتقاد راغفر در خیلی از جاهای دنیا آنچه دولت برای ارائه خدمات عمومی پرداخت می کند، یارانه محسوب می شود اما در ایران، صرفا یارانه نقدی یا یارانه به کالاهایی نظیر نان را یارانه حساب می کنند. وضعیت پرداخت یارانه به کل حامل های انرژی مشخص نیست. معلوم نیست این یارانه به چه کسانی داده می شود. در همین راستا مافیاهای متعددی در اقتصاد کشور شکل گرفته است و مثل زالو از منابع عمومی ارتزاق می کنند. مهم ترین دلیل نیز عدم شفافیت در پرداخت یارانه هاست.او افزود: در سال 91 کل یارانه انرژی پرداختی به صنعت فولاد، یک میلیارد دلار بوده است. کل نیروی کار این صنعت، صد هزار نفر است. سرانه یارانه هر یک از پرسنل این صنعت 10 هزار دلار بوده است.این کارشناس اقتصاد درباره نقش مناسبات سیاسی و ساختار سیاسی برای تخصیص منابع و اعتبارات گفت: اصولا مناسبات قدرت و ثروت در جامعه است که امکان این نوع سوء استفاده ها را مهیا کرده است. این مسئله بعد از جنگ و تغییر جهت گیری کشور شکل گرفت و تاکنون ادامه دارد. در همه دولت ها صرف نظر از اینکه چه دولتی بر سر کار بوده، نزدیک به 30 سال بعد از جنگ، سیاست تعدیل ساختاری کماکان ادامه داشته است.او ادامه داد: حاصل این سیاست ها یک به هم ریختگی فرهنگی در حوزه اقتصاد بوده است. چیزی که همه ما باید به آن توجه داشته باشیم و کمتر به این مسئله توجه می شود، این است که امنیت هزینه دارد و هزینه باید تامین شود.راغفر گفت: منتها چگونگی تامین هزینه مهم است. آیا باید نیروهای غیر اقتصادی وارد اقتصاد شوند و منابع را از فعالیت های اقتصادی خود کسب کنند یا اینکه نظام اقتصادی کار کند، نظام مالیاتی مالیات بگیرد و منابع موردنیاز آنها را تامین کند. این دو رویکرد متفاوت است.او ادامه داد: جلوه بحران ها همین اتفاقات دو هفته گذشته است. وقتی به کالبدشکافی این بحران ها می پردازند، به عواملی که موجب ایجاد اغشاشات می شود، توجهی نمی شود.او برای روشن تر شدن این موضوع چند مثال عنوان کرد و گفت: چند ماه قبل بابت طلب ایران از کره جنوبی 130 هزار خودروی لوکس از این کشور وارد شد. نفس این مسئله بحران است. ساده زیستی ویژگی جامعه اسلامی است اما این واردات به مصرف گرایی مبتذل دامن می زند. بانک مرکزی سه شنبه هفته قبل اعلام کرد که ارز از طریق صرافی نمی دهد و مستقیم با شیوه حراج انگلیسی و با کارت ملی اشخاص، اقدام به عرضه دلار کرد. این شیوه مبتذل مافیایی برای کاهش ارزش پول ملی هیج جای دنیا وجود ندارد.به اعتقاد راغفر، این رفتارها منجر به ایجاد تورم و افزایش نرخ حتی ارزاق عمومی می شود و دود آن به چشم مردم فقیر خواهد رفت. تا این روند اصلاح نشود، مشکل اقتصاد ایران حل نمی شود.
                