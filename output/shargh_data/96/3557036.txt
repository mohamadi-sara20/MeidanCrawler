پنج‌شنبه ۲۱ اردیبهشت ۱۳۹۶
-----------------------------------------
یادداشت
-----------------------------------------
اتوبوس و میخ
-----------------------------------------

                    اتوبوس و میخاگرچه گفته اند تاریخ را کسانی می سازند که آرزوهای بزرگ در سر دارند، اما واقعیت این است مملکت ما را همان هایی خراب کرده اند که شعارهای بزرگ را جایگزین آرزوهای بزرگ کرده اند. آرزو یک خیال است اما نیازمند تحقق است و تحقق هم، در درجه نخست، نیازمند پیدایش افسانه سه صاد؛ «صداقت»، «صمیمیت» و «صراحت» است و سپس با واقعیت شناسی، ظرفیت سنجی، توان یابی، مشارکت طلبی و تجمیع همت جمعی و افزایش مسئولیت شناسی اجتماعی، مظاهر بروز و تحقق آرزوها، گل افشانی می شود! در گفت وگوی (نه مناظره) دوم، شش کاندیدای محترم ریاست جمهوری در عصر جمعه 14/2/96 کسانی از آرزوهای بزرگ فرهنگی و بزرگداشت هنرمندان و تعظیم هنر و فرهیختگی سخن گفتند که انگار در این سالیان نبوده اند و سانسورها، اذیت وآزارها، بی کاری ها، فقر و تنگدستی ها و بیماری های اهل فرهنگ و هنر را ندیده و شاهد نبوده اند! یکی از کاندیداها آن چنان با شگفتی از هنر و هنرمند سخن می گفت که انگار به طورکل حافظه تاریخی خود را از دست داده است و رفتارها و اندیشه های فرهنگی زمان وزارت خود را فراموش کرده یا از آن همه تلخی که بر اهل هنر و فرهنگ روا داشته شده بود، بی اطلاع بوده و مانده است! و دیگری هم که گویا از صدارت اکنونش بر امکانات فرهنگی کشور و بی اعتنایی به اهل اندیشه و تفکر غافل و بی اطلاع است و حرف هایش، کاملا مغایر عمل 10، 12ساله اش است. ظاهرا فراموش کرده که عظیم ترین امکانات فرهنگی کشور را که حداقل چهار برابر حجم فیزیکی و مالی وزارت ارشاد دولت در سراسر کشور است در شهر تهران در اختیار کسی گذاشته که پیش تر سرباز او بوده و در همه سوابق کاری اش یک مشق فرهنگی هم وجود نداشته است! و آخرین کسوت سازمانی او در شهرداری پایتخت معاون خدمات شهری (جمع آوری زباله و...) بوده است. اهل اندیشه و فرهنگ به یاد دارند که یکی از بدترین دوران فرهنگی کشور، در دوره وزارت یکی از کاندیداهای ریاست جمهوری این دوره رقم خورده است؛ دوره ای که در دولت های نهم و دهم (البته در دولت نهم بیشتر از دولت دهم) رشحاتی از همان افکار، رفتار ها و اجحاف در حق اهل هنر تکرار شد و موجب انسداد درهای فرهنگی و پنجره های هنری کشور شد. فیلم سینمایی «آدم برفی» درست در دوره همین کاندیدای محترم ساخته و سه سال با وجود تایید و توصیه مقامات عالی درخصوص بلااشکال بودن آن، در محاق توقیف قرار گرفت!***قرآن فقط آنانی را که اندیشه و باور و عملشان یکی است اهل تقوا می داند و چه حیرت انگیز است که کسانی در صحنه عمل، در توسعه و مدارا را به روی فرهنگ، هنر، سینما، تئاتر، موسیقی، کنسرت، مطبوعات و... مسدود می کنند و در حیطه اقتدار مدیریت خود مراکز فرهنگی- هنری را بی روح، ناتوان، بی تاثیر، بی وجود، سست و بی رمق نگه می دارند...اما در برابر دوربین تلویزیون و به تقلید از «دموکراسی تو روز روشن» با مردم به گونه دیگری به دور از مرام و رفتار خود سخن می گویند و چشم در چشم ایشان، حرف های پرپز و پرستیژ که مغایر عملکرد حال و گذشته شان است، را بر زبان جاری می کنند! و این پیام همیشه تاریخی قرآن را که «چرا چیزهایی می گویید که عمل نکرده و نخواهید کرد» را نادیده می انگارند! (یا ایها الذین آمنوا لم تقولون ما لا تفعلون- آیه دو سوره صف). البته این نقد به آن معنا نیست که دولت مستقر کارنامه درخشانی از حوزه فرهنگ و هنر به جای گذاشته باشد. اما تفاوت رئیس جمهور مستقر با دیگر کاندیداهای حاضر آن است که در دولتش دست کم، فقط رفع مزاحمت و انسداد از عرصه فرهنگ و هنر کرده و میخ های نوک تیز در جاده حرکت اتوبوس فرهنگی و هنر را جمع کرده است! اهالی فرهنگ و هنر به جد انتظار دارند در دولت آینده ایشان توسعه فرهنگ و هنر جزء اولویت های نخست این دولت قرار گیرد.
                