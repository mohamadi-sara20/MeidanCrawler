چهار‌شنبه ۸ آذر ۱۳۹۶
-----------------------------------------
حرف اول
-----------------------------------------
ارتباط دوسویه با آسیب دیدگان زلزله
-----------------------------------------

                    پنجشنبه هفته گذشته پس از بازگشت مسئولان ارشد وزارت رفاه از مناطق زلزله زده، یکی از بازماندگان زلزله در هواپیما می گفت همه خانواده اش را از دست داده و برای یافتن کار و اسکان یافتن به تهران می آید. او سوال می کرد چگونه می توان با مسئولان مرتبط ارتباط برقرار کرد؟ معاون اول رئیس جمهور هم که روز گذشته به مناطق زلزله زده سفر کرده است، اظهار کرده است: «در ابتدا قرار بود برای اسکان موقت مردم وجوه نقد پرداخت شود تا آنها برای اسکان خانه اجاره کنند، با توجه به مشکلات موجود تصمیم گرفته شد تا به کسانی که تمایل دارند کانکس تحویل شود. درحال حاضر هر دو راهکار برای اسکان موقت زلزله زدگان پیش بینی شده است و مردم می توانند در این خصوص تصمیم گیری کنند». دادن حق انتخاب به مردم زلزله زده برای تصمیم گیری یک سیاست مدبرانه است اما سوال این است که چگونه و در کدام ساختار ارتباطی امکان گفت وگوی دوطرفه با آسیب دیدگان و شنیدن صدای آنها وجود دارد؟ بررسی تجارب بین المللی نهادهای امدادی نشان می دهد از سال 2010 به این سو سیستم ترا «Trilogy Emergency Response Application»، امکان ایجاد ارتباط دوسویه بین امدادگران و آسیب دیدگان را فراهم کرده است. مطابق گزارش های سازمان صلیب سرخ زمین لرزه دهشتناک هفت ریشتری هاییتی در سال 2010 که موجب جان باختن بیش از 300 هزار نفر و بی خانمان شدن حدود یک میلیون نفر شد و از آن به عنوان «مرگ آورترین فاجعه در تاریخ مدرن بشر یاد می شود» یک نقطه عطف در نگرش گروه های امدادی به نحوه کمک به آسیب دیدگان بود. پل کانلی، یکی از امدادگرانی که از همان ابتدای حادثه در پایتخت هاییتی بوده است، در یک سخنرانی با عنوان «بشر دوستی دیجیتال» بیان می کند: «از میان ویرانه های شهر پورتو پرنس هزاران پیام کوتاه (SMS) بیرون آمد؛ مردمی که ملتمسانه تقاضایی داشتند، پیشنهاد یاری می دادند، به دنبال عزیزانشان می گشتند. این وضعیتی بود که آژانس های کمک رسانی سنتی هرگز با آن مواجه نشده بودند. ما در یکی از فقیرترین کشورهای دنیا بودیم اما 80 درصد از مردم دستگاه های تلفن همراه در دست داشتند». تدبیر و تامل برای استفاده از منبعی به نام پیام کوتاه، باعث شد استفاده از موبایل و تکنولوژی برای سیستم امدادی مورد توجه قرار گیرد.... ایجاد یک ارتباط دوطرفه با آسیب دیدگان بلایای طبیعی و بحران ها هدف قرار گرفت؛ ارتباطی که هم امکان شنیده شدن صدای آسیب دیدگان را فراهم کند و هم قادر باشد صدای امدادگران را به صورت هدفمند و در مکان های خاص جغرافیایی به گوش بلازده ها برساند.سیستم ترا «Trilogy Emergency Response Application» یا برنامه واکنش اضطراری سه گانه پاسخی سیاستی به ضرورت استفاده از ظرفیت تکنولوژی موبایل در زمان وقوع زلزله بود. «ترا» بر مبنای امکان ارسال پیام کوتاه، آن هم با حداقل ظرفیت شبکه ارتباطی طراحی شد. این شبکه اس ام اسی امکان ایجاد ارتباط دوطرفه با آسیب دیدگان بلایا و بحران ها را فراهم می کند و ارزیابی مستقل صورت گرفته درباره این سیستم بیانگر کارایی آن بوده است. جمع بندی اینکه در مدیریت پس از بحران و به منظور ساماندهی کمک ها، هدفمندکردن مداخلات ایجاد یک ارتباط دوطرفه با آسیب دیدگان زلزله و شنیدن صدای آنها ضروری است. در وزارت رفاه، سازمان بهزیستی کشور با استفاده از ظرفیت مددکاران خود این ارتباط را با جامعه هدف خود برقرار کرده است و به طور مثال برای پاسخ به نیازهای 118 معلول و 18 ضایعه نخاعی حادثه اخیر اقدام کرده است. سازمان تامین اجتماعی هم برای اعطای تسهیلات مالی خود، اعم از بیمه بی کاری یا وام بدون بهره به مستمری بگیران، امکان ارتباط با جامعه هدف خود را دارد. اما پیشنهاد این است که با استفاده از تجارب بین المللی و قابلیت تلفن همراه که بیش از یک میلیون و 600 هزار مشترک در استان کرمانشاه با ضریب نفوذ 81 درصد دارد، امکان ایجاد ارتباط امدادگران با آسیب دیدگان و حتی ارتباط آسیب دیدگان و یاری دهندگان در یک ساختار مناسب و لحاظ کردن همه ملاحظات فراهم شود.
                