یک‌شنبه ۱ مرداد ۱۳۹۶
-----------------------------------------
حرف اول
-----------------------------------------
چالش صداقت در انتخابات نظام پزشکی
-----------------------------------------

                    روز جمعه پزشکان ایران برای انتخاب هیئت مدیره نظام پزشکی یا پارلمان حرفه ای خود پای صندوق های رای رفتند. با تایید صلاحیت تقریبا تمام کاندیداها (برخلاف دوره قبل)، چشم اندازی از مشارکت گسترده پزشکان در این انتخاب، پیش رو قرار گرفت. وزارت بهداشت هم با اعلام اینکه انتخابات، هم حضوری و هم از طریق اینترنت امکان پذیر خواهد بود، بر شور و شعف این انتخابات افزود؛ چرا که بسیاری از پزشکان و به ویژه پزشکان جوان و دستیاران، ممکن بود نتوانند حضوری شرکت کنند یا شیوه اینترنتی را مدرن تر و راحت تر بدانند. به هرحال با اطمینانی که شخص وزیر تا دو روز قبل از انتخابات درباره این شیوه رای گیری داد، تعداد بسیاری برای حضور برنامه ریزی نکردند. متاسفانه با لغو ناگهانی انتخابات اینترنتی، بعد از گذشت نیمی از زمان انتخابات، مسائل و مشکلات زیادی ایجاد شده و احتمالا بیش از اینها ایجاد خواهد شد:* حق انتخاب تعداد بی شماری از همکاران که به این وعده اطمینان کردند، زائل شد.- بخش عمده ای از این گروه بی شمار، دستیاران و پزشکان عمومی هستند که قاعدتا باید بیشترین تاثیرات را در تصمیم گیری ها داشته باشند.- میزان کاهش فاحش مشارکت پزشکان در مقایسه با انتخابات گذشته و آنچه را از این انتخابات با اوضاع کشور می شد انتظار داشت، می توان حدس زد.- در جو موجود، گفت وگو، تردید و بحث در میان پزشکان ادامه خواهد یافت و نظام پزشکی برآمده، آن طور که باید، مقتدر نخواهد بود.- اطمینان به سیستم اجرائی کشور و تعهدات مسئولان به ویژه در نظر جوانان، سست خواهد شد.پزشکان بیش از هر صنفی قادر هستند بروز عوارض ناخواسته را بپذیرند؛ اما بیش از آن، نحوه برخورد با عوارض را ارزیابی می کنند. بنابراین انتظار می رود مسئولان اعم از مسئولان وزارت بهداشت، هیئت نظارت و به خصوص هیئت مدیره ای که برایند این انتخابات است، در جلب اعتماد همکاران خود تدابیر مناسبی بیندیشند، به ویژه که این هیئت مدیره در برابر اولین چالش خود در حفظ حقوق پایمال شده بخشی از اعضای سازمان قرار دارد.
                