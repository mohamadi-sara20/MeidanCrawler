پنج‌شنبه ۱۶‌شهریور ۱۳۹۶
-----------------------------------------
یادداشت
-----------------------------------------
عبرت از غدیر
-----------------------------------------

                    برای عبرت از غدیر، باید از آن عبور کرد و طلعت شمس غدیر، علی (ع) را در آیینه تاریخ عبرت آموز پس از غدیر رویت کرد؛ چه نهال نورس آیین پاک محمدی (ص) در غدیر خم به جاری زلال کلام عطرآگین پیامبر خدا که «من کنت مولاه فهذا علی مولاه»، قامت برافراشت و به گل نشست، اما دیری نپایید که به تیغ غضب سیاست پیشگان کمر خم می کرد و می پژمرد که دست خیبرگشای علی (ع) بار دیگر مانع از فروشکستن این درخت تناور شد و چنین بود که غدیر با وجود بدخواهان در حافظه تاریخ جاودانه شد. نکته محوری در باب غدیر که می تواند و باید برای امروز جهان اسلام به کار آید، تصمیم سخت و تاریخ سازی است که امام علی (ع) در قبال حق مسلم خویش گرفت. پس از جریان سقیفه بنی ساعده و تصمیم سران مهاجر و انصار مبنی بر نقض وصایت پیامبر اکرم (ص) و غصب خلافت مولی الموحدین، سه راه فرا روی علی (ع) قرار داشت:یکی اینکه قیام کند و از حق سلب شده خویش دفاع کند، دیگر اینکه به این تصمیم تن در دهد و از حق شخصی خود بگذرد و در قبال حق امت اسلام نیز لب به اعتراض نگشاید و راه سوم اینکه از حق عمومی امت دفاع کند و شایستگی خود را برای خلافت و جانشینی پیامبر برای تداوم آرمان شهدای بدر و احد و... با صراحت و شجاعت تمام اظهار دارد تا برای کسانی که در غدیرخم حضور داشته اند و آنان که جانفشانی های او را در لحظه لحظه بالندگی نهال اسلام دیده اند، حجت تمام شود؛ اما درعین حال برای صیانت از حق بزرگ تر، یعنی حفظ وحدت در مقابل دشمن خارجی، از حق خود در گذرد، از قیام دست بردارد و راه ورسم سکوت پیشه کند و علی (ع) این راه سوم را برگزید. به قول زنده یاد دکتر علی شریعتی، «از همه سخنانی که علی (ع) در مدت عمرش گفته است، جمله ای رساتر، بلیغ تر، زیباتر، اثربخش تر و آموزنده تر وجود دارد و آن 25 سال سکوت علی است؛ 25 سال سکوت در نهایت سختی و سنگینی برای یک انسان، آن هم نه یک انسان گوشه گیر و راهب، یک انسان فعال اجتماعی. بزرگ ترین تجلی علی (ع) و شهامت و فداکاری و حق پرستی او در این سکوت نهفته است»،1 آری، این اسوه ایمان و حق پرستی آنجا که برای حفظ مکتب باید فداکاری کند، بی محابا جان خویش را در طبق اخلاص می نهد و در بستر پیامبر می خوابد تا اگر لازم باشد، به ضربت شمشیر کفار قریش قطعه قطعه شود، ولی اسلام باقی بماند و آنجا که باید از تمامت اسلام دفاع کند، از آبروی خویش مایه می گذارد و در سنگر سکوت مصلحت آمیز از همان حقیقتی پاسداری می کند که همه هستی و ایمان خود را به پای او داده است.سکوت علی (ع) سکوتی حساب شده، معنادار و منطقی بود و نه از سر اضطرار و بیچارگی. به قول استاد شهید مطهری، «برای او آسان بود که قیام کند و حداکثر آن بود که به واسطه نداشتن یار و یاور، خودش و فرزندانش شهید شوند.اما سکوت و مدارا در برخی شرایط بیش از قیام های خونین نیرو و قدرت تملک نفس می خواهد»،2سکوت امام علی (ع) سکوتی هرچند تلخ و جانکاه، از سر صلابت و استواری است. این کلام کوبنده چون پولاد اوست که «خلافت جز مرا نشاید که آسیا سنگ، تنها گرد استوانه به گردش درآید. کوه بلند را مانم که سیلاب از ستیغ من ریزان است و مرغ از پریدن به قله ام گریزان. اگر در دفاع از خود سخن بگویم، گویند خلافت را آزمندانه خواهان است و اگر خاموش باشم، گویند از مرگ هراسان است. هرگز! من و از مرگ ترسیدن، پس از آن همه ستیزه و جنگیدن؟! به خدا سوگند به آنچه کردید، گردن می نهم، چندان که مرزهای مسلمانان ایمن بود و کسی را جز من ستمی نرسد. من خود، این ستم را پذیرفتم و اجر چنین گذشت و فضیلت آن را چشم می دارم و به زر و زیوری که دل بسته اید دیده نمی گمارم؛ که اگر اسلام و مسلمانان را یاری نکنم، رخنه ای در آن بینم یا ویرانی ای که مصیبت آن بر من سخت تر از محروم ماندن از خلافت است»3. شخصیت خارق العاده و بی نظیر علی (ع) را در تصمیم سخت او در برابر امواج سهمگین فتنه ها باید شناخت. از عجایب و شگفتی های تاریخ اینکه در آن اوضاع بحرانی و فضای پرالتهاب، شخصیتی منافق و نیرنگ باز همچون ابوسفیان که کینه و دشمنی دیرینه او با اسلام اظهرمن الشمس بود، وارد خانه علی(ع) می شود و طی اشعاری او را می ستاید و به قیام و شورش تحریک می کند. مضمون این اشعار این است: «ای فرزندان هاشم! سکوت را بشکنید تا مردم خصوصا قبایل تیم و عدی در حق مسلم شما چشم طمع ندوزند. امر خلافت مربوط به شما و به سوی شماست و برای آن جز علی شایستگی ندارد» و این پاسخ امام به ابوسفیان، این گرگ درآمده در لباس میش است که بهترین فرصت را برای فتنه گری و ایجاد شکاف و شقاق میان امت اسلامی یافته است: «تو در پی کاری هستی که ما اهل آن نیستیم. تو جز فتنه و آشوب هدف دیگری نداری. مرا به نصیحت و پند تو نیازی نیست. ارزیابی ابوسفیان چقدر عبرت آمیز است. توفانی می بینم که جز خون چیز دیگری نمی تواند آن را خاموش سازد.»4 امام با هر ندایی که از آن بوی تفرقه و تشتت استشمام شود، خواه از سوی دوست و خواه از سوی دشمن، به شدت مخالفت می ورزد. زبیر بین بکار نقل می کند که یکی از فرزندان ابولهب اشعاری مبنی بر فضیلت و ذی حق بودن علی(ع) و سرزنش مخالفان آن حضرت سرود. امام او را از سرودن این گونه اشعار نهی کرد و فرمود: برای ما سلامت اسلام و اینکه اساس اسلام باقی بماند، از هر چیز دیگر محبوب تر است5.آری، امام علی(ع) با نگاه نافذ و بصیرت الهی خویش به ارزیابی دقیق موقعیت اسلام و مسلمین در آن برهه حساس از تاریخ پرداخت و با تصمیم دوران ساز خود، پیکره اسلام را از تیرهای فتنه و آشوب زمانه در امان نگاه داشت؛ کاری کارستان که بعد از شهادت مظلومانه اش، فرزند برومندش امام حسن مجتبی(ع) آن را تداوم بخشید. شرایط حساس و پیچیده امروز جهان اسلام نیز تاسی به مشی و مرام مصلحت جویانه و وحدت طلبانه امام علی(ع) را ایجاب می کند، زیرا به قول استاد مطهری «وحدت در جهان بینی، در فرهنگ، در سابقه تمدن، در بینش و منش، در معتقدات مذهبی، در پرستش ها و نیایش ها، در آداب و سنن اجتماعی خوب، می تواند از مسلمانان ملت واحد بسازد و قدرتی عظیم و هایل به وجود آورد که قدرت های عظیم جهان ناچار در برابر آنها خضوع نمایند6».بنابراین کسانی که به نام دفاع از ولایت بر طبل تفرقه می کوبند و به تقابل تصنعی شیعه و سنی دامن می زنند، باید بدانند که آب به آسیاب دشمنان قسم خورده اسلام- که به خون شیعه و سنی هر دو تشنه اند- می ریزند. باید به امام علی(ع) تاسی جست و با حربه وحدت و همبستگی، نقشه شوم شیاطین و وسوسه گران خناس را نقش بر آب کرد. این بزرگ ترین درس عبرتی است که از مکتب غدیر می توان آموخت.پی نوشت ها: 1. ر.ک: علی، مکتب، وحدت، عدالت، ص 32، 84-85. /2. ر.ک: سیری در نهج البلاغه، ص 178، 184./3. نهج البلاغه (ترجمه دکتر سید جعفر شهیدی)، خطبه های 3، 5، 74 و نامه 62./ 4. شرح نهج البلاغه، ابن ابی الحدید، ج 2، ص 44-45، به نقل از: حشمت الله قنبری همدانی، خورشید غدیر، ص 128. /5. همان، ذیل خطبه 65، به نقل از: مرتضی مطهری، سیری در نهج البلاغه، ص 182./ 6. شش مقاله، مقاله «الغدیر و وحدت اسلامی»، ص 213.
                