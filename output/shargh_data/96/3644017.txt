شنبه ۲۲ مهر ۱۳۹۶
-----------------------------------------
یادداشت
-----------------------------------------
جلال طالبانی یک مکتب بود
-----------------------------------------

                    مرحوم طالبانی که ما کردها عموما ایشان را «مام جلال» خطاب می کنیم، از بزرگان سیاست و اخلاق بود که برخی از ویژگی ها و توانمندی ها، این بزرگ مرد را از دیگران متفاوت کرده بود. مام جلال زجرکشیده ای مبارز بود و هیچ گاه، حتیدر سخت ترین شرایط، خود را از مردم جدا نکرد و خود را بر دیگران ارجح ندانست. مام جلال برخلاف بسیاری از مدعیان کرد، هرگز مردمش را تنها نگذاشت و عافیت طلبی پوپولیست نبود که در روزهای سخت، مردم را تنها بگذارد. مام جلالاز مردم، با مردم و برای مردم بود و هرگز مصلحت مردم خود را فراموش نکرد. مام جلال تمام عمر خود را در مسیر مبارزه، مدارا و گفت وگو گذراند؛ هم سختی های پیشمرگه ای را با پوست و استخوان چشیده بود و هم پیچ وخم های تاریک سیاست را با درایت گذرانده بود و به سیاست مداری باکیاست تبدیل شده بود که همتای ایشان را به این زودی ها نمی توان یافت. مام جلال هرچند در فضایی احساساتی و هیجانی زیست می کرد؛ ولی هرگز جانب عقلانیت را رها نکرد و فردی اهل مطالعه بود که به صورت عقلانی و نه احساسی، همواره دنبال مصالح مردمش بود و عقلانیتش باعث شد بارها موج احساسی علیه او شکل بگیرد و با آماج حملات کسانی مواجه شود که مصالح مردم را فدای نام و بام خود کردند؛ اما گذشت زمان خیلی زود عقلا را به تفکر واداشت و همگان دریافتند که هیچ کس به اندازه مام جلال کرد و در قبال مردمش دلسوز و وفادار نیست. مام جلال نه تنها به رعایت حقوق مردم خود پایبند بود؛ بلکه در قبال حقوق بشر به طور عام نیز متعصب و معتقد بود و حتی حکم اعدام جانی ترین بشر را هم امضا نکرد و مدافع سرسخت همه ملت های مظلوم جهان بود. مام جلال با فهم عمیق خود، توانسته بود همه همسایگان عراق را به حمایت از عراق و مردم کرد آن وا دارد و با حمایت کشورمان توانسته بود به جای ایجاد فضای تحریم و تحدید، فضای تعامل و گفت وگو را فراهم کرده و هم این فضا را برای رشد و پیشرفت مردم خود آماده و هم ساختاری نو و مفید برای حاکمیت عراق طراحی کند. او مام همه اقوام و مذاهب بود و همه این ابرمرد تاریخ را قبول و دوست داشتند. تعصب کردبودن هرگز چشم او را بر مصالح ملی و عمومی نبست؛ این ویژگی باعث شده بود او نام کرد را بزرگ و بزرگ تر کرده و بسیاری از ذهنی تهای غلط را درباره کردها، اصلاح کند که اگر غیر از این بود، هرگز نمی توانست رئیس جمهور عراق شود. مام جلال یک شخص نبود؛ بلکه یک مکتب بود که می تواند برای همه اقوام در سراسر گیتی رهیافتی مدرن برای دستیابی به حقوق شهروندی شان باشد که امیدوارم این مکتب چنان فراگیر شود که همگان را به حقوق حقه خود برساند و همه اقوام با تاسی به این مکتب، حقوق اساسیخود را از مسیر درست و ممکن مطالبه کنند.*سخنگوی فراکسیون اهل سنت مجلس دهم
                