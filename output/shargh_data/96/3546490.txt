یک‌شنبه ۳ اردیبهشت ۱۳۹۶
-----------------------------------------
حرف اول
-----------------------------------------
تقدیر از ایستادگی یک زن
-----------------------------------------

                    اقدام شجاعانه و مدبرانه اعظم طالقانی، خواهر انقلابی و پیش کسوت ما، بسیار قابل تقدیر است. حرکت ایشان یادآور لزوم تفسیر واژه رجل از سوی فقهای شورای نگهبان است. در این مورد یادآوری نکاتی را درخور اهمیت می دانم؛ نخست اینکه کلمه رجل به معنای موجودی است که روی دوپا راه می رود. راجل به معنای پیاده است. به تدریج این واژه به مردان اختصاص پیدا کرد و برای زن کلمه مراة وضع شد. وقتی که به متون دینی خودمان که واژه رجل در آن به کار رفته مراجعه می کنیم شاهد تفاوتی در تفسیر از واژه رجل هستیم. به این معنا که رجل در مواردی به مفهوم مرد و در موارد دیگر بدون بار جنسیتی ترجمه می شود؛ برای نمونه در آیه «الرجال قوامون علی النسا» رجال به معنای مردان است، چراکه از ترجمه آیه و به کاربرده شدن رجال در برابر نسا به معنای صرف مردبودن این واژه پی می بریم، اما نمی توان گفت در همه آیه های قرآنی وضع به همین صورت است؛ برای نمونه در آیه «رجال لا تلهیهم تجاره و لا بیع عن ذکر الله...» نمی توان صرفا این واژه را به مردان اطلاق کرد، چراکه در تجارت زنان هم فعال اند و در صدر آنها حضرت خدیجه از تاجران معروف آن زمان به شمار می آمدند یا در آیه «من المومنین رجال صدقوا ما عاهدواالله علیه فمنهم من قضی نحبه...» نیز واژه رجال صرفا شامل حال مردان نشده و رجال به معنای اشخاص، افراد و شخصیت هاست. در علم فقه شاخه ای به نام علم رجال وجود دارد و علم رجال علم شناسایی راویان احادیث است. در متون کتاب های مرتبط نیز از زنان متعددی که راویان احادیث هستند نام برده شده؛ مانند ام سلمه، حضرت زهرا(س) حضرت زینب(س) و عایشه، بنابراین کتاب های رجالی یا علم رجال صرفا به معنای شناسایی مردان راوی حدیث نیست. نکته سوم اینکه در بررسی مذاکرات خبرگان قانون اساسی که بحث به صراحت درباره شرط ذکوریت برای رئیس جمهور مطرح شده بود، بعد از موافقت ها و مخالفت های اعضای مجلس خبرگان قانون اساسی، شهید مظلوم آیت الله بهشتی برای برون رفت از این بن بست واژه رجال را پیشنهاد کردند که در قبال تفسیر به شخصیت و اشخاص فرهیخته است. طبیعی است که تفسیر قانون اساسی برعهده شورای نگهبان است، اما این امر مانع از اظهارنظر اشخاص و صاحب نظران در این حوزه نبوده و چه بسا بیان آرا و نظرات اندیشمندان کمک موثری باشد. در سیاست های ابلاغی مقام معظم رهبری قرار بود تکلیف این واژه مشخص شود که متاسفانه به درازا انجامید و هنوز نتیجه مشخص نیست خاطرم هست در سال 70 در انتخابات دور دوم ریاست جمهوری مرحوم هاشمی رفسنجانی، دبیر محترم وقت شورای نگهبان در مصاحبه ای اعلام کردند که ردشدن بانوان ثبت نام کننده در انتخابات ریاست جمهوری به دلیل فقدان سابقه سیاسی و تجربه لازم در مدیریت کشور بوده است. در پایان لازم می دانم از اقدام جسورانه پیش کسوت زنان مبارز انقلابی تقدیر کنم. بدون شک اصلاح طلبان قائل به حرکت تدریجی و حرکت با واکر و آرام آرام هستند. آنها نشان داده اند که با اقدام گازانبری و بلدوزری برای اصلاح جامعه مخالف اند. امیدواریم که بالاخره مفهوم این واژه برای جامعه نسوان ایران مشخص شود. چنان که به استناد آیات شریفه قرآن در ارتباط با ملکه سبا شاهد تایید دینی مبانی حکومتداری زنان هستیم.
                