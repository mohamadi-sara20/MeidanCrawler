چهار‌شنبه ۳۱ خرداد ۱۳۹۶
-----------------------------------------
سرمقاله
-----------------------------------------
31 خرداد 69، 31 خرداد 96
-----------------------------------------

                    به بیست وهفتمین سالروز زمین لرزه 31 خرداد 69 منجیل رسیدیم. زلزله 31 خرداد 69 در فاصله حدود دو سال بعد از سال های دفاع مقدس رخ داد؛ بنابراین از نظر مدیریت بحران از ستادهای پشتیبانی و بازسازی جنگ هشت ساله در این زلزله به عنوان پشتیبانی از عملیات جست وجو و امداد و درنهایت بازسازی در مناطق زلزله زده استفاده شد. خسارت های زیاد و گستردگی محدوده خرابی ها از ویژگی های زلزله 1369 منجیل است. در این مورد باید اشاره کرد که: اول آنکه این زلزله با بزرگای 7،3 از بزرگ ترین زمین لرزه های قابل انتظار در منطقه البرز و تالش بود (رخداد زمین لرزه نزدیک به سناریوی بدترین حالت بود)؛ بنابراین در ارزیابی خسارت ها باید اندازه بزرگا و محل رخداد را در نظر داشته باشیم. ضمنا این زلزله در نزدیکی پهنه شهری منجیل، رودبار و لوشان رخ داد و عملا سه شهر ما را تا حد زیادی ویران کرد، همچنین زلزله منجیل در نزدیکی محور و مخزن سد سفیدرود رخ داد که هنگام زلزله مخزن این سد لبالب و پر از آب بود و بنابراین گسیخته شدن سد و رهاشدن آن می توانست به فاجعه بزرگ تری بینجامد که خوشبختانه به دلیل کیفیت بالای طراحی از سوی مرحوم دکتر «اشتوکی» از سوئیس و ساخت سد سفیدرود در سال های 1335 تا 1341 (سال بهره برداری)، با وجود خسارت دیدن هنگام زلزله، اتفاق بدتری روی نداد.ساختار ستادهای حوادث غیرمترقبه (زیر نظر وزارت کشور) هنوز وجود نداشت و این ساختارها و ستادها عملا بعد از زلزله منجیل و با درس آموزی از این زلزله در کشور به وجود آمد. جدی گرفتن و مطرح شدن آیین نامه استاندارد زلزله ایران (آیین نامه 2800) عملا بعد از زلزله 1369 منجیل رخ داد. آیین نامه 2800 قبل از زلزله 1369 منجیل وجود داشت، ولی بعد از زلزله منجیل، نیاز به جدی گرفتن آن به صورت وسیع در جامعه حس شد. البته باید اشاره کرد که چنین اتفاقی درباره زلزله 1382 بم درباره مسئله مقاوم سازی و بهسازی لرزه ای بافت های فرسوده و زیرساخت های مهم کشور رخ داد. برنامه بهسازی و مقام سازی بیمارستان ها و مدارس و شبکه های آب و فاضلاب شهرها مشخصا بعد از زلزله 1382 بم با جدیت بیشتری پیگیری شد. هنوز هیچ ارزیابی علمی ای انجام نشده است تا مشخص شود منطقه منجیل چقدر برای رویدادی مشابه زلزله 1369 منجیل آمادگی دارد و به احتمال فراوان کسی نمی تواند در این باره اظهارنظری علمی، واقع بینانه و دقیق داشته باشد، ولی مردم منجیل و پهنه زلزله زده در زلزله 1369 با اثرپذیری روانی از این رخداد، در سال های بعد از رخداد زلزله سال 69 تلاش کرده اند در ساخت وساز رویکردی محافظه کارانه تر داشته باشند، ولی همین رویکرد محافظه کارانه به نظر می رسد در دهه اخیر به کناری گذاشته شده و عملا روند توسعه بدون برنامه برای ارزیابی ریسک، پیگیری شده است.نمونه این رویکرد بدون توجه به خطر زمین لرزه، ساخت مجتمع های مسکن مهر در محدوده ای با ریسک بالا در شهر رودبار است، همچنین احداث آپارتمان ها در حاشیه رودبار در محدوده ای بسیار ناپایدار و با خطرهای گوناگون زمین شناختی (زمین لغزش، تشدید بر اثر رخداد هر زمین لرزه بعدی به دلیل اثر توپوگرافی و...) مثال مهمی از فراموشی زمین لرزه 1369 در همان پهنه زلزله زده سال 1369 است. اکنون از نظر مدیریت سوانح، نسل جدیدی از متخصصان با دانش روز و آشنایی با زبان انگلیسی در کشور و در خارج از کشور پرورش یافته اند که در بهترین حالت جذب مراکز علمی و آکادمیک ایران می شوند و کماکان در نهادهای اجرائی در زمینه مدیرت سانحه در بیشتر موارد به روی این نسل جدید و جوان متخصص بسته است. این در حالی است که جمعیت ایران از حدود 55 میلیون نفر در سال 69 به 80 میلیون نفر در سال 95 رسیده است. افزایش جمعیت در این 27 سال به نحوی صورت گرفته که بیشتر جمعیت جدید در شهرها مستقر شده اند و ضمنا در این 27 سال حدود 27 میلیون نفر مهاجرت درون سرزمینی هم در داخل ایران رخ داده که حدود 70 درصد (حدود 19 میلیون نفر) از روستاها به شهرها مهاجرت کرده اند. این وضعیت نمایانگر معرضیت بالاتر مردم ایران-نسبت به سال 69- در مقابل خطر زمین لرزه در شهرهایی است که حدود 80 درصد آنها در محدوده خطر نسبی بسیار بالا قرار گرفته اند. اگر به همین آمار دقت کنیم، می توان دریافت که ریسک زلزله در ایران (با فرض ثابت ماندن خطر زمین لرزه) از دیدگاه افزایش معرضیت بیشتر شده است. البته می توان درباره آسیب پذیری محیط زندگی در ایران (اعم از ساختمان ها، زیرساخت ها و شریان های حیاتی) ارزیابی کرد تا سنجشی واقع بینانه درباره میزان تاب آوری حاصل شود. توجه کنیم که در این مدت پدیده هایی مانند حاشینه نشینی و البته توسعه انبوه سازی ناپایدار و غیرتاب آور مانند مسکن مهر، عملا به افزایش آسیب پذیری هم منجر شده است. خلاصه آنکه برای موضوعی جدی و پیچیده مانند مدیریت سوانح با بهره گیری از درس های زمین لرزه 69 منجیل باید کادرهای توانمند از نظر علمی و تخصصی به بدنه و مدیریت اجرائی دولتی کشور به تدریج وارد شوند و راه حل های جدید و نوآورانه و کلان بر اساس کارهای جدی و علمی (نه صرفا مشاهده و گذراندن روزگار و بهره گیری از منابع به صورت باری به هر جهت و به کارگیری تجربیات، صرفا بر اساس مشاهده و نه «علم») از سوی این کادرهای متخصص پرورش یافته در سطوح بالای علمی، ارائه شود. با بدنه و مدیریت ضعیف در مدیریت بحران سوانح طبیعی در رخدادی مشابه زلزله 31 خرداد 69 منجیل حتما آسیب های وارده به کشور از نظر تلفات و خسارات مالی بسیار بیشتر از سال 69 خواهد بود. برای رویدادی با بزرگای بیش از 7 مشابه زمین لرزه 1369 منجیل در هر نقطه از ایران باید آماده شویم.
                