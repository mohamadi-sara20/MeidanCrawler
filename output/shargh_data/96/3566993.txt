یک‌شنبه ۷ خرداد ۱۳۹۶
-----------------------------------------
سرمقاله
-----------------------------------------
تله ای برای اصلاح طلبان
-----------------------------------------

                    دامن زدن برخی رسانه ها و یک جریان سیاسی خاص به مطالبات مردم در ماه های منتهی به انتخابات، برای شکست حسن روحانی، نتوانست برای آنان کارگشا باشد و حالا بعد از ناکامی 29 اردیبهشت، به دنبال دمیدن بیشتر بر تنور مطالبات عمومی هستند. در روزهایی هستیم که 20 سال از دوم خرداد 76 می گذرد و تجربه خطیر آن دوران، پیش روی مردم قرار دارد. مجموعه کسانی که به دنبال زندگی بهتر در ایران سرفراز هستند، تجربه خاصی از آن روزها تا امروز دارند. وقتی جنبش اصلاحات پیروز شد، فشار به دولت خاتمی برای اینکه در مدت کوتاهی تغییرات جدی در همه سطوح رخ دهد، افزایش یافت. توقع این بود که دولت در همان یک سال اول، تمام درها را باز کند و همه اصول مصرح در قانون اساسی، بی کم و کاست دنبال شود. وقتی مجلس ششم با رای گسترده حامیان اصلاحات تشکیل شد، مطالبات دیگر توصیف شدنی نبود. در روزهای گذشته که برای سخنرانی های انتخاباتی به شهرهای مختلف رفتم، حس احترامی که طرفداران روحانی و اصلاحات به نمایندگان مجلس ششم داشتند، افتخارآمیز بود؛ نکته ای که در چهار سال مجلس ششم به این شکل نبود. وقتی به عنوان یک نماینده یا رئیس کمیسیون آموزش مجلس در جمع دوستان فرهنگی حضور پیدا می کردم، رفع تمام کاستی های تاریخی آموزش و پرورش از دولت و مجلس اصلاحات طلب می شد. همه می گفتند دولت و مجلس در اختیار شماست، دیگر چه می خواهید؟ گاهی با خواهش به آنان می گفتم من هم یک معلم مانند شما هستم و قانون اختیارات محدودی به نمایندگان و دولت داده و موانع فراروی اصلاحات ساختاری، زیاد است. امروز با تکیه بر همان تجربیات، معتقدم اینکه تمام مطالبات زمین مانده در دوره های گذشته، یکجا از یک دولت، مجلس یا شورای شهر خواسته شود، حتما این نهادها را به زانو درخواهد آورد. اتفاق دیگری که در آن مقطع، این رویه را شدت می بخشید، عملکرد صداوسیما و تریبون های گسترده جناح راست بود که به شدت به مطالبات دامن می زدند؛ آن چنان شدید که گویی سردمدار اپوزیسیون هستند. خاطرم هست در دوره ای، نهاده های طیور، با افزایش قیمت مواجه شده بود و نمایندگان این صنف مقابل مجلس تجمع کرده بودند؛ به دلیل مرام اصلاح طلبان، این صنوف از طرح شعارهای تند علیه مجلس نگرانی نداشتند، درحالی که در دوره های دیگر، طعم برخورد را چشیدند. در این گونه مواقع، برخی مضامین تکراری که ناشی از جو و فضای تند است نیز شنیده می شود مانند اینکه «ما به شما رای ندادیم روی صندلی ها بنشینید و به فکر قدرت طلبی خودتان باشید، به شما رای دادیم مطالبات را پیگیری کنید». از این دست مطالبات در اواخر عمر مجلس و دولت اصلاحات در سطح گسترده ای و البته به شکل سازمان یافته مطرح می شد و تلاش های کابینه و نمایندگان اصلاح طلب برای حل بسیاری از مشکلات، اساسا نادیده گرفته می شد. وقتی این نهادها به اصولگرایان و احمدی نژاد تحویل داده شد، تازه مردم متوجه تفاوت ها شدند. وقتی دولت احمدی نژاد سر کار آمد، مردم در چهار سال اول به حداقل ها رضایت دادند، درحالی که حمایت ها از آن دولت و مجلس و درآمدهای کشور، افسانه ای بود. آن موقع بود که قدر دوره اصلاحات دانسته شد. وقتی به دوره دوم احمدی نژاد رسید، وضعیت کشور نگران کننده شد. دولت اول روحانی این شانس را داشت که مردم بگویند همین که مدیران عاقل و مدبر بر سر کار باشند برای ما کافی است....به آنان مهلت می دهیم تا آواربرداری کنند؛ اما آنچه در این یک سال آخر مشاهده شد، فشارهای رسانه های رسمی بود که برنامه های معیشت محور و دامن زننده به مطالبات را به شکل وسیعی گسترش دادند؛ برای مثال در حوزه اقتصاد می توان برنامه هایی در حمایت از مصرف کننده یا تولیدکننده ساخت؛ اگر همه حمایت ها به تولید داخلی جلب شود، مصرف کننده باید کالای بی کیفت با قیمت بالاتر بخرد و تولید هم در شرایط غیررقابتی، توسعه نمی یابد. اینجا تولیدکننده خوشحال است و مصرف کننده حقوقش تضییع می شود، اگر فقط مصرف کننده ملاک باشد، باید درهای واردات باز شود و مهم نباشد تولیدکننده زمین می خورد. حسن تدبیر، برقراری تعادل میان این دو نگرش است. حاشیه خبر رادیو و تلویزیون، دامن زدن به مطالبات هر دو دسته در اوج آن را دنبال می کند؛ یعنی هم برای مصرف کننده همه چیز به وفور در اختیار باشد و هم تولیدکننده هر کالایی با هر کیفیتی که خواست روی میز بازار بگذارد و همه ملزم به خرید باشند. هر سیاست وارداتی که کمی به دنبال ایجاد فضای رقابتی باشد، به گونه ای با جنجال سازی رسانه ای طرف مقابل مواجه می شود که گویی «ذنب لا یغفر» شده است. مشکل این است که حزب مشخصی در برابر جبهه اصلاحات وجود ندارد که از آنان بپرسیم سیاست اقتصادی شما چیست؟ شما در میانه تولیدکننده و مصرف کننده چه می گویید؟ سیاست های وارداتی و صادراتی چیست؟ در این شرایط تهیه کننده خبر در سیما سردمدار جریان های فکری می شود که امری بسیار خطرناک است. مردم در چهار سال اول با درک وضعیت کشور، تحریم ها، درآمدها و موانع نهادهای بیرون از دولت، صبورانه به بازکردن گره های سیاسی، اقتصادی و سیاست خارجی امید بستند که نتایجی پذیرفتنی داشت. ما 20سال رشدیافته تر از دوران اصلاحات هستیم. به طور طبیعی سیلاب توقعات که فشار شدیدی بر دولت و مجلس وقت گذاشت، نباید تکرار شود. بعضی علامت ها هم بیانگر همین موضوع است. در انتخابات اسفند 94 مردم به 30 نفر لیستی که اطلاح طلبان و حامیان دولت ارائه کرده بودند، آری گفتند و در انتخابات اخیر هم رای دهندگان تهرانی و کلان شهرهای دیگر و حتی شهرهای کوچک نشان دادند بسیار واقع بین تر شده اند. آنان می دانند اگر ایده آل ها به ثمر بنشیند، فضا دگرگون می شود؛ اما واقع گرایی امیدبخشی را نشان داده اند و این آن را نوید می دهد که مردم در دام رسانه ها و محافل خاص برای حداکثری کردن مطالباتی که حتما نیازمند صبر و تدبیر است نیفتند. درعین حال دولت باید با چالاک کردن کابینه، ارائه گزارش اقدامات به صورت متناوب، مانند دوران انتخابات ریاست جمهوری، تلاش های خود را به مردم منتقل کند تا شاهد فراز و فرودهای گذشته نباشیم.
                