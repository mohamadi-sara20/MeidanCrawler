دو‌شنبه ۱۱ دی ۱۳۹۶
-----------------------------------------
حرف اول
-----------------------------------------
ایران را دور نگه داشته اند
-----------------------------------------

                    در آسیب شناسی مناطق آزاد، دچار خطا و یک سویه نگری شده ایم و نوعا گفته می شود قرار بوده این مناطق تولیدی شوند ولی چرخشان به انحراف به سوی واردات چرخیده است یا ادعاهای اثبات نشده ای که مناطق آزاد محل واردات قاچاق شده اند یا.... متاسفانه منتقدان اصلاحگر هم وجوه کارکردی و اثربخشی دیگر این مناطق را کلا نادیده گرفته اند. ضمن آنکه نسبت به لوازم نقد خود در غالب شدن واردات به جای صادرات، مماشات کرده و در پی اثبات ادعای خود هیچ علت یابی ای نمی کنند و نمی گویند چرا این مناطق به چنین وضعی گرفتار شده اند و چه کاستی هایی سبب غلبه واردات در این مناطق شده است؟ و اساسا مشخص نکرده و نمی کنند که همین آسیب شناسی و نقدشان چه درجه کارشناسی و پایه علمی ای دارد؟ برای مثال، اگر واردات کل کشور را در سال 60 میلیارد دلار بدانیم، کل واردات از هفت منطقه آزاد فقط سه میلیارد دلار است! یعنی سهم هر منطقه آزاد اندکی بیشتر از 400 میلیون دلار و این مقدار مشمول چند نوع واردات بوده است:1- مواد اولیه برای تولید بنگاه های تولیدی منطقه و انتقال محصول آنها به داخل یا صادرات به خارج از کشور.2- خرید، ورود و تعویض ماشین آلات، تجهیزات و تکنولوژی برای راه اندازی کارخانه های منطقه.3- واردات مصرفی و مورد نیاز اهالی منطقه (جمعیت این هفت منطقه حدود یک میلیون نفر یعنی؛ 4/1 درصد جمعیت کل کشور است).4- وارداتی که برای صادرات مجدد مناطق بوده است (یعنی با بخشی از دلارهای وارداتی، کالاهایی با ارزش افزوده تولید و تبدیل به صادرات و ارزآوری بیشتر در این مناطق شده است).5- واردات برای سرزمین اصلی از طریق مناطق آزاد برای برخورداری واردکنندگان از تسهیلات گمرکی، بازرگانی، بندری، حمل ونقل، انبارداری بهتر به نسبت دیگر گمرکات کشور!این مسئله کارشناسی علمی، سال هاست که مغز تصمیم ساز و توسعه بخش مناطق آزاد را معیوب کرده و هرکس از سر بی اطلاعی دراین باره اظهارنظرهای غیرکارشناسی کرده و سبب آشفته شدن بیشتر حال و تشویش خاطر سرمایه گذاران این مناطق است. مفهوم جمعی این تراوشات غیرعقلانی و نزولات غیرعلمی نشانه آن می شود که وجود مناطق آزاد، آسیبی اصلی برای اقتصاد کشور است!ممکن است سرنخ این گفته ها و ضدیت ها در دایره رقابت مدیریت کشورهای همسایه قرار داشته باشد که همواره با شنیدن کلمه قشم، کیش، ماکو و ارس و... رگ های گردنشان متورم شده و از رونق مناطق آزاد ما به شدت نگران هستند و تحرک در آنها را در تضاد با منافع خویش می دانند! این در شرایطی است که ما را برای داشتن و نداشتن مناطق آزاد در تردید فرو برده اند! بیش از 50 منطقه آزاد در کمربند اقتصادی کشورهای همسایه در دور ایران تاسیس شده و در حال رقابت با یکدیگرند و ما را از دور مسابقات خود دور نگه داشته اند.
                