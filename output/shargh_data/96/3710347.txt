پنج‌شنبه ۳ اسفند ۱۳۹۶
-----------------------------------------
حرف اول
-----------------------------------------
تغییر الگوی تامین مالی کار دشوار شورای پنجم
-----------------------------------------

                    برانگیخته شدن حساسیت های عمومی نسبت به شیوه و روال جاری مدیریت شهری، در چهار سال گذشته، بیش از هر چیز محصول اختلافات دامنه دار و پرطنین دولت یازدهم و نظام مستقر مدیریت شهری کلان شهرها بود. در این جدال، دولت در شورای عالی شهرسازی و معماری ایران تبلور می یافت که متشکل از تعدادی وزارتخانه و سازمان به ریاست وزارت راه و شهرسازی بود و نماد اصلی نظام مدیریت شهری در ایران، در شهرداری تهران متبلور می شد. در نسبت میان دولت ملی از یک سو و دولت محلی از دیگر سو در ایران یا به عبارتی در نسبت بین دولت و مجلس از یک سو و شهرداری و شورای شهر از دیگر سو، دولت عملا با تهیه، تصویب و ابلاغ طرح جامع، در جایگاه تدوین سند توسعه شهرها قرار دارد و با ابلاغ این سند، دولت محلی، یعنی شورا-شهرداری را ملزم به تهیه و اجرای برنامه هایی در راستای تحقق این سند می کند. منشا این اختلافات همواره از اینجا ناشی شده است که در کلان شهرها، دولت محلی یا به تعبیر مناسب تر، مدیریت شهری، یعنی شورا-شهرداری یا حداقل بخش اجرائی مدیریت شهری، یعنی شهرداری، مسیری متفاوت از سند ابلاغی را پیموده اند یا اقدامات بزرگ مقیاسی در مغایرت با آن در دستور کار داشته اند؛ چرا؟ چرایی پیمودن مسیر متفاوت از سند ابلاغی را می توان با دلایل مختلف توضیح داد، اما می توان مهم ترین -یا حداقل یکی از مهم ترین- آنها را در شیوه های تامین مالی شهرداری ها جست وجو کرد. واقعیت این است که در کشور ما، به لحاظ شیوه های تامین مالی شهرداری ها، می توان دو دوره متفاوت را از هم تمییز داد؛ تا سال های 60، عمده درآمد شهرداری ها از طریق کمک های دولتی تامین می شده است، اما از اواخر این دهه، با حرکت گریزناپذیر شهرداری ها به سوی خودکفایی -که زمینه های آن را قانون بودجه سال 62 فراهم کرده بود- شهرداری ها به شکلی بیمارگون به عوارض ساخت وساز وابستگی پیدا کردند و این وابستگی، در طول سالیان شدت پیدا کرد؛ به گونه ای که بررسی ها نشان می دهد نسبت درآمد ناشی از عوارض ساخت وساز، به درآمدهای مستمر و پایدار، در بهترین حالت 80 به 20 بوده است.در این فرایند تدریجی، با توجه به اینکه حوزه ساخت وساز عملا میدان کسب درآمد شهرداری ها شده بود، عملا حوزه شهرسازی و معماری نمی توانست بر مبنای ماموریت های ذاتی خود، تضمین کننده ارتقای کیفیت فضاهای زیستی باشد و در عمل، تامین منابع مالی شهرداری ها را به شکلی غیرمستقیم، سرمایه دارانی برعهده می گرفتند که به ساخت وسازهای کلان و بزرگ مقیاس در شهر اشتغال داشتند. طبیعی بود که با وجود این میزان از وابستگی، چراغ سبزهای بیشتری به سرمایه گذاران در ساخت وسازهای درشت مقیاس نشان داده شود و از ابزارهایی همچون شوراهای معماری مناطق برای تسهیل غیرقانونی این امور و تامین منافع حداکثری طرفین -یعنی شهرداری و سرمایه گذار- استفاده شود. در این میان، آنچه مغفول می ماند، منافع عمومی شهر و شهروندان بود. در شرایطی که تامین کنندگان منابع مالی شهرداری، جمع محدودی بودند که عمدتا در مناطق مختلف شهرداری نیز شناخته شده بودند، طبیعتا شهرداری بیش از اینکه متعهد به منافع درازمدت شهر و شهروندان باشد، باید به منافع این صنف -اگر آن را صنف بنامیم- پایبند بماند. در حال حاضر، باوجود تغییر شورا و تیم مدیریتی شهرداری، این پارادایم همچنان حاکم است. استقرار این الگوی غالب، محصول چند ماه نیست تا بتوان در چند ماه، یک سره آن را اصلاح کرد. تصور من این است که ماموریت اصلی و کار دشوار شورای پنجم این باید باشد که این الگوی غالب را که عملا در ارتباط میان شهرداری و تعداد معدودی سازندگان ساختمان های بزرگ مقیاس معنا پیدا می کند، به شکلی دموکراتیک تر تبدیل کند؛ کسی مخالف ساخت وساز در شهر و عمران و آبادانی آن نیست، اگر همه چیز در چارچوب طرح و برنامه های کارشناسی شده و مصوب در حوزه توسعه شهری انجام گیرد. نکته مهم اینجاست که پارادایم حاکم را باید به گونه ای تغییر دهیم تا در ازای مشارکت همه شهروندان در تامین هزینه های شهر، شهرداری نیز به همه مشارکت کنندگان، یعنی همه شهروندان، پاسخ گو بوده و منافع گروهی یا صنفی، مقدم بر منافع عمومی قرار نگیرد.
                