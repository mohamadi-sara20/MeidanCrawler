شنبه ۲۵‌شهریور ۱۳۹۶
-----------------------------------------
type_unknown
-----------------------------------------
این هم نرمال سازی
-----------------------------------------

                    بعد از گذشت چهار سال، دولت روحانی توانست شرایط سیاسی-اجتماعی را عادی و به معنای واقعی نرمال سازی کند. از هرج ومرج های به جامانده دولت احمدی نژاد بکاهد و به اوضاع سروسامانی بدهد. این سامان دهی از پیامدهای خواسته نرمال سازی است که دولت با میل و رغبت آن را دنبال کرد، ایده نرمال سازی با تفکر روحانی قرابت بسیار داشت و از این رو در ماشین دولت به کار گرفته، اجرائی و در نهادهای دولت تئوریزه شد. اینک دیگر به ندرت پیش می آید که وزیران دولت روحانی از مرده ریگ دولت نهم و دهم بگویند و کم وکاستی ها را به گردن دولت گذشته بیندازند. اگر هم در سر راه شان با ویرانه های دولت احمدی نژاد روبه رو شوند، سکوت اختیار کرده و گلایه و شکایتی نمی کنند. مردم بعد از اعتماد دوباره به روحانی در سال 96 انتظار دارند، دولتش آستین بالا بزند و در عرصه سیاسی و اجتماعی خاصه عرصه اقتصادی کاری بکند که تغییر محسوسی را رقم بزند. ایده عادی سازی بیش ازپیش به کار دولت آمد. اصلا در پرتو این ایده بود که کابینه دولت روحانی شکل گرفت و او وزیرانی را برگزید که کمترین اصطکاک را با نهادهای رسمی داشته باشند و بی دلیل نیست که بسیاری از اصلاح طلبان از کابینه دفاع می کنند، چون از ایده عادی سازی سیاسی، چنین کابینه ای بیرون خواهد آمد و از این منظر است که اصلاح طلبان از کابینه دفاع می کنند و باور دارند روحانی با این رویکرد بهترین ها را برگزیده است و بهترین ها یعنی کسانی که از شرایط لازم برای عادی سازی برخوردارند. دولت روحانی با تئوریزه کردن این ایده به پیامدهای خواسته آن دست یافت، کابینه اش را با اندک دردسری شکل داد و نسبتا به سلامت از مجلس گذراند و هم مخالفان را راضی کرد و هم موافقان را. اما پیامدهای ناخواسته این ایده از دست تئوریسین ها و مجریان آن خارج است. این پیامدها بیش از آن که گریبانگیر دولت روحانی شود، دامنگیر اصلاح طلبان خواهد شد. اصلاح طلبانی که در دولت حضور دارند و ندارند. اگر اصولگرایان در رقابت های انتخاباتی باختند و کنار رفتند، اصلاح طلبان پیروز میدان نیز نتوانستند به ایده های بنیادین و فراگیرشان همچون توسعه سیاسی، اجتماعی و عدالت دست یابند. با اینکه آنان به این ایده های بنیادین پشت نکرده اند اما در هر انتخاب «باید از چیزی کاست، گر بخواهیم به چیزی افزود». بخشی از اصلاح طلبان در این چهار سال توانستند نقش سیاسی خود را خوب ایفا کنند و در بدنه قدرت بمانند و اعتماد نهادهای رسمی را به دست بیاورند. این توفیق کمی نیست برای کسانی که در پی عادی سازی اند. از طرف دیگر اصلاح طلبان نمی توانند به پیامدهای ناخواسته عادی سازی تن در ندهند. یکی از همین پیامدهای ناخواسته همانندسازی این دست اصلاح طلبان با اصولگرایان معتدل در ماشین دولت به نام دولت فراگیر و فراملی است.و آنچه لبه تیز سیاست را کند می کند، همسان سازی دو طیف ناهمسان است. اصلاح طلبان در این همسویی تیزی گفتمان سیاسی خود را از دست خواهند داد و این تنها یکی از تبعات همسان سازی است. اما مهم تر از همه اشاعه ایده عادی سازی در مسائل اقتصادی است. عادی سازی اقتصادی، نزدیک ترین ایده به نظریه «داگلاس نورس» در اقتصاد است که برخی از اصلاح طلبان و نظریه پردازان اقتصادی در پی آن هستند. ایده ای که باور دارد باید برای عادی سازی و پیشگیری از مجادلات سیاسی دست به توزیع رانت های مولد زد. رانت هایی که موجب زایش سرمایه و شکوفایی اقتصاد شده و جلوی رانت های غیرمولد را می گیرد. اصلاح طلبان چپ یا سنتی با این نگرش از تفکر بنیادین عدالت طلبانه خود فاصله بسیاری خواهند گرفت. این تفکر بیش از آن که مردم محور باشد، دولت محور است و بر کسی پوشیده نیست که مصلحت دولت و صیانت از آن، اساس دولت ها است اما اصلاح طلبی بیش از آنکه در مفهوم دولت معنا شود، گفتمانی برخاسته از مطالبات مردم بوده است.دولت روحانی روزهای سختی را پیش رو دارد. دولتی که دیگر نمی تواند منتقد وضع موجود باشد بلکه مدافع و پاسخ گوی آن است، اصلاح طلبان هم در این زمینه از دولت جدا نیستند. مردم ثابت کرده اند همواره کار خودشان را می کنند، آنان عمل محورند نه ایده محور یا ایدئولوژی محور. خاموش و بی صدا عمل می کنند: جدا، جدا و منفرد. برخی تئوری های چانه زنی امروزه کارایی ندارد. مردم از اینکه مورد مصالحه و مذاکره قرار بگیرند بیمناک اند و از سوی دیگر این روزها کمتر اصلاح طلبی است که این تئوری را بر زبان بیاورد حتی اگر در دل به آن باور داشته باشد. مردم دولت روحانی را با اراده خودشان روی کار آوردند. سیاست آنان سیاست اعتراض نیست، بلکه عمل به سیاست است. اینک، مردم سوژه های منفردی اند که به وقت ضرورت از وجدان جمعی خود تبعیت می کنند. سیاست در بطن جامعه در جریان است. کارگرانی که ماه ها حقوق نگرفته اند، زنانی که هنوز به دنبال شان و جایگاه اجتماعی خویش اند، جوانان بی کاری که آینده ای برای خود متصور نیستند و.... چه کسی در آینده ای نزدیک می تواند آنان را خطاب قرار دهد و به حرکت وادارد؟ اگر دولت و اصلاح طلبان بخواهند باز انعکاس صدایشان را در جامعه بشنوند چاره ای جز برآوردن مطالبات آنان ندارند. مگر اینکه دولت و اصلاح طلبان درصدد باشند فقر و استیصال و نابرابری را هم برای مردم نرمال سازی کنند و برای همیشه دست از آرمان هایشان بردارند.
                