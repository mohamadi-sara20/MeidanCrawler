یک‌شنبه ۱۲‌شهریور ۱۳۹۶
-----------------------------------------
یادداشت
-----------------------------------------
طلبکاران همیشگی
-----------------------------------------

                    داستان ثابت ورزش ایران تکرار شد؛ اعتراض کردن ورزشکاران برای گرفتن پاداش. فقط چندساعت از سوت پایان بازی کره جنوبی- ایران و نتیجه مطلوب ایران در سئول گذشته بود که ملی پوشان در یک اقدام هماهنگ لب به اعتراض گشودند. ابزار اعتراض آنها این بار صفحات شخصی شان در اینستاگرام بود. حرف همه یکی بود؛ چرا کسی قدر ما را نمی داند؟ انتشار این متن های مشابه این سوال را پیش آورد که مگر چه اتفاقی افتاده است؟ ظاهرا بازیکنان تیم ملی خواهان دریافت پاداش صعود به جام جهانی اند؛ پاداشی چندهزاردلاری که به آنها قول داده شده بود. مخاطب این جملات اعتراضی هم وزارت ورزش و دولت است. کارلوس کی روش هم که همیشه در این مواقع به خوبی میدان داری می کند، دیروز از بی تفاوتی ها انتقاد کرد. اینکه بازیکنان تیم ملی فوتبال ایران و سرمربی شان توقع حمایت و توجه داشته باشند اصلا اتفاق بدی نیست، اما روی دیگر سکه را هم باید دید. بیش از یک دهه است که «مادی گرایی» و «پاداش محوری» به یکی از اصول ورزش ایران تبدیل شده و مطالبه اصلی ورزشکاران مبلغ پاداش است. قهرمانان المپیک همان پای سکو چانه جایزه می زنند، این در حالی است که پاداشی که ایران به مدال آوران المپیکش می پردازد، قابل توجه و از ده ها کشور متمول دنیا هم بیشتر است. این پاداش ها بار مالی سنگینی برای دولت ایجاد می کنند. میلیاردها تومان برای برگزاری مراسم پرداخت پاداش ورزشکاران نخبه هزینه می شود و جالب اینکه هیچ گاه هم رضایت ورزشکاران فراهم نمی شود. در همین سال گذشته پس از برگزاری مراسم اهدای پاداش ورزشکاران المپیکی کم صدای اعتراض شنیده نشد؛ چرا دیر پرداخت شده، چرا کم بوده و.... فوتبالیست ها هم با وجود درآمد بالایشان از این قافله عقب نماندند. چهار سال پیش پس از صعود ایران به جام جهانی 2014، دولت وقت با یک دست ودلبازی بی حساب وکتاب، پاداشی نجومی برای ملی پوشان در نظر گرفت؛ یک مجوز ورود خودرو خارجی و 50 میلیون تومان پاداش نقدی، بخشی از این پاداش ها هم به گردن دولت یازدهم افتاد. آن پاداش هنگفت همان موقع هم مورد انتقاد کارشناسان قرار گرفت؛ پاداشی که حتی شامل حال رئیس فدراسیون و سرپرست تیم هم شد! همان بی تدبیری حالا به یک مطالبه تبدیل شده است. از طرفی این موضوع هم مطرح است که چرا جوایز از پاداشی که فیفا برای فدراسیون ایران در نظر گرفته پرداخت نمی شود و برای دولت تعهد مالی ایجاد شده است. از بالابودن پاداش المپیکی ها گرفته تا مساوی بودن پاداش المپیکی ها و پارالمپیکی ها همه وهمه برای ورزش کشور و حتی دولت مسئله ساز شده است. گرفتن پاداش حق هر ورزشکاری است، مخصوصا ورزشکاری که روی سکوی المپیک می رود و فوتبالیستی که به جام جهانی صعود می کند. به ویژه زمانی که در این زمینه قول هایی هم داده می شود. با وجود این، این موضوع در ورزش ایران تبدیل به یک آفت شده است. نبود یک سری قوانین مدون منطقی برای پرداخت پاداش در یک سو و پاداش گرابودن عمده ورزشکاران در سوی دیگر هر روز وضع را بدتر از روز قبل کرده است. این رویه کاسبکارانه به مرور باعث می شود که ارزش هایی مثل پیروزی ورزشی و افتخار ملی جای خود را به سکه های طلا و دلار بدهند. رسانه ها هم در کم رنگ شدن این ارزش ها نقش دارند؛ خیلی از آنها نقش وکیل ورزشکاران در مطالبه پول و سکه را ایفا می کنند. مسئولان ورزش ایران اگر نتوانند امروز جلوی این بحران را بگیرند، در آینده مجبور خواهند شد برای موفق نشدن ورزشکار ایرانی دعا کنند تا مدال گرفتن او!
                