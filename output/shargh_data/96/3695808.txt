دو‌شنبه ۲ بهمن ۱۳۹۶
-----------------------------------------
حرف اول
-----------------------------------------
مراقب تنش جدید باشیم
-----------------------------------------

                    عربستان همچنان به دنبال تشدید فشار بر ایران با اهرم ترامپ و رژیم اسرائیل است؛ این شیوه هیئت حاکمه سعودی، به اصلاح روابط منجر نخواهد شد و حتما مسائل را پیچیده تر خواهد کرد. در چند سال اخیر، تحولات یمن، سوریه، عراق و لبنان و در یک سال اخیر، تغییر در مشی سیاست خارجی آمریکا نسبت به عربستان و ایران، عامل رفتار ماجراجویانه عربستان است. به بیان دیگر می توان گفت تنش میان دو کشور اسلامی، زمانی به اوج رسید که ترامپ به عنوان رئیس جمهور آمریکا راهی کاخ سفید شد. در شرایط فعلی به نظر می رسد اختلاف ها بیشتر از آنکه از خود ایران یا عربستان ناشی شود، از ایالات متحده نشئت می گیرد و عمده ترین دلیل اوج گرفتن تنش ها بین دو کشور، تغییر دولت در آمریکاست. این در حالی است که برای عربستان یک شکست در سیاست خارجی است که کشوری فرامنطقه ای، روابط دارای ظرفیت دو کشور مسلمان همسایه را به مخاطره بیندازد. مهم ترین معضل فعلی منطقه و جهان، تروریسم است. داعش با ادعای تشکیل خلافت اسلامی در منطقه به یک تخریب همه جانبه پرداخت. بسیاری از کشورهای غربی، مرکز وهابیت را دنبال کننده آموزش ایجاد تنفر، دشمنی و تکفیر سایر پیروان مذاهب و ادیان می دانند. حتی دولت های دموکرات و جمهوری خواه آمریکا که متحد سال های دور و نزدیک عربستان محسوب می شوند، در سال های اخیر با شدت بیشتری درباره این گونه رفتارهای سعودی، ابراز نگرانی کرده اند، اما لابی سنگین دلارهای نفتی، عامل شکست این هشدارها بوده و اکنون نیز رئیس جمهور تاجرپیشه آمریکا، بیشتر به دنبال استفاده از پول عرب ها برای مصرف داخلی شعارهای انتخاباتی خود است. در مقابل، ایران در همه این سال ها در جایگاه مخالف قرار داشته و کمترین قرابتی با گروه های تکفیری و تندرو نداشته و ندارد. به نظر می رسد دولت های غربی باید نسبت به مخالفان و حامیان این پدیده توجه بیشتری به خرج داده و قاطعانه خواستار پایان ماجراجویی منطقه ای عربستان شوند. ایران در چهار دهه گذشته، بارها موج ترور مردم، مسئولان و دانشمندان خود را تجربه کرده است. غرب و ایالات متحده به دلیل فضای ایران ستیزی، هیچ گاه تروریسم علیه ایران را محکوم نکرده و اقدامی برای دفاع از مظلوم انجام نداده اند. به نظر می رسد باید برای تمام این مسائل مذاکره و در راستای رفع ابهام و حفظ منافع ملی گفت وگو شود تا به یک راه حل مرضی الطرفین، عملی، واقعی و مسئولانه برسند. ایران بارها اعلام کرده در برنامه ریزی برای توسعه روابط با کشورهای منطقه برای سیاست خارجی خود اولویت قائل است. مجموعه نظام نیز مایل به ایجاد یا تشدید تنش در منطقه نیست. مقام معظم رهبری در سخنرانی اخیر خود برای سران بین المجالس اسلامی در تهران، تاکید کردند کشورهای خارج از دنیای اسلام، اختلاف ها را دامن می زنند و لازم است همه درگیری ها و اختلاف ها در جهان اسلام فوری متوقف شود.دعوت در بالاترین سطح نظام از همه کشورهای اسلامی، پیامی روشن و آشکار دارد. رئیس جمهور نیز بارها در موضعی روشن، خواستار رفتار سازنده عربستان شده است. این سیگنال ها پیام مناسبی به هیئت حاکمه سعودی داده که در این جهت گام بردارند و از این فرصت استفاده کنند. تنش آفرینی اخیر رئیس جمهور ایالات متحده برای انتقال سفارتخانه عربستان به بیت المقدس در سال آینده، نشان داد ترامپ عملا منافع مردم خود را فدای رژیم صهیونیستی کرده و به جای آمریکا، به رژیم صهیونیستی اولویت داده است. با توجه به اینکه منطقه در حال گذار به ثبات و آرامش بود و تمام توطئه های آمریکا و اسرائیل در عراق، سوریه، لبنان و یمن شکست خورده بود، ترامپ با این اقدام و همچنین ادامه اختلاف افکنی میان اعراب و ایران، به دنبال ایجاد بحران دیگری است که توجه ویژه دستگاه دیپلماسی ایران را می طلبد. وی از هم اکنون امتیازگرفتن در درگیری های داخلی برای انتخابات آینده و فرار از تخلف های خود را کلید زده است. مسئله ارتباط با روسیه و تاییدشدن ارتباط فرزند و داماد ترامپ در انتخابات گذشته با این کشور و تخلفات نزدیکان او، نیاز به یک بحران خارجی را دوچندان کرده است.
                