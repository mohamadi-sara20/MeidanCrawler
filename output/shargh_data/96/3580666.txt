پنج‌شنبه ۱ تیر ۱۳۹۶
-----------------------------------------
حرف اول
-----------------------------------------
اکسیر چمران
-----------------------------------------

                    سالروز شهادت دکتر مصطفی چمران، فرصتی است تا درباره ویژگی های منحصربه فرد و تکرارنشدنی این دانشمند نابغه اسلام شناس، نکاتی مطرح شود. نخستین ویژگی ایشان، نبوغ کم نظیر در مسائل علمی بود. او شاگرد اول دانشکده فنی در رشته برق بود و سپس برای تحصیلات تکمیلی راهی آمریکا و دانشگاه مشهور برکلی می شود و سال 1963، دکترای گداخت گرفته و اولین ایرانی است که به چنین مرتبه علمی ای دست پیدا می کند. تز دکترای او، «باریکه الکترونی در مگن ترون با کاتد سرد» بود و استادان راهنمای ایشان بزرگ ترین افراد این رشته در صد سال گذشته بوده اند. دیوید اسلون از استادان نامدار او بود، کسانی هم که کنار ایشان بودند دانشمندانی در حد نوبل بودند. 20 سال پیش در کتابی که برای دانشکده فنی دانشگاه تهران نوشتم، همه این نکات را برشمردم که البته بعد از ده ها بار تجدید چاپ، به تازگی از سوی یک ناشر بدون ذکر نام نویسنده، بازنشر شده است. دکتر چمران، یک اسلام شناس قدری بود. دعای کمیل را برای بچه های آمریکا ترجمه کرد که مشابه آن در بین این تعداد ترجمه، از نظر زیبایی و عرفانی بودن وجود ندارد. ایشان به اندازه ای از طرح نام خود گریزان بود که نام برادرش دکتر عباس چمران را به عنوان مترجم دعای کمیل، ذکر کرد. تز دکترای او، تنها تز دکتراست که در آن به جای ذکر نام خود، نوشته «کسی که این آزمایش را انجام داد به این نتیجه رسید» و از سوم شخص استفاده می کرد، درحالی که در تز های دکترا می نویسند من به این نتیجه رسیدم. در جذب آدم ها بی رقیب بود، اکسیر بود؛ مس را طلا می کرد. بچه هایی که شهید چمران پیش از انقلاب یا در ستاد جنگ های نامنظم جذب کرد، گویی وارد کارخانه طلا سازی شده اند. شخصیتی داشت که بعد از دو جلسه مصاحبت، جذب او می شدیم. در کار عملی همه را مات و متحیر می کرد. پیش از آغاز جنگ و در ابتدای روزهای راه اندازی ستاد جنگ های نامنظم، در نخست وزیری متوجه شدیم شیشه عینک ایشان شکسته؛ اما روی آن را نداشتیم که سوال کنیم چرا آن را تعمیر نمی کنند، بعد متوجه شدیم پولی به همراه ندارد. بعدا یکی از نزدیکان، 12 قطعه اسکناس هزار تومانی برای مخارج روزانه به ایشان داد که بعد از شهادت، بخشی از آن پول هنوز در جیب ایشان بود.وقتی در ستاد جنگ های نامظنم به برخی نیروها سخت گیری می کردیم، ایشان برمی آشفت و بزرگوارانه با همه برخورد می کرد و ما کمی بعدتر متوجه می شدیم رفتار اشتباهی داشته ایم. روحیه مدارا و استدلال محوربودن، از دیگر ویژگی های شهید چمران بود. در اوج روز های بعد از انقلاب و فضای تند آن مقطع، رفتارهای آرام داشت و در پذیرفتن نظرها سعه صدر به خرج می داد و اهل گذشت بود. از ابتدا پایه گذار فعالیت های سیاسی دانشجویان ایرانی در آمریکا بود و در این حوزه هم کسی روی دست ایشان وجود نداشت. بخش دانشجویان مسلمان کنفدراسیون را ایجاد کرد و وقتی با آنها به مشکل خورد، انجمن اسلامی دانشجویان ایرانی خارج از کشور را به راه انداخت، چون شاگرد اول بود همه به پیروی از او و حرف هایش به کارها می پرداختند.بعد از انقلاب هم فعالیت سیاسی را در کنار همه مشغله های دیگر رها نکرد و به آن باور داشت. در حوزه رزمی هم نبوغ و ذکاوت دکتر چمران، خود را نشان داد. ایشان حدود هفت سال مانده به پیروزی انقلاب، به مصر دوران جمال عبدالناصر رفت و دوره یک ساله چریکی دید و پس از آن بود که عازم لبنان شد. بعد از انقلاب هم با تعدادی از هم رزمانش که جذب او شده بودند، به ایران برگشت و آموزش های چریکی را آغاز کرد. وزارت دفاع و نمایندگی مجلس را برای حل مشکلات به اصرار دیگران پذیرفت و با آغاز جنگ، لحظه ای برای رفتن به جبهه ها درنگ نکرد. او بزرگ تر از آن بود که بماند و شوق رفتن، در وجودش شعله می کشید.فقط جامعه آن دوران نبود که دکتر چمران را از دست داد، بلکه نسل های بعد نیز از دانش این دانشمند خداپرست فلسفه دان، محروم شدند. شناخت ابعاد مختلف وجودی و موضع گیری های او در آن مقطع، یک اسوه واقعی را برای نسل های امروز ما تداعی خواهد کرد.
                