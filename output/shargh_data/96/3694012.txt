پنج‌شنبه ۲۸ دی ۱۳۹۶
-----------------------------------------
سرمقاله
-----------------------------------------
عملکرد قالیباف و شعار «عبور از روحانی»
-----------------------------------------

                    آمار و اخباری که به تدریج از عملکرد دوران محمدباقر قالیباف و شورای شهر اصولگرایان در 12 سال بیرون آمده، پرسش های فراوانی را به وجود آورده است. از جمله اینکه مگر ما دستگاه های نظارتی نداریم؟ چگونه ممکن بوده شهرداری تهران از نظر مالی به نقطه ای برسد که حجم بدهی های آن، سه برابر بودجه سالانه این نهاد عمومی شده باشد؟ در عرف قانون تجارت، هرگاه بدهی های یک بنگاه بیش از دارایی های آن شود، آن بنگاه ورشکسته اعلام می شود. به بیان ساده تر، شهرداری پایتخت، سال ها ورشکسته بوده، اما خبر آن رسما اعلام نمی شده است. چگونه ممکن است هزاران نفر در چند ماه آن هم در دوران انتخابات ریاست جمهوری به استخدام شهرداری درآمده باشند؟ چگونه امکان دارد شمار کارکنان شهرداری در 12 سال از 35 هزار نفر به بیش از 70 هزار نفر رسیده باشد؟ چطور تهران به جنگلی از بتون آرمه، برج های سربه فلک کشیده و مال های آن چنانی تبدیل شده باشد؟ آیا تصور می شد که بسیاری از باغ های شمال و غرب تهران شبانه خشکانده شده و به برج یا برج- باغ تبدیل شده باشند؟ مسئولان مربوطه اعلام کرده اند اگر شکایتی بشود حاضر به پیگیری خواهند بود؛ اما واقعیت آن است که مسئولیت نه متوجه دستگاه قضائی است، نه هیچ یک از دستگاه ها و نهادهای نظارتی دیگر. هیچ امر خلافی در دوران مدیریت آقای قالیباف اتفاق نیفتاده که نیاز به رسیدگی داشته باشد. نه رساندن کارکنان شهرداری از 35 هزار نفر تا قبل از آمدن قالیباف به بالای 70 هزار نفر بعد از رفتن او کاری خلاف قانون بوده و نه حجم بدهی های نجومی که شهردار سابق تهران به جا گذاشته است. نه قراردادهای شگفت انگیز آن با سایر دستگاه ها برای انجام خدماتی که معلوم نیست چقدر اساسا نیاز بوده، آن هم با آن مبالغ گزاف، خلاف قانون بوده و نه سایر اقداماتی که در 12 سال مدیریت اصولگرایان بر شهرداری و شورای شهر پایتخت رفته است. در آن صورت پاسخ گوی اوضاع درهم ریخته شهرداری پایتخت آن گونه که شهردار و معاونان جدید گزارش می دهند، کیست؟ مسئولیت اصلی، نه بر دوش شهرداری نه شورای شهر و نه هیچ یک از دستگاه های نظارتی است. پاسخ گویی درباره وضعیت نگران کننده ای که شهرداری پایتخت امروز پیدا کرده بر عهده آنانی است که در انتخابات شورای شهر دوم، به صندوق رای پشت کردند و این نهاد حیاتی را دو دستی به اصولگرایان پیشکش کردند. براساس آمار وزارت کشور، در تهران بزرگ حداقل شش میلیون رای دهنده وجود دارد. اگر حتی 10 درصد آنان پای صندوق رای می رفتند، اعضا با حداقل 600 هزار رای باید به ساختمان بهشت قدم می گذاشتند؛ اما اعضای شورای شهر در انتخابات شورای شهر دوم و سوم، با حدود صد هزار رای به عضویت پارلمان شهری درآمدند؛ بنابراین می توان پرسید که در عملکرد شورای شهر که احمدی نژاد و قالیباف را به کرسی شهرداری نشاندند و نظارتی هم بر عملکرد آنان نداشتند و وسواسی هم درباره برنامه های اجراشده در آن 15 سال از خود نشان ندادند، مقصر هستند یا مردم تهران که به صندوق رای پشت کرده و در آن انتخابات شرکت نکردند؟ شعار «عبور از روحانی» در حقیقت بازگوکننده باور تلخ دیگری بود مبنی بر ابراز پشیمانی از رای دادن به او و شرکت در انتخابات؛ اما تصویری که امروز از عملکرد مدیریت شهری در اختیار اصولگرایان در برابر مردم ایران به ویژه تهرانی ها قرار گرفته بدون تردید ما را با این پرسش بنیادین روبه رو می کند که آیا شرکت نکردن در انتخابات، گزینه مناسبی است؟
                