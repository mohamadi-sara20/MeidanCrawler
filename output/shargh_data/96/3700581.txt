چهار‌شنبه ۱۱ بهمن ۱۳۹۶
-----------------------------------------
سرمقاله
-----------------------------------------
احتمالات یک غیبت عجیب
-----------------------------------------

                    در تلاطم حملات تبلیغاتی آمریکا، اسرائیل و عربستان علیه ایران که در یک سال گذشته با آمدن دونالد ترامپ، موقعیت ظهور پیدا کرده، اجلاس «داووس» سوئیس فرصت بی نظیری برای طرفین اعم از ایران یا دشمنانش به شمار می رفت که بتوانند نظرات خود را مطرح و تبلیغ کنند. با اوج گیری تبلیغات دشمنان علیه ایران در این اجلاس، افکار عمومی کشورمان متوجه این سوال شده که چرا ایران امسال در این اجلاس حضور نداشته است؟ نزدیک سه دهه از عمر مجمع اقتصادی یا اجلاس داووس می گذرد. مجمع اقتصادی داووس، نسل جدیدی از سازمان های بین المللی است که برخی از نرم های گذشته این سازمان ها را شکسته است. بزرگ ترین سازمان بین المللی بعد از جنگ دوم جهانی، سازمان ملل متحد است که دستاوردهای فراوانی داشته ولی تعداد ناکامی های آن هم کم نبوده است. سازمان ملل متحد در حقیقت یک سازمان بین دولتی است که تعداد اعضای آن با تعداد کشورهای موجود در جهان تقریبا برابری می کند. در چهار دهه گذشته کانالی هم برای ابراز نظر سازمان های غیر دولتی و سازمان های مردم نهاد در سازمان ملل متحد تعبیه شده ولی تصمیمات و ابراز نظرهای اصلی، کماکان برعهده دولت ها است. مجمع اقتصادی داووس که اساس کارش را اقتصاد به عنوان لوکوموتیو حرکت جهانی قرار داده، نیم نگاهی هم به مسائل سیاسی و بعضا اجتماعی و... دارد. دکتر شواب، از استادان دانشگاه های سوئیس که بنیان گذار این مجتمع است، در همان اوان با بسیاری از صاحب نظران در سرتا سر جهان مشورت و تبادل نظر کرد تا سازمانی جدید عرضه دارد که نقیصه سازمان ملل متحد را نداشته باشد. مهم ترین نکته ای که در این مجمع اقتصادی مورد توجه قرار گرفته، تنوع و نقش بازیگران مختلف در صحنه بین المللی است. به عبارت دیگر در قرن بیست و یکم، فقط دولت ها نیستند که در عرصه جهانی نقش آفرینی می کنند بلکه سازمان های غیر دولتی، صاحبان شرکت ها و کارخانجات بزرگ، صاحب نظران و متخصصان عالی رتبه در هر رشته، مقامات حاضر و سابق در ظرفیت شخصی و برخی دیگر در کنار دولت ها، بر سرنوشت جهان تاثیرگذارند و این تاثیر سال به سال افزون تر می شود. مجمع اقتصادی داووس نه ادعای جایگزینی سازمان ملل متحد را دارد و نه می تواند آن بار سنگین را بر عهده بگیرد ولی می تواند در اجلاس سالانه خود جمعی از بازیگران را دور هم جمع کرده و به بحث و تبادل نظر و تصمیم سازی برسد. این اجلاس هیچ بیانیه یا قطع نامه ای صادر و هیچ تصمیمی را اعلام نمی کند بلکه هر شرکت کننده و از جمله مقامات کشورها نتایج لازم را از این اجلاس می گیرند و برای اجرای آن با بازگشت به کشورشان، مقدمات لازم را در عرصه جهانی و از جمله در سازمان ملل متحد فراهم می کنند. اکنون با این شناخت می توان گفت همه دشمنان ایران و از جمله دونالد ترامپ و نتانیاهو در این اجلاس شرکت کردند تا بتوانند بر روند تصمیم سازی جهان تاثیر گذاشته و سپس با تصمیم گیران در کشورهای خود بر اساس تبادل نظرها و کیفیت فضای افکار عمومی در سطح جهان، بهترین و مناسب ترین تصمیم را اتخاذ کنند. دونالد ترامپ و نتانیاهو بر طبل شکستن یا اصلاحیه زدن بر توافق هسته ای کوبیدند و موضوعات توسعه موشکی ایران، نقش و نفوذ ایران در خاورمیانه و اعتراضات مردمی در ایران را مطرح و سعی کردند فضای جهانی را علیه ایران تحریک کنند.وزیرخارجه آمریکا که از تور دیدار با روسای کشورهای بریتانیا، آلمان و فرانسه بر می گشت، در داووس آخرین رایزنی ها را به عمل آورد و اعلام کرد سه کشور مزبور با تشکیل کمیته هایی برای بررسی اصلاحیه زدن به توافق هسته ای ابراز آمادگی کردند. اگرچه عربستان و یارانش همان لحن دشمنی را حفظ کردند ولی نسبت به لجاجت گذشته، پنجره ای گشودند که راه برای بازگشت به گذشته با ایران باز است. یقینا حضور دکتر روحانی، دکتر ظریف، دکتر نهاوندیان و سایر توانمندان دیپلماسی و اقتصادی آشنا به مراودات جهانی در داووس می توانست کارساز باشد و ضمن رد اتهامات بی اساس، بر افکار تصمیم سازان جهان تاثیر جدی بگذارد. اینکه وزارت امور خارجه، حضور دکتر ظریف در داووس را به صلاح ندانسته باشد، بعید است ولی امکان دارد نظام به دلایلی این حضور را امسال به صلاح ندیده است. شاید بتوان گفت یک دلیل احتمالی این است که ایران نخواسته در معرض رایزنی برای تشکیل کمیته های مورد علاقه آمریکا قرار گیرد که برای بحث و بررسی مجدد روی برجام قصد تشکیل آن را دارند. در این صورت ایران باید تلاش مضاعفی صورت دهد تا بتواند تبلیغات سوء دشمنان در داووس را از ذهن تصمیم سازان و تصمیم گیران جهان بزداید و با اروپایی ها به تفاهمی پذیرفتنی دست یابد. 
                