شنبه ۳۱ تیر ۱۳۹۶
-----------------------------------------
type_unknown
-----------------------------------------
وعده روحانی تغییر کابینه
-----------------------------------------

                    گروه سیاست: نشست ها یکی پس از دیگری در جریان است. حسن روحانی در گیرودار چیدمان کابینه است، کابینه ای که حالا بیش از هر زمان دیگری انتظار می رود رخت و لباس اصلاح طلبانه بپوشد. سخنان حسن روحانی در دیدار روز چهارشنبه با هیئت رئیسه فراکسیون امید نشان از آن دارد که احتمالا 50 درصد کابینه تغییر خواهد کرد و رئیس دولت به انتظارات جامعه و اهمیت رای 24 میلیونی دقت کافی را خواهد داشت. اصلاح طلبان نیز به وضوح گفته اند دنبال سهم خواهی نیستند؛ اما توصیه شان این بوده که حسن روحانی پیام حضور انتخاباتی مردم در 29 اردیبهشت 96 را جدی بگیرد. دیدار چهارشنبه گذشته هیئت رئیسه فراکسیون امید و حسن روحانی با همین روند پیش رفت. بهرام پارسایی در همین زمینه به ایلنا خبر داده که «آقای روحانی تاکید ویژه داشتند کابینه در سطح قابل قبولی در راستای انتظارات جامعه دچار تغییر و تحول خواهد شد».تب وتاب این روزهای سیاست و تاکید بر کابینه و چیدمان آن مانع از آن نیست که فراکسیون امیدی ها خواسته های مردم در انتخابات را درباره مطرح نکنند. محمود صادقی از حاضران در نشست با روحانی نیز در توییتر خود نوشته «روحانی در ملاقات با اعضای هیئت رئیسه و کارگروه تعامل فراکسیون امید از احتمال تغییر 50 درصدی کابینه خبر داده است». حسن روحانی در دیدار با امیدی ها از چالش های چینش کابینه سخن گفته و در عین حال آن طورکه پارسایی خبر داده «روحانی بر لزوم توجه به مطالبات جامعه تاکید کرده و گفته از مشورت و هم فکری با گروه ها و افراد هم فکر و همسو استقبال می کند و این نظرات را در چینش کابینه دخیل خواهد کرد. آقای روحانی اعتقاد دارند این انتخابات، یک انتخاب رقابتی بود و مردم میان دو نوع رویکرد و نگاه سیاسی، یکی را انتخاب کردند و کسی نمی تواند منکر این مسئله باشد». این در حالی است که محمود واعظی، وزیر ارتباطات، همین چند روز پیش در فراکسیون ولایی به نقل از روحانی خبر داده که رئیس جمهوری وامدار هیچ جناحی نیست.در دیدار روز چهارشنبه 18 عضو فراکسیون امید با حسن روحانی گزارش ارزیابی کابینه فعلی به صورت خصوصی در اختیار آقای روحانی قرار گرفت و بر لزوم تاثیر این ارزیابی در انتخاب شدن یا انتخاب نشدن وزیران تاکید شد. به گفته پارسایی «آقای روحانی نیز در سخنانی بر این مسئله پافشاری کرده و به اهمیت نظرخواهی از گروه ها و جریان های همراه و همسو اشاره کردند».در جلسه چهارشنبه همچنین شاخص های مدنظر فراکسیون امید براساس شرایط سیاسی و اقتصادی کشور درباره انتخاب وزرای جدید به رئیس جمهوری تحویل داده شد. در آن دیدار بر اهمیت حقوق شهروندی، لزوم تشکیل کابینه دوازدهم بر پایه نگاه و رویکردی فراجنسیتی، فراقومیتی و فرامذهبی تاکید شد، همچنین بر این تاکید شد تا کابینه دوازدهم به حضور زنان و جوانان به عنوان بخش مهمی از جامعه بی توجه نباشد. تحویل نامه حمایت 157 نفر از نمایندگان برای انتصاب وزیر زن به روحانیفاطمه سعیدی ازجمله حاضران در نشست روز چهارشنبه با حسن روحانی است. نامه حمایت 157 نماینده مجلس دهم در ضرورت انتصاب وزیر زن از جانب او به رئیس جمهوری تحویل داده می شود. پروانه سلحشوری به «شرق» خبر داده که این نامه برای ثبت در تاریخ تنظیم شده و پیام آن برای جناب رئیس جمهور و نمایندگان مجلس واضح است. به گفته او «انتصاب وزیر زن منتفی نیست. گروه های سیاسی از نمایندگان مجلس تا فعالان مدنی به دنبال این هستند تا پیام و خواسته زنان را به گوش مسئولان برسانند. خیلی ها می گویند زنان باید مراتبی را طی کنند و بعدتر برای وزارت آماده شوند. خوشبختانه زنان موفقی داریم که به خوبی از پس مدیریت وزارتخانه برمی آیند. نظام جمهوری اسلامی ایران از همان ابتدا به مدیران 25 تا 30ساله مرد خود اعتماد کرده و آنها نیز با کوشش و خطا بالا آمده اند. فکر می کنم حالا نوبت آن است که سکان مدیریت برخی وزارتخانه ها به زنان مدیر و مدبر و توانمند سپرده شود». پیروزی روحانی با بسیج همگانی اصلاح طلبان و حمایت تمام قد خاتمی به نتیجه رسیدغلامرضا حیدری، عضو شورای مرکزی فراکسیون امید مجلس، با تاکید بر حمایت اصلاح طلبان از روحانی که به رهبری خاتمی محقق شد، بر لزوم تشکیل کابینه در راستای تحقق خواست ملت تاکید می کند. به گفته او «تصمیمی که گرفته شده این است که در هر وزارتخانه دست کم یکی از معاونت ها به زنان سپرده شود و در سطح وزیر نیز اقداماتی در حال انجام است که به حضور زنان در کابینه دوازدهم بینجامد». به گفته او، انتصاب وزیر زن آن طورکه برخی گفته اند، هنوز منتفی نشده و باید لابی های لازم انجام شود. مردم موافق امر غیردموکراتیک نیستندبا همه نقدها و نظرها، فراکسیون امیدی ها عهد کرده اند از حسن روحانی حمایت کنند؛ اما این حمایت صفر تا صدی نیست و عدم رای اعتماد به برخی وزرا می تواند یکی از راهکارهای بیان نقدوار نمایندگان باشد.در همین زمینه عبدالرضا هاشم زایی به «شرق» گفته نمایندگان در بزنگاه رای اعتمادها بدون شک می توانند ارزیابی داشته باشند و خودشان بتوانند مطابق با اهمیت رای مردم به آنها عمل کنند. مردمی که پای صندوق رای می آیند و در فرایندی دموکراتیک حاضر می شوند، خواهان امر غیردموکراتیک نیستند. بهروز نعمتی، عضو شورای مرکزی فراکسیون مستقلین ولایی نیز از دیدار برخی اعضای این فراکسیون با رئیس جمهوری به منظور گفت وگو درباره نحوه چینش کابینه دوازدهم خبر داده: «قرار است در روزهای ابتدایی هفته پیش رو، برخی از اعضای فراکسیون مستقلین ولایی با آقای روحانی دیدار کنند. محور این دیدار بحث پیرامون کابینه آینده خواهد بود». حمید حاجی بابایی، رئیس فراکسیون ولایی مجلس نیز به «شرق» خبر داده که اعضای کمیته تعامل این فراکسیون نیز با حسن روحانی دیدار خواهند داشت. خبرهایی از تخریب احتمالی کابینه در آیندهچینش کابینه بخش عمده ای از اخبار را به خود اختصاص داده است، اما در این میان به ناگاه توییت معصومه ابتکار خودنمایی می کند؛ توییتی که گویا به طور غیررسمی می خواهد زنگ خطر برخی حمله های آتی به دولت حسن روحانی را به صدا درآورد. ابتکار در توییترش نوشته: «نمی دانم جریان چیست که هرچه دولت بیشتر سعی می کند کار کند و از حاشیه دور باشد، حمله بیشتری می شود. خبر رسیده یک دوران جدید و تهمت و تخریب در راه است».در همین حال مصطفی تاجزاده، فعال سیاسی اصلاح طلب نیز در توییتی دیگر به شکلی تلاش کرده تا از پشت پرده برنامه های تخریب سازمان یافته پرده برداری کند. او نیز در تویترش به این مسئله پرداخته و توصیه ای خطاب به اصلاح طلبان داشته: «جمع بندی دولت پنهان پس از شکست های پی در پی ازمردم این است: زمین گیرکردن اصلاح طلبان از بیرون ممکن نیست. تنها راه دامن زدن اختلافات آنهاست. بازی نخوریم». سوای دغدغه ها و نگرانی ها پیرامون تخریب دولت، نحوه چیدمان کابینه آینده نقل محافل خبری است.حالا هرچه به دقیقه 90 چینش کابینه نزدیک تر می شویم سخنان و موضع گیری ها صریح تر می شود. از علی مطهری گرفته که به صراحت حضور رحمانی فضلی در کابینه را معامله دانسته و خواهان پایان یافتن به چنین معامله ها در دولت آینده شده تا غلامعلی جعفرزاده ایمن آبادی که به صراحت به حسن روحانی پیغام داده اگر وزیری تحت فشار در فهرست کابینه بیاید، مجلس به او رای اعتماد نخواهد داد. حسن روحانی روزهای سختی را پیش رو دارد. دیدار با فراکسیون امید پایان یافته و رایزنی ها کماکان در دستور کار است. به زودی فراکسیون ولایی و مستقلین مجلس نیز به دیدار او خواهند رفت. سه گانه ولایی، مستقلین و امیدی ها پازل مهمی برای رای اعتماد به وزرای کابینه دوازدهم خواهد بود و لابی با آنها تعیین کننده است.
                