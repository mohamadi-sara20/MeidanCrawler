پنج‌شنبه ۲۵ آبان ۱۳۹۶
-----------------------------------------
یادداشت
-----------------------------------------
از زلزله چه می توان آموخت؟
-----------------------------------------

                    ایران یک سرزمین زلزله خیز است که دلیل عمده آن برخورد صفحه عربستان و ایران است. در 60 سال گذشته هزاران زلزله قوی و خفیف در ایران به وقوع پیوسته است که شدیدترین آنها عبارت بوده اند از زلزله بوئین زهرا در سال 1341 با شدت 6/5 ریشتر با 20 هزار تلفات، زلزله طبس در سال 1357 با 7/8 ریشتر و 25 هزار تلفات؛ یعنی بیش از 70 درصد جمعیت شهرستان طبس، زلزله رودبار- منجیل در 1369 با شدت 7/4 ریشتر با 35 هزار کشته، زلزله بم در 1382 با شدت 6/6 ریشتر و زلزله کنونی در غرب ایران با شدت 2/7 ریشتر که آمار جان باختگان آن هنوز قطعی نشده است. همه این زلزله ها در سطح وسیعی شامل صدها پارچه شهر و آبادی روی داده اند زیرا گسل های زلزله خیز با آبراه ها ارتباط تنگاتنگی دارند. در بیابان های خشک و بی آب و علف، زلزله با این شدت ها روی نمی دهد. پس می توان نتیجه گرفت که زلزله و آبادی، یار غار دیرینه هستند و باید یکی از مفروضات شهرنشینی یا روستانشینی در ایران به حساب آیند. اما هم مردم و هم دولت ها همواره از آن غفلت می کنند. از نظر برخورد با عواقب زلزله، آن را باید مانند آتش سوزی در نظر گرفت. آتش سوزی هم پیش بینی شدنی نیست اما رویداد آن بر مردم و مسئولان چنان واضح است که به جای چشم پوشی و نادیده گرفتن احتمال آن، همه شهرها با ایجاد ایستگاه های آتش نشانی و کشیک 24ساعته، آماده نجات مردم و اطفای حریق هستند. جای دقیق آن را نمی دانند اما وقوع آن را به وضوح پیش بینی می کنند. به عبارت دیگر، واقعه را قبل از وقوع، علاج می کنند. در غیر این صورت، باید مانند رویدادهای زلزله، کاسه چه کنم چه کنم را به سر بزنند. همان طور که در زلزله به جای اینکه دولت، «ان جی او»ها و مردم دست به دست هم دهند و امدادرسانی کنند، اختلافات سر باز می کند. کنترل بروز زلزله در دست ما نیست. اما زلزله بخشی از فرهنگ مردم یک سرزمین زلزله خیز است و باید باشد. در این فرهنگ، هم مردم باید تفاوت الگوهای سکونت را نسبت به سرزمین های زلزله ناخیز بیاموزند و بدانند و هم دولت ها و نظاماتی که وظیفه آنها رویارویی با چنین رویدادهایی است. چرا؟ در روستاهایی که صدها سال بلکه هزاران سال است ساخته شده و بافت آنها جنبه تاریخی و میراث فرهنگی به خود گرفته است، ساخت وساز خانه های روستایی و کیفیت آنها بازتابی از فقر تاریخی روستاست. روستایی آن قدر فقیر بود که نمی توانست خشت خامی را که در ساخت کلبه روستایی با دست خود می مالید، به کوره آجرپزی ببرد و آن را تبدیل به آجر کند. خشت، دوام آجر را ندارد. سوال این است که چرا از آغاز انقلاب اسلامی در 40 سال گذشته و افزایش توجه به رفاه روستایی، دولت ها به فکر تقویت دوام همان خانه های سست بنیاد و قدیمی روستایی نیفتادند. با هر زلزله ضمن بیان دلسوزی و عرض تسلیت به ده ها هزار خانواده داغدار، با اقدامات کوتاه مدت ترمیمی باز هم هر کسی، دیگری را مقصر بشناسد؟البته تشخیص خلافکاری های برخی از عوامل دولتی برای خود دولت و مردم کاملا روشن است.اما جیغ و داد راه انداختن با یافتن راه حل بلندمدت از زمین تا آسمان تفاوت دارد. ضمنا اگر راه حل های دولتی با دخالت مردم صورت نگیرد، باز هم خطاهای گذشته تکرار خواهد شد. پس از زلزله بوئین زهرا، دولت وقت برای اطمینان از اینکه مردم منطقه در آینده از زلزله در امان باشند، تصمیم گرفت کنار خانه های ویران شده روستایی خانه های یک طبقه و مقاوم بسازد. مدت ها طول کشید که روستاها به کمترین سروسامان رسیدند. اما همین که اقتصاد روستا تقویت شد، تقریبا همه روستاییان دوباره خانه های خود را ساختند و خانه های ساخته شده به وسیله دولت را به طویله اسب ها و گوسفندان خود تبدیل کردند. در فاصله زمانی میان وقوع زلزله و آغاز بازساری بم، نگارنده همراه با چند کارشناس ارشد ایرانی و خارجی از بم بازدید کردم و طرح های منتخب بازسازی را بررسی کردم. چند نکته جالب نظر من را جلب کرد که همان زمان در مقاله ای در مجله معمار منعکس کردم. نخست اینکه به محض آغاز ثبت نام بازمانده های زلزله برای دریافت کمک از دولت، شمار کسانی که ثبت نام کردند از جمعیت پیش از زلزله بم تجاوز کرده بود. مردم بی کار از اطراف بم به امید دریافت پول و کمک های رفاهی به بم آمده و خود را به عنوان سکنه بم جا زده بودند. به دلیل تخریب شهر، تشخیص بومی از غیربومی امکان پذیر نبود. دوم اینکه تقریبا همه کودکان در سنین مدرسه و دبیرستان در زلزله ای که نیمه شب روی داده بود، کشته شده بودند. اما طرح جامع یا طرح بازسازی شهر اولویت زیادی به احداث مدارس- آن هم کنار خیابان ها - داده بود. این مدارس سال ها با شمار بسیار اندکی دانش آموز کار می کردند. سوم اینکه در طرح شهرسازی، فضای زیادی از شهر را به فروشگاه ها در کنار خیابان ها داده بود. در حالی که مردم برای تامین مایحتاج روزانه خود باید به فروشگاه هایی که در دل محله های شهر احداث شوند مراجعه کنند. نه اینکه ناچار شوند برای خرید از خودرو استفاده و به مرکز شهر رفت وآمد کنند. چهارم با تغییر کاربری ها برای استفاده از فضاهای پیش بینی شده در طرح، مساحت زیادی از نخلستان های باقی مانده پس از زلزله را برای احداث ساختمان های چندطبقه اختصاص داده بودند. شهر بم در آن زمان یکسره نخلستان بود. حتی حیاط ها نیز پر از درخت خرما بود؛ گرچه بناهای آنها خراب شده بود. به عبارت دیگر، طرحی که عمدتا از سوی مهندس مشاور تهیه شده بود، به جای اینکه قاتق نان مردم بم شود، قاتل جان شهر شده بود. 25سال پیش از زلزله بم، تهیه طرح بازسازی طبس در خراسان بر عهده شخص معاون شهرسازی وزارت مسکن و شهرسازی آن زمان واگذار شده بود. این معاون هیچ آشنایی ای با شهر طبس نه در زمینه آب وهوای آن و نه درباره ویژگی ها فرهنگی آن نداشت. یک روز که برای کاری به دفتر این شخص در خیابان تخت جمشید آن زمان مراجعه کردم، دیدم نقشه جغرافیا طبس را روی میز کنفرانس پهن کرده و دارد برای بازسازی آن طراحی می کند. در ایران آن زمان ابتدا نقشه می کشیدند و سپس برای خالی نبودن عریضه، تهیه گزارش توجیهی، آن را به افرادی که کارشان صرفا تهیه گزارشات توجیهی اما توخالی طرح ها بود واگذار می کردند. خدا کند که این سنت مرضیه امروز منسوخ شده باشد! در جمع بندی، ذکر این چند نکته را ضروری می دانم؛ نخست اینکه زلزله اخیر در غرب ایران آخرین زلزله نخواهد بود. دوم اینکه مدیریت بحران این نیست که پس از رویداد زلزله بنشینند و برای بازماندگان چاره اندیشی کنند. کوچک ترین مدل عمل همان ایستگاه های آتش نشانی است که باید پیش از آتش سوزی آماده کمک سریع باشند. باید در سراسر ایران، به ویژه در نقاط شناخته شده زلزله خیز برای کمک رسانی سریع پایگاه های ثابت به وجود آید. از این پایگاه ها حتی می توان برای امدادهای مشابه در سطح بین المللی استفاده کرد. سوم اینکه تصمیم گیری باید با درک کامل ویژگی های منطقه و روحیات و توانایی های مردم صورت گیرد، نه در تهران. چهارمین نکته این است که ایران یک کشور پهناور و متنوع به لحاظ آب وهوا و روحیات مردم است. استفاده از طرح های استانداردشده و تقلید از بلندمرتبه سازی های غربی و متداول در امارات برای ایران زیان بخش است. نخستین رویداد هر زلزله، قطع آب و برق و خرابی ساختمان های بلند است. ترمیم آنها کار یک روز و دو روز نیست. در فاصله خرابی تا بازسازی، مردم – به ویژه سالمندان - نمی توانند از پله های ساختمان های بلند رفت وآمد کنند. به دلیل اقتصاد متمرکزشده در شهرها، جوانان روستایی در روستا ها نمی مانند و به امید یافتن کار به شهرها پناه می برند. امروز تعداد بسیار زیاد ماشین های مسافرکشی در تهران که نمره شهرهای غربی و شرقی را دارند، نشان از این مهاجرت است. آنچه باقی می ماند، سالمندانی هستند که به دلایل زیاد باید در ساختمان های چند اشکوبه ای که از 15 سال پیش تاکنون در مسیر میان شهرها و روستاها ایجاد شده زندگی کنند. این با سنت زندگی روستایی در تضاد است. پنجم اینکه هر واحد مسکونی در روستا همواره یک واحد تولیدی بوده است. حیف است که آن را به یک واحد مصرفی تبدیل کنیم. ششم اینکه تکنولوژی امروز بازگشت مردم شهرنشین به روستا را تشویق می کند. این حرکت حتی شهرهای ما را از آلودگی نجات خواهد داد. پس باید آن را تشویق کنیم. این نوشتار نسخه نویسی نیست. تنها چند تذکر است که ان شاءالله مورد توجه دست اندرکاران قرار گیرد.
                