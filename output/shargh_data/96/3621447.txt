یک‌شنبه ۱۲‌شهریور ۱۳۹۶
-----------------------------------------
سرمقاله
-----------------------------------------
آیا ترامپ ماندنی است؟
-----------------------------------------

                    دونالد ترامپ، پدیده استثنائی تاریخ ریاست جمهوری آمریکا، از زمانی که وارد کارزار انتخاباتی شد، نه تنها نتوانست افکار عمومی جامعه آمریکا را به خود جلب کند، بلکه با افکار عمومی ملل جهان نیز همین مشکل را دارد. ترامپ به طرز عجیبی محبوب تندروهای آمریکایی، نژادپرستان و مردم ناآگاه و عامی آمریکا قرار گرفت و با ترفندهای غیرمعمول و از جمله با نقش آفرینی غیرمستقیم روسیه، در انتخابات آمریکا پیروز شد، اما در هیچ کجای جهان و به ویژه در کشورهای توسعه یافته و به خصوص در کشوری چون آمریکا چنین سازوکار و چنین افرادی نمی توانند خلق الساعه و تصادفی بر سر کار بیایند و اگر هم بیایند نمی توانند دوام بیاورند، چراکه قانون در این کشورها نهادینه شده و ابزارها و محدودیت های قانونی مانع تک روی آنها می شود. دونالد ترامپ با اینکه فرمانده کل قوا، رئیس قوه مجریه و تعیین کننده رئیس قوه قضائیه ایالات متحده آمریکاست، ولی مشاهده می شود که چگونه اسیر و مطیع قانون اساسی آمریکا بوده و دستورات بی پایه اش پی درپی مورد نقض مقامات و مسئولان این کشور قرار گرفته است. دونالد ترامپ و خانواده اش با ارتباطات ناسالم با روسیه، حمایت اکثر جمهوری خواهان معروف را از دست داده اند، به ترتیبی که افرادی چون جان مک کین زبان به انتقاد از وی گشودند و جمهوری خواهان نخواستند ذلت همکاری مخفیانه با روسیه را به طور تاریخی برای حزب خود بخرند. این افتضاح تاریخی که در آمریکا و جهان بیشتر یک خیانت تلقی می شود، هنوز آبستن حوادث بیشتری است که در ماه های آینده خود را نشان خواهد داد و دامن دونالد ترامپ را باز هم بیشتر خواهد گرفت. مشکلات ترامپ یقینا به همین جا ختم نمی شود؛ شکست وی در جایگزینی «اوباما کر» با همه شعارهایی که داده بود یک راهکار اساسی برای مردم آمریکا فراهم کرد که باید از دونالد ترامپ عبور کنند. در صحنه خارجی هم از ابتدا جبهه مشترکی علیه وی در جهان به وجود آمد تا سیاست های نامتعادل و تهاجمی دونالد ترامپ را مهار کنند. روابط با اتحادیه اروپا و ناتو، همراهی نکردن با کنوانسیون محیط زیست پاریس، موضع علیه توافق هسته ای با ایران و ده ها موضوع دیگر، مخالفت جهان با ترامپ را به نمایش گذاشت. ترامپ هر اندازه در صحنه داخلی با شکست روبه رو شد، مواضع خود در صحنه خارجی را تندتر و تهاجمی تر کرد تا برای خود شخصیت و احترام فراهم کند، اما با واکنش جهانی رو به رو شد. علاوه بر این ناکامی ها، آزمایشات روانی او هم نشان دهنده عدم تعادل روانی این کشتی کج کار قدیمی است که تکمیل کننده شخصیت وی شده است. این آزمایشات به کنگره نمایندگان آمریکا تحویل داده شده تا تصمیم مناسب گرفته شود. به یقین می توان گفت رئیس جمهور آمریکا در این شرایط قادر به ادامه معمول کار یک رئیس جمهور نیست. چندین ماه قبل، پیش بینی شد که فقط سه راه پیش پای ترامپ وجود دارد؛ اول اینکه افسار کار حکومت را در اختیار حزب جمهوری خواه قرار دهد و حزب، کشور را اداره کند و وی رئیس جمهوری تشریفاتی باشد. دوم اینکه شکست سیاست هایش را بپذیرد و استعفا دهد. سوم اینکه در انتظار استیضاح باشد. خصوصیات روحی دونالد ترامپ نشان داده محتمل ترین راه برای وی، استیضاح و در غیر این صورت استعفاست، زیرا او حاضر نیست در اداره کشور، افسار کار را به حزب جمهوری خواه بسپارد.اگر به تیم مدیریتی وی در این چند ماه نگاه کنیم، سرشکستگی دونالد ترامپ کاملا مشهود است که همه اعضای دفتر و مشاوران وی که بر وزرا نظارت دارند، یکی بعد از دیگری استعفا داده و جای خود را به دیگری سپرده اند. به عبارت دیگر نه ترامپ توانایی تحمل آنان را دارد و نه آنان تحمل ادامه چنین سرافکندگی ای را دارند و این در تاریخ آمریکا بی نظیر است. اکنون این سوال پدید می آید؛ ایران باید چه راهی را برای مواجهه با او برگزیند؟ بی شک ایران باید در کنار این رودخانه به نظاره بنشیند و جریان آب را تماشا کند تا فرجام ترامپ مشخص شود. اشتباهات پی درپی این چهره جنجالی، چاله عمیقی برای وی حفر کرده و او برای نجات خود نیاز به مستمسکی دارد تا به بهانه آن مدتی حیات سیاسی خود را افزایش دهد و ایران نباید این مستمسک باشد.اگر بحران کره شمالی ادامه یابد، برای ترامپ فرصتی طلایی محسوب می شود. اگر می توانست به بهانه حفظ دموکراسی در ونزوئلا دخالت نظامی کند و اگر بتواند جبهه مستحکمی از نظر سیاسی علیه ایران به وجود آورد و جهان را با خود هم داستان کند، هرکدام می تواند کشتی نجات وی باشد.ترامپ همین طور در مسیر استیضاح یا استعفا پیش می رود و جامعه آمریکا در ابعاد سیاسی و اجتماعی به اندازه کافی به حساب او می رسد. پس ایران نباید برای ترامپ روزنه نجات شود. البته موضوع توافق هسته ای به صورت استخوان در گلو درآمده است. ترامپ نه می تواند این توافق را برهم بزند و نه می تواند با تحریم های موازی ایران را عصبانی کند تا ایران آن را نقض کند و نه می تواند با بیرون آمدن از برجام، ایران را غافلگیر کند. دولت ترامپ سعی می کند با طرح بازدید از سایت های نظامی، مقدمات عدم پایبندی ایران به برجام را فراهم کند. ایران با تلاش های دیپلماتیک می تواند بر این مشکل فائق آید و زمان بخرد تا افق روشن شود و در این راه کشورهای اتحادیه اروپا همراه ایران خواهند بود.
                