شنبه ۲۱ مرداد ۱۳۹۶
-----------------------------------------
گزارش
-----------------------------------------
بازخوانی دیدار وزیر علوم احمدی نژاد با وزیر رژیم اسرائیل
-----------------------------------------

                    رای اعتماد به زاهدی که به صورت ناپلئونی محقق شده بود، با اعتراض نمایندگان مجلس روبه رو شد، به طوری که تعدادی از نمایندگان مجلس در جلسه علنی ششم شهریور سال 1384 در تذکرات آیین نامه ای، آرای وزیر علوم را مخدوش دانستند و خواستار بازبینی فیلم رای گیری برای او در روز رای اعتماد شدند. خبر دیدار زاهدی و یک مقام اسرائیلی در حاشیه یک نشست رسمی در سال 1387 در اردن، این روزها بیش از هر زمانی در سایت ها و رسانه ها بازخوانی می شود، دلیلش هم ساده است؛ به ویژه در روزهایی که خبر محرومیت مسعود شجاعی و احسان حاج صفی از حضور در تیم ملی روی خط داغ خبرهاست.مهدی زاهدی آن طورکه او و برخی اصولگرایان تاکید می کنند، نابغه ریاضی است. وزیر علوم سال های گذشته دولت محمود احمدی نژاد، این روزها ریاست بر یکی از کلیدی ترین کمیسیون های مجلس را بر عهده دارد، کمیسیون آموزش. دیدار تصادفیزاهدی بارها در گفت وگوهای کمی تندوتیز که با رسانه ها داشته بر مصافحه نکردن با مقام اسرائیلی حاضر در نشست اردن تاکید کرده است؛ بااین حال تصاویر منتشرشده از او در آن دیدار حاکی نکات مهمی است. زاهدی تاکید کرده تصاویر براساس سناریوی از پیش تعیین شده از سوی رژیم اسرائیل تهیه شده و او نزدیک به یک دقیقه در اتاق بوده و به محض اینکه فهمیده فرد حاضر در اتاق اسرائیلی است، جلسه را ترک کرده است. بااین حال تصاویر او را در ردیف مسئولانی قرار داده که با رالب (راغب) مجادله، وزیر علوم وقت رژیم اسرائیل، عکس رسمی گرفته است؛ اما در تصویر دیگری زاهدی دور میز و نزدیک مجادله نشسته است، بااین حال چهره اش در هم است و اخمو. معلوم نیست آیا او در لحظه ای که عکس گرفته شده در جریان بوده که مقامی که در چند سانتی متری اش نشسته یک مقام اسرائیلی است یا نه؟ بااین حال او بارها تاکید کرده که از رکنی زاده، مقام مسئول حاضر از وزارت امور خارجه در آن نشست خواسته از موقعیت فرد مورد نظر با خبر شود و به محض اینکه می فهمد او اسرائیلی است جلسه را ترک می کند. سناریوسازیوقتی خبر آن روزها در رسانه ها بالا گرفت، وزارت علوم در بیانیه ای اعلام کرد «درباره عکس منتشر شده در برخی سایت ها که صندلی وزیر علوم را در کنار صندلی وزیر علوم رژیم صهیونیستی نشان می دهد، باید توضیح داد که با توجه به تاخیر نیم ساعته در شروع مراسم از مدعوین جهت پذیرایی دعوت شد. طرف ایرانی شرط حضور خود را در اتاق پذیرایی عدم حضور وزیر رژیم اشغالگر قدس اعلام کرد که طرف میزبان آن را پذیرفت. پس از 10 دقیقه از حضور وزیر علوم فردی ناشناخته وارد اتاق شد که به علت نبود مبل خالی یک صندلی را در کنار مبلی که وزیر علوم نشسته بود قرار دادند و آن فرد روی آن قرار گرفت. کمتر از دو دقیقه توسط همکاران وزارت امور خارجه معلوم شد که آن فرد وزیر رژیم صهیونیستی است که بلافاصله با یک اقدام انقلابی دیگر ضمن ترک محل پذیرایی اعتراض خود را به مسئولان تشریفات میزبان اعلام کردیم. متاسفانه عکس های منتشرشده در همان فاصله زمانی گرفته شده است».زاهدی درباره انتشار تصاویر این دیدار که اتفاقا مدت ها بعد اتفاق افتاده بود، گفته «مسئول مربوطه از وزارت امور خارجه در همان اتاق و کنار من نشسته بود که در عکس منتشرشده صورت ایشان به صورت مات منتشر می شود که به خواننده این گونه القا شود گویی وزیر علوم خارج از چارچوب های عرف دیپلماتیک عمل کرده است».او البته تاکید می کند: «یقینا توطئه در کار بود و این توطئه از جانب صهیونیست ها بود. آنها می خواستند به نظام ضربه بزنند. اینکه یک سایت خبری داخلی که اتفاقا متعلق به بچه مسلمان هاست به راحتی یک خبر کذب را مطرح کند، فکر می کنم اشتباه فاحشی شده است». زمزمه های سفیرشدن و افشای نابهنگام «جهان»سایت جهان، همان سایتی است که به گفته زاهدی «بچه مسلمان» نخستین بار تصاویر دیدار زاهدی و مقام اسرائیلی را یک سال پس از اصل دیدار منتشر کرد.در متن منتشرشده در جهان آمده «محمدمهدی زاهدی، وزیر علوم دولت نهم است که جای خود را به کامران دانشجو خواهد داد؛ اما زاهدی که روزگاری خود را نابغه ریاضیات می خواند، در حالی از سمت عالی ترین مقام آموزشی کشور کنار می رود که سفارت چندین کشور حساس به او پیشنهاد شده است، اما سابقه زاهدی در تعامل با کشورهای دیگر و نیز عدم تطبیق صحیح او با معیارهای نظام از دغدغه هایی است که احتمال سفیرشدن او در کشورهایی مانند امارات و اندونزی را با ابهام جدی مواجه کرده است».در ادامه سایت جهان به طور شفاف رسالتش را در انتشار تصاویر حاشیه ساز زاهدی توضیح داده: «زمزمه سفارت زاهدی، سایت جهان را بر آن داشت تا با انتشار عکس هایی از این دیدار، مسئولان عالی دولت و مقامات دیپلماسی کشور را در انتخاب افراد آگاه به شئونات انقلاب اسلامی یاری کند».زاهدی در گفت وگو با خبرگزاری مهر، جایی که خبرنگار پرسیده احتمال دارد که خبرها درباره احتمال سفیرشدن شما این حاشیه ها را به وجود آورده، چنین پاسخ داده «به هرحال یکی از سرنخ‎ های این موضوع و حاشیه سازی می تواند این مورد باشد، اما تنها احتمال است نه یقین».«یک نفر وارد اتاق شد و مشغول مذاکره با او بودیم. البته مذاکره هم نه، چون نیم ساعت وقت بود، صحبت های متفرقه می کردیم. اینکه می گویم حرف شما ضد انقلاب است». مهدی زاهدی در ادامه گفت وگو با سایت «جماران» چیزهایی گفته که خبرنگار صرفا به همین جمله کوتاه اکتفا کرده است: «توهین می کند». خبرنگار پرسیده «آقای زاهدی این طرز صحبت اصلا صحیح نیست»، زاهدی هم پاسخ داده «نخیر. کسی که حرف ضدانقلابی بزند سزایش همین است». دیدار نابغه ریاضی کرمان و وزیر وقت علوم دولت احمدی نژاد با وزیر علوم رژیم اسرائیل در سال 87 تا مدتی از تیررس مردم دور مانده بود، اما هنگام احتمال سفیرشدنش در یکی از سفارتخانه های کشورهای خلیج فارس فاش شد، آن هم از جانب یک سایت اصولگرا و به گفته زاهدی یک «سایت نزدیک به بچه مسلمان ها». نام مهدی زاهدی برای دانشجویان منتقد همواره با پدیده «دانشجوی ستاره دار» پیوند خورده است. در دوره او پروژه ستاره دارکردن دانشجویان منتقد به بالاترین سطح خود رسید. گرچه او در گفت وگویی با مهر به کل مسئله را تکذیب کرده و آن را محصول دوره سیدمحمد خاتمی و مصطفی معین دانسته است. زاهدی در 23 مرداد 1384 از سوی محمود احمدی نژاد برای تصدی وزارت علوم، تحقیقات و فناوری به مجلس معرفی شد و با کسب 144 رای موافق، 101 رای مخالف و 35 رای ممتنع موفق به کسب رای اعتماد مجلس شد.
                