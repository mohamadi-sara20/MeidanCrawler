یک‌شنبه ۳۰ مهر ۱۳۹۶
-----------------------------------------
سرمقاله
-----------------------------------------
تجارت با جیب اعراب
-----------------------------------------

                    یکی از تحلیلگران سیاسی درباره کیش شخصیت ترامپ می گوید سیاست مداری پیش بینی ناپذیر است و به راحتی می تواند تغییر موضع بدهد. فارغ از نظر این کارشناس، شاید باید بگوییم ترامپ، تاجری است فرصت طلب که اتفاقا رئیس جمهور آمریکا هم شده است. تاجری که ابایی ندارد از غیراخلاقی ترین شیوه ها برای به دست آوردن سود بیشتر استفاده کند. سفر اول خارجی او به عربستان و انتخاب جیب پرپول اعراب به همین نگاه تجاری به مسائل جهانی برمی گردد. او از زمان فعالیت انتخاباتی چه درون حزب جمهوری خواه و چه در رقابت با هیلاری کلینتون، با ساز مخالفت با برجام که توافق نامه ای بین المللی است و قطع نامه شورای امنیت سازمان ملل را پشتوانه خود دارد، پروژه «ایران هراسی» را کلید زد و به اعراب پیام داد که اگر وارد کاخ سفید شود، به خواسته شیوخ عرب که «کوبیدن سر مار» است، جامه عمل می پوشاند. ترامپ زمانی که وارد کاخ سفید شد، در راستای سناریوی تجاری خود به عربستان سفر کرد و دست ودلبازی سران عربستان او را تا رقص شمشیر برای گرفتن نزدیک به نیم تریلیون پول نقد و قرارداد کوتاه مدت پیش برد. وی در بازگشت به آمریکا با غرور گفت این همه پول برای شغل است. او ایران هراسی را ادامه داد و هر روز بر طبل خروج از برجام کوبید. به باور نگارنده برجام از نظر ترامپ حکم همان زنگوله طلایی را دارد که در گوش اعراب حاشیه خلیج فارس با سخنان ترامپ خوش می نشیند، بدون اینکه فایده ای برای آنها آنان باشد. برجام قراردادی دوطرفه نیست که به هوای خالی کردن جیب اعراب، پیچ و مهره آن به دلخواه شل و سفت شود. برجام هیچ گریزگاهی برای برون رفت از بستر و مجرای قانونی برای ترامپ یا دیگر طرف های درگیر ندارد؛ مگر اینکه ترامپ در نقش اول خود یعنی سیاست مداری پیش بینی ناپذیر یک طرفه از برجام کناره گیری کند که بعید و دور از ذهن است. اگر در دوره 60روزه کنگره آمریکا موضوع برجام یعنی پایبندی ایران به تعهدات برجام را رسیدگی و اظهارنظر کرد، ترامپ نیازی به اقدام مجدد ندارد وگرنه سه ماه بعد از انداختن توپ به زمین کنگره مجددا نوبت ترامپ است که پایبندی یا عدم پایبندی ایران را به اجرای مفاد برجام تایید کند. تا همین جای کار ترامپ در نقش تاجر وارد شده است و در سخنرانی آشفته خود که عصبانیت از چهره او پیدا بود، با به کاربردن عنوان مجعول برای خلیج فارس، به کار تجاری خود با اعراب پایان داد و عملا صورت حساب نیم تریلیونی سفر خود به عربستان را تسویه و آن را هم برای اعراب متوهم قرائت کرد. محبوبیت ترامپ در سطح افکار عمومی آمریکا به حدود 30 درصد رسیده است که در 70 سال گذشته بی سابقه بوده است. افت محبوبیت رئیس جمهور تا این سطح در آمریکا آنها را بر آن می دارد که دست به اعمالی بزنند که مردم آمریکا را مجبور کند به رئیس جمهور نامحبوب خود اعتماد کنند. سطح محبوبیت روسای جمهور آمریکا بیشتر متکی به مسائل داخلی است و نحوه مدیریت متزلزل ترامپ و پیش بینی ناپذیر بودن او باعث افت محبوبیتش شده است. راه برون رفت از این وضعیت برای رئیس جمهور و تیم همراه او فرافکنی و بر طبل جنگ کوبیدن است و حال پرسش این است؛ میدان جنگ کجاست؟ هرچند دخالت روسیه در انتخابات آمریکا و ارتباط اطرافیان ترامپ با لابی های روسی هم اکنون دست ترامپ را در پوست گردو گذاشته است.تیم بررسی کننده اتهامات دخالت روسیه در انتخابات همان تیمی است که در زمان ریاست جمهوری بیل کلینتون و قضیه مونیکا با بررسی های دقیق تا مرز استیضاح، بیل کلینتون را تعقیب کردند و کلینتون توانست با تکیه بر بندی از مقررات نحوه بررسی اتهامات رئیس جمهور، با قبول گناه دروغ گفتن به کنگره و پذیرش آن از استیضاح فرار کند. این تیم اکنون تا پشت اتاق های کاخ سفید هم رسیده و به دختر و داماد ترامپ نزدیک شده است. روسیه در سیبل سیاسی چالش کنندگان با ترامپ قرار دارد. کره شمالی دومین جبهه ای است که ترامپ در آن طبل جنگ را می تواند به صدا درآورد. به باور نگارنده کره شمالی نماد ماندگاری است که باید تا همیشه بماند و آمریکا از این مترسک آسیای جنوب شرقی برای حضور دائمی و استفاده از امکانات ژاپن، کره جنوبی، چین، ویتنام، لائوس، فیلیپین و اندونزی سود ببرد. کره شمالی پتانسیل جنگ آن هم به گفته ترامپ، جنگ تا مرحله نابودی را ندارد و باید این فضای مه آلود که از جنگ شبه جزیره کره تا امروز باقی مانده تا فردا و فرداها هم باقی بماند. به همین اعتبار ترامپ تاجر، بار سفر بسته و در دومین سفر خارجی خود چندین روز را در آسیای جنوب شرقی خواهد چرخید تا باج جلوگیری از اقدامات کره شمالی را از دولت های این منطقه بستاند. آخرین جبهه و دست به نقدترین، کوبیدن بر طبل ابطال برجام و ادای شوالیه جنگ های صلیبی را درآوردن است. در این صورت هم افکار عمومی مردم آمریکا را به خود جلب می کند و هم وسیله ای است که نیابتا از طرف اعراب، علم برخورد با ایران را به دست بگیرد. جنگی نیابتی که هزینه آن را جیب گشاد اعراب تامین خواهد کرد و رجز آن را ترامپ تاجر خواهد خواند. با این اوصاف چه باید کرد؟ آیا تحریک موجود نامتعادلی که به قصد خالی کردن جیب اعراب از پروژه ایران هراسی پایه های دولت خود را گذاشته، به سود ایران است یا باید با علم و دوراندیشی و رعایت منافع ملی با این موجود پیش بینی ناپذیر برخورد کرد؟
                