پنج‌شنبه ۱۴ اردیبهشت ۱۳۹۶
-----------------------------------------
یادداشت
-----------------------------------------
جهت آگاهی بی کاران
-----------------------------------------

                    فضای تبلیغات انتخاباتی – با کمال تاسف – آغشته به تدلیس است. موضوع تدلیس در تبلیغات از سال های گذشته باعث رنجش دلسوزان جامعه و البته دستمایه افراد سودجو و فرصت طلب برای رسیدن به قدرت، حتی اگر هدف وسیله را توجیه کند، قرار می گیرد. اگرچه تدلیس در معاملات به کار می رود؛ اما چون انتخابات یک قرارداد اجتماعی است و تبلیغات زمینه ساز جلب هوادار و گرفتن رای آنان است، می توان از واژه تدلیس که به معنی فریب دادن طرف دیگر؛ یعنی مخاطب و هوادار است، استفاده کرد و تبلیغات دروغ و انحراف در فکر مخاطب و فریب دادن مردم از سوی بعضی از نامزدهای انتخاباتی را با عنوان تدلیس در تبلیغات افشا کرد. یکی از گرفتاری های مهم اجتماعی و اقتصادی امروز ایران، معضل بی کاری جوانان و میا ن سالان، اعم از زن و مرد به ویژه در میان دانش آموختگان دانشگاهی است. بعضی از نامزدهای دوره دوازدهم ریاست جمهوری، به ویژه اصولگراها که تبلیغات انتخاباتی شان در جریان است، با انگشت گذاشتن بر معضل بی کاری، وعده هایی برای اشتغال بی کاران در دولت خود می دهند تا از این طریق، آرای جوانان خواهان شغل را به دست آورند. شاید با رای بالا به ریاست جمهوری برسند و شاید بتوانند درصدی از بی کاران را به شغلی که احتمالا ایجاد می کنند برسانند. تا اینجا، این تبلیغات اشکال ندارد؛ اما تدلیس از آنجایی تبلیغات انتخاباتی آنان را به فریب و انحراف در افکار مخاطب آلوده می کند که اولا، اعداد و ارقامی را بیان می کنند که دلخوشی بی پایه ای بیش نیست. ثانیا به طور روشن، علمی و منطبق با واقعیات موجود جامعه ایران، توضیح نمی دهند این تعداد شغل – مثلا پنج میلیون شغل جدید در چهار سال را چگونه خلق می کنند؟ اینکه مرتب تکرار شود زمینه اش وجود دارد، همین پتروشیمی چه ها که نمی کند! اگر فلان اتفاق در عرصه اقتصادی بیفتد، میلیون ها شغل ایجاد می شود و از این گونه حرف های کلی بی خاصیت، جز لذت درونی گوینده و مخاطب فایده ای ندارد.وانگهی اصولا دیدگاه اقتصادی اصولگرایان امروزی که هر نوع ثروت را بادآورده و هر ثروتمند را غارتگر و دست آموز استکبار جهانی برای نابودی اقتصاد ایران و زالوصفت که خون مردم مستضعف را می مکد، قلمداد می کنند، با شعار ایجاد میلیونی شغل در تضاد است. لطفا به این نکته ها توجه کنید:1 – هرکسی رئیس جمهور شود، بر اساس سیاست های فعلی نظام که کوچک کردن دولت و تقویت بخش خصوصی است، نمی تواند دستور دهد که بی کاران را به استخدام دولت درآورند. بی کاران عزیز، امید خود را از اینکه کارمند دولت شوند، قطع کنند. رئیس دولت دهم بدون توجه به قوانین و مقررات و بدون آینده نگری، اواخر عمر مدیریتش بر قوه مجریه، هزاران نفر را به استخدام دولت درآورد و مصیبت بزرگی را برای دولت های بعد از خود رقم زد.2 – امید به ایجاد شغل وقتی پابرجاست که تولید شکل بگیرد یا رونق پیدا کند. تولید وقتی به سامان می آید که سرمایه گذاری شود. سرمایه در دست سرمایه داران یا کسانی است که توانایی تولید ثروت را دارند. سرمایه داران یا خلاقان عرصه اقتصاد، وقتی ثروت، سرمایه و خلاقیت خود را به عرصه تولید اشتغال زا می آورند که احساس کنند برای خود و سرمایه شان امنیت و سود وجود دارد. درست است که در سرزمین ما امکانات و نعمت های زیادی برای انواع و اقسام تولید، اعم از صنعتی، کشاورزی، گردشگری و... وجود دارد؛ اما همه اینها بالقوه است و به دلایل مختلف، به ویژه به دلیل نوع نگاه اصولگرایان به شیوه مدیریت جامعه، بعید است به فعل درآید. اضافه بر آن، نیروی بالقوه مستعد برای سرمایه گذاری در فناوری های نوین، مانند تولید نرم افزارهای رایانه ای و شیوه های ورود به فضای مجازی، در کشورمان فراوان است؛ اما جناح راست هنوز در بهره گیری از این دنیای گسترده به جمع بندی نرسیده است و نگران تبعات ورود جوانان به این عرصه هاست؛ بنابراین چندان که باید و شاید، طرح های دامنه دار برای ایجاد اشتغال یا فراهم کردن زمینه آن برای اعداد گزاف و نجومی را که در تبلیغات انتخاباتی خود اعلام می کنند، ندارند.3 - نگارنده قصد ندارد آیه یاس بخواند و بی کاران را به آینده خود ناامید کند، بلکه از آنان می خواهد تحت تاثیر شعارهای کسانی که اعتقادی به مقدمات و زیربناهای تولید که همان جذب سرمایه گذاران خلاق به مثابه پایه اصلی اشتغال است ندارند، قرار نگیرند. بعضی از اینها نمی توانند امنیت ایجاد کنند، چون در موقعیتی بوده اند که خود در فضاسازی علیه سرمایه گذاران نقش داشته اند. باید به کسی رای داد که برای ایجاد امنیت سرمایه گذاران و نیز امنیت شغل کارکنان و کارگران تلاش می کند. باید به کسی رای داد که می تواند هر نوع تهدید علیه ایران و ایرانی را خنثی کند. بی کاران برای رفع معضل بی کاری باید متحد و قانون مند همراه با سایر اقشار اجتماعی، کسی را به ریاست قوه مجریه برسانند که با فناوری نوین و وسایل ارتباطی امروزی از هر نوع آن، قهر نباشد و در اندیشه بهره مندی از تازه ترین دستاوردهای بشری باشد که در حوزه فضای مجازی تعریف می شود.به یقین دولتمردان دوره یازدهم می توانند صادقانه به خواسته های جامعه ایران معاصر، در حد توان و اختیارات خود پاسخ دهند؛ به شرط اینکه دست به دست هم دهیم و روز 29 اردیبهشت جاری، حماسه ای دیگر خلق کنیم.
                