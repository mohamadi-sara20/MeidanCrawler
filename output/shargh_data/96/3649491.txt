دو‌شنبه ۱ آبان ۱۳۹۶
-----------------------------------------
بازتاب
-----------------------------------------
توضیح «شرق» درباره تیتر یک مصاحبه
-----------------------------------------

                    شرق: در شماره روز گذشته «شرق» و پس از انتشار متن مصاحبه بلند معصومه ابتکار، معاون رئیس جمهوری در امور زنان و خانواده، تیتر انتخاب شده برای این مصاحبه با واکنش و انتقاد او همراه شد که در ادامه توضیحاتی دراین باره ارائه می شود. این مصاحبه در صفحه یک با تیتر «رئیس جمهور گفت از محیط زیست برو» منتشر شد؛ این تیتر از پاسخ خانم ابتکار به دومین سوال «شرق» که به این شرح بود انتخاب شد: «آقای روحانی وقتی شما را دعوت کردند تا درباره تحویل سازمان محیط زیست صحبت کنید، چه گفتند؟» و پاسخ او به این شرح است: «آقای روحانی گفتند شما قرار است در محیط زیست نباشید، من هم گفتم خدا را شکر (خنده) چون آنجا خیلی تحت فشار بودم، خیلی...». گفتنی است این مصاحبه پیش از انتشار و بعد از پیاده سازی و تنظیم نهایی برای خانم ابتکار فرستاده و با تایید نهایی خود ایشان منتشر شد. اگرچه متن انتخاب شده برای تیتر به صورت عین به عین گفته های او در مصاحبه نبود، اما به لحاظ مفهوم و ذات کلمات تفاوتی با اصل گفته خودشان نداشت. با وجود این معاون محترم رئیس جمهوری در امور زنان و خانواده انتخاب این تیتر را ناشی از عدم صداقت و متفاوت از متن دانستند و روز گذشته در توییتر، اینستاگرام، تلگرام و... به آن واکنش نشان دادند. البته بخش عمده نوشته ایشان در واکنش به رسانه های دیگری بود که این مصاحبه را با تیترهای انتخابی خود بازنشر کرده بودند.براساس قواعد و قوانین روزنامه نگاری، انتخاب تیتر و نوشته آغازین مصاحبه (لید) مادامی که حاوی توهین و تمسخر یا برخلاف اصل گفته های مصاحبه شونده نباشد، وظیفه و حق رسانه است و در این زمینه مصاحبه شونده نمی تواند برای مصاحبه خود تیتری را تعیین کند؛ بااین حال اگر تیتر باعث رنجش خانم ابتکار، معاون محترم رئیس جمهوری در امور زنان و خانواده شده است، از وی پوزش می طلبیم.
                