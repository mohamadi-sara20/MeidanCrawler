یک‌شنبه ۸ بهمن ۱۳۹۶
-----------------------------------------
سرمقاله
-----------------------------------------
نگران کشوریم نه اصلاح طلبان
-----------------------------------------

                    پس از ناآرامی های ماه گذشته در ایران، از چند زاویه به اصلاح طلبان و عملکرد آنان حمله شد که بیشترین نقش در این حمله ها را بخشی از اپوزیسیون خارج از ایران داشت. می دانیم پس از انتخابات یازدهم ریاست جمهوری در سال 92، دولت روحانی در شرایط خاصی بر سر کار آمد که ویژگی های آن مقطع، در پنج سال گذشته تا حدی تشریح شده است. با وجود محدودیت ها، دولت امکاناتی داشت که می توانست کارآمدی بیشتری از خود نشان دهد و البته بعد از انتخابات امسال و رای بالای دکتر روحانی، از تجربه دولت اول برای چهار سال دوم بهره بگیرد. این مطلوب حاصل نشد و بدنه اجتماعی اصلاح طلبان به عنوان حامیان دولت روحانی، گلایه هایی را مطرح کردند که بخش زیادی از آن وارد است. اما اینکه آیا دولت فعلی همه پتانسیل جریان اصلاح طلبی برای اداره کشور است، پاسخ کاملا روشنی دارد. اصلاح طلبان از نظر جریان تندرو، قرار بود پس از حوادث سال های پیشین حتی حق حیات هم نداشته باشند؛ چه رسد به اینکه چهره های اصلی آن که از مدیران تراز اول و کارآمد به شمار می روند، در سمت های ارشد اجرائی، تقنینی و مدیریت شهری قرار بگیرند. این جریان سیاسی در سال های 92، 94 و 96 با وجود استیلای نسبی چنین نگاهی بود که ورق را برگرداند و فقط بخشی از توان آن در دولت، مجلس و چند ماه گذشته مدیریت شهری به کار گرفته شد و همچنان نگاه محافل دارای نفوذ به استفاده از یک چهره اصلاح طلب نام و نشان دار در مصدر امور، کاملا منفی است. اما آنچه نباید درباره ناآرامی ها در شهرهای مختلف ایران به فراموشی سپرده شود، دیدگاه اصلاح طلبان در دوران اصلاحات و هشت سال حاکمیت اصولگرایان است. بارها گفته ایم فضای یکدست، بدون نظارت مردم به تولید فساد منجر می شود. گفته ایم حضور افراد غیر متخصص در حوزه های مهم اقتصادی، سیاسی، فرهنگی، اجتماعی و دیپلماسی و درک نکردن نیاز جامعه و فضای جهانی، می تواند آفت زا باشد، اما با کمال تاسف، این موضوع در دولت احمدی نژاد نهادینه شد. دولت اصلاحات با وجود هر 9 روز یک بحران، حسن انجام کاری از خود نشان داد که همچنان حتی در بین بخشی از اصولگرایان زبانزد است. اما در اوایل دهه 80 آرایشی در برخی محافل دیده شد که اصلاح طلبان را وادار به هشدارهایی کرد؛ اینکه اگر جریانات تندرو به امور مهم گمارده شوند، ممکن است کشور به نقطه کنترل ناپذیری برسد. حال بعد از ناآرامی های اخیر، لبه حملات به اصلاح طلبان نشان داد همچنان این جریان به عنوان نیروی توانمند برای اداره کشور شناخته می شود و باید از هر فرصتی برای از میان برداشتن آن استفاده کرد تا مردم، امید به اصلاح را از دست بدهند. امروز باید به مطالبات بحق دو نسل مهم کشور پاسخ داد؛ نسل های سوم و چهارم که بیشترین حجم هرم جمعیتی را به خود اختصاص داده اند و همچنین متولدان دهه 90 که با نیازهای کاملا جدید و متفاوت، بسیار زود به عرصه تحصیلات متوسطه و عالی رسیده و خواهان زندگی با کیفیت هستند. علاقه مندان آوار کردن مطالبات بر سر دولت و اصلاح طلبان باید بدانند اگر تصمیم سازان کشور فارغ از اینکه دکتر روحانی برسر کار باشد یا نباشد، برای پاسخ گویی به خواسته های مردم به جمع بندی واحدی نرسند، ممکن است شعار «اصلاح طلب، اصولگرا دیگه تمومه ماجرا» گستره بیشتری به خود بگیرد. اعتراضات اخیر، دو رو دارد که فقط به یک روی آن توجه شده و آن مردم معترض هستند.به باور نگارنده، آن بخش از مردم که دچار یاس، ناامیدی از اصلاح روندها و خاموشی و بی تفاوتی شده اند، نیازمند توجه بیشتر هم هستند. باید خوشحال بود در اعتراضات اخیر بخش درخور توجهی از مسئولان نگاه گذشته خود را کنار گذاشته و به اصلاح آن نگرش ها درباره تحولات اجتماعی پرداختند. برای رئیس جمهوری دوران اصلاحات و اصلاح طلبانی که سال ها تجربه اجرائی و سیاسی را تجربه کرده اند و حتی محصوران، آنچه امروز اهمیت دارد نه حضور این چهره ها در فرایندهای سیاست گذاری و تصمیم سازی برای گردش بهتر چرخ های کشور - که در جای خود بسیار مهم و حیاتی است- بلکه آینده ایران و محور شدن هویت مردم سالارانه آن است. اصلاح طلبان می دانند با نگرش های موجود، فرصت چندانی برای استفاده از ظرفیت های چهره های اصلی این جریان وجود ندارد. حتی برخی اعضای شورای شهر فعلی تهران به دلیل همین سابقه، در برخی فعالیت های مرسوم شهری که اعضای کم تجربه شوراهای دوم و سوم با ارج و قرب برای حضور در آن دعوت می شدند، امکان حضور ندارند. حرکت های اخیر نشان داد نگرانی های اصلاح طلبان و بدنه اجتماعی چشمگیر آنان از سال 84 به این سو، چقدر بجا بوده و چرا امروز برنامه ریزی و توسعه کشور برای کل دستگاه مدیریت اجرائی دشوار شده است. به نظر می رسد بزرگ ترین ماموریت چهره های اصلی اصلاح طلب که جایگاهی مهم در میان بخش اعظم جامعه دارند، بازگویی توانمندی و نگرش این گفتمان برای همین جوانان معترض است و ارتقای سطح آگاهی های جامعه است تا دچار آدرس غلط نشوند. مدیران شاخص در دولت یازدهم مانند دکتر ظریف و مهندس زنگنه، تلاش کردند در اوج فضای بدبینی جهانی علیه ایران، هم دیپلماسی و هم شریان اصلی درآمد کشور یعنی نفت را به حالت طبیعی درآورند اما هر دو آنان امروز، نگرانی های جدی ای از برخی سیاست ها دارند. دکتر ظریف از شرایط منطقه ای ایران راضی نیست و برای مدیران ارشد اقتصادی نیز استفاده از ظرفیت سرمایه گذاری مستقیم خارجی به دلیل تعدد تصمیم گیران در مسائل خارجی و ایران هراسی، به شدت محدود شده است. در دولت اصلاحات با وجود برخی کارشکنی ها، شرایط تا حدی در کنترل دولت بود اما امروز به معنای واقعی، نوعی موازی کاری را شاهد هستیم که می تواند به ضرر کشور تمام شود. جریان مقابل علاوه بر قدرت رسانه ای و سیاسی از جهت اقتصادی نیز بسیار قدرتمند است و هر تلاش آنان برای زمینگیرکردن هر دولت یا ساختاری که اراده کنند، می تواند موثر بیفتد. گفتمان اصلاحات فارغ از اینکه برخی افراد اصلاح طلب نما بخواهند آن را منحرف کنند، اجرای قانون اساسی و بهره گیری از همین ظرفیت های موجود است. برای اصلاح طلبان که در زمان نوشتن قانون اساسی حضور داشتند، روشن است منظور قانون گذار از برخی اصول و فصول چیست. جامعه ایران و حتی معترضان اخیر، پیام های اصلی گفتمان اصلاح طلبی را دریافت کرده اند و حتما بین آن با عملکرد افراد منفعت طلب تفاوت قائل هستند. اصلاح طلبان معتقدند باید با عزم ملی و اراده کلان اجازه داد امکان استفاده از ظرفیت مدیران شاخص را فراهم کرده و به اصلاح ساختار فرهنگی، سیاسی، اقتصادی و اجتماعی همت گماشت.
                