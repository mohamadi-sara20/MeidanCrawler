دو‌شنبه ۱۹ تیر ۱۳۹۶
-----------------------------------------
یادداشت
-----------------------------------------
الزامات ایران در زلزله سیاسی عربستان
-----------------------------------------

                    دو هفته قبل، شورای وفاداری عربستان که دارای 34 عضو است با 33 رای، حکم به برکناری محمد بن نایف از مقام ولیعهدی داد و محمد بن سلمان را که هم اکنون چندین پست حساس و سیاسی برعهده دارد که یکی از آنها نایب ولیعهد بود، به ولیعهدی انتخاب کرد. تحلیلگران سیاسی منتظر این تغییر بودند. محمد بن سلمان تحصیلات خود را در رشته حقوق دانشگاه ملک سعود ریاض به پایان برده است. علاوه بر پست های سیاسی خصوصا وزارت دفاع که در این پست جنگ یمن را به راه انداخت و عنوان این جنگ را- توفان واقعیت- نام نهاد، سررشته امور تجاری هم به دست اوست. پادشاهی سعودی در گذر تاریخ قصه پر دامنه ای در تاریخ عربستان است. نخستین فرد قدرتمندی که بر بخشی از عربستان از این خاندان حکومت راند، سعود بن محمد بن مقرن است که نام وی برای اولین بار به سال 1735 به عنوان حاکم بخشی از شبه جزیره عربستان وارد تاریخ شده است. از این تاریخ به مدت دو قرن چندین نفر از فرزندان و نوادگان سعود بن محمد بن مقرن بر بخش هایی از عربستان حاکم شدند تا اینکه در سال 1932 عبدالعزیز بن عبدالرحمن بن فیصل، بر ریاض مستولی شد و به احترام جد خود عربستان را به عربستان سعودی تغییر نام داد و تا سال 1953 با اقتدار حکومت کرد. کشف نفت در سال 1937 در عربستان عصر جدیدی را در این کشور رقم زد. عبدالعزیز تحت حمایت آمریکا که بعد از جنگ دوم به عنوان قدرت برتر در منطقه حضور پیدا کرد، شرکت نفتی آرامکو را تاسیس و با قرارداد تنصیف یعنی 50-50 سرمایه گذاری های عظیمی را در صنعت نفت به سوی عربستان جلب و چهره یک کشور سنتی عقب مانده را دگرگون کرد. عبدالعزیز فرزندان متعددی از زنان قبایل مختلف عربستان داشت؛ اما یکی از همسرانش که از طایفه سدیری بود، نفوذ زیادی بر عبدالعزیز داشت. وی وصیت نامه ای برای جانشینی از خود باقی گذاشت که برابر آن ولیعهدی به پسر بزرگ تر در قید حیات می رسد؛ مگر آنکه فرزند بزرگ تر از قبول ولیعهدی امتناع کند که به پسر بزرگ تر بعد از او می رسد. طبق این وصیت تاکنون این افراد به سلطنت رسیدند، سعود بن عبدالعزیز، فیصل بن عبدالعزیز، خالد بن عبدالعزیز، فهد بن عبدالعزیز و عبداله بن عبدالعزیز تا سلطنت به سلمان بن عبدالعزیز رسید. بحران ولیعهدی از زمانه ملک عبداله شروع شد؛ زیرا پسران بزرگ تر عبدالعزیز که عنوان ولیعهدی پیدا می کردند، یکی بعد از دیگری قبل از رسیدن به سلطنت می مردند؛ سلطان، عبدالرحمن و طلال. با مرگ اینان ولیعهدی به نایف بن عبدالعزیز رسید؛ فردی قدرتمند و با نفوذ؛ اما مرگ او هم قبل از فوت ملک عبداله در رسید و ولیعهدی به سلمان بن عبدالعزیز رسید که هم اکنون پادشاه عربستان است. ظاهرا ملک سلمان از چنان نفوذی در خاندان سعودی و شورای وفاداری -یا هیئت بیعت- برخوردار است که تاکنون توانسته همه موانع را برای پادشاهی پسرش محمد برطرف کند. وقتی ملک سلمان به پادشاهی رسید، ولیعهد وی یکی از فرزندان عبدالعزیز به نام مقرن بود که ملک سلمان او را برکنار کرد و چون نایف بن عبدالعزیز که فردی قدرتمند بود و از حمایت اکثر افراد خاندان آل سعود برخوردار بود، به علت سرطان درگذشت، ملک سلمان پسر او- محمد بن نایف- را به ولیعهدی انتخاب کرد. این اولین جانشین از نوادگان عبدالعزیز بود. ملک سلمان با حمایت خانواده و طرفداران برادرش نایف، توانسته بود دیگر برادرش یعنی مقرن را برکنار کند و در کنار ولیعهدی فرزند نایف به جای مقرن، پسر جوان خود محمد بن سلمان را نایب ولیعهد قرار دهد. سلمان از سال 2015 که ملک عبداله درگذشت تا چهارشنبه 21 ژوئن، پازل جانشینی را کامل و عملا همه مدعیان را ساکت کرد. در عربستان رسم است که سران طوایف و بزرگان کشور باید با ولیعهد یا پادشاه جدید بیعت کنند و این بیعت در شهر مکه برگزار می شود؛ اما ملک سلمان در دستوری فوق العاده از بزرگان و شاهزادگان خواسته است در ایام ماه مبارک رمضان رنج سفر به مکه را بر خود هموار نکنند و به فرمانداری های محلی مراجعه و فرماندار هر محل از جانب ولیعهد بیعت آنان را اخذ کند. اولین فردی که بعد از صدور فرمان بیعت با ولیعهد جدید محمد بن سلمان بیعت کرد، محمد بن نایف، ولیعهد معزول، بود که در مکه با ولیعهد جدید بیعت کرد. سرعت درخواست بیعت و نوع آن را که می توان در هر فرمانداری مراسم بیعت انجام داد، ناشی از نگرانی از وضع جسمی ملک سلمان تحلیل کرده اند. هیچ یک از مقامات عربستانی از ابتدا تا اکنون به صراحت محمد بن سلمان علیه ایران و مذهب شیعه موضع نگرفته اند. ضدیت او با ایران مثال زدنی است. دشمنی او با شیعیان علت اصلی حمله به یمن است و بی پروا می گوید استان حضرموت یمن متعلق به عربستان است. جمله معروف او «با ایرانی که برای ظهور مهدی (عج) آماده می شود، مذاکره نخواهیم کرد» به شدت تحت تاثیر نگرش دونالد ترامپ است. او جزء نخستین سران حکومتی بود که بعد از پیروزی ترامپ به واشنگتن رفت. وقتی که دونالد ترامپ هم به عربستان رفت، در واقع میزبان اصلی او بود. محمد، رفتاری نامتعادل و برنامه هایی غیرقابل اجرا دارد. مدتی قبل مدعی شد که عربستان تا سال 2020 کمترین وابستگی به نفت را خواهد داشت و چند سال بعد اصولا نفت از کالایی درآمدی به کالایی سرمایه ای تبدیل و بودجه کشور با مالیات و دیگر درآمدها بسته خواهد شد. سفر وی به آمریکا بعد از پیروزی ترامپ برنامه خرید تسلیحات جنگی را سرعت بخشید، قرارداد نقدی 110 میلیارددلاری در کنار قرارداد 330 میلیارددلاری با آمریکا باجی بود که محمد بن سلمان برای کسب حمایت آمریکا پرداخت کرد. پس لرزه های زلزله سیاسی عربستان تا کجا ادامه خواهد داشت؟ زمان مرگ ملک سلمان مهم است. اگر چند ماهی دوام بیاورد و در این مدت محمد بن سلمان بتواند پایه های قدرت خود را تثبیت کند و لرزه ای از این نظر در موزاییک سیاسی و خانوادگی آل سعود به وجود نیاید، او خواهد توانست از نظر داخلی جایگاه خود را تثبیت کند؛ می ماند اوضاع منطقه، هم اکنون عربستان در سه جبهه خود را رودرروی دیگران قرار داده است.... جنگ یمن که آتش افروز آن محمدبن سلمان بود و پایان آن با هر سناریویی به حمایت سیاسی و لرزه یا استحکام پایه های سلطنت او بستگی دارد. مسئله قطر هم هنوز سمت و سوی صحیحی پیدا نکرده است. قطر از نظر عربستان فرزند ناخلفی است که اتفاقا رودرروی عربستان ایستادگی می کند. تحریم قطر، شکستگی در اتحاد عربی کشورهای خلیج فارس انداخت و باعث شد که جبهه عمان و کویت و قطر تقویت شود و جبهه قطر و ترکیه و ایران شکل تازه ای پیدا کند.مقاومت قطر در پذیرش پیشنهادات 13گانه عربستان هم به اقتدار قطر کمک کرده است. اگر ملک سلمان به زودی فوت کند که هنوز رابطه با قطر قطع است، وصل این رابطه در زمانه سلطنت محمدبن سلمان که آن روز به ملک محمد بن سلمان معروف است، کاری است مشکل. درست مانند کلاف سردرگم جنگ محمد سلمان با یمن. می ماند رابطه با ایران. آن سوتر ترامپ تاجر هم به شیر گاو پروار منطقه نظر دارد. ترامپ توانسته بیش از 430 میلیارد دلار از عربستان به صورت نقد و قرارداد و تعهد با خود به آمریکا ببرد و در جواب رسانه ها بگوید این هم شغل، شغل، شغل. او توانسته به قطر 15 میلیارد دلار هواپیمای جنگی بفروشد. او توانسته 5/31 میلیارد دلار اوراق قرضه آمریکایی را به دولت کویت بفروشد، با یک رقص شمشیر و میهمانی خانوادگی که میلیون ها دلار هدیه شخصی دریافت کرد، نزدیک به 500 میلیارد دلار از گاو پرشیر منطقه را به آمریکا برد. آیا محمد سلمان جوان که عدم تعادل او در رفتار و گفتار بر همگان روشن است، همان گاوداری نخواهد بود که نئوکان های آمریکایی گاوچران به دوشیدن شیر منطقه خاورمیانه رغبت بیشتری پیدا خواهند کرد؟ منطقه خاورمیانه با حضور محمد بن سلمان آبستن حوادثی است که باید دولتمردان ما با درایت به آن نگاه کنند.
                