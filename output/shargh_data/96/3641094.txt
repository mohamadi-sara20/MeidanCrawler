دو‌شنبه ۱۷ مهر ۱۳۹۶
-----------------------------------------
یادداشت
-----------------------------------------
نقش ایوان 3 میلیاردی دانشگاه شریف
-----------------------------------------

                    در خبری با عنوان «با بودجه ساخت سردر دانشگاه شریف، چه فعالیت های فضایی در خود دانشگاه می توانست صورت بگیرد؟» در تارنمای اسپاش (http://espash.ir) خواندم که برای ساخت سردر جدید دانشگاه صنعتی شریف، سه میلیارد تومان هزینه شده است (goo.gl/eD6dpt). جدا از تحلیل جالب و تفکر برانگیزی که ذیل این عنوان آمده و هزینه پرتاب ماهواره های مختلف را بررسی و با مخارج این سردر مقایسه کرده، به نظر من باید به نکات دیگری هم توجه کرد. هیچ کس نمی تواند در این ادعا که یکی از پایه های فناوری فضایی جهان روسیه است، شک کند. نگارنده به دلیل اقامت طولانی در این کشور و ارتباط با فضانوردان و کارشناسان فضایی آن دیار، بارها فرصت بازدید از بسیاری از موسسه ها، شرکت ها و ارگان های مربوط به صنایع و فناوری های فضایی روسیه را داشته ام. هیچ یک از این موسسات، ظاهر آن چنان باعظمتی ندارند؛ حتی ورودی محقر برخی از آنها، در مرحله اول انسان را به شک می اندازد که آیا نشانی را درست آمده ام؟! دیوارهای آجری با قدمتی بعضا بیش از نیم قرن و درهای آهنی یا چوبی کهنه، ظاهرا با آنچه در ورای آنها اتفاق می افتد، هیچ نسبتی ندارد. دوستانی که برحسب اتفاق از چنین مکان هایی بازدید کرده اند، می توانند صحت سخنان من را شهادت دهند. از شهرک ستارگان (که تاکنون بیش از 500 نفر برای سفر به فضا در آن آموزش دیده اند) تا شرکت های عظیم صنایع فضایی مانند انرگیا و زوزدا (که سازندگان ناوهای کیهانی و تجهیزات فضایی هستند)، چنین وضعیتی دارند. این امر درباره دانشگاه های مربوط به این فناوری هم صدق می کند. دانشگاه صنعتی شریف بدون شک در عمر چنددهه ای خود، نخبگان تراز اولی را آموزش و به کشور تحویل داده است که متاسفانه امروز بسیاری از آنان در ایران حضور ندارند و با توجه به ورودی آن، هنوز توانایی هایی دارد که اگر به آن توجه شود، می تواند افتخارهای بزرگی را نصیب تاریخ علم و صنعت ایران کند. مدیرانی که درباره این نقوش ایوان تصمیم می گیرند، کاش به جای صرف چنین هزینه هایی (که اصولا تاثیری در اعتبار دانشگاه صنعتی شریف ندارد)، به فکر بالابردن سطح توانایی های دانشجویان این دانشگاه باشند که به حق می توان مدعی شد دانشجویان آن از زبده ها و نخبه هایی هستند که موجبات تعالی فناوری را در ایران فراهم کرده اند و متاسفانه به دلیل کم توجهی مسئولان، از منابع بزرگ فرار مغزها در ایران محسوب می شوند. آیا همان طور که در مطلب بالا آمده، بهتر نبود به جای این نقش ایوان، برای ساختن و به پایان رساندن «دانشکده مهندسی هوا فضا» که 9 سال است منتظر آن هستیم، تلاش می شد؟ البته شاید سوال ما درباره دانشکده مهندسی هوا فضا اصولا بی مورد باشد؛ زمانی که می بینیم حاصل زحمات چندساله استادان و دانشجویان فرهیخته این دانشگاه، ماهواره ای می شود به نام «شریف ست» که در آذر 1392 قرار بود رونمایی شود و قول پرتاب آن در 1393 داده شد...وعده ای که بعدا به دهه فجر سال 94 و پایان سال 95 موکول شد و به روایتی به «دوستی» (لابد برای نشان دادن حسن نیت برجامی به 1+5!) تغییر نام داد. ماهواره ای که بنا بر گفته رضا روستاآزاد، رئیس سابق دانشگاه صنعتی شریف، «روی سکو هم رفت؛ اما پرتاب نشد!» و قول پرتاب «به زودی» آن همچنان ادامه دارد! از سوی دیگر، باید توجه داشت در سال های اخیر بیش از 900 هزار نفر از فارغ التحصیلان دبیرستان ها در آزمون ورودی موسسه های آموزش عالی شرکت می کنند و فقط بخش کوچکی از آنها بخت راهیابی به موسسه های آموزشی عالی مانند شریف را می یابند. طبق آمار صندوق بین المللی پول، ایران بین 91 کشور جهان از نظر مهاجرت مغزها، مقام اول را دارد و بنا بر آمار مجلس شورای اسلامی در سال 1389، 60 هزار نفر از ایرانیانی که در این سال مهاجرت کرده اند، در زمره مهاجران نخبه دسته بندی می شوند. بنا بر گزارش مجله نیوزویک، «مسئولان واحد مهندسی برق دانشگاه استانفورد با گروهی از دانشجویان خارجی مواجه شده اند که بالاترین نمرات را در آزمون سخت دکترای این رشته به دست آورده اند... و بیشتر آنها ایرانی هایی بوده اند که از دانشگاه صنعتی شریف فارغ التحصیل شده بودند». پس نباید تعجب کرد زمانی که حاصل زحمات بیش از صد نفر از استادان و دانشجویان فرهیخته این دانشگاه، همچنان در گوشه انبار سازمان فضایی خاک می خورد، این افراد تصمیم به رفتن بگیرند و بیجا نخواهد بود اگر سردر سه میلیاردی دانشگاه صنعتی شریف را مصداق عینی شعر «نقش ایوان» سعدی بدانیم.
                