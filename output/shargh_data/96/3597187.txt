دو‌شنبه ۲ مرداد ۱۳۹۶
-----------------------------------------
یادداشت
-----------------------------------------
چشم انداز مسکن در اقتصاد ایران
-----------------------------------------

                    اعلام اولیه سرشماری سال 1395 جمعیت و مسکن در ایران نشان دهنده 2،587،607 واحد خالی (معادل 2،58 میلیون واحد) و نشانگر یکی از مصادیق شاخص های کلان اقتصاد ایران است.1-در حالی 2،5 میلیون واحد مسکونی خالی در کشور وجود دارد که ایران به یک تا 1.5 میلیون واحد مسکونی برای پاسخ گویی به تقاضای موثر برای خانوارهایی که جدیدا تشکیل یافته شده اند، کسانی که باید مسکن خود را تغییر دهند و استهلاک مسکن در ایران، احتیاج دارد.2- تحقیقات دقیقی نشده است ولی به قرینه سایر بررسی ها اغلب این واحدهای مسکونی برای پاسخ گویی به تقاضای موثر جامعه نیست و به عنوان کالای مبادله ای عمل می کند و عملا اقتصاد مسکن را به سوی اقتصاد سوداگرانه و صرفا سودآوری بدون تولید مولد که نتایج سرمایه گذاری در این حالت موجد توسعه اقتصادی نمی شود، سوق می دهد.3- با احتساب متوسط صد متر زیربنا و 700 هزار تومان قیمت هر مترمربع و دلار سه هزار و 700 تومان کل قیمت خانه های خالی، 181 هزار میلیارد تومان خواهد شد که معادل تقریبا شش برابر عملکرد بودجه عمرانی کشور در یک سال است و معادل حدودی 50 میلیارد دلار خواهد بود و اگر تولید ناخالص ملی کشور را حدود 400 میلیارد دلار فرض کنیم، این خانه ها معادل 12 درصد GDP کشور خواهد شد.4- اغلب این واحدها به ویژه در شهر تهران با وام های سنگین بانکی در مجتمع های بزرگ ساخته شده است و یکی از مصادیق حبس سرمایه و عاملی برای ضرر و زیان بانک های وام دهنده تلقی می شود. (طبق گزارش های رسمی، بانک ها بین 50 تا 80 درصد از منابع خود را نمی توانند به گردش درآورند و عملا راکد مانده که یکی از دلایل آن حبس سرمایه در مسکن ناتمام یا غیرقابل فروش است).5- مسکن در طول ساخت به اقتصاد کشور کمک می کند ولی بعد از ساخت برخلاف ساخت کارخانجات و واحدهای تولیدی که کالا و منافع اقتصادی برای جامعه ایجاد می کنند؛ صرفا تولید منافع اجتماعی داشته و غیرمولدند. به همین دلیل در اقتصادهای سالم پرداختن به مسکن بسیار محدود است و سهم آن در سرمایه گذاری ثابت نباید از 20 درصد تجاوز کند مگر زمانی که در حالت رکود به عنوان محرک اقتصاد آن هم به طور موقتی عمل می کند. متاسفانه در ایران مسکن بخش مهمی از سرمایه ثابت کشور را به خود اختصاص داده که چندین برابر سهم لازم است.بنابراین وجود خانه های خالی به مقدار 2،5 میلیون واحد و 12 درصد GDP کشور نشان می دهد ورود نقدینگی عظیم کشور در بخش های مولد مثل کشاورزی و صنعت و خدمات صرفه های لازم اقتصادی را نداشته و به سوی بخش غیرمولد مسکن سرازیر شده و با اشباع این بخش و از سوی دیگر پایین آمدن قدرت خرید مردم به خاطر مشکلات رکود اقتصادی مازاد عرضه خود را به شکل خانه های خالی نشان داده است.البته همه ماجرا این نیست، عرضه کنندگان دچار اشتباه بزرگی در تشخیص تقاضای مسکن در شرایط تحولات اقتصادی ایران شده اند و کالایی را برای قشری از جامعه که طبقات متوسط به بالا را شامل می شوند، تولید کرده اند که قادر به خرید این کالا نیستند ولی این درحالی است که تقاضاکنندگان موثر و واقعی جامعه نمی توانند این کالای گران و نامناسب با قدرت خرید خود را بخرند و عملا گروه های هدف تقاضا به اشتباه تشخیص داده شده و تغییرات اقتصادی نیز به آن کمک کرده است. البته شاید بتوان گفت هم کشش تقاضا و هم کشش عرضه در اثر علامت قیمت در این میان به خاطر تحولات اقتصادی دچار خلل شده اند.6- سیاست گذاران اقتصادی کشور، بانک ها و مسئولان بخش مسکن باید به این امر توجه کنند که روند مسکن سازی در کشور نشان دهنده انحراف بزرگی در سرمایه گذاری ملی در بخش غیرمولد و اتلاف سرمایه های ملی و منابع بانکی است و باید با اتخاذ سیاست های مناسب جهت گیری آن به سمت اقتصاد مولد را آن هم با ابزارهای پویا و سیاست های تشویقی اصلاح کنند.7- بخش مسکن، بخش مستقلی نیست و عمدتا متاثر از اقتصاد کلان کشور است و عملیات این بخش تاثیر تامی در سرنوشت آن ندارد. بنابراین رسیدگی به امر مسکن در کشور تنها نمی تواند در یک وزارتخانه مورد رسیدگی قرار گیرد و مستلزم سیاست گذاری در ستاد عالی دولت یعنی وزارت اقتصاد و دارایی، سازمان برنامه و بودجه و بانک مرکزی و نهایتا شورای اقتصاد است.8- در ایران بیش از 15 نوع سیاست مسکن که بعضا در یک راستا نبوده اند از سال 1357 تا به حال به اجرا درآمده است یعنی به طور متوسط هر 2،5 سال یک نوع سیاست از سوی دولت ها تدوین و به اجرا گذاشته شده است. بسیاری از نارسایی هایی که حداقل به بخش مسکن مربوط است، ناشی از آشفتگی در درون بخش مسکن است، مسکن مهر یکی از نارساترین انواع سیاست گذاری های مسکن بوده که علاوه بر اینکه طبق تحقیقات انجام شده تقاضای دهک های اول تا پنجم کم درآمدها را پوشش نداده، دارای نارسایی های جدی برنامه ریزی شهری و مسکن بوده و با استقراض از منابع بانک مرکزی موجب 30 درصد از تورم ایجادشده در دولت دهم بوده است. مشکلات و نارسایی های ناشی از اجرای مسکن مهر حتی در دولت های بعدی نیز ادامه دارد. ولی دولت یازدهم اگرچه اخیرا بحث مسکن اجتماعی را مطرح می کند عملا سیاست اجرائی در بخش مسکن مهر و تقویت و تجهیز منبع این بخش را ارائه نکرد و به تکمیل مسکن به طور عمومی می پردازد. به نظر من این کار سیاست خوب و شجاعانه ای بود والا سیاست جدید را به مشکلات بخش مسکن افزوده می کرد. بعضی وقت ها انجام ندادن یک کار بهترین اقدام است و در اینجا این جانب به عنوان معلم برنامه ریزی و اقتصاد مسکن، از ایشان تشکر می کنم.9- درعین حال دلیل نمی شود که سیاست مسکن کارآمدی در کشور به ویژه برای گروه های کم درآمد وجود نداشته باشد البته ایران فاقد چنین سیاست عملی کارآمد قابل تداومی است که دولت های بعدی با توجه به استحکام برنامه ای و قانونی آن ناچار به ادامه آن باشند. در کشوری که 20 میلیون نفر به شکل اسکان غیررسمی در حاشیه شهرها زندگی می کنند و 33 درصد خانوارهای شهری و 41 درصد از خانوارهای روستایی آن زیر خط فقرند، باید دولت سیاست مدون و روشنی برای تامین مسکن گروه های کم درآمد جامعه که قادر به مشارکت و رقابت در تامین مسکن و حتی دریافت وام بانکی و بانک پذیری نیستند، داشته باشد. این کار یکی از اصلی ترین وظایف دولت های مدرن به شمار می رود. 
                