چهار‌شنبه ۱۲ مهر ۱۳۹۶
-----------------------------------------
یادداشت
-----------------------------------------
در حاشیه سفر رئیس جمهوری ترکیه به تهران
-----------------------------------------

                    سفر رئیس جمهور ترکیه، آقای رجب طیب اردوغان، به تهران در شرایط حساس خاورمیانه نویدبخش همکاری و افق های نو در روابط ایران و ترکیه است. برخلاف سال های آغازین به قدرت رسیدن حزب عدالت و توسعه به رهبری آقای اردوغان که با استقبال گسترده دولتمردان ایرانی روبه رو و در نتیجه روابط طرفین شاهد تحول بسیار مثبتی شد، در سال های گذشته و با آغاز سلسله تحرکات سیاسی در خاورمیانه موسوم به بهار عربی و ظهور داعش در سوریه و عراق، روابط ایران و ترکیه دستخوش تغییر و در نهایت به رقابت دو کشور به ویژه در سوریه منجر شد. بخشی از این رقابت نمود خود را در قالب تحرکات قومی و مذهبی در منطقه نمایان کرد و حفره های امنیتی ناشی از رقابت دو قدرت بزرگ منطقه ای منجر به تشدید بحران و بی ثباتی های گسترده در سوریه و عراق به ویژه در جوار مرزهای سرزمینی دو کشور شد، به نحوی که امنیت ملی دو کشور نیز با مخاطراتی ناشی از این شرایط دست به گریبان شد.در سده گذشته رویکردهای دو طرف به مناسبات ایران و ترکیه برای تثبیت مناسبات دو کشور و فراتر از آن انتظام بخشی به مناسبات منطقه ای، از جمله در قالب پیمان های منطقه ای مانند پیمان بغداد، سعدآباد و سنتو موجب شد منطقه شاهد دوره ای نسبتا طولانی از ثبات و امنیت باشد؛ اما امروزه به دلایل گوناگون منطقه ای و فرامنطقه ای شاهد فروپاشی بنیان های نظم، ثبات و امنیت و در نتیجه گسترش تروریسم و بی ثباتی در منطقه هستیم؛ این شرایط موجب شده هزاران انسان قربانی و میلیون ها نفر آواره شوند و بسیاری از زیرساخت های کشورهای منطقه ویران شود. بازگشت ثبات و آرامش به خاورمیانه به ویژه در فراسوی مرزهای ایران و ترکیه تابع متغیرهای فراوانی است، اما یکی از مهم ترین متغیرهای اثرگذار در بازگشت نظم و امنیت به خاورمیانه بازسازی و تجدید ساختار مناسبات میان قدرت های بزرگ منطقه ای از جمله ایران، ترکیه، عربستان و مصر است. از این میان روابط ایران و ترکیه به دلیل هم جواری با یکی از بحرانی ترین مناطق خاورمیانه، اهمیتی دوچندان دارد، به نحوی که گسترش ناامنی موجب مخاطراتی جدی برای دو کشور شده و بازگشت آرامش به منطقه، بخشی جدایی ناپذیر از منافع ملی ایران و ترکیه است. سفر متقابل مقامات سیاسی، نظامی و امنیتی دو کشور نشان دهنده عزم و اراده دو طرف برای تقویت همکاری ها با هدف دورکردن مخاطرات از مرزهای دو کشور است. این موضوع می تواند به فرصتی برای بنیان گذاشتن شالوده های نوین نظم منطقه ای و مقدمات شکل گیری پیمان های تازه ای تبدیل شود.همچنین این آمد و شدها فرصتی است تا دو طرف برای بازبینی سیاست های خود در منطقه و آسیب شناسی روال چند سال گذشته اقدام کنند و به این ترتیب راه برای ترسیم افق های تازه هموار شود.امید است سفرهای پی درپی و دیدارهای مستمر مقامات دو کشور با واقع بینی و با درس گرفتن از تحولات جاری و نیز استفاده از تجارب تاریخی به ویژه در سده گذشته، زمینه ساز تعمیق مناسبات ایران و ترکیه بر مبنای حسن هم جواری و امنیت ملی و منافع دو کشور باشد.
                