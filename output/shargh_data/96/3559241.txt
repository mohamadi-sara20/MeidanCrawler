دو‌شنبه ۲۵ اردیبهشت ۱۳۹۶
-----------------------------------------
type_unknown
-----------------------------------------
از پشت خنجر زدید حالا طرفدار برجام شده اید
-----------------------------------------

                    حسن روحانی، از کاندیداهای ریاست جمهوری، در ادامه سفرهای انتخاباتی خود، روز گذشته به دو استان سفر کرد و در شهرهای خرم آباد و اصفهان با مردم سخن گفت. او امروز نیز به تبریز می رود.به گزارش ایسنا، رئیس جمهوری عصر دیروز در جمع هواداران خود در میدان امام خمینی اصفهان با تاکید بر اینکه ما آینده ایران را در اختیار فریبکاران نمی گذاریم، گفت: «ما آینده ایران را در اختیار شعار نخواهیم گذاشت».او با بیان اینکه اصفهان انگشتر جهان و نقش جهان نگین این انگشتر است، افزود: «ما برای یک تصمیم تاریخی امروز در نگین انگشتر جهان جمع شده ایم. ما برای یک تصمیم مهم جمع شده ایم و می خواهیم رئیس جمهور را به عنوان منتخب و نماینده کل ملت ایران انتخاب کنیم یا به عنوان نماینده یک باند در کشور».این کاندیدای انتخابات ریاست جمهوری با طرح این پرسش که آیا ما می خواهیم فردی را به عنوان رئیس جمهور انتخاب کنیم یا به عنوان رئیس و قیم از طرف یک گروه خاص؟ گفت: «رئیس جمهور کسی است که برای امنیت کشور شما تصمیم می گیرد، ما امروز صاحب امنیت هستیم. البته این امنیت در سایه تلاش همه انسان های فداکار، نیروهای مسلح، نیروهای امنیتی و نظامی است اما مگر همین نیروهای مسلح و امنیتی در سال های قبل هم نبودند، پس چطور این همه امنیت وسیع را در کشور شاهد هستیم؟».روحانی با بیان اینکه آن گاه که مردم در کنار نیروهای مسلح قرار بگیرند، امنیت کامل در کشور ایجاد می شود، عنوان کرد: «آن گاه که همه اقوام به دولت اعتماد کنند، امنیت در کشور حاکم می شود. رئیس جمهور یعنی رئیس شورای عالی فضای مجازی. اگر امروز شما دسترسی به اطلاعات جهان دارید، در سایه دولت یازدهم است».او با بیان اینکه 10 بار تصمیم گرفتند که شبکه های اجتماعی را ببندند، ولی این روحانی بود که در برابر این تصمیم ایستاد، گفت: «رئیس جمهور یعنی رئیس شورای عالی انقلاب فرهنگی، در این دوره فضای امنیتی از دانشگاه ها برداشته شد. آیا ما دانشگاه آزاد و امن را می خواهیم یا دانشگاه امنیتی؟ در سایه حضور مردم، در این مدت توانستیم با کمک هم دیوار را خراب کنیم و پل بسازیم».روحانی همچنین با بیان اینکه میان نصف جهان و کل جهان با دیوار تحریم فاصله انداختند، افزود: «در سال 92، 62 هزار توریست به اصفهان آمد، ولی در فروردین امسال 85 هزار گردشگر خارجی به این شهر سفر کردند. ما می خواهیم اصفهان به عنوان قلب جهان بتپد و همه مردم جهان بتوانند به اصفهان بیایند و این میدان را ببینند. ما می خواهیم مردم دنیا به ایران بیایند و ساختن باغ بهشت را در این اصفهان ببینند». مابقی تحریم ها را هم بر می داریماین کاندیدای انتخابات ریاست جمهوری تاکید کرد: «خطری در سال 92 وجود داشت که 14 میلیون ایرانی را تهدید می کرد. اگر دولت یازدهم نبود دریاچه ارومیه خشک شده بود و نمک آن 14 میلیون ساکن غرب کشور را تهدید کرده بود. ما برای هورالعظیم و دریاچه ارومیه سرمایه گذاری کردیم. این بار نوبت زاینده رود است. اصفهان به زنده بودن زاینده رودش است و اصفهان افتخار تمدن و همبستگی ایران و اسلام است».او با بیان اینکه در میدان نقش جهان اصفهان سیاست، مذهب و اقتصاد به هم گره خورده است و تمدن پرچم سرافرازانه اسلام در این میدان در اهتزاز است، تاکید کرد: «اصفهان سرزمین پل هاست و سرزمین دیوار نیست، ما با برجام بین ایران و جهان پل برقرار کردیم و دیوار تحریم را فرو ریختیم».رئیس دولت تدبیر و امید گفت: «اگر ملت ایران اجازه بدهد و اگر رهبری یاری کند و ما را هدایت کند، با همین دکتر ظریف مابقی تحریم ها را هم برمی داریم».این کاندیدای انتخابات ریاست جمهوری با تاکید بر اینکه ما می خواهیم تعامل سازنده با جهان را ادامه بدهیم، عنوان کرد: «می خواهیم دانشگاه های ما با دانشگاه های جهان در ارتباط باشند و فناوری های پیشرفته را به ایران بیاوریم. ما نمی گذاریم بازار نفت ما در اختیار عربستان قرار بگیرد و گاز کشور ما در اختیار همسایه جهانی باشد. ما نمی گذاریم نفت ایران در اختیار همسایه غربی باشد». روحانی با بیان اینکه ما به عقب برنمی گردیم، گفت: «در هفته های اخیر خیلی گوش کردم که ببینم آیا دوستان ما طرح و برنامه جدیدی را هم به ارمغان آورده اند یا نه اما دیدم برنامه شان بازنویسی سال های 90 و 91 است». او با تاکید بر اینکه ما به 90 و 91 باز نمی گردیم، افزود: «روز جمعه، روز سرنوشت ماست، اقتدار ملت ایران در روز جمعه متبلور می شود».روحانی خطاب به مدیران و مسئولان کشور تاکید کرد: «همه مسئولان حواس شان به این باشد که از تریبون و قدرت سوءاستفاده نکنیم». این کاندیدای انتخابات ریاست جمهوری با اشاره به اظهارات برخی از رقبای خود، گفت: «می گویند ما هم برجام را قبول داریم؛ باور کنیم؟ شما تا دیروز هرچه در توان داشتید و هرچه بیلبورد در تهران بود، علیه برجام استفاده کردید؛ وقتی با قدرت های خارجی مشغول مبارزه بودیم، از پشت خنجر زدید، حالا طرفدار برجام شده اید؟!». رئیس دولت تدبیر و امید با تاکید بر اینکه حفظ برجام سخت تر از به دست آوردن آن است، افزود: «نگهداری برجام سخت تر از به دست آوردن توافق است، حفظ صلح و امنیت بالاتر از به دست آوردن آنهاست».روحانی تاکید کرد: «با شعار به عقب بازنمی گردیم؛ به پای صندوق آرا می رویم. ما با تلاش و کمک شما دیوار را خراب کردیم و پل ساختیم، ما این اجازه را به شما نمی دهیم».رئیس جمهوری گفت: «برخی در اتاق های فکر خود می گویند اجازه نمی دهیم روحانی انتخاب شود؛ شما فکر می کنید روحانی نباشد برجام از بین می رود و تحریم برمی گردد؟ فکر می کنید می توانید فضای مجازی را مسدود کنید؟ فکر می کنید می توانید فضای امنیتی را بر دانشگاه ها برگردانید؟ مردم این اجازه را به شما نمی دهند».او با بیان اینکه ما تسلیم آرامش هستیم، عنوان کرد: «ما تنش را دوست نداریم و ایران آرام را می خواهیم. ما در این مدت قدم هایی را با هم برداشتیم و باید قدم هایی را با هم در آینده برداریم. ما قطار تهران و اصفهان را تامین اعتبار کردیم و این قطار در دولت دوازدهم باید تمام شود. همچنین ما تصمیم گرفتیم فرودگاه بزرگ و بین المللی در اصفهان ایجاد کنیم و می خواهیم آن را در دولت دوازدهم تکمیل کنیم. ما می خواهیم برای اشتغال جوانان تحصیل کرده دست به دست هم بدهیم، نه با شعار، بلکه با عمل».روحانی در پاسخ به ادعای برخی رقبای خود، گفت: «آیا آنها می توانند برای شما اشتغال میلیونی ایجاد کنند؟ ما اشتغال بدون منت و خالص ایجاد می کنیم همان طورکه در سال 95، 650 هزار شغل ایجاد کردیم».این کاندیدای انتخابات ریاست جمهوری با بیان اینکه مردم برای انتخاب میان کاندیداها باید به کارنامه افراد و برنامه آنها نگاه کنند، ادامه داد: «به برنامه برخی کسانی که برای انتخابات نامزد شده اند نگاه کنید، آیا به جز پمپاژ پول برنامه دیگری هم دارند؟». می گویند اول 92 افتتاح می کردیدرئیس دولت تدبیر و امید گفت: «می گویند این دولت یک کار اشتباه بزرگی انجام داده است، می گوییم چه کاری؟ می گویند سال 92 به فکر رفع تحریم بود، بعد به فکر کاهش تورم و رونق بوده است و اینک افتتاح می کند. می گویند اول 92 افتتاح می کردید. راه ما تدبیر و تلاش با هم و تامین اعتبار است، می سازیم و بعد با هم با افتخار افتتاح می کنیم».روحانی با دعوت مردم برای مشارکت در انتخابات، تاکید کرد: «ما می خواهیم جمعه پای صندوق های آرا برویم، چون می خواهیم برخی از روزنامه ها، سایت ها و نهادها حاشیه امنیتی نداشته باشند. می خواهیم همه روزنامه ها، خبرگزاری ها و سایت ها و همه بنگاه های تولیدی با هم مساوی باشند. ما برای تساوی حقوق ملت پای صندوق رای خواهیم رفت. ما برای رفع تبعیض های ناروا پای صندوق می رویم».او در پایان عنوان کرد: «روز جمعه پای صندوق های رای دوباره به آزادی، اعتدال، اصلاحات، اصولگرایی معتدل و امید ایرانیان سلام می کنیم. مردم بدانند که با شعار دوباره ایران، دوباره اسلام، دوباره امید، پای صندوق خواهیم رفت».پیش از سخنان رئیس جمهور، شهربانو منصوریان، دارنده چند مدال طلای جهان و آسیا، به نشان صلح و دوستی مدال خود را به روحانی تقدیم کرد. محمدجواد ظریف، وزیر امور خارجه نیز با اخذ مرخصی از هیئت دولت، در این گردهمایی حضور داشت. روحانی در خرم آباد: فکر نکنید برای 4 سال تصمیم می گیریدهمچنین رئیس جمهوری روز گذشته در جمع مردم خرم آباد در محل دانشگاه قدیم لرستان، گفت: «ما می خواهیم همه جناح ها و گروه ها، اصولگرا، اصلاح طلب، معتدل، اقوام و مذاهب، همه در کنار هم به عنوان ایران متحد باشیم». حسن روحانی افزود: «منزوی شدن جناح ها و حاکمیت گروهی اقلیت بر افکار اکثریت را نمی پذیریم چراکه راهی به نام اتحاد و وحدت ملت بزرگ ایران را انتخاب کرده ایم. ما نمی پذیریم که یک جناح منزوی باشد؛ نمی پذیریم که گروهی اقلیت بخواهد بر افکار اکثریت فشار آورد».به گزارش ایرنا، او افزود: «چهار سال پیش راه آرامش، ایستادگی در برابر اختلافات و راه وحدت و همبستگی را انتخاب کردیم. ما راه اتحاد و وحدت ملت بزرگ ایران را انتخاب کرده ایم. در فضای وحدت و آرامش، کشور را برای حرکت به سوی پیشرفت و تعالی آماده کردیم، حق مردم مشارکت و حضور پای صندوق های اخذ رای برای ایران سربلند و پرآوازه است». روحانی با طرح این سوال که آیا امروز آرامش در جامعه بیشتر است یا سال 91 و آیا بازار کار در آن سال بهتر بود یا امروز، گفت: «قیمت اجناس در سال 91 به صورت ساعتی افزایش می یافت».او با اشاره به اقدامات انجام شده در حوزه بهداشت و درمان گفت: «آیا بیمه درمانی برای همه مقرر نشده است؟ ما می خواهیم برای تحول و پیشرفت ایران حرکت کنیم و در راستای آزادی، اشتغال و رفع معضل بی کاری گام های جدی تری برداریم».روحانی افزود: «از ما می پرسند از روز اولی که آمدید چرا برای افتتاح به استان ها نرفتید، حال آنکه این سوال ها حتی برای همه کودکان ما نیز روشن است. روز اول با هم عهد بسته بودیم و به میدان کار و فعالیت آمدیم و بعد از تعیین بودجه، امکانات را فراهم کردیم و بعد از آن رسیدیم به مرحله افتتاح که اکنون با خرسندی افتتاح می کنیم».رئیس جمهوری، رفع فقر و محرومیت در ایران را دو هدف بزرگ خود در چهار سال آینده عنوان کرد و گفت: «باید برای تحقق این وعده دست به دست هم دهیم». او با بیان اینکه با ادامه تحریم ها، جیب کاسبان تحریم پرتر می شد، عنوان کرد: «ما در تحریم بودیم و عربستان بازار نفت ما را گرفته بود؛ ولی تحریم ها را با مذاکرات برداشتیم و توانستیم نفت بیشتری صادر کنیم که همین موضوع باعث شد پول بیشتری به محرومان تخصیص داده شود».روحانی با بیان اینکه پرنده آزادی را به پرواز درخواهیم آورد، افزود: «مخالفان و منتقدان هم حق دارند با صدای بلند ندای خود را به گوش مردم برسانند. نخستین کلام آزادی، دومین کلام امنیت واقعی در جامعه، سومین کلام آرامش و کلام چهارم پیشرفت ایران عزیز است». او 29 اردیبهشت امسال را روز سرنوشت ایران دانست و گفت: «فکر نکنید برای چهار سال تصمیم می گیرید، آثار این چهار سال، 40 سال در کشور باقی می ماند». می خواهند با پمپاژ پول مردم را بفریبنداین نامزد انتخابات ریاست جمهوری با بیان اینکه راهمان را ادامه می دهیم و از دلواپسان هراس نداریم، افزود: «می خواهند با پمپاژ پول، مردم را بفریبند و قیمت اجناس را چندبرابر کنند. آنها که می گویند اگر این دولت ادامه پیدا می کند یارانه ها قطع می شود، دروغ می گویند؛ یارانه ادامه می یابد ولی تنها یارانه کافی نیست». روحانی افزود: «با توسعه بیمه درمانی و نظام اجتماعی، با بالابردن مستمری مددجویان، توسعه سبدهای کالای غذایی، افزایش حقوق بازنشستگان و کارمندان به مردم کمک می کنیم. در دولت دوازدهم دست به دست هم می دهیم و در برابر انحصارگران و اقتدارگرایان می ایستیم؛ با همه نهادهای انقلابی دوست هستیم، اما قیم نمی خواهیم». او گفت: «با نیروهای نظامی دوست هستیم و دستشان را می بوسیم، اما هرکس باید کار خودش را انجام دهد؛ نظامی باید کار نظامی گری خودش را انجام دهد».رئیس جمهوری در ادامه با اشاره به تحقق وعده خودکفایی گندم، عنوان کرد: «به شما گفتم برای موضوع آب بیشترین سرمایه گذاری را در ایران انجام خواهم داد و انجام دادم. مشکل آب کشور یک ساله به وجود نیامده که یک ساله برطرف شود اما بدانید قدم هایی که در این سه سال ونیم برداشته شد، بیش از هشت سال گذشته بود. همه روستاها می توانند در کشور با جذب گردشگر متحول شوند، ما راه را برای توسعه گردشگری آماده خواهیم کرد».روحانی با تاکید بر لزوم حضور حداکثری مردم در انتخابات گفت: «مردم با حضور خود پای صندوق های اخذ رای گره های کشور را باز می کنند. روز جمعه می گوییم دوران پرونده سازی و تخریب و نابودی اخلاق پایان یافته است».
                