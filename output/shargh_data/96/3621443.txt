یک‌شنبه ۱۲‌شهریور ۱۳۹۶
-----------------------------------------
یادداشت
-----------------------------------------
اهل سنت ایران
-----------------------------------------

                    اکثریت جمعیت ایران پیرو آیین اسلام و مذهب شیعه دوازده امامی هستند. اما در کنار شیعیان گروهی از شهروندان کشور پیرو مذاهب و ادیان دیگری هستند؛ ازجمله گروهی از هم وطنان، مسیحی، گروهی یهودی و گروهی دیگر زردشتی هستند. طبق قانون اساسی، ادیان مسیحی و کلیمی (یهودی) و زردشتی به رسمیت شناخته شده و در حدود قانون در انجام مراسم دینی خود آزادند و در احوال شخصیه و تعلیمات دینی طبق آیین خود عمل می کنند. همچنین در ایران گروهی از ایرانیان پیرو دیگر ادیان و مذاهب رسمی و غیررسمی هستند. دراین میان می توان پیروان آیین یارسان (اهل حق)، شیعه اسماعیلیه و شیعه زیدیه و نیز مندایی و سیک و بودا را نام برد. برخی مکاتب یا فرقه ها نیز غیررسمی هستند. در میان ایرانیان مسلمان، گروهی پیرو مذاهب اهل سنت هستند. اهل سنت پس از شیعیان بزرگ ترین گروه مذهبی در ایران امروز به شمار می روند. برآوردهای موجود نشان می دهد جمعیت سنی مذهبان ایران حدود هشت تا 10 درصد از کل جمعیت کشور را شامل می شوند که به صورت متمرکز یا پراکنده در استان های سیستان وبلوچستان، کردستان، کرمانشاه، آذربایجان غربی، خراسان شمالی و جنوبی، گلستان، گیلان، اردبیل، هرمزگان، بوشهر، فارس و جنوب کرمان و نیز تهران و کرج مستقر هستند. در میان مذاهب چهارگانه اهل سنت یعنی حنفی، شافعی، حنبلی و مالکی، سه مذهب حنفی و شافعی و به شکلی محدودتر حنبلی دارای پیروانی در گوشه وکنار کشور هستند. مذهب حنفی بزرگ ترین فرقه اسلامی است و حدود یک سوم مسلمانان جهان حنفی مذهب هستند. در ایران نیز در میان اهل سنت کشور گروهی حنفی مذهب هستند. حنفی ها در استان سیستان وبلوچستان، گلستان و خراسان شمالی (ترکمن های این دو استان) و خراسان جنوبی و فارس و هرمزگان مستقر هستند. در سیستان وبلوچستان و بخش هایی از جنوب روحانیون با عنوان مولوی شناخته می شوند. البته ترکمن ها برای این مقصود از مفهوم آخوند استفاده می کنند. شافعی مذهبان سنی نیز عموما در استان های کردستان، آذربایجان غربی، کرمانشاه و منطقه تالش مستقر هستند. روحانیون کرد شافعی مذهب معمولا ماموستا (ماموستاد) نامیده می شوند. گروه کمی از ایرانیان سنی مذهب هم حنبلی مذهب اند که در جنوب کشور مستقر هستند. مذاهب سه گانه اهل سنت در کشور از نظر رویکردهای فقهی دارای تفاوت هایی هستند و روحانیون هر مذهب در میان پیروان آن مذهب جایگاه و منزلت مذهبی و دینی دارند. گذشته از تفاوت مذهبی میان سنی مذهبان در کشور، جامعه اهل سنت ایران از نظر شاخص دیگری هم قابل تامل است و آن ویژگی گرایش و پیوند اکثر سنی مذهبان ایران با یکی از طریقت های تصوف است یعنی بخشی از مسلمانان سنی مذهب ایرانی پیرو یکی از طریقت های تصوف هستند. سلسله های تصوف قادریه، نقشبندیه، رفاعیه، بدویه، سهروردیه، مولویه، سعدیه، شاذلیه، بکتاشیه و چشتیه در دنیای اسلام پیروانی دارند. سلسله قادریه بزرگ ترین جریان صوفی و طریقت عرفانی در جهان اسلام است. در ایران فقط دو طریقت قادریه و نقشبندیه علاقه مندان و رهروانی دارند و بخشی از سنی مذهبان از پیروان این طریقت های دوگانه هستند. دیگر فرقه های تصوف ازجمله مولویه (با قطبیت مولوی شاعر و عارف بزرگ ایرانی) سعدیه و سهروردیه در ایران پیرو ندارند و پیروان این فرقه ها در کشورهای ترکیه و حوزه بالکان و پاکستان حضور دارند. پیروان طریقت قادریه بیشتر در استان های کردستان، کرمانشاه و آذربایجان غربی، هرمزگان و گیلان پراکنده هستند. پیروان طریقت نقشبندیه نیز افزون بر سه استان یادشده در میان ترکمن ها و تالشی ها پیروانی دارند. طریقت های دینی یادشده در درون خود نیز دارای انشعاباتی هستند مثلا طریقت قادریه برزنجیه، بیانانی، کس نزانی، سوله ای، رفاعی، شادقیه و... ازجمله فرق درون طریقت قادری هستند. در میان دو طریقت یادشده، طریقت نقشبندیه به مبادی شریعت هم توجه خاصی دارد. گروهی از پیروان اهل سنت در کشور به ویژه روحانیون سنی مذهب نظر چندان مثبتی به طریقت های مذهبی ذکرشده ندارند و این طریقت ها را به انحراف و خرافه متهم می کنند. از نظر اماکن مذهبی و مدارس دینی هم وضعیت اهل سنت کشور قابل بررسی است. هرچند در این باره تاکنون داده های کمی منتشر شده است. امروزه چند هزار مسجد خاص اهل سنت در سراسر کشور فعالیت دارند و ده ها مرکز پرورش و تربیت طلاب سنی در کشور فعال هستند. برخی برآوردهای غیررسمی حکایت از آن دارد که حدود 25 هزار مسجد خاص اهل سنت در استان ها و شهرستان و روستاهای کشور دایر و مشغول فعالیت هستند. اگرچه جمعیت شیعیان ایران حدود 90 درصد (یا 9 برابر) بیشتر از جمعیت سنی های کشور است اما حدود 46 هزار مسجد مخصوص شیعیان کشورمان و حدود 25 هزار مسجد خاص سنی مذهبان است.از این تعداد 380 مسجد در شهرستان سنندج و 140 مسجد فقط در شهر سنندج قرار گرفته، نشان می دهد خوشبختانه فضای کشور برای انجام مناسک این عزیزان در مساجد خاص اهل سنت کاملا همدلانه بوده و با رواداری های فرهنگی و تاریخی ملت ایران پیروان مذاهب مختلف در کشور به ویژه اهل سنت همچون دیگر مسلمانان هم وطن با آسودگی به امور مذهبی و مناسک دینی و مذهبی خود مشغول هستند. میزان سرانه مساجد اهل سنت یعنی نسبت تعداد شهروندان به تعداد مساجد چند برابر این نسبت برای شیعه مذهبان در ایران است. افزون بر مساجد، صدها تکیه و خانقاه نیز در خدمت هم وطنان پیرو طریقت های مذهبی قادریه و نقشبندیه است. در سال های نخست پس از پیروزی انقلاب و غلبه هیجانات ناشی از انقلاب و چپ روی های گروهی از مسئولان و جوانان حزب اللهی و نیز فعالیت های چپ ها و احزاب مارکسیست و نیز تلاش برخی روحانیان سنی مذهب بخشی از بزرگان طریقت های دینی نقشبندیه و قادریه و تکایا و خانقاه های آنان مورد بی مهری و کم لطفی قرار گرفت و فضای عمومی برای پیروان طریقت های دینی تنگ شد. اما خوشبختانه پس از فروکش کردن هیجانات عمومی به تدریج عرصه برای فعالیت های طریقت های دینی و خانقاه ها و بزرگان تصوف و درویشان باز تر شده است. البته این به معنای اتمام مخالفت با طریقت های تصوف نیست. در میان اهل سنت ایران، افزون بر طریقت های دینی و نیز روحانیون سنتی دینی در سه دهه گذشته به تدریج گروه دیگری از سنی مذهبان با رویکردی امروزی و نوگرایانه وارد عرصه عمومی شده و قرائت تازه ای از دینداری را رواج داده اند. این گروه و تشکل که با نام جماعت دعوت و اصلاح شناخته می شود تحت تاثیر اندیشه دینی جدید و تا حدی متاثر از روشنفکران دینی آموزه های خود را نشر می دهند و در پرتو فعالیت های خود توانسته اند گروهی از تحصیل کرده ها و طبقه متوسط را در بخش هایی از مناطق اهل سنت جذب آرا و دیدگاه های خود کنند. برخی ناظران این گروه را متاثر از جمعیت اخوان المسلمین مصر می دانند. در سال های گذشته برخی اخبار حاکی از نارضایتی گروهی از روحانیون سنتی و ازجمله برخی مولوی ها از فعالیت های این گروه بود. در دو دهه گذشته افراط گری مذهبی در منطقه رشد داشته است. همان گونه که متاسفانه در میان گروهی از وابستگان به مذهب تشیع با دیدگاه تقریب مذاهب همدلی وجود ندارد، در سال های گذشته گروه های تکفیری هم در میان بخش هایی از جامعه موفق به جذب شماری نیرو و هوادار شده اند. متاسفانه تاکنون در میان دستگاه های مسئول علمی و پژوهشی کشور گسترش افراطی گری مذهبی اعم از نوع شیعی یا سنی آن و آسیب شناسی این افراط گری به شکلی جدی و همه جانبه مورد مطالعه قرار نگرفته است. در دو دهه گذشته و با آغاز به کار دولت اصلاحات جذب هرچه بیشتر اهل سنت در نظام بوروکراتیک کشور در دستور کار قرار گرفت و بر همین اساس در سطوح مدیریتی استان ها و شهرستان ها صدها مدیر سنی مذهب وظیفه مدیریت های گوناگون را بر عهده گرفتند. به جز سال های نخست انقلاب که استانداران و فرمانداران سنی مذهب به ایفای نقش پرداختند، در سال های جنگ و دوره سازندگی فرصتی برای استفاده از نیروهای اهل سنت در پست های مدیریتی و به ویژه فرمانداری ها و مدیران استانی به نحو شایسته ای تعریف نشد. با آغاز دوره اصلاحات راه برای دردست گرفتن مسئولیت های سیاسی همچون فرمانداران از میان اهل سنت کشور گشوده شد. با آغاز این اصلاحات به تدریج بر شمار مدیران اهل سنت در استان های مرزی افزوده شد و طبق نتایج یکی از پژوهش هایی که راقم این سطور انجام داده، در سال 1382 چندین هزار مدیر سنی مذهب در سطوح معاونان استاندار و فرماندار، مدیران کل استانی و شهرستانی یعنی سطوح میانی و پایه مدیریتی کشور در استان های کردستان، سیستان وبلوچستان، کرمانشاه، آذربایجان غربی و... مشغول فعالیت شده اند. ضروری است هر نوع سیاست گذاری برای تقویت جایگاه اهل سنت در ساختار سیاسی کشور و جذب مشارکت هرچه بیشتر اهل سنت و رفع برخی کاستی ها و مسائل و مشکلات، مبتنی بر دادهای متقن و رویکرد واقع بینانه و کارشناسانه و مبتنی بر تکثر جامعه سنی مذهب باشد تا از گرفتارشدن مدیریت کشور در دام کلیشه های غیرکارشناسی و شعاری پرهیز شود. در سال های گذشته در فضای های عمومی توجه بیشتری به اهل سنت ایران شده و حتی در رقابت های سیاسی نیز گاه وبی گاه از این گروه بزرگ مذهبی در ایران سخن گفته می شود. اما متاسفانه به دلیل کمی منابع و داده های منتشرشده و تحقیقات صورت گرفته،گاه مطالب نادرستی نیز منتشر می شود. جامعه اهل سنت ایران جامعه ای پویا، زنده و بسیار متکثر با پیچیدگی های خاص خود است و هیچ گروهی به تنهایی نمی تواند معرف و نماینده این تکثر و پیچیدگی باشد. درویشان و بزرگان طریقت های مذهبی و تصوف، مولوی ها، ماموستاها و سایرین هر یک نمایندگی گروهی محدود از اهل سنت را بر عهده دارند و اطلاق نمایندگی اهل سنت ایران بر یک نفر یا یک قشر نشانگر عدم درک دقیق و درست و واقع بینانه از جامعه متکثر اهل سنت ایران است. این ویژگی البته برای شیعیان نیز قابل تعمیم است. امید است تنوع مذهبی و دینی کشور بیش ازپیش دستمایه مطالعات و پژوهش های ژرف باشد و به این طریق ضمن احقاق حقوق شهروندی همه ایرانیان، زمینه وفاق ملی بیش ازپیش مهیا شود.
                