یک‌شنبه ۲۰ اسفند ۱۳۹۶
-----------------------------------------
یادداشت
-----------------------------------------
نگاه تاریخ مصرف گذشته به اشتغال
-----------------------------------------

                    الگوی ذهنی شکل دهنده به سیاست های اقتصادی و صنعتی کشور با واقعیت های روز اقتصاد جهانی همخوانی ندارد. گویی این الگوهای ذهنی در نقطه ای از تاریخ گرفتار شده اند که دست کم چهار تا پنج دهه با امروز فاصله دارد. این الگو مبتنی بر نگاهی کاملا سخت افزاری و با تمرکز کامل بر دارایی های مشهود و فیزیکی است. به همین دلیل، هر گاه سخن از اشتغال به میان می آید، بلافاصله استفاده از تسهیلات دولتی برای کمک به راه اندازی خط تولید و استخدام نیروی کار برای بهره برداری از آن خط تولید به ذهن مدیران صنعت و اقتصاد کشور خطور می کند. این نگاه، دو پیش فرض نانوشته اما بسیار فراگیر دارد: 1-اشتغال زایی بیش از هر چیز نیازمند سرمایه است؛ 2- باید دانش، فناوری و تجهیزات خط تولید را از آن سوی مرزها خرید تا کار زودتر به سرانجام برسد. متاسفانه چنین نگاهی به قبل از دهه 70 میلادی برمی گردد. امروزه اشتغال باکیفیت ماهیت دانشی دارد و بیش از 80 درصد ارزش شرکت های پیشرو در گرو دارایی های نامشهود آنهاست. به عبارت دیگر، ارزش دارایی های فیزیکی (شامل سرمایه نقدی، زمین، ساختمان و تجهیزات) تنها بخش اندکی از ارزش این شرکت ها را تشکیل می دهد. دارایی های فکری به برگ برنده اقتصادی و عامل ایجاد اشتغال باکیفیت تبدیل شده و تسهیل در خلق و تجاری سازی این دارایی ها، دل نگرانی اصلی مردان صنعت و اقتصاد در کشورهای پیشرو است. سیاست گذاران در اقتصادهای توسعه یافته چندین دهه است که به نقش دارایی های فکری در تشویق خلاقیت و نوآوری ایمان آورده اند و از همین رو، داشتن یک نظام کارآمد مالکیت فکری را پیش نیاز داشتن اقتصاد رقابت پذیر می دانند. برای نمونه، اتحادیه اروپا چندین دهه است که اقتصاد خود را بر این اصل نوین بنا کرده و در سیاست گذاری های اقتصادی توجهی ویژه را به صنایع متکی بر حقوق مالکیت فکری (IPR-intensive industries) معطوف کرده است. مراد از صنایع متکی بر حقوق مالکیت فکری آنهایی است که میزان به کارگیری مالکیت فکری در آنها به ازای هر کدام از کارکنان بیشتر از متوسط باشد. این صنایع بیشتر از جنس تولیدی، فناوری و خدمات کسب وکار هستند. البته همه صنایع تا حدی از مالکیت فکری بهره می برند، اما اینجا مراد صنایعی است که حقوق مالکیت فکری در آنها نقشی کلیدی بازی می کند. آمار رسمی منتشرشده نشان می دهد که صنایع متکی بر حقوق مالکیت فکری عامل خلق بیش از 27 درصد از کل فرصت های شغلی اتحادیه اروپا بوده اند. به گونه ای که 60 میلیون نفر در این صنایع مشغول اند و 22 میلیون هم در صنایعی مشغول اند که کالاها و خدمات موردنیاز این صنایع را تامین می کنند. با احتساب صنایع وابسته، بیش از 38 درصد از کل اشتغال اتحادیه اروپا در گرو صنایع متکی بر مالکیت فکری است.لازم به ذکر است که اشتغال ایجادشده در این صنایع، اشتغال بسیار باکیفیتی است، زیرا ارزش افزوده کارکنان در این صنایع بیشتر است و حقوق مزایای پرداختی هم 46 درصد بالاتر از سایر صنایع است.آمارها همچنین نشان می دهد که بیش از 42 درصد از کل تولید ناخالص داخلی اتحادیه اروپا (5،7 تریلیون یورو) خروجی این صنایع است. از همه مهم تر اینکه بیش از 93 درصد از صادرات اتحادیه اروپا هم توسط همین صنایع انجام می شود.ضمن اینکه این صنایع کمترین میزان آسیب پذیری را از شوک های اقتصادی دارند.آمار بالا به خوبی نشان می دهد که صنایع متکی بر حقوق مالکیت فکری، نقشی کلیدی و محوری در اشتغال زایی و صادرات قاره سبز دارند.متاسفانه این صنایع در الگوی ذهنی سیاست گذاران اقتصادی و صنعتی ایران جایگاهی ندارند.کافی است نگاهی به وضعیت نظام مالکیت فکری ایران بیندازیم. این نظام سال هاست که بدون کمترین بهبودی به حال خود رها شده و همین امر، شکل گیری و تقویت صنایع متکی بر حقوق مالکیت فکری در کشور را با چالش جدی روبه رو کرده است.در سال های اخیر، هر زمان که عزمی برای اصلاح نظام مالکیت فکری ایران جزم شده، دست آخر در لابه لای رودربایستی ها و تعارفات سیاسی گم شده و نتوانسته به سرانجام برسد. نظام مالکیت فکری در ذهن سیاست گذاران صنعتی و اقتصادی کشور موضوعی فانتزی و لوکس است که اصلاح آن به زحمت و دردسر تغییر ساختارها و رویه های جا افتاده نمی ارزد.به عبارت دیگر، کسی آن را برای اقتصاد کشور کلیدی نمی داند که برای اصلاح آن تلاش کند و خود را به دردسر بیندازد.در دنیایی که روز به روز بر تاثیرگذاری دارایی های فکری در اقتصاد افزوده می شود، نگاه مندرس سیاست گذاران اقتصادی و صنعتی ایران به این حوزه بسیار نگران کننده است. برای پی بردن به این امر، کافی است کمی در کلام و مدل تصمیم گیری سکان داران اقتصاد و صنعت کشور دقت کنیم. در انتها باید یادآور شد که زمانه تغییر کرده است. بدون اصلاح اساسی نظام مالکیت فکری کشور، نه تنها امکان تقویت اقتصاد دانش بنیان و ایجاد فرصت های شغلی باکیفیت وجود نخواهد داشت، بلکه به تدریج احتمال کاهش اشتغال در صنایع موجود کشور بالاتر خواهد رفت.
                