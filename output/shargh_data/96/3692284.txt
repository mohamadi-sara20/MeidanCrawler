دو‌شنبه ۲۵ دی ۱۳۹۶
-----------------------------------------
حرف اول
-----------------------------------------
بدترین وضعیت برجام
-----------------------------------------

                    دونالد ترامپ به زعم خود برای آخرین بار تعلیق تحریم های منتج از توافق هسته ای را برای 120 روز تمدید کرد.او این بار توپ را به زمین متحدان اروپایی انداخت.او خواسته در همراهی ب آمریکا، «معایب وحشتناک» معاهده هسته ای را اصلاح کرده و «محدودیت های دائمی» بر غنی سازی اورانیوم از سوی ایران را که در توافق برجام 15 سال پیش بینی شده است، اعمال کنند. در روزهای اخیر، هاله ای از بیم و امید توام با ابهام بر جهان و به ویژه کشورهای اروپایی عضو 1+5 در قبال تصمیم ترامپ سایه افکنده بود.این کشورها از هر فرصتی برای اعلام پایبندی خود بر برجام استفاده می کردند؛ موضوعی که حتی درباره انگلستان، نزدیک ترین متحد آمریکا نیز صدق می کرد. در چنین شرایطی، ترامپ برخلاف میل باطنی، برای چندمین بار از زمان ورود به کاخ سفید، راه حل موقت و میانه ای را برگزید تا همچنان رویه «چماق و هویج» را در مهم ترین توافق بین المللی ادامه داده و تهدید «خروج از برجام» را مانند شمشیر داموکلس بر سر آن نگه دارد. برخی از تحلیل های خوش بینانه، تصمیم اخیر ایالات متحده آمریکا را «شکست ترامپ و پیروزی برجام» و موفقیتی برای جامعه جهانی در حفظ توافق هسته ای ارزیابی کرده اند. تردیدی نیست از دریچه نگاه جهان و به ویژه اتحادیه اروپا که برجام را عنصری کلیدی در ساختار بین المللی منع اشاعه هسته ای تلقی می کند، این تحلیل مقرون به صحت بوده و هر اقدامی را که مانع خروج آمریکا از برجام شود، باید مغتنم شمرد و از آن استقبال کرد؛ اما این رویداد از نگاه ایران چگونه ارزیابی می شود؟ با ادامه وضعیتی که ترامپ هرچند ماه یک بار با تصمیم پیش بینی نشده خود بر جهان و بالطبع بر کشورمان تحمیل می کند و در تحلیل نهایی برجام را آچمز کرده و در حالت «نه اجرا و نه توقف» قرار می دهد، چه باید کرد؟ شاید بتوان وضعیت کنونی را بدترین حالت برای برجام نامید؛ شرایطی که آمریکا (به هر دلیلی که باشد) از برجام خارج نمی شود تا بر اساس آن، ایران تصمیم نهایی خود را بگیرد و در آن باقی نیز نمی ماند تا جهان تکلیف خود را بداند؛ در واقع آن را در شرایط خاکستری و به صورت «دوفاکتو» نگاه داشته است که خروجی این وضعیت، ایجاد مانع در روابط اقتصادی بلندمدت اتحادیه اروپا و دیگر کشورهای همسو آمریکا با ایران، مین گذاری و ناامن کردن مسیر سرمایه گذاری شرکت های بزرگ خارجی، استمرار همکاری نکردن بانک های بین المللی، آشفته و ملتهب کردن بازار داخل و دمیدن بر تنور پروژه ایران هراسی است. نتیجه محتوم این رویه، معطل ماندن بهره مندی ایران از دستاوردهای برجام (جز در مواردی مانند فروش نفت) و تحمیل حالت بیم و امید بر کشورهای جهان در برقراری روابط عادی اقتصادی با ایران است.افزون بر این نکات، اعمال تحریم های گوناگون غیربرجامی بر افراد و شرکت ها، به بهانه موضوعاتی مانند برنامه موشکی، مسائل حقوق بشری و مقوله تروریسم است که اروپا مواضع نزدیک تری به آمریکا داشته و توان تحمل آن نیز در مقابل فشارهای این کشور بسیار اندک است. اروپا به برجام پایبند است؛ ولی در این موضوعات مواضع آنها به آمریکا نزدیک تر است. مضافا اینکه اروپایی ها متحد استراتژیک و قدرتمند خود را هرگز به خاطر ایران رها نخواهند کرد. از این روی، ایران باید به شدت مراقب روابط خود با قاره سبز بوده و موضوعاتی مانند برنامه موشکی، تحولات منطقه و حقوق بشر را که آمریکا با توسل به آنها درصدد دورکردن اروپا از ایران است، مدیریت کند. تلاش برای حل مشکلات منطقه با مشارکت کشورهای تاثیرگذار و ازجمله عربستان سعودی حتی در این شرایط بسیار بد روابط، شفاف سازی برنامه موشکی و برون رفت از مشکلات داخلی در زمینه های سیاسی و اقتصادی، می تواند مواضع اروپا را در حمایت از ایران و فشار بر آمریکا تقویت کند. در برنامه موشکی، تا جایی که برای بازدارندگی و دفاع از سرزمین ملی است، شاید این امر برای غرب حساسیت نداشته باشد و ما از منطقی استوار که می توان از آن دفاع کرد، برخورداریم. فشار ها عمدتا زمانی مطرح می شود که مسائل حاشیه ای و اظهارات ناشیانه بر آن پیشی گرفته و دردسرساز می شود.این را که 120 روز آینده چه اتفاقی خواهد افتاد، نمی توان پیش بینی دقیقی کرد و این موضوع به عوامل و مولفه هایی بستگی دارد که هریک باید در جای و زمان خود تحلیل و بررسی شود؛ ولی به نظر نمی رسد در مقطع بعدی نیز تصمیم ترامپ خروج از برجام باشد؛ زیرا شرایط «نه اجرا و نه توقف» کنونی برجام، مانند شرایط «نه جنگ، نه صلح» و به مثابه صلح مسلح است. از این منظر، استمرار این رویه و نگه داشتن چماق خروج از برجام بالای سر ایران، می تواند گزینه ای مطلوب برای تصمیم سازان آمریکا باشد. ترجیح آمریکا، استمرار فشار بر ایران به ویژه شدت دادن نارضایتی از طریق مشکلات اقتصادی، تاثیرگذاری بر دیدگاه های متحدان اروپایی و همراه کردن آنها در مواردی مانند موضوعات موشکی، تروریسم و حقوق بشر است. آمریکا درصدد است ایران را با این گونه اقدامات به ستوه آورده و مسئولیت خروج از برجام را بر ایران تحمیل کند؛ موضوعی که باید به شدت مراقب بود و در دام آن نیفتاد. بر این اساس، باید اذعان کرد وضعیت فعلی، رویه ای که ترامپ در پیش گرفته و مانعی جدی در پیگیری مفاد برجام و اجرای کامل آن در مواردی که ایران قرار بود از آن منتفع شود، ایجاد کرده، بدترین حالت برای برجام است.
                