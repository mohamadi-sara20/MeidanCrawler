پنج‌شنبه ۵ مرداد ۱۳۹۶
-----------------------------------------
type_unknown
-----------------------------------------
پاسخ کنگره را خواهیم داد
-----------------------------------------

                    گروه سیاست: رئیس جمهوری روز گذشته در جلسه هیئت دولت، با تاکید بر اینکه در برابر حرکت جدید کنگره آمریکا حتما پاسخ لازم را خواهیم داد، از واشنگتن خواست با احترام به حقوق ملت ایران، از تجربه 40 سال خصومت خود درس بگیرد. به گزارش ایسنا حجت الاسلام حسن روحانی، با اشاره به خصومت های ادامه دار آمریکا نسبت به جمهوری اسلامی ایران و ملت ایران، گفت: «مردم ما با این خصومت ها آشنا بوده و به آن عادت داشته و راه مقابله با این سیاست ها را نیز به خوبی می دانند.ملت ایران می دانند که باید در برابر دشمنانشان به خوبی ایستادگی و مقاومت کنند چراکه در این 40 سال، همواره و هر روز با تحریم ها و فشارهای متنوع و اتهام های ناروا از سوی دستگاه های تبلیغاتی و سیاسیون آمریکا، مواجه بوده اند». او با بیان اینکه آن روزهایی را که رئیس مجلس نمایندگان آمریکا، نه تنها دولت بلکه ملت ایران را یاغی می خواند، فراموش نکرده ایم، گفت: «خصومت آمریکایی ها، تنها خصومت با نظام جمهوری اسلامی ایران نیست، بلکه برای آنها مقاومت، ایستادگی و الگوبودن ملت ایران قابل تحمل نیست و نمی توانند بپذیرند که در این منطقه حساس یک کشور، این چنین دارای استقلال و تاثیرگذاری در منطقه باشد». رئیس جمهور افزود: «همه نگرانی آنها این است که ایران به عنوان یک کشور بزرگ و مستقل که تحت نفوذ سیاست های غربی و به ویژه آمریکا نیست، در این منطقه حضور دارد و در برابر فشارهای آنها ایستادگی و مقاومت می کند. این گونه تحریم ها بر ملت ایران تاثیرگذار نیست و نه مقاومت مردم و ایستادگی نظام جمهوری اسلامی ایران را کاهش می دهد و نه راه و روش و سیاست های ما را تغییر خواهد داد». او گفت: «سیاست های جمهوری اسلامی ایران سیاست های مستقل، بر مبنای اسلام و آرای مردم است؛ و رای و نظر مردم مبنای عمل خواهد بود و همه انتخابات ها از جمله انتخابات گذشته نشان داد که مردم ما نسبت به سرنوشت خودشان تا چه اندازه حساس هستند». روحانی با بیان اینکه دست و پای آمریکایی ها بعد از توافق برجام در زمینه تحریم مقداری بسته شده است، عنوان کرد: «قبل از توافق برجام آمریکایی ها به هر بهانه ای یک تحریم جدید علیه ملت ایران وضع می کردند و تلاش آنها این بود تا این تحریم ها فرامرزی بوده و اروپا و کشورهای دیگر را هم تحت تاثیر قرار دهند و حتی این تحریم ها را به شورای امنیت برده و در سطح جهان عمومی کنند». رئیس جمهور ادامه داد: «برجام دست و پای آمریکا را هم برای بردن این گونه تحریم ها به بهانه مسائل سلاح کشتارجمعی و هسته ای به شورای امنیت و هم در راستای وضع تحریم های جدید بسته است. بنابراین در همین لایحه ای که مجلس نمایندگان آمریکا تصویب کرده و علی القاعده به سنا خواهد رفت، می بینید تحریم نسبت به ایران با تحریمی که نسبت به کره شمالی یا روسیه مطرح است، بسیار تفاوت دارد. تحریم های ایران در واقع تکرار تحریم های گذشته بود و این نشان آن است که حربه تحریم آمریکا نسبت به گذشته بسیار کند شده است». سلاح دفاعی خود را بدون توجه به نظر دیگران تقویت خواهیم کردروحانی با تاکید بر اینکه باید همواره هوشیاری مان را حفظ کنیم، عنوان کرد: «ما راه و شیوه سیاسی مان را از قرآن و پیامبر(ص) آموخته ایم».او با اشاره به آیاتی از سوره انفال، گفت: «خداوند در این آیات به پیامبر(ص) می فرماید «تو با مشرکین معاهده و پیمان بستی و هیچ وقت تو پیمان نشکستی؛ همیشه آنها شکستند و هر بار که پیمان شکنی شروع شد از طرف مشرکین و کفار شروع شد». قرآن به ما می آموزد که ما مسلمان ها تابع راه پیامبر هستیم و هرگز آغازگر شکستن عهدها و پیمان ها نخواهیم بود». روحانی با بیان اینکه خداوند به پیامبر(ص) می فرماید «اگر دیدی دشمنان می خواهند خیانت کنند و عهد را زیر پا بگذارند، تو هم مساوی و معادل همان کار را بکن.»، افزود: «اگر دشمن بخشی از عهد را زیر پا گذاشت، ما هم بخشی را زیر پا می گذاریم و اگر همه عهد را زیر پا گذاشتند، ما هم عهد را زیر پا خواهیم گذاشت». رئیس جمهور با اشاره به تاکیدات قرآن کریم مبنی بر تقویت قدرت و بنیه دفاعی مسلمانان و کشورهای اسلامی، عنوان کرد: «ما باید همیشه بنیه دفاعی مان را تقویت کنیم و در این راستا تمام سلاح های دفاعی مان را، بدون توجه به نظرات دیگران تقویت خواهیم کرد و راهمان را در مسیر اقتدار بنیه دفاعی کشور ادامه می دهیم».او با بیان اینکه نیروهای مسلح جمهوری اسلامی ایران اعم از ارتش، سپاه، بسیج، نیروی انتظامی و نیروهای امنیتی مورد حمایت ملت بزرگ ایران هستند، گفت: «اینها قدرتی هستند که قرآن درباره آنها می گوید «ترهبون به عدو الله و عدوکم» و در برابر دشمنان این ملت، نیروهایی بازدارنده هستند. البته قرآن به این نکته هم سفارش دارد که اگر دشمنان واقعا به دنبال صلح بوده و خواستند دشمنی را کنار گذاشته و با شما رفتار درست داشته باشند، شما هم همان کار را بکنید و راه صلح و سلم را داشته باشید». روحانی با بیان اینکه آیات سوره انفال سیاست مسلمان ها و قدرت های اسلامی و از جمله جمهوری اسلامی ایران را در برابر دشمنان و چگونگی عهدها و پیمان شکنی ها، بنیه دفاعی و صلح و سلم را به خوبی برای ما تبیین کرده و ما همه را باید کنار هم بخوانیم، افزود: «این طور نباشد که یک آیه را بخوانیم و آیه دیگر را فراموش کنیم چراکه همه این آیات کنار هم بوده و ما را در مسیر راه مصلح جامعه و مسلمان ها هدایت می کند». راه باقی مانده برای آمریکا، احترام به حقوق ملت ایران استرئیس جمهور با تاکید بر اینکه جمهوری اسلامی ایران مطمئنا در برابر حرکت جدید کنگره آمریکا، عکس العمل متقابل نشان خواهد داد، گفت: «در اولین قدم مجلس شورای اسلامی در این زمینه قدم های خودش را برخواهد داشت و هر قدم دیگری هم لازم و موردنیاز بدانیم برای تقویت و مصلحت کشورمان برداشته و بدون توجه به تحریم ها و سیاست های آنها به راه خودمان ادامه خواهیم داد». او با اشاره به اینکه آمریکایی ها 40 سال فشار، تحریم، تحریک و بسیج برخی از کشورهای منطقه علیه ملت ایران را تجربه کرده و در همه مراحل با شکست مواجه شده اند، عنوان کرد: «آمریکایی ها باید از شکست های پیاپی خودشان در مواجهه با ملت ایران، درس عبرت بگیرند. اگر آمریکایی ها می خواهند این منطقه حساس، منطقه باثبات و امن تری باشد و آبراه های حساس این منطقه، آبراه های امنی برای دنیا باشد، باید دست از این سیاست ها بردارند و بدانند نظام، رهبری شجاع و دولت مقتدر جمهوری اسلامی ایران و ملت ایران هرگز تحت تاثیر این گونه توطئه ها و تحریکات قرار نمی گیرد و راه خودش را ادامه می دهد». روحانی ادامه داد: «تنها راه باقی مانده برای آمریکا، این است که به حقوق ملت ایران و به نظام جمهوری اسلامی و انقلاب اسلامی ایران، احترام بگذارد و بداند تنها در سایه احترام و احقاق حقوق مردم و پیش گرفتن راه مسالمت و صلح منافع مردم آمریکا نیز بهتر می تواند تامین شود. ما مخالف منافع دیگر کشورها نیستیم و می خواهیم کشورهای دیگر به منافعشان برسند، اما اعمال تحریم و فشار را نمی پذیریم و در برابر فشار و تحریم مقاومت کرده و عمل متقابل انجام خواهیم داد». رئیس جمهوری اظهار امیدواری کرد همه کشورهای منطقه در آینده روی صلح، صفا و امنیت را ببینند و روزی بیاید که آمریکایی ها هم در مسیر عقلانیت قرار گرفته و بدانند تنها راه موجود احترام، تواضع و تسلیم در برابر خواسته های به حق ملت بزرگ ایران است.
                