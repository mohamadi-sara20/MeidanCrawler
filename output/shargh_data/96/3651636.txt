پنج‌شنبه ۴ آبان ۱۳۹۶
-----------------------------------------
سرمقاله
-----------------------------------------
اشراف غلامی بر آموزش عالی
-----------------------------------------

                    برای یک مدیر موفق دانشگاهی که به عنوان گزینه پیشنهادی وزارت علوم مطرح می شود، شناخت دقیق و درست از فضای علمی، دانشگاهی و دانشجویی و نیز اشراف کامل بر وضعیت موجود در حوزه آموزش، پژوهش و فناوری، یک ضرورت اساسی و انکارناپذیر به شمار می آید، ازاین رو به عنوان فردی که دکتر منصور غلامی را سال های سال در طول تدریس در دانشکده های کشاورزی ایران می شناسم؛ باید یادآوری کنم گزینه پیشنهادی رئیس جمهور برای تصدی وزارت علوم، فردی بسیار مودب و متین است که 12 سال رئیس دانشگاه بوده و در بیشتر کمیسیون های آموزش عالی حضور داشته است و به همین دلیل به شرایط و وضعیت آموزش عالی اشراف کامل دارد و از گزینه های مناسب برای وزارت علوم است که اگر رای اعتماد بگیرد، امیدوارم در این شرایط خاص دانشگاه، موفق باشد. درباره فضای حاکم بر مجلس شورای اسلامی و نحوه رای اعتماد به ایشان نیز یقینا در شرایط فعلی رای اعتماد بالای مجلس به ایشان می تواند به قوت و اعتبار وزارت علوم که حق این وزارتخانه است، کمک کند. با عنایت به اینکه گاهی نگاه ها و دیدگاه هایی سیاسی درباره این وزارتخانه و وزیر آن در محافل گوناگون مطرح می شود، معتقدم آقای دکتر روحانی این مسائل را مدنظر دارد.رئیس جمهورحساسیت وزارت علوم و دانشگاه ها را در زمینه برآورد دیدگاه های سیاسی کشور حتما لحاظ کرده و ایشان را پیشنهاد داده است؛ به یقین در پیشنهادشدن رئیس دانشگاه بوعلی سینای همدان به مجلس این گونه مسائل در نظر گرفته شده و بی تردید با توجه به فرمایش مقام معظم رهبری باید دانشگاه ها همان مسلک سیاسی خودشان را حفظ کنند و رسالت آگاهی بخشی به جامعه به ویژه قشر جوان دانشجو را عهده دار باشند. برنامه وزیر پیشنهادی معمولا اهمیت بالایی دارد و گزینه پیشنهادی با تیم کارشناسی زبده ای که برنامه را تهیه می کنند حتما به اولویت های فعلی وزارت علوم، توجه خواهند داشت. آنچه به عنوان یک دانشگاهی اعتقاد دارم آن است که باید از این وضع نابسامان آموزش عالی که در کشور به وجود آمده است و از این توسعه ناموزون و نابسامان رهایی یابیم. یکی از اولویت ها می تواند سامان بخشیدن به وضعیت آموزش عالی و دانشگاه ها باشد و دیگری اعتباربخشی به پژوهش در دانشگاه ها. در توضیح بیشتر درباره نابسامانی های موجود گفتنی است که مسائل مرتبط با تعداد دانشگاه ها و عدم اشتغال فارغ التحصیلان ازجمله مصادیق توسعه نامتوازنی است که در آموزش عالی وجود دارد که امیدواریم در برنامه ایشان راهکاری برای ساماندهی آن وجود داشته باشد.
                