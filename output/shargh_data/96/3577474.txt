شنبه ۲۷ خرداد ۱۳۹۶
-----------------------------------------
type_unknown
-----------------------------------------
رئیس کمیسیون امنیت ملی مجلس خبر داد:نامه مجلس به سپاه 2 ماه قبل از حمله داعش
-----------------------------------------

                    شرق: از ماجرای حمله تروریستی به بهارستان چندروزی گذشته و حالا رفته رفته نقدها به سیستم حفاظت از گوشه و کنار بالا گرفته است. مسعود پزشکیان که مجلس را در آن روز پر از حادثه تعطیل نکرد، حالا از جزئیات حمله خبر داده «اگر تروریست ها از بالکن وارد صحن می شدند، از همان جایگاه با تسلط کامل بر صحن فاجعه ای برای کشور و نظام ایجاد می کردند». در همین حال سخنگوی کمیسیون امنیت ملی مجلس جایی به نقل از سردار گرجی زاده، فرمانده حفاظت سپاه، گفته «طراحی، پیش بینی ها و طراحی های امنیتی انجام شده بود ولی اغلب مصوبات اجرا نشده بود» و جای دیگری به نقل از مدیرکل حراست مجلس افزوده «دستگاه های امنیتی درباره حمله احتمالی تروریست ها به مجلس هشدارهای لازم را داده بودند». از اینها گذشته رئیس کمیسیون امنیت مجلس نیز از «نامه رسمی مجلس به حفاظت سپاه درباره هشدار حمله احتمالی داعش» خبر می دهد.به این ترتیب سناریوی حمله تروریستی به بهارستان از در ساختمان دیدارهای مردمی وارد فاز تازه ای شده است. فاز تازه ای که نشان می دهد حفاظت مجلس، از جانب نهادهای امنیتی در جریان حمله احتمالی تروریست ها قرار گرفته بود.انتقادها حالا که چندروزی از حمله تروریستی و شهادت شهروندان ایرانی گذشته از گوشه و کنار به گوش می رسد. البته از همان روز حادثه نیز برخی نمایندگان می گفتند اگر تروریست ها مسیر را گم نمی کردند شاید حالا با فاجعه ای از جنس دیگر مواجه بودیم. طیبه سیاوشی، نماینده مجلس در همین زمینه به «شرق» می گوید:«جان ما از جان عزیزان شهید در این حادثه ارزشمندتر نیست اما اگر تروریست ها مسیر را اشتباه نمی رفتند، دسترسی شان به صحن کار سختی نبود و آن وقت فاجعه به شکل دیگری رقم می خورد».سیاوشی در عین حال از مسئولان امنیتی می خواهد برای اتخاذ تدابیر امنیتی ویژه جهت حفاظت از مجلس تدبیر ویژه ای بیندیشند. علی مطهری نیز از تشکیل کمیته ویژه برای تدوین طرح «تقویت امنیت مجلس» خبر داده «کمیته ای متشکل از دو نفر از اعضای هیئت رئیسه مجلس، سپاه پاسداران، حراست مجلس و احتمالا نیروی انتظامی، بنا شد طرح تقویت امنیت مجلس را تدوین و اجرا کنند».پروانه سلحشوری نیز از جمله دیگر نمایندگانی است که به «شرق» گفته «تروریست ها به نزدیکی صحن رسیده بودند. شاید اگر اشتباه نمی کردند سناریوهای دیگری متصور بود».در همین حال مسعود پزشکیان، نایب رئیس مجلس درباره حادثه تروریستی 17 خرداد به خانه ملت گفته «هدف تروریست ها نمایندگان مجلس بود و اگر از بالکن وارد صحن می شدند، از همان جایگاه با تسلط کامل بر صحن فاجعه ای برای کشور و نظام ایجاد می کردند و کاری به دیگران نداشتند. البته تا این حد هم اتفاق مناسبی برای کشور نبود اما به لطف خدا مسئله تا حدودی مدیریت شد. تروریست ها نباید به راحتی اسلحه وارد ساختمان مجلس می کردند. قابل قبول نیست که سه نفر و حتی 30 نفر بتوانند به راحتی وارد این سیستم شوند. انتظار داشتیم سیستم مقابل آنها بایستد و برخورد کند و در این زمینه کوتاهی شد».نامه رسمی حوزه ریاست مجلس به سپاه درباره حمله احتمالی داعشعلاءالدین بروجردی، رئیس کمیسیون امنیت ملی و سیاست خارجی مجلس، نیز به برگزاری نخستین جلسه با موضوع بررسی حمله تروریست ها به مجلس خبر داده: «برآورد اولیه اینکه اصولا مسئولیت حفاظت مجلس بر عهده سپاه است. به طور ویژه درباره احتمال حمله داعش در چند ماه گذشته، نامه رسمی به سپاه پاسداران از جانب حوزه ریاست مجلس نوشته شده بود. دو ماه قبل از جانب حوزه ریاست تاکید شد که این احتمال جدی است و باید جدی گرفته شود و اقدامات لازم در این خصوص صورت پذیرد. در همین مدت هم تصمیماتی که پیرامون مجلس اتخاذ شد به دستور ریاست مجلس بود؛ اعم از دیوارکشی و ایجاد یک سری اقدامات فراتر از گذشته از قبیل ایجاد نرده های غیرقابل عبور پیرامون ساختمان».بروجرودی همچنین به خانه ملت گفته «این سخنان که مجلس در این زمینه کوتاهی کرده، دقیق نیست و در این مسئله حساس نباید فرافکنی صورت گیرد. ارزیابی بنده این است که با توجه به فضای پایدار امنیتی کشور، آستانه حساسیت متناسب با وضعیت جدید منطقه در ارگان های مسئول وجود نداشت و پایین بود. باید با توجه به حادثه ای که رخ داد، این حساسیت را به لحاظ محاسبات در حداکثر میزان خود داشته باشیم. حمله تروریستی 17 خرداد هشدار برای فاصله گرفتن از هرگونه غفلت بود».پیش از این نقوی حسینی به نقل از سردار گرجی زاده به خانه ملت گفته «طراحی، پیش بینی ها و طراحی های امنیتی انجام شده بود ولی اغلب مصوبات اجرا نشده بود. سردار گرجی زاده اعلام کرد که مکاتبات در این خصوص در سال های گذشته مکررا انجام شده. چنانچه برای مثال پیشنهاد نصب دستگاه هشداردهنده در ابتدای ورودی مجلس داده شده بود ولی مجلس به آن عمل نکرد. همچنین محل مراجعات مردمی، متفاوت با ورودی های دیگر طراحی شده، چون در این قسمت مردم عادی رفت وآمد می کنند».نقوی حسینی جای دیگری به نقل از صدیقی، مدیرکل حراست مجلس تاکید کرده «دستگاه های امنیتی هشدارهای لازم را داده بودند که احتمال دارد عملیات تروریستی در اطراف یا داخل ساختمان انجام شود».تصمیم گرفتیم جلسه علنی با وجود حضور تروریست ها ادامه یابدمسعود پزشکیان که در غیاب علی لاریجانی ریاست مجلس آن چهارشنبه پرحادثه را بر عهده داشت حالا از جزئیات مدیریت جلسه آن روز می گوید: «با ماموران حفاظت صحبت کردیم تا اقدامات لازم را برای تامین امنیت در مجلس ایجاد کنند. در نهایت تصمیم گرفتم که جلسه علنی مجلس با وجود حضور تروریست ها ادامه پیدا کند».او همچنین روایتی از حفاظت مجلس ارائه می کند، اینکه آنها تاکید داشتند «صحن علنی در ساعت مشخصی به دلیل اینکه نمی توانند شرایط را کنترل کنند و یا هنوز برای آنها معلوم نشده چه کسانی وارد مجلس شده اند، تعطیل شود. حفاظت می خواست نمایندگان هر چه زودتر به نمازخانه منتقل شوند اما من نپذیرفتم و جلسه را ادامه دادم، برای من قابل قبول نبود که تعدادی بخواهند نظم جلسه مجلس را به هم بزنند. ما برای شهادت آماده بودیم. حضور سه نفر با اسلحه در مجلس نگران کننده نبود؛ چرا که اگر یک کلت داشتیم می توانستیم به راحتی در مقابل آنها ایستادگی کنیم اما چیزی که من را ناراحت و مضطرب کرده بود وضعیت کارمندان و مراجعه کنندگان در ساختمان اداری مجلس بود. در حدی که از آقای مطهری خواستم موضوع را پیگیری کند و به نحوی با تروریست ها درگیر شوند تا بتوانند مردم را از ساختمان خارج کنند».دیگر می دانستیم تروریست ها در طبقه چهارم محاصره شده اندبخش دیگری از روایت پزشکیان از مدیریت جلسه تا لحظه ورود علی لاریجانی به صحن علنی مجلس، این است «در جریان اداره صحن علنی دکتر لاریجانی به صحن آمدند، اما برای مدیریت روند بحران در ساختمان اداری مجلس از صحن خارج شدند تا اینکه ایشان حدود ساعت 12:15 به صحن علنی بازگشتند و اداره جلسه را برعهده گرفتند. از آنجایی که بنده صلاح ندیده بودم جلسه تعطیل شود، دکتر لاریجانی نیز جلسه را اداره کردند؛ چرا که دیگر می دانستیم تروریست ها در طبقه چهارم محاصره شده اند و دیگر خطری وجود ندارد. لطف خدا بود که تروریست ها نتوانستند ضربه محکمی به نظام بزنند، البته اعتقاد داریم تا این اندازه هم نباید اتفاقی می افتاد و نباید اجازه می دادیم وارد پارلمان شوند».حمله به بهارستان اتفاق عجیبی بود. خبر یک باره در شبکه های اجتماعی پیچید. اخبار مربوط به شهادت و زخمی شدن جمعی از شهروندان شوک بعدی به افکار عمومی بود. خیلی ها شاید در عمرشان به مجلس ایران نرفته باشند. شاید از آنچه به عنوان در ورود نمایندگان و دیدارهای مردمی در رسانه ها می آید، خیلی چیزی دستگیرشان نشود. اما حالا مرور سخنان مسئولان حفاظت و خود مجلسی ها نشان از آن دارد که در فردای حادثه جمع بندی رضایت بخشی از حفاظت صورت گرفته از مجلس وجود ندارد. یکی اینکه چرا آنها توانسته اند مسلح وارد ساختمان بهارستان شوند گله دارد و دیگری به نامه نگاری های مبسوط و تلنگرهای پیش از حادثه تروریستی اشاره می کند. باید دید نتیجه مذاکره ها و جمع بندی های دیگر در کمیسیون امنیت ملی مجلس ایران به کجا ختم می شود. نخستین جلسه برگزار شده و حالا برگزاری سلسله نشست های بعدی شاید بتواند در پاسخ به افکار عمومی راهگشا باشد.
                