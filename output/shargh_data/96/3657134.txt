یک‌شنبه ۱۴ آبان ۱۳۹۶
-----------------------------------------
type_unknown
-----------------------------------------
رئیس کمیته امداد علیه یارانه ها
-----------------------------------------

                    گروه جامعه: رابطه دولت و کمیته امداد در چند سال اخیر با تغییر رئیس جمهور و رئیس کمیته امداد خوب شده است؛ این بهبود روابط را می توان از اختصاص اعتبارات تا نوع رابطه و اظهارات دوطرفه به خوبی دید. رئیس کمیته امداد که به صراحت لهجه معروف است، تاکنون درباره موضوعات مهمی که پای اصلی کارش دولت بوده، دست روی بزنگاه های مهمی گذاشته و حالا با ورود به موضوع هدفمندی یارانه ها از دولت خواسته است جراحی بزرگ درباره رساندن یارانه به نیازمندان واقعی و حذف میلیونی جمعیت زیادی از یارانه بگیران را شروع کند.فتاح می داند این کار حرف وحدیث های طولانی و مفصل و پردردسری دارد و از این جهت می گوید پای بخشی از سختی ها و فحش خوردن هایش می ماند. او 25 آبان در نشست هیئت نمایندگان اتاق بازرگانی تهران اظهاراتی داشت که درباره آن به «شرق» می گوید حرف های من کامل و درست منعکس نشده است. فتاح در آن جمع گفته بود: «من راجع به قطع یارانه ها از یک سال پیش با آقای روحانی صحبت کردم و گفتم که من مسئولیت قطع یارانه ها را می پذیرم». او خطاب به روحانی گفته بود: «از چه می ترسید که یارانه ها را قطع کنید من فحش ها را می پذیرم؛ به هرحال این کارها فحش خوری هم دارد». رئیس کمیته امداد امام خمینی(ره) در ادامه صحبت های خود خطاب به روحانی گفت: شما بگویید که هر کسی نیازمند است بیاید کمیته امداد؛ مردم ما فهیم و بزرگ هستند و مسائل را درک می کنند. چرا 20 هزار میلیارد تومان یارانه را می دهید. او در پاسخ به «شرق» درباره این رویکرد صریح خود برای آنچه جراحی بزرگ دولت می نامد و می داند، توضیحات بیشتری داد. رئیس کمیته امداد می گوید بحث من ناقص منعکس شد و من در جمع نخبگان حضور داشتم و بحث مفصلی را مطرح کردم که منقطع منتشر شد اما به طورکلی حرف این است که راه غلط را از هر جایی متوقف کنیم خوب است؛ پیشنهاد ما این است که از 70 میلیون نفری که یارانه می گیرند، 50درصدشان را حذف کنند و یکباره همه حذف نشوند. مددجویان ما حدود پنج میلیون نفر هستند که با احتساب مددجویان بهزیستی هفت میلیون می شوند. اگر حدود پنج میلیون بازنشسته ها و چند میلیون کارمندانی که حقوق پایین دارند و حاشیه نشین ها را هم اضافه کنید، باز هم 35 میلیون نمی شود اما باز هم ما می گوییم اگر این پول را می خواهید بدهید، فقط به همین 35 میلیون بدهید. واقعا قشرهای دیگر نیازی به این 40 تا 50 هزار تومان یارانه ندارند و زندگی آنها زیرورو نمی شود. اما توجه داشته باشید که اگر همین پول دست دولت باشد، در سال حدود 23 هزار میلیارد تومان می شود و می تواند به شکل هدفمند سرمایه گذاری شود و به تولیدکنندگان کمک کند، اتوبان بسازد، نیروگاه بسازد و خرج کارآفرینی برای همین اقشار کند. شما اخیرا چندین بار از لزوم حذف یارانه ها حرف زده اید و روی موضوع تاکید کردید، این قضیه شائبه هایی ایجاد کرده و می کند، اینکه وقتی کمیته امداد این صحبت را شروع کرده می خواهد مددجو و به تبع آن پول و بودجه بیشتری را برای خودش جذب کند، آیا این طور است؟ببینید این موضوع را کمیته امداد مطرح نکرده است؛ من، پرویز فتاح، بحث را شروع کردم چون با دولت آشنا هستم. یعنی اگر مدیر دیگری در کمیته امداد بود، این بحث را پیش نمی کشید؟نه. به خودش می گفت مگر من ذی نفع هستم، به من چه ربطی دارد! تازه می گفت دولت همین حالا هم مستمری مددجویان ما را سه برابر کرده و وضعمان خوب است و جامعه هدفمان هم راضی است و تازه قول پنج برابری را هم داده اند.پس قاعده این است که مدیری که در جایگاه ریاست کمیته امداد نشسته، پیگیر ماجرا نباشد اما شما هستید!بله، ما نباید حرفی بزنیم. به همین دلیل هم گفتم که در تبعات این موضوع خود را شریک می کنیم. شما در نشست های خبری خود بارها گفته اید که دولت دراین باره نظر مثبت دارد و می خواهد برای هدفمندی یارانه ها همکاری کند، پس برای کار چه مانعی هست؟انصافا دولت توجه و تمایل به همکاری در این جهت را دارد. در جلسه اخیر هیئت دولت جلسه داشتیم و بسیاری از وزرا موافق هستند و جزئیات این روند را هم قبول دارند اما جسارت اجرائی و تبعات اجتماعی این موضوع مهم است که باقی مانده است. من می دانم که مجلس هم همراه است و می توانند قانونی را تصویب کنند تا شناسایی نیازمندان و حمایت از افرادی که بضاعت مالی ندارند در روندی قانونی انجام شود. ما هم در کنار و کمک دولت هستیم و نمی گذاریم افراد رها شوند. مسئله این است که ما در این موضوع ذی نفع نیستیم و نمی خواهیم مجری باشیم و پول را به ما بدهند. ما می خواهیم به دولت کمک کنیم تا این روند بالاخره شروع شود چراکه می دانیم تبعاتی دارد و می خواهیم بخشی از این تبعات را به دوش بگیریم. درباره احصای این آسیب ها و فشارها ما وظیفه ای نداریم و فقط می خواهیم کمک کنیم. اما شما درباره قبول وظیفه ای صحبت می کنید که برای کمیته امداد هزینه مالی و اجرائی و حتی اجتماعی دارد؟ما هم همه این مسئولیت را قبول نمی کنیم؛ تنها روی موضوعی تاکید می کنیم که لازم است دولت شروع کند و می خواهیم دولت را تنها نگذاریم. حالا که دولت با مجلس همراه است و بر اساس شعارهای انتخاباتی قول هایشان درباره سه برابرشدن مستمری ها را عملی کرده اند، زمان خوبی برای واقعی شدن هدفمندی یارانه هاست. مستمری امداد در سال جاری برای هر نفر 148 هزار تومان شده است اما سوال من این است اگر کسانی هستند که به 45 هزار تومان یارانه این قدر نیاز دارند، از مستمری بگیر ما نیازمندتر هستند و این طوری باید همه اقشار جامعه را تحت پوشش کمیته امداد بیاوریم! این موضوعات نشان می دهد که فلسفه فکری پشت این طرح از ابتدا اشکال داشته و مسیر غلطی را هم رفته است و حالا باید برگردیم. دولت تابه حال چه قولی داده است؟قولی نداده است. من صرفا نظرم را گفتم و من دیگر پیگیری نخواهم داشت، دولت باید خودش پیگیری کند. تا جایی که می دانم، آقای نوبخت اعلام کرده اند قرار است لایحه ای دراین باره تهیه و به مجلس داده شود. اگر این روند را دنبال کنند، با توجه به موافقت مجلس زمانی هم طول نمی کشد. از نظر من این کار به نفع دولت و نظام است و می توان با برنامه ریزی تبعات آن را کاهش داد. در این مورد دولت باید با مردم و دستگاه های اجرائی شفاف برخورد کند، چراکه همه باید به دولت کمک کنند تا به ویژه جامعه نخبه و دانشگاهی همراهی کند و این موضوع را جا بیندازد که این اقدام به نفع جامعه است. آیا می توان گفت اینکه شما با این جدیت به موضوع ورود کرده اید به این دلیل است که وضع اقتصادی کشور و دولت نگران کننده است؟به نظر من این گونه نیست، اما دولت باید به مردم اطمینان هایی را بدهد؛ به عنوان نمونه در محافل عامیانه گفته می شود که اگر این پول را دریافت نکنیم، دولت با آن چه کار می کند؟ دولت باید مردم را متقاعد کند که با این حدود 23 هزار میلیارد تومان فلان نیروگاه در مدار می آید، این میزان خانه ساخته می شود و فلان اتوبان تمام می شود و... تا مردم دلشان قرص باشد و به چشم هم ببینند و اعتماد کنند. این یکی از راهکارهای مهم پیش روی دولت است و حالا اگر جسارت و توان انجامش را نداشت، شرایط به همین شکل ادامه پیدا می کند. وقتی صحبت از این انتخاب مهم می کنید که یک طرف آن 35 میلیون نفر از جمعیت کشور است که خیلی های آنها هم افراد تاثیرگذار بخش های اقتصادی و سیاسی هستند، کار سخت می شود!من فکر می کنم این اقشار با رویکرد شفاف و ارائه توضیحات کافی همراه می شوند. آنهایی که به آقای روحانی اعتماد کرده و رای داده اند در گروه های نخبه نفوذ زیادی دارند و باید باز هم اعتماد کنند. دولت باید کارهای مسکنی را کنار بگذارد، چراکه هنر جراحی مشکلات است تا در درازمدت جواب بدهد. با توجه به رویکردهایی که در دولت دیده اید، ارزیابی شما این است که دولت می خواهد و می تواند این کار را شروع کند؟نمی توانم قضاوت کنم، اما انتظار ما این است که دولت کارهای اساسی تری را انجام دهد. مهم این است که دولت نباید در این اقدام مهم تنها باشد و همه ما باید کمک کنیم. به نظر شما دولت برای چنین تصمیم بزرگی که می تواند شبیه آزادسازی نرخ انرژی تبعات اجتماعی باشد، آمادگی دارد؟به نظر من دولت می تواند، اما به اجماع ملی نیاز دارد. یا باید به همین شرایط فعلی راضی باشیم و ادامه دهیم که به صلاح هم نیست یا باید با کمک مجلس مردم و نخبگان این روند شروع شود.فتاح و جبران مافات رئیس سابقشرق: پرویز فتاح، با نام کامل سیدپرویز فتاح قره باغی، متولد 1340 در شهر ارومیه، مرکز استان آذربایجان غربی رئیس کنونی کمیته امداد امام خمینی(ره) و یکی از مدیران اصولگرای شناخته شده کشور است. او پس از آنکه با حکم مقام معظم رهبری به ریاست کمیته امداد برگزیده شد، تلاش هایی را برای اصلاح یا تغییر ساختار سنتی این سازمان آغاز کرد. در این مدت برخی از اصلاح طلبان سرشناس نیز به تمجید او پرداخته اند؛ از آن جمله می توان به نظر عبدالله رمضان زاده، سخنگوی دولت اصلاحات اشاره کرد که با انتشار عکس او در توییتر و اینستاگرام خود درباره اش نوشت: «مهندس پرویز فتاح، رئیس کمیته امداد، مردی از جنس سلامت و الگویی برای خدمت صادقانه است». فتاح با دولت روحانی نیز رابطه ای دوستانه دارد و در بیشتر اظهارنظرهای رسمی و غیررسمی اش از این دولت تعریف و تمجید می کند. در همین حال او مدتی است که شروع به اظهارنظر صریح درباره لزوم حذف یارانه ها کرده است. خودش معتقد است این کار نیاز ضروری کشور است. تاکید چندباره او بر لزوم حذف یارانه های حدود 35 میلیون از جمعیت یارانه بگیر کشور از این رو مهم است که او خود اصولگرا و وزیر کابینه ای بود که رئیسش بنیان گذار این سبک پرداخت مستقیم یارانه ها در کشور بود. تلاش و تاکید مصرانه او بر لزوم حذف یارانه ها به نوعی تایید او بر راه اشتباهی است که جریان سیاسی اصولگرا در کشور آغاز کرد. تلاش های فتاح در این زمینه را می توان این گونه تحلیل کرد که به سهم خود در حال تلاش برای کاستن از حجم تبعات مخرب و جبران خطایی است که هم فکرانش در عرصه مدیریت کلان کشور بنیان گذاشته اند.
                