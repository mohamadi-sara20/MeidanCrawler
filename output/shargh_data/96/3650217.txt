سه‌شنبه ۲ آبان ۱۳۹۶
-----------------------------------------
سرمقاله
-----------------------------------------
راهبرد نافرجام
-----------------------------------------

                    پس از ماه ها جنجال، ترامپ برنامه راهبردی آمریکا را نسبت به ایران اعلام کرد که با واکنش هوشمندانه و قاطع ایران روبه رو شد. او هم زمان با تاییدنکردن پایبندی ایران به برجام ادعاهای افراطی و کینه توزانه خود را بر ضد ایران بیان کرد. افزون بر این با تهدید و گزافه گویی، خواستار تعمیر و بازسازی برجام شد تا ایران را از منافع برجام محروم کند و امنیت و ثبات منطقه را بر انگاره ذهنی اسرائیل و عربستان سامان دهد. این اقدام، عهدشکنی در برجام و هنجارشکنی در روابط بین الملل و مقابله با همه طرف های مذاکراتی و نقض قطع نامه شورای امنیت است. راهبرد کلان دولت ترامپ شامل دو بخش عمده است: نخست، رویکرد کلی نسبت به ایران بود که مشحون از اطلاعات غلط و تحلیل های ساده لوحانه و مملو از کینه ورزی و نفرت پراکنی بود. در این سخنرانی که به نام استراتژی و به کام ایدئولوژی افراط گرایانه و خیال پردازانه صورت گرفت، نه فقط واقعیت های تاریخی و جغرافیایی تحریف شد، بلکه چالش های موجود منطقه که آمریکا خود اولین باعث و بانی آن بود، وارونه جلوه داده شد. این بخش از سخنرانی سرشار از خودشیفتگی، قدرت نمایی و یاوه گویی نسبت به ایران، انقلاب و اسلام بود. دوم، پیشنهادهای اجرائی به کنگره برای تهدید و تحریم ایران و نهایتا ضربه زدن به برجام و محدودکردن توانایی دفاعی و قدرت بازدارندگی ایران بود.این پیشنهادها شامل دائمی کردن محدودیت های موقتی مندرج در برجام، ممانعت از کاهش زمان گریز هسته ای به زیر یک سال، مقابله با برنامه موشکی ایران و تقویت آژانس برای راستی آزمایی برجام بود.پیشنهادهای بالا هیچ کدام جدید نبوده که این دولت آنها را کشف کرده باشد بلکه همه آنها در مذاکرات مطرح شد و ماه ها و سال ها درباره آنها بحث شده و نهایتا تفاهم هسته ای در قالب برجام مورد قبول 1+5 قرار گرفته و در شورای امنیت سازمان ملل با اجماع تصویب شده است. اکنون آمریکا می گوید ایرانیان در مذاکرات باهوش تر بودند و با پذیرش محدودیت های موقتی به امتیازات دائمی دست یافته اند. ترامپ، برجام را بدترین سند مذاکره شده به وسیله آمریکا قلمداد می کند و در اولین سخنرانی خود در مجمع عمومی سازمان ملل آن را مایه شرمساری آمریکا خطاب کرد. اما جامعه جهانی برجام را نمونه بارز موفقیت دیپلماسی در برابر تحریم و تهدید و جنگ تلقی می کند. بنابراین خروج یک جانبه آمریکا از برجام مایه شرمساری است نه پایبندی به آن.اکنون آمریکا از پایبندی ایران به برجام به شدت عصبانی است و آرزو می کند کاش ایران بندهایی از برجام را نقض کرده بود تا آمریکا امروز این چنین در نظام بین الملل تنها و منزوی نباشد. برای سال ها تبلیغ می شد که ایران به برجام پایبند نخواهد بود و پنهان و آشکار عهدشکنی خواهد کرد. هشت گزارش آژانس در تایید پایبندی ایران عملا دهان آمریکا را بسته است. آمریکا برای فرار از این موقعیت مدعی شده ایران روح برجام را رعایت نکرده است. آمریکا با تردستی برای روح برجام دلسوزی می کند تا اصل برجام را نابود کند.براساس تعبیر خودسرانه آنها، روح برجام کمک به صلح و امنیت بین المللی و منطقه ای است. بر فرض درستی این تعبیر، همین ادعا هم پوچ و توخالی است. به دلیل آنکه اکنون منطقه نسبت به سه سال پیش، از ثبات و امنیت بیشتری برخوردار است و وضعیت سوریه و عراق و لبنان در مقابله با داعش با گذشته قابل مقایسه نیست. درباره یمن هم اگر آمریکا فروش صدها میلیارد تسلیحات «زیبا» را به یمن متوقف کند و سعودی را از بمباران یمن بازدارد این کشور جنگ زده، قحطی زده و وبازده هم روی آرامش می بیند. برخلاف تعبیرات ناروا و تشبهات نابجا، از ابتدا برجام محدود به برنامه هسته ای بود و هیچ کدام از موضوعات منطقه ای و دفاعی و موشکی ایران مورد بحث نبود. آمریکا درباره برنامه موشکی ایران می خواهد نظر خود را جایگزین نظر شورای امنیت کند. موضوع موشکی ایران بارها در شورای امنیت مطرح شده و تعدادی از اعضای دائم و غیردائم شورای امنیت به صراحت اعلام کرده اند با نظر آمریکا نسبت به اینکه ایران در موضوع موشکی مفاد قطع نامه 2231 را رعایت نکرده، موافقت ندارند. نماینده دائم آمریکا به صراحت می گوید ما در شورای امنیت می خواهیم ایران را تحریم کنیم ولی چند کشور در مقابل ما صف آرایی می کنند. امروز این آمریکاست که با مکر و تکبر و طرح موارد نامربوط به برجام در پی ضربه زدن به برجام است. آمریکا در تحلیل نهایی می گوید ایران با اجرای برجام از موقعیت خوب بین المللی برخوردار شده، روابط اقتصادی و تجاری اش با جهان در حال گسترش است و برنامه های هسته ای و دفاعی خود را پیش می برد و نقش مهمی در تحولات منطقه ای ایفا می کند. آنها از نگاه راهبردی توازن قوا در منطقه را به نفع ایران می بینند و نمی توانند شاهد پیشرفت، استقلال، هوشمندی و عزت مردم ایران باشند. آمریکا با یک جانبه گرایی و یکه تازی و متهم کردن ایران نمی تواند بر سیاست های شکست خورده خود سرپوش بگذارد و اقدام های غلط خود و متحدانش را توجیه کند.هدف آمریکا توجیه شکست سیاست های منطقه ای خود و قدرت نمایی برای سرپوش گذاشتن بر ترس و ضعف هم پیمانان خویش در منطقه بود. لابی پرهزینه صهیونی-سعودی در واشنگتن مرتب در شیپور ایران هراسی و ایران ستیزی می دمد تا ایران را تنها مشکل منطقه معرفی کند. دولت ترامپ متحدانش را بازنده تحولات منطقه ای می بیند و برای جبران سیاست های خسارت بار و خانمان سوز خود به دنبال توجیه و بهانه است. حال آنکه پایبندی همه طرف ها به برجام و فهم درست شرایط منطقه ای است که به صلح و ثبات کمک می کند. ایران به ثبات و صلح در منطقه کمک کرده است و مبارزه با تروریسم کور تکفیری را ادامه می دهد. استراتژی کلان آمریکا بدون درنظرگرفتن این واقعیت ها از آغاز محکوم به شکست است. 
                