چهار‌شنبه ۲۰ اردیبهشت ۱۳۹۶
-----------------------------------------
یادداشت
-----------------------------------------
خطر در کمین انتخابات شورای شهر
-----------------------------------------

                    انتخابات شورای شهر تهران در شرایطی برگزار می شود که بیش از دوهزارو 700 کاندیدا برای ورود به این شورا وجود دارد. این پدیده از ابعاد مختلف حقوقی، سیاسی، اقتصادی و اجتماعی شایسته مطالعه است. شاید بیش از همه از جنبه روان شناسی اجتماعی درخور پژوهش باشد؛ اما واقعیتی است که اکنون با آن روبه رو هستیم؛ یعنی در این دوره انتخابات شورای شهر تهران شاهد بیشترین تعداد نامزدهای انتخاباتی هستیم. بدیهی است بیشتر این کاندیدا ها به قصد رقابت انتخاباتی ثبت نام نکرده اند، زیرا رقابت بین بیش از دو هزار کاندیدا بی معناست؛ اما در این نمایش انتخاباتی می توانند آرای فامیلی و طایفه ای را به خود جذب و کارکرد سیاسی انتخابات را بی اثر کنند. به نظر می رسد ظرفیت رقابت انتخاباتی در شهر تهران حدود صد نفر باشد، مشروط به اینکه شهروندان فهرست وار به کاندیدا های تشکل های حزبی و صنفی خود رای دهند، در غیر این صورت حتی گزینش 21 نفر از میان صد نفر نیز کار دشواری است. حافظه تاریخی ما یادآور تجربه انتخابات دوره های گذشته است. حتی در دوره چهارم انتخابات شورا ها که بالاترین آمار مشارکت شهروندان تهرانی را در انتخابات شورای شهر داشتیم، افرادی با آرای بسیار پایین وارد شورای شهر تهران شدند. چرا باوجود مشارکت میلیونی شهروندان تهرانی افرادی با متوسط کمتر از 200 هزار رای وارد شورا شدند؟ علت آن پراکندگی بیش از حد آرا در میان کاندیدا های پرشمار بود. توزیع آرا در میان کاندیدا های گمنام با گرایش های قومی، فامیلی و طایفه ای توجیه می شود. فرض کنیم در انتخابات این دوره شورای شهر تهران دومیلیون و 700 هزار نفر شرکت کنند تا از میان حدود دوهزارو 700 نامزد فقط 21 نفر انتخاب شوند، در عمل کمتر از 200 کاندیدا کارزار انتخاباتی جدی راه می اندازند؛ اما از میان دوهزارو 500 کاندیدای باقی مانده هرکدام می توانند به طور متوسط 800 رای از بستگان سببی و نسبی و دوستان و آشنایان و طایفه خود به دست آورند، در این صورت دو میلیون از آرای ماخوذه بی اثر خواهد بود و در عمل مثل این است که 700 هزار نفر در انتخابات شرکت کرده اند. به این ترتیب تعجبی ندارد که یک نفر با صد هزار رای به شورای شهر راه یابد. در این صورت چه توقعی از این شورای شهر ضعیف می توان داشت. هنگامی شورای شهر کارآمد و مقتدری خواهیم داشت که اعضای آن با رای میلیونی و قاطع شهروندان وارد شورای شهر شده باشند، در این شرایط باید از شیوه های پوپولیستی دست بشوییم و از هدردادن آرا به نمایندگان گمنام و متفرقه پیشگیری کنیم و اجازه ندهیم علایق فردی جای علایق جمعی را بگیرد، اجازه ندهیم وابستگی های قومی و قبیله ای جای منافع عمومی را پر کند، اجازه ندهیم از دلبستگی ما به یک طایفه یا گویشی خاص برای نمایش انتخاباتی استفاده شود.از حقوق شهروندی مان برای تعیین سرنوشت جامعه خود هوشمندانه استفاده کنیم، شرکت در انتخابات یک کنش سیاسی و اجتماعی است که فقط با رای دادن درست به آن معنا می بخشیم. در این میان اصلاح طلبان بیش از همیشه باید در اندیشه تجمیع آرا در انتخابات شورای شهر باشند، زیرا همواره افزایش شمار آرای عمومی به سود جبهه اصلاحات بوده؛ بنابراین شایسته است از گذشته درس بگیریم و خطری را که در کمین کم اثر کردن نتیجه انتخابات است، دریابیم و یکدیگر را به صبر و تمرکز در آرا سفارش کنیم.
                