پنج‌شنبه ۵ بهمن ۱۳۹۶
-----------------------------------------
حرف اول
-----------------------------------------
سخنان احساسی
-----------------------------------------

                    چند سال قبل، در مراسم سالگرد شهید باکری، پای صحبت مسعود پزشکیان، نایب رئیس مجلس نشستم؛ سخنانی که واژه به واژه آن بر روح و روان حاضران می نشست. آن شب با خود گفتم که گویی سلاله های سرزمین ستارخان و از جمله این نماینده شجاع، همواره در حیات سیاسی-اجتماعی کشور نقش آفرینند. از آن زمان هر بار که پیگیر مواضع ایشان بودم، او را فراتر از حوزه انتخابیه و دیده بانی برای تمامی مسائل کشور دیدم. سخنان نایب رئیس صریح البیان مجلس در آخرین روزهای دی اما از فضایی دیگر حکایت داشت. او در نشست اخیر مجمع مطالبه گران استان اردبیل، درباره مشکلات شرکت کشاورزی و دامپروری مغان انتقاداتی مطرح کرد که قابل تامل و البته دور از سبک و سیاق گذشته بود. انتقادات پزشکیان از این بنگاه اقتصادی تولیدی بدون درنظرگرفتن محدودیت ها و مشکلات ساختاری بود که متاسفانه در همه واحدهای اقتصادی دولتی درحال حاضر به چشم می خورد. ازاین رو، برداشت او از طرح توجیهی موفق اولیه شرکت را -که 60 سال پیش از سوی آمریکایی ها ارائه شد و اکنون به زعم وزیر سابق بهداشت شرکت در ورطه نابودی قرار دارد- نوعی ارزیابی شتاب زده و غیرکارشناسانه باید تلقی کرد. به نظر می آید چنین برداشتی از ریشه یابی مشکلات این نوع بنگاه های اقتصادی، متاثر از فضاسازی های جهت دار باشد. گرچه از یک پزشک انتظار نظر کارشناسانه دقیق در مسائل کشاورزی را نباید داشت، اما از نایب رئیس دستگاه قانون گذاری انتظار می رود از نیروهای متخصص معتمد در هر حوزه ای برای حل مسائل آن بهره بگیرد. شگفتی بیشتر آنکه آقای دکتر گفت آمادگی دارد با پرداخت 200 میلیارد تومان (شاید به عنوان اجاره سالانه) تا 20 هزار میلیارد تومان درآمد از این واحد تولیدی به دست آورند. واقعا اگر چنین توانایی ای در نایب رئیس مجلس وجود دارد چرا برای ارتقای این ثروت ملی تاکنون طرحی اجرائی ارائه نداده است؟ شاید تحت تاثیر درآمد پزشکان تصور می کند در کشاورزی نیز چنین سوروساتی وجود دارد. باید باور کنیم بهره برداران ریز و درشت این بخش سقف معیشت شان در نظام اقتصادی تولیدمحور بنا نشده است؛ سقفی که درحال حاضر در زیر آسمانی قهرآلود در تب وتاب است.بدون تردید شرکت کشت و صنعت مغان نیز از محدودیت بنگاه هایی رنج می برد که قرار است ظرفیت های قابل اعتنای خود را بروز دهند. به نظر می آید با این گونه انتقادات شتاب زده فقط برای امثال این بنگاه 23 هزار هکتاری می توانیم دو سرنوشت زودرس رقم بزنیم یا اینکه وزارت جهاد کشاورزی را وادار کنیم که به حراج این ظرفیت بالا در بازار خصولتی ها اقدام کرده یا در زیر فشار اهرم منطقه ای به تغییر مدیریت آنها مبادرت کنند. بدون تردید هیچ کدام از این سرنوشت ها به بهره وری پایدار ملی نمی انجامد. ای کاش این صاحبان تریبون، با این حساسیت های مسئولانه، به ریشه یابی های غیراحساسی بپردازند. در این صورت، چه بسا این شرکت نیز با جذب سرمایه و مشارکت فنی خارجی بتواند به عنوان یک پایلوت موفق چراغی راهنما برای تولیدکنندگان و برج میلادی در خاورمیانه شود.
                