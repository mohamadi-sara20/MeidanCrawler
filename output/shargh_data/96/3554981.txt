دو‌شنبه ۱۸ اردیبهشت ۱۳۹۶
-----------------------------------------
type_unknown
-----------------------------------------
گفت و گو با رسول منتجب نیا: آزادی زندانی سیاسی با رئیس جمهور نیست
-----------------------------------------

                    گروه سیاست: رسول منتجب نیا، قائم مقام دبیرکل حزب اعتماد ملی، می گوید: «رئیس جمهور باید شفاف این مسئله را برای مردم بیان کند که او مسئول آزادکردن زندانیان و رفع حصر نیست».او در بخش دیگری از سخنانش با اشاره به اصرار برخی کاندیداهای ریاست جمهوری بر داشتن روحیه تهاجمی در مناظرات و سخنرانی های انتخاباتی، یادآورد می شود فرهنگ بداخلاقی از سوی برخی از دولتمردان گذشته رواج یافته بود و یکی از اقدامات بزرگ حسن روحانی این بود که با بداخلاقی ها مقابله کرد و فرهنگ بی اخلاقی و ابتذال را از بین برد. «جهانگیری جلوی حرمت شکنی دولت و رئیس جمهور را از سوی برخی از تخریبگران گرفته است»، «باید جواب تخریب ها و شایعه پراکنی ها از طرف ستاد تبلیغات دولت داده شود»، «باید بپذیریم در این کشور افراد و گروه هایی هستند که سازمان رای تشکیل داده اند که ممکن است نظر آنها نظر مردم نباشد»، «روحانی سیاست مسدود کشور را باز کرد» و... مهم ترین فرازهای سخنان منتجب نیا در گفت وگو با «شرق» است. هرچه به موعد برگزاری انتخابات ریاست جمهوری نزدیک می شویم، تبلیغات و موضع گیری کاندیداهای این ماراتن سیاسی هم داغ تر می شود و کاندیداها مقابل یکدیگر قرار می گیرند و از توانایی ها و برنامه هایشان سخن می گویند و وعده می کنند اگر رئیس جمهور شوند چنان و چنین می کنند، ارزیابی تان از فضای سیاسی- انتخاباتی این روزهای کشور چیست؟ چه توصیه ای به کاندیداها می کنید؟زمانی مسئولان در جامعه تلاش می کنند فرهنگ، اخلاق و درستی بر جامعه حاکم شود و بداخلاقی و بی اخلاقی رواج پیدا نکند. این رسالت همه مسئولان است و تاثیر سخن و عملکرد مسئولان روی جامعه، امری قطعی و اجتناب ناپذیر است...اما زمانی است که آنها تلاش می کنند بر افکار عمومی به هر وسیله ای حاکم و غالب شوند و افکار جامعه را به هر قیمتی به خود جذب کنند. قطعا روش دوم روش پسندیده ای نیست که اصطلاحا به آن روش پوپولیستی، عوام فریبانه و اغفال مردم می گویند. کسی که در سمت ریاست جمهوری و دومین شخصیت کشور است، مسئولیت فرهنگ و فرهنگ سازی جامعه، دفاع و حراست از اخلاق و کرامت های انسانی را بر عهده دارد؛ به خصوص آقای روحانی که در زمانی این مسئولیت را بر عهده گرفت که فرهنگ بداخلاقی از سوی برخی از دولتمردان گذشته رواج یافته بود. در همین فضاست که جمعی از حامیان حسن روحانی گلایه مندند که چرا روحانی همچون مناظرات و سخنرانی های سال 92، مقابل سیاه نمایی های مخالفانش اعلام موضع نمی کند و صراحت گذشته را ندارد؟ شما فکر می کنید روحانی چرا ترجیح داده در این رقابت ها سبک سخنوری اش را تغییر دهد؟باید توجه کنیم یکی از اقدامات بزرگ حسن روحانی، این بود که با بداخلاقی ها مقابله کرد و فرهنگ بی اخلاقی و ابتذال را از بین برد؛ به همین دلیل هم هست که امروز دیگر صحبتی از آن تعابیر زشت دولتمردان گذشته وجود ندارد و همه با ادبیاتی فاخر و منطقی با مردم سخن می گویند؛ پس ما باید جایگاه رئیس جمهور را بشناسیم. به عقیده من هنوز زود است و مطمئنم دست آقای جهانگیری و آقای روحانی بسیار پر است. متاسفانه بعضی از رقبای آقای روحانی آن قدر مشکل در کارنامه خود دارند که اگر بخشی از آنها بیان شود، چهره آنها برای مردم افشا خواهد شد و مردم آنها را بهتر خواهند شناخت. اما برخی می گویند روحانی نباید در برابر رفتارهای تخریبی و تهاجمی رقبای اصولگرایش آن قدر صبور باشد. باید او هم به میدان بیاید و محکم و کوبنده جواب اتهام ها را بدهد!.ببینید، از آقای روحانی انتظار نیست مانند برخی از کاندیداها حالت تهاجمی داشته باشد و بداخلاقی کند. مردم آقای روحانی را به لحاظ کرامت و شخصیت، پسندیده اند و از او حمایت کرده اند و حمایت خواهند کرد. بدون شک برخی از کاندیداها و هوادارانشان بنا را بر تخریب آقای روحانی گذاشته اند و هدفشان این است که هم چهره او را مخدوش کنند و هم عملکرد او و کابینه اش را ناکارآمد و ناقص جلوه دهند. اینجا باید کسانی باشند که از حریم دولت دفاع کنند و با زبان و ادبیات مناسب پاسخ تخریب ها را بدهند.من از آقای جهانگیری تشکر می کنم که به خوبی این نقش را ایفا کرد و جلوی حرمت شکنی دولت و رئیس جمهور را از سوی برخی از تخریبگران گرفت. البته نه او و نه سایر دوستان هرگز مرتکب بداخلاقی نخواهند شد؛ ولی با بداخلاقی ها مقابله می کنند و حرف ها، تهمت ها، دروغ ها و تخریب ها را افشا خواهند کرد. پس تکلیف اتهام هایی که به دولت یازدهم و شخص حسن روحانی در صدر آن می زنند، چه می شود؟ روحانی چگونه باید از خودش و دستاوردهایش دفاع کند؟من، هم از آقای روحانی و هم از آقای جهانگیری تقاضا می کنم همه مسائل را افشا نکنند و آنچه را که به نظام لطمه می زند، در جلسات خصوصی با مقامات عالی نظام در میان بگذارند. بحث سوءاستفاده های مالی، اختلاس ها و کارهای خلافی که در برخی از نهادها و جمعیت های طرف مقابل انجام گرفته، بالاتر از آن است که انسان بخواهد آن را بیان کند. برخی از تحلیلگران سیاسی نظری مخالف شما دارند و می گویند روحانی باید صریح باشد و همه حقایق را به مردم بگوید. فکر می کنید این جلسات محرمانه و غیرخبری می تواند مردم را راضی کند تا پای صندوق های رای بیایند؟من از مردم شریف و بزرگوارمان تقاضا می کنم فریب اغفال گری ها، دروغ پردازی ها و تخریب های بعضی از رقبای آقای روحانی را نخورند؛ البته که نخواهند خورد. مردم ما همواره طرفدار اخلاق و بزرگواری بوده اند و این خصوصیات را در حسن روحانی یافته اند و از آن پاسداری می کنند، اما مراقب باشند که وعده های پوچ و غیرمنطقی و بدون پشتوانه، عده ای را گمراه نکند. یکی از افتخارات نظام و قانون اساسی ما تفکیک قوای سه گانه است. این اتفاق از جهتی باعث افتخار و مباهات است که هیچ کدام از سه قوه حق ندارند در امور قوه دیگر دخالت کنند، ولی از جهتی با تصوری که مردم از رئیس جمهور دارند، کار مشکل می شود. یکی از وعده های معطل مانده حسن روحانی شعارهای سیاسی است. او در کارزار رقابت های انتخاباتی سال 92 از گشایش فضای سیاسی و... سخن گفت. به نظرتان روحانی و نزدیکانش چگونه باید برای مردمی که به واسطه این شعارها جذب حسن روحانی شدند موانع را شرح دهند؟برخی از مردم تصور می کنند رئیس جمهور همه اختیارات کشور را در دست دارد، هم می تواند زندانیان و محصوران را آزاد کند، هم می تواند فضای سیاسی را باز کند؛ درحالی که چنین نیست. مسئله بازداشت کردن و آزادکردن و امور مربوط به زندان ارتباطی با دولت ندارد. همچنین مواردی مانند حصر و ممنوع التصویری. پس راهکار حل این مسائل چیست؟رئیس جمهور از آنجا که رئیس ملت و قوه مجریه است، طبق اصل 113 مسئول اجرای قانون اساسی است و می تواند هشدار دهد و با مقامات عالی نظام رایزنی کند؛ اما اینکه رایزنی او موثر باشد یا نباشد، جای بحث دارد. مردم چون به اختیارات رئیس جمهور توجه ندارند، توقعات و انتظاراتی دارند که فراتر از اختیار او است. رئیس جمهور باید شفاف این مسئله را برای مردم بیان کند که او مسئول آزادکردن زندانیان و رفع حصر نیست.البته این طور هم نبوده که روحانی در این باره کاری نکرده باشد، درباره فضای باز سیاسی بخشی از مسئولیت ها برعهده دولت است، در دولت آقای روحانی تا حد بسیار زیادی این فضا باز شده است، در هشت سال دولت نهم و دهم حتی یک بار ما را در دانشگاه ها برای سخنرانی دعوت نکردند و دانشگاه ها دربست در اختیار یک جناح خاص بود و انجمن های اسلامی را که عصاره های دانشگاه ها بودند، منزوی کردند؛ اما در زمان آقای روحانی فضای دانشگاه ها باز شد و 16 آذر هرسال ما با سیل درخواست های دانشگاه های مختلف برای سخنرانی مواجه شدیم، همه اینها نشان از بازبودن فضاست برای اصلاح طلبان، اصولگرایان و حتی کسانی که مخالف دولت هستند. به عقیده من یکی از افتخارات آقای روحانی این است که سطح تحمل دولت به حدی بالا رفته که منتقدان و مخالفان آزادانه می توانند انتقاد و حتی تخریب کنند.تخریب های این افراد حتی از جانب دولت پاسخ داده نمی شود که این از نظر من اشتباه است و باید جواب تخریب ها و شایعه پراکنی ها از طرف ستاد تبلیغات دولت داده شود؛ اما به قدری دولت یازدهم حوصله و تحمل داشته که تریبون نماز جمعه، تریبون مجلس، رسانه های مکتوب و رسانه های مجازی سیل تخریب ها و اعتراض ها را نسبت به دولت روانه کردند؛ اما دولت برآشفته نشده است. در بررسی کارنامه حسن روحانی به عنوان رئیس دولت یازدهم، نقاط قوت وضعف آن را چه می دانید؟روحانی دارای یک سری ویژگی های شخصیتی و یک سری ویژگی های مثبت در کارنامه دولت خود است. از نظر شخصیتی او یک انسان وارسته و انقلابی است که قبل از پیروزی انقلاب در کنار مردم بوده و در مبارزه با رژیم شاه سهم موثری داشته است.زمانی که دولت ایشان روی کار آمد کشور ایران دچار بحران شده بود و با اقتصاد ورشکسته، فرهنگ ضربه خورده، سیاست داخلی مسدود و محدود، نارضایتی عمومی مردم، تشنج و التهاب سیاست خارجی و روابط بین الملل و سیل خرافه گرایی و توهمات و تخیلاتی که در جامعه از سوی دولتمردان منتشر شده بود، مواجه بود.او توانست در چهار سال در بخش های مختلف توفیقات بزرگی را به دست آورد.کشور ایران به اوج افتخار و عزت خود دست یافت. سیاست مسدود حاکم بر کشور را باز کرد، رابطه ایران را با جهان به گونه ای تنظیم کرد که امروز با سرافرازی اعلام می کنیم ایران یک قدرت بزرگ دنیا و منطقه است، برجام را که به ثمر نرسیدن آن، خطر بسیار جدی برای کشور و ملت ما بود به سرانجام رساند. جلوی اختلاس ها را گرفت و با مفاسد برخورد کرد و با حقوق های نجومی که در همه دولت ها وجود داشت، مقابله کرد. قریب به دو هفته تا برگزاری انتخابات دوازدهمین دوره ریاست جمهوری باقی مانده است، بحث مشارکت حداکثری و آمدن مردمی که در انتخابات 92 رای شان را به سبد حسن روحانی ریختند نکته ای است که اصلاح طلبان در مصاحبه ها و تحلیل های انتخاباتی شان بر آن تاکید می کنند، به نظر می رسد که اصلاح طلبان نگران قهر آرای سرگردان با صندوق های رای هستند، این نگرانی برای چیست؟تنها زمانی که مردم می توانند در سرنوشت خود مستقیما دخالت کنند و تغییر و تحول ایجاد کنند زمان انتخابات و پای صندوق رای است.رای دادن مردم هم یک حق است و هم یک وظیفه؛ از آن جهت حق است که مردم ولی نعمت مسئولان و صاحب کشور هستند و حق دارند در انتخابات شرکت کنند و به کاندیدای موردنظر خود رای دهند و از آن جهت وظیفه است که از نظر شرعی و میهن دوستی افراد باید در انتخابات دخالت کنند. پس آحاد ملت موظف هستند از این حق خود استفاده و به وظیفه خود عمل کنند و پای صندوق حاضر شوند.اگر افراد احساس بی تفاوتی کنند و پای صندوق ها خلوت باشد، انتخابات برگزار می شود و از صندوق فردی بیرون خواهد آمد؛ اما آن فرد لزوما مطلوب مردم نخواهد بود، پس چه بهتر که خود مردم پای صندوق حضور گسترده و فعال داشته باشند؛ که قطعا اگر مردم حضور فعال یابند غیر از آقای روحانی را انتخاب نخواهند کرد.کسانی که نسبت به دولت و حتی اصل نظام انتقاد دارند، در کشوری به نام ایران زندگی می کنند که باید آن را بسازند و آینده آن را تامین و تضمین کنند و این کار جز از طریق رای دادن ممکن نیست. زمانی که هجوم مردم پای صندوق باشد، آن وقت است که اطمینان حاصل می شود منتخب، منتخب مردم است اما اگر خدای ناخواسته حضور کم رنگ باشد، آن وقت آرا، آرای سازمان یافته می شود. باید بپذیریم در این کشور افراد و گروه هایی هستند که سازمان رای تشکیل داده اند که ممکن است نظر آنها نظر همه مردم نباشد.
                