دو‌شنبه ۸ آبان ۱۳۹۶
-----------------------------------------
گفت و گو
-----------------------------------------
علی ظفرزاده در گفت و گو با «شرق» هشدار داد: رشد سرطانی کلان شهرها
-----------------------------------------

                    ترکیب مدیریت شهری یعنی ترکیب شوراها و به طور طبیعی شهرداری در تعدادی از مهم ترین مراکز استان ها، با تغییراتی جدی مواجه شده است. بعد از تهران، شهر مشهد به عنوان دومین کلان شهر کشور، این روزها با شورای شهر و شهردار تازه نفس مواجه است. قاسم تقی زاده خامسی، از چهره های تکنوکرات و باسابقه در نظام مهندسی، مدیریت استانی و شهری و حوزه وزارت نیرو، اکنون در ساختمان شهرداری مشهد مستقر شده است. بیراه نیست اگر گفته شود کار این عضو فهرست انتخاباتی اصلاح طلبان شورای شهر سوم تهران اگر سخت تر از شهردار تهران نباشد، آسان تر نیست. علی ظفرزاده از مدیران شناخته شده خراسانی که سابقه نمایندگی مردم مشهد در مجلس ششم را در کارنامه داشته و امروز عضو هیئت مدیره سازمان تامین اجتماعی است، در گفت وگو با «شرق» از تهدیدها و فرصت های مشهد سخن گفت. تیم جدید مدیریت شهری مشهد مقدس، شهرداری را با چه شرایطی در اختیار گرفته است؟مشهد مانند تهران، شیراز، اصفهان، تبریز و سایر کلان شهرها، معضلات بسیاری دارد و البته بعد از تهران، دومین کلان شهر کشور است، اما تفاوت اساسی ای که با سایر کلان شهرها دارد، گردشگری مذهبی آن است و گفته می شود اولین شهر بزرگ مذهبی جهان است. سومین خصیصه مشهد این است که این شهر سالانه حدود 20 تا 25 میلیون زائر را می پذیرد. این زائر و توریست به آن معنا نیست که مانند سایر گردشگران جهان و حتی ایران، با پول مازاد وارد شهر شود، گردش، تفریح و خرید کند. اکثریت این زائران از اقشار کم درآمد جامعه هستند و هزینه چندانی نمی کنند که شهر از آن منتفع شود و باید از سرانه شهروندان خود مشهد به آنان خدمات داد. ماهانه بالای دو میلیون زائر و در ایام ویژه بیش از این عدد و رقم در مشهد حضور بسیار چشمگیری دارند و مدیریت و خدمات رسانی به این عزیزان کار بسیار دشواری است. مسئله بعدی این است که مانند همه شهرهای بزرگ دیگر ما این شهر نیز به شکل آکرومگالی و بی رویه رشد داشته است؛ رشد مزاحم که ما در پزشکی به آن رشد سرطانی می گوییم. در تهران هم همین اتفاق افتاده است. در تهران و مشهد، حقوق شهروندی مردم یا به قول نظریه پرداز بزرگ فرانسوی هنری لوفور «حق به شهر»، نادیده گرفته شده است. در توسعه نامتوازن سال های بعد از انقلاب، شهرها جولانگاه سرمایه داری شده اند یا دولت فضاهای شهری را تصاحب کرده یا مالکیت بخش خصوصی و بخش بورژوازی مستغلات، شهرها را تصرف کرده اند، زیرا محل رشد سرمایه داری عموما شهرها هستند. بخش متوسط رو به پایین جامعه هم در شهرها کار و تلاش کرده و ارزش افزوده ایجاد می کنند، اما در نهایت این سرمایه داران هستند که نرخ دارایی های شهری را تعیین می کنند. هزینه های مسکن، زندگی و مراکز کسب وکار روزانه افزایش می یابند و خانوارهایی که از پس هزینه ها برنمی آیند به حاشیه رانده می شوند. مشهد هم دچار همین بلیه است و بسیاری مناطق را نمی توان منطقه شهری دانست که در آن امکانات مناسب برای مردم تعریف شده است. فضای عمومی که مردم باید مصرف کنند بسیار کم است. شاید حدود 60 تا 70 درصد مساحت مشهد، وجهه یک شهر مدرن را ندارد و گفته می شود بالغ بر یک میلیون حاشیه نشین در آن سکونت دارند که عمدتا در محله های نامناسب زندگی می کنند و از امکانات بسیار کمی بهره مند هستند. این تحلیل شما یعنی شهرداری مشهد نیز از نهاد اجتماعی- فرهنگی و خدماتی به یک بنگاه اقتصادی تبدیل شده است. برای رفع این مشکل چه باید کرد؟به همین نسبت که شهرداری بزرگ می شود، نیروی انسانی آن نیز افزایش می یابد و هزینه ها سیر صعودی پیدا می کند. شهرداری برای اینکه این شرایط را اداره کند مجبور می شود به عنوان بنگاه عمل کند و فضاهای عمومی را که متعلق به همه مردم است تصرف کند. این فضاها در اختیار چه کسانی قرار می گیرد؟ بورژوازی مستغلات از آن استفاده می کند و به جای آنکه کیفیت زندگی افزایش یابد، ارزش مبادله پیدا می کند. ساخت فضاهای تجاری، مال های بی حساب وکتاب که بسیاری از مشاغل کوچک را از بین می برد در اختیار چه کسانی است؟ تهران و مشهد جولانگاه خودرو شده و مردم از شهرها رانده شده اند. مردم دائم در حال دویدن هستند تا به جایی برسند. شهروند فرصت ندارد شهر خود را ببیند و زیست غیرکاری را تجربه کند. اگر بخواهد هم جایی باقی نمانده که چنین کنند. در تهران و مشهد جایی مانده که مردم در آن بایستند، گفت وگو کنند و گپ بزنند؟ نتیجه آن افزایش خشونت های اجتماعی، پرخاشگری، نامهربانی در رفتارهای شهروندی و آسیب های فرهنگی و اقتصادی به شهروندان است. فکر می کنید معدودی از اصلاح طلبان که همچنان نگاه فرهنگی و اجتماعی را بر نگاه اقتصادی برتری می دهند، می توانند از مدیریت شهری جدید بخواهند به این معضلات جدی توجه کند؟انتظار این است که شوراهای شهری که در اختیار اصلاح طلبان قرار گرفته با نگاه مردم سالارانه و انسان محورانه اداره شوند و روش های 14 سال اخیر را دگرگون کنند. آنها می توانند هزینه های مازاد شهرداری ها را کاهش دهند و جلوی ولخرجی ها و هزینه غیرمربوط به شهرداری ها را بگیرند. من به مهندس خامسی، شهردار مشهد، پیشنهاد دادم شهر را محله محور اداره کنند و مردم را در اداره شهر مشارکت دهند. در مشهد چه کسانی تصمیم گرفتند محلات قدیمی را ویران کنند و پاساژ بسازند؟ در گذشته دور، از هر سوی شهر می توانستی به حرم نگاه کنی و با امام رضا گفت وگو کنی. این چه تصمیمی است که اطراف حرم مطهر برج های سر به فلک کشیده ساخته شود؟ در میدان شهدا که میدان نوستالژیکی است و خاطرات مشهدی ها سال هاست در آن شکل گرفته است، چند برج بزرگ ساخته اند که نسبتی با معماری شهر مذهبی ندارد.در اصفهان میدان نقش جهان هارمونی گذشته را حفظ کرده و از 500 سال پیش تا امروز، نسل های مختلف از آن لذت برده اند. معماری فعلی مشهد چه نسبتی با گوهرشاد خاتون و مسجد گوهرشاد دارد. ما امروز سنگ و شیشه و آجر را جایگزین کرده ایم درحالی که در پاریس، لندن، پراگ و حتی همین استانبول، چنین نیست. چقدر زمین و فضاهای تجاری بفروشیم؟ در کوچه های ما چه اتفاقی می افتد؟ جایی برای نشست و برخاست وجود دارد و هر محله ای، ورزشگاه، مسجد، محل جوانان و محل بازنشستگان دارد؟ من سال هاست آقای مهندس تقی زاده خامسی را می شناسم؛ او تجریبات گران بهایی دارد و فرد فاضل و باسوادی در حوزه کار خودش است. فکر می کنم اگر در ایران بگردیم، افرادی به اندازه انگشتان دست این میزان تجربه در حوزه کار خود داشته باشند. خوشبختانه جهان را هم دیده است و می توان امید داشت در یک تعامل مناسب، شهردار و اعضای شورای شهر بتوانند روندها را معکوس کنند. همچنین دولت سهم خود را در خدمت رسانی به زوار از منابع ملی پرداخت کند. باید برای هزینه های جاری شهرداری راه های تازه ای پیدا کرد. می توان از زائران برای یک سری خدمات، عوارض پایینی گرفت. در صحبت های خود به تفاوت های مشهد با سایر کلان شهرها اشاره کردید. به نظر شما این تفاوت ها از چه عواملی پدید آمده است؟شهر مشهد با تهران، اصفهان، شیراز و تبریز تفاوت دارد. بخشی از زوار وقتی از همه جا ناامید می شوند پناه می برند به امام رضا. ممکن است در تهران برای کار بیایند یا حرکت تکاملی انجام دهند. مصائب مشهد به مراتب از تهران بیشتر است. اینها نیازمند برنامه ریزی جامع و استفاده از تجربیات ملی و جهانی است. پیشنهادم به مهندس تقی زاده این است که نه تنها از نخبگان ملی بلکه از افراد باتجربه و علاقه مند و دانشمند جهانی هم برای توسعه استفاده کند. نه فقط از مهندسان و معماران بلکه از روان شناسان اجتماعی، جامعه شناسان و استادان علوم انسانی هم بهره بگیرد چون موضوع شهر، انسان است. موضوع ماشین، خیابان، تجاری فروشی، فضافروشی و تراکم فروشی نیست. در دنیا پارادایم هایی تعریف کرده اند که فراتر از حقوق شهروندی به دنبال اجرای کامل حقوق بشر در عملکرد اجتماعی شهر است. شهر باید عملکرد اجتماعی داشته باشد. مدیریت دموکراتیک و نظرخواهی از مردم، اولویت دارد. این طور نیست که شبانه تصمیم بگیرند فلان جا اتوبان ساخته شود و بی توجه به نظر ساکنان آن محله، ناگهان یک اتوبان دوطبقه احداث شود که یک محله را تهدید کند. منابع طبیعی و میراث فرهنگی بزرگ ترین دارایی شهر است نه مال ها و فضاهای تجاری و بزرگراه ها. پیشنهاد مشخص شما برای مشهد چیست؟می توانیم در گام اول، شورای محلات را به شکل واقعی تقویت کنیم نه اینکه برای ژست های انتخابات ریاست جمهوری، از شهروندمحوری سخن بگوییم. تا کجا قرار است شهرها توسعه پیدا کنند؟ آیا فقط بلوار وکیل آباد باید زیباسازی شود و در گلشهر و شهرک شهید رجایی به کتابخانه، بوستان، سرای محله و سرای گفت وگوی سالمندان نیاز ندارند؟ نگاه عدالت محور و دسترسی عادلانه همه شهروندان به امکانات، حمل ونقل عمومی مناسب و ایمن و سریع برای رفت وآمد شهروندان میان اداره و خانه برای کاستن از خستگی و کلافگی آنان می تواند در یک دوره چهارساله، محقق شود.
                