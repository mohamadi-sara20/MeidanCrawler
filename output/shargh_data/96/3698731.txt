یک‌شنبه ۸ بهمن ۱۳۹۶
-----------------------------------------
یادداشت
-----------------------------------------
کلان شهرهای غیرقابل زندگی؟
-----------------------------------------

                    در سال های دهه 1350، سازمان برنامه وبودجه طرحی را با همکاری دولت فرانسه و شرکت مهندسین مشاور «ستیران» به اجرا درآورد که گزارش آن در سال 1355 با عنوان «گزارش مطالعه استراتژی درازمدت طرح آمایش سرزمین» منتشر شد. این طرح در چارچوب و تجربه ای انجام می گرفت که متخصصان شهرسازی فرانسه در کشور خود با آن روبه رو شده بودند و با دو مفهوم به بیان در می آمد؛ مفاهیمی که بعدها در ادبیات شهرسازی بسیار رایج شدند: «تمرکززدایی» از یک سو و «آمایش سرزمین» از سوی دیگر. مسئله و تجربه فرانسوی، تمرکزی بود که به دلایل سیاسی و اقتصادی در این کشور در طول قرن بیستم در شهر پاریس به وجود آمده بود به صورتی که همه امکانات در این شهر جمع شده و سایر شهرها یک فروپاشی توسعه ای را تجربه کرده بودند و خود فرانسوی ها به این موقعیت و فرایند «پاریس و بیابان فرانسه» نام می دادند. بنابراین هدف آن بود که با تمرکز زدایی و طراحی کلان برای توزیع توسعه شهری، از به وجودآمدن یک قطب شهری منحصربه فرد جلوگیری شود؛ پدیده ای که در اغلب کشورهای در حال توسعه در نیمه اول قرن بیستم به وجود آمده و گاه به آن «کلان سری شهری» (urban macrocephaly) نیز می گفتند: مهاجرت های گسترده روستا – شهری به یک پایتخت و تبدیل آن به غولی غیر قابل مدیریت و خطرناک. طرح مزبور با انقلاب و جنگ برای چند سال متوقف شد؛ ولی از دهه 1360 بار دیگر به اجرا در آمد و نتیجه آن بود که به جای آنکه ما امروز صرفا با یک کلان شهری عظیم مثل تهران روبه رو باشیم، در کشور، کلان شهرهای متعددی داشته باشیم: اصفهان، تبریز، مشهد، شیراز، اهواز، و.... هرچند این طرح نتوانست از تبدیل شدن تهران به یک کلان شهر غول آسا جلوگیری کند، اما اکثر کارشناسان اذعان دارند که وضعیت می توانست - در صورت نبود این کلان شهر ها- به مراتب بدتر از وضعیت کنونی باشد. البته نتیجه منفی ایجاد شتاب زده کلان شهر های متعدد در ایران خود را از دهه 1370 نشان داد. این پهنه ها به برکت دلارهای نفتی، شروع به شکوفایی کردند و البته با مشکلات بسیاری روبه رو شدند که به ویژه در تهران و کرج خود را تا امروز به وضوح نشان می دهند و همه ما نسبت به آنها آگاهیم. اما حاصل مثبتی نیز در این فرایند وجود داشت و آن، افزون بر جلوگیری از بزرگ تر شدن بازهم بیشتر تهران، این بود که در توسعه، ثروت و امکانات مادی، سیاسی و فرهنگی تا حدی تمرکز زدایی شود و با به وجودآمدن قطب های توسعه در گرداگرد کلان شهرهای دیگر به جز تهران، شرایط اولیه ای به وجود بیاید که توسعه در سطح استان ها، در سرریز خود در طیفی از شهرهای کوچک تر نیز توزیع و به همان میزان کنشگران شهری جدیدی ایجاد شود که به صورت بالقوه و نه بالفعل قابل تبدیل به شهروندان جدید باشند و برعکس در برابر فشارهایی که تمایل به معکوس کردن جریان داشته باشند، مقاومت کنند. به همین دلیل نیز امروز ما با چیزی شبیه به موقعیت فرانسه در دهه 1950 یعنی در موقعیت «تهران و بیابان ایران» روبه رو نیستیم. کلان شهرهای استانی خود به ایجاد شهرهای بزرگ در سطح استان رسیدند و این موج به شهری شدن گسترده کل کشور انجامید که بافت های روستایی را به طور کلی تا حد 20 درصد کاهش داد و آن 20 درصد نیز اغلب روستاهای شهری شده بودند و هستند. بگذریم که سویه دیگر این امر فرایند «روستایی شدن شهرها»ی ما بوده است که بحثی جداگانه می طلبد. اما استدلال ما در اینجا آن است که ما امروز بر سر یک دوراهی سرنوشت ساز قرار داریم: در یک سو به باور ما، انتخاب درست قرار دارد و آن این است که با وجود هر نظری، منفی یا مثبت، که درباره شتاب سریع شهری شدن داشته باشیم، ناچاریم واقع بینانه آن را بپذیریم و شروع به ترمیم آسیب ها و عقلانی کردن روابط شهری و ایجاد ابزارهای لازم مدیریتی برای یک آینده کلان شهری کنیم و انتخاب نادرست و نه فقط نادرست بلکه خطرناک، آنکه تصور کنیم می توان چرخ زمان را به عقب بازگرداند و مثلا به روستایی کردن مجدد کشور پرداخت یا مردم را از موقعیت های شهری (ازجمله مسکن، بهداشت، آموزش و حمل و نقل مناسب) محروم کرد؛ آن هم به این بهانه که شهری شدن شتابان فرایندی نادرست بوده است (استدلالی که به خودی خود نادرست نیست). ازاین رو شاید لازم باشد که بار دیگر به یک طرح بزرگ و آمایشی بیندیشیم که البته در حال حاضر در قالب گروهی از طرح های کلان در فرایند اجرای پراکنده است اما نه در قالبی که باید باشد یعنی یک طرح آمایشی به پهنای کشور و با درنظرگرفتن تمامی موقعیت های کنونی جمعیتی و اجتماعی و فرهنگی و چشم اندازهای آتی آنها. در این حال پرسش آن است که: جامعه ما تا چه اندازه از لحاظ ساختارهای سیاسی و اقتصادی و اجتماعی برای این «حال» و به ویژه آن «آینده» تمام شهری و آن هم کلان شهری آمادگی دارد؟ پاسخ به این پرسش کاری ساده نیست. پاسخ بسیار کوتاه و تقلیل یافته به این پرسش این است که به دلایل بسیار زیادی، کشور در حال حاضر از این آمادگی برخوردار نیست. در شرایط عادی شاید ده ها سال زمان لازم بود که این آمادگی ایجاد شود. اما این ده ها سال زمان وجود ندارد. نمی توان با آرامی و سرعتی بسیار کند روند ایجاد مدنیت مورد نیاز در یک کلان شهر و مجموعه های به هم پیوسته آنها یعنی شفافیت در عصر اطلاعاتی، تسامح فرهنگی و سیاسی نسبت به سبک های گوناگون زندگی، احترام به یکدیگر و میزان بالای اعتماد و سرمایه اجتماعی را در کوتاه مدت ایجاد کرد. اگر به جای یک اراده گرایی مثبت یا منفی و دنبال کردن رادیکالیسم ها و پوپولیسم های مناسب برای هریک از آن دو، اجرای سیاست های رفاهی از لحاظ اقتصادی بر اساس اقتصاد بازار انسان محور و نه پول محور آغاز شود و از لحاظ اجتماعی و فرهنگی نیز برنامه های ظرفیت سازی برای بالابردن سطح تحمل و اعتماد و سرمایه اجتماعی که همه کاملا ممکن هستند دنبال شود، به نظر می رسد می توان آینده کلان شهرها را در میان مدت و درازمدت (مگر در صورت بروز یک واقعه عظیم و پیش بینی ناپذیر داخلی یا خارجی) مدیریت کرد. اگر همچنان اصرار بر این باشد که راه نادرست یعنی تلاش برای برگردان چرخ زمان به عقب و تقلید از الگوهای بی ارتباط به ایران (روسیه، چین، آمریکا و اروپا) در ذهن مدیران بنشیند، شک نکنیم مدیریت کلان شهری و هم مدیریت اجتماعی و سیاسی و فرهنگی شکست می خورد و شهرهای ما به زیستگاه هایی باز هم غیرقابل زیست تر از آنچه هم اکنون هستند، تبدیل خواهند شد.
                