چهار‌شنبه ۱ آذر ۱۳۹۶
-----------------------------------------
یادداشت
-----------------------------------------
نقش دولت ها در حمایت های مردمی
-----------------------------------------

                    حمایت در ذات و مفهوم لغوی، حکایت از پشتیبانی، جانبداری، طرفداری و یاری در امور جاری دارد که در سال های اخیر در جامعه ایران، در حیطه اجتماعی، اقتصادی و به ویژه در حیطه سیاسی از آن پرده برداری شده است؛ چه آنجایی که دولت های پس از انقلاب برای تشکیل و قوام خود از حمایت های گوناگون، ازجمله «حمایت اجتماعی» استمداد طلبیده و درخواست کمک کرده اند و چه همین دولت ها به وقت فرصت ها و چالش ها، مردم را فصل الخطاب «یار صمیمی خویش» قلمداد کرده اند. به هرصورت در شرایط حال و گذشته جامعه سیاسی امروز ایران، دولت ها «استمدادطلبان» خوبی بوده اند تا بدنه اجتماعی را درگیر رخدادهای گوناگون سیاسی و اجتماعی، چه از نوع «خودخواسته» و چه از نوع «طبیعت زا» کنند. گاه در این میان بنا بر شرایط حاد، همین دولت ها از قافله «یاری طلبی» عقب مانده و در انتهای صف «امدادگران اجتماعی» ایستاده و بیشتر نظاره گر بوده اند. نمونه بارز این سخن، حادثه تلخ زلزله کرمانشاه است که از چند جهت قابل واکاوی و تامل است؛ از ابتدای وقوع این طبیعت زای ناگوار، بنا بر اطلاع رسانی در قالب شبکه های اجتماعی و رسانه های رسمی کشور، سیل حمایت و کمک های مردمی به سوی منطقه سرازیر شد و دامنه آن به سلبریتی ها و سایر افراد جامعه رسوخ کرد که با استقبال بی نظیر، شگفتی همگان را برانگیخت. اینکه چه عامل یا عواملی چنین حمایت گسترده ای را به دنبال داشت، ریشه در رویکرد و عملکرد دولت و سایر دست اندرکاران سیاسی در مواجهه با این اتفاق طبیعی دارد. به عبارتی، مردم ایران دریافته اند هر زمان که اراده آنان مبنی بر مشارکت اجتماعی توانسته فصل جدیدی از تاریخ را رقم زند خود دست به کار شده و مستقیم یا غیرمستقیم از نتایج آن بهره مند شده اند. با این «شراکت اجتماعی» است که می توان نقش دولت و جامعه را به تفکیک مورد توجه و بررسی قرار داد. امروزه مشارکت مردمی فقط در سرنوشت سیاسی آنها خلاصه نمی شود که در یاری رسانی به آسیب دیدگان فیزیکی، روحی و روانی حوادث طبیعی و سایر صحنه های اجتماعی نیز اهمیت بالایی دارد و این نیازمند بازاندیشی در زیرساخت های فرهنگی، اجتماعی و از همه مهم تر سیاسی جامعه ازسوی دولت است، زیرا این مشارکت در میزان آگاهی و شناخت آنان از هویت و پیشینه خویش تاثیر بسزایی داشته و چنانچه این هم گرایی دوجانبه در جامعه و دولت حادث شود، چه بسا راه بر بسیاری از اصلاحات گشوده خواهد شد. حال این پرسش که نقش دولت ها در جذب مشارکت های مردمی چیست؟ بیش از هر زمان پررنگ تر می شود. بی تردید مشارکت مردم در صحنه های اجتماعی نظیر آنچه در امدادرسانی به زلزله زدگان کرمانشاه انجامید، بر اثر همذات گرایی و همذات پنداری انسان دوستانه ای است که در مواردی ازسوی دولت مغفول مانده است. از همین رهگذر دولت موظف به پذیرش تعهدات خویش به ایفای حق مشارکت به عنوان اصلی ترین مبانی احترام به حقوق بنیادین بشری است که در این صورت هم به انتظارات خود از مردم در نقش آفرینی در میدان سیاست می رسد و هم رضایت آنها را از شرکت در مدیریت جامعه فراهم می کند.بدیهی است به طور عام، چنانچه دراین باره مشارکت در جنبه عمومی آن به تایید دولت ها برسد، مشارکت در مفهوم گسترده تری شامل مشارکت اقتصادی، اجتماعی، فرهنگی و سیاسی نیز خواهد شد و دولت ها را به عنوان «شریک» در هر کدام از مولفه های مذکور به جامعه معرفی خواهد کرد.ازاین رو، این مشارکت می تواند زمینه تبادل افکار و عقاید اجتماعی را به شاکله دولت انتقال داده و شرایط لازم برای اثرگذاری و نظارت اجتماعی بر وظایف دولت ها را فراهم کند.طبیعی است پیامد چنین رفتار مشارکت پذیرانه ای زمینه اعتماد و خوش بینی مردم را مهیا می کند و سبب ایجاد فضایی همدلانه میان دولت و افراد جامعه و متعاقب آن توسعه یافتگی سیاسی می شود.اینکه این تعاریف تا چه حد در جامعه فداکار ایرانی می تواند با اهداف و عملکرد دولت همسو باشد، بسته به نوع نگاهی است که دولتمردان ایرانی در شرایط کنونی به چنین مشارکت ها و حمایت های مردمی در هر دو صحنه اجتماعی و سیاسی دارند!
                