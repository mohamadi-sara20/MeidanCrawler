پنج‌شنبه ۲۵ خرداد ۱۳۹۶
-----------------------------------------
گزارش. اقتصاد
-----------------------------------------
هندوانه های ایران دیگر شیمیایی نیستند
-----------------------------------------

                    هرچه در نگاه نخست خنده دار است، با گذشت دقایقی گریه دارتر می شود. 11 مرد کامل، پیر و جوان، ردیف ایستاده اند و هندوانه دست به دست می کنند؛ تقریبا سکوت است و صدای موج ها تنها سر و صدای اسکله. صورت هاشان خیس آب است. تن شان هم. اینجا «بوالخیر» است؛ بندر بوالخیر. دمای هوا 49 درجه؛ رطوبت هوا حدود 70 درصد. این مردان 10 تن هندوانه را دست به دست می کنند و در لنج بار می زنند تا به «قطر» صادر شود. «این روش صادرات کالای ایران به کشورهای عربی است». نقطه پایانیاین نقطه پایان سفر است. شوکه و میخکوب به این صحنه نگاه می کنم؛ 11 مرد در گرمای طاقت فرسای بوشهر ایستاده اند و تقریبا در هر دقیقه یک هندوانه را از کامیون وارد لنج می کنند. 40 سال است که ایران به کشورهای عربی هندوانه و میوه صادر می کند و هنوز نتوانسته روشی مکانیزه یا حداقل امروزی تر برای بسته بندی و بارگیری محصولات خود پیدا کند. به ترکیه فکر می کنم؛ نه مرز زمینی با قطر دارد و نه مرز دریایی اما بیشتر بازار شکوفای این روزهای قطر را به چنگ آورده است. ایرانی های صادرکننده اما درگیر مسائل ابتدایی صادرات اند. همه عوامل صادرات، از کارگر و صاحب لنج گرفته تا راننده کامیون و نماینده های گمرک و سازمان بنادر و تجار، درگیر «دستشویی»اند. جایی برای قضای حاجت ندارند! یک سوله خشک و خالی برای خنک شدن ندارند. از شدت گرما و سختی حتی حرف هم نمی زنند. این وضع صادرات و صادرکننده های ایرانی است. گذشته از بحث کیفیت تولید در کشور و شیوه های نگه داشتن مقاصد صادراتی که در ادامه همین گزارش به آن پرداخته خواهد شد.از مجموع 11 بندری که در بوشهر کار صادرات به کشورهای عربی را انجام می دهند، دو بندر دیر و بوالخیر تنها به قطر کالا می فرستند. خبرنگار «شرق» به «بوالخیر» رفته است. اگر حدود 45 دقیقه در جاده ساحلی، به جنوب شرقی شهر بوشهر برانید به بندر بوالخیر می رسید. این بندر بیش از یک قرن و نیم است که دروازه ورود و صدور کالا به ایران است. حالا آن روزها گذشته که «رئیس غلامعلی خلیلی بن علی»، تاجر مشهور اسلحه ایران این بندر را در قرق داشته است. حالا بوالخیر جایی است که در آن لنج هایی که به «پاکستانی» مشهورند پهلو گرفته اند. کامیون هایی از شیراز و گچساران و کازرون و خیلی شهرهای دیگر هندوانه، سیب زمینی، کلم، خربزه، گوجه و کاهو می آورند تا به قطر بفرستند.قطری ها ساکت شده اند!پس از بیش از 150 سال وضعیت این بندر ناگوار و اسفناک است؛ خیس از گرما و رطوبت هوا به این مردان نگاه می کنم: شاید حق ترکیه است که از ما پیش باشد. به مردی که با لهجه بوشهری زیر لب آواز می خواند نزدیک می شوم؛ «..سی بوشر هیشکی دلش/ مثه مو غمگین نبیده/ دل هیشکی مثه مو/ یه کاسه خین نبیده...» می پرسم: «چه مدت است که این گونه صادرات می کنید؟»-چهار پنج سالی می شه. ولی فصل خاصی داره. از بعد عید شروع می کنیم و تا برج 9 ادامه می دیم. از بعد از اینکه کشورهای عربی قطر را تحریم کردند صادرات شما تغییر کرده؟بله خیلی. در همین سال جدید هر هفته فقط یه لنجی می فرستادیم ولی الان روزانه چهار پنج تا می فرستیم. و در هر لنج چقدر کالا جا می شه؟بستگی به تناژ لنج داره. اینی که شما الان روش واسادی 100 تن داره. او لنج بغلی 80 تن و کناریش 70 تن داره. لنج قبلی هم که جدا شد، 130 تنی بود. دیگه کف کفش 70 تنی. شما چه کالاهایی می فرستین؟سیب زمینی، پیاز، هندونه بیشتر، کدو، کلم، گوجه هم این اواخر می فرستیم. چند ساعت طول می کشه که لنج ازاینجا برسه قطر؟تا قطر... 140 مایل دریایی. ما حدود 23، چهار ساعت طول می کشه تا برسیم؛ اما 18 ساعت کفشه. هر ساعتی هفت، هشت مایل را می ره لنج. چقدر به این کارگرا پول میدین؟الان این 100 تن رو که تخلیه کنن نهایت میشه نفری 60، 70 تومن. پنج، شیش ساعت هم طول می کشه. 10 تا ماشین میان که میشه 100 تن بار. ما هم ماشینی حساب می کنیم. ماشینی 150 هزار تومن. 10 تا بشه میشه یک میلیون و 500. اینها هم که می بینین، روزمزدن. از بعد اینکه کشورهای عربی قطر را تحریم کردند اوضاع شما چه تغییری کرد؟ما قبلا اول می رفتیم قطر بارمون رو خالی می کردیم؛ بعد می رفتیم دوبی بار می زدیم و برمی گشتیم؛ اما الان دوبی قبول نمی کنه ما از قطر بریم. برمی گردیم ایران و بعد از ایران می ریم دوبی جنس میاریم. این رفت و برگشت چقدر برای شما هزینه اضافه داره؟به جز استهلاک و پول کارگر و ناخدا و آشپز، حدود 12 تا 15 میلیون. اما خب الان وضع قطر خیلی بد شده است. مواد غذایی که شیوخ می دادن برای قطر دیگه نمی دن. دیگه هواپیما و لنج همه غذای ایران می برند براشون. اینا قبلا خیلی ما رو اذیت می کردن. همین قطری ها. قبلا هفته ای یه بار هم که جنس می بردیم، یا تحویل نمی گرفتند؛ یا می گفتند اداره بهداشت قطر گفته که میوه ها و هندونه های ایران شیمیاییه. مجبور می شدیم بارمون رو بریزیم تو دریا. همش ضرر می دادیم اما الان صداشون افتاده. دیگه هرچی هم که ببریم می گیرند و صداشونم در نمیاد. الان بیشتر از یک هفته است که روزی پنج، شش تا لنج از اینجا به قطر جنس می برن. هر کدوم 120 تن هستن؛ می شه حدود 600 تن روزی. میزان صادرات مواد غذایی از بنادر به قطراز مرد دور می شوم. صدای گفت وگوی چند مرد دیگر را با هم می شنوم؛ «هرچی میوه می فرستیم اونا میدن گاو و گوسفندهاشون». نزدیک می شوم: «خب برای ما چه فرقی می کنه که اونا با کالاهای ما چه می کنن؟ مهم اینه که پولش رو بگیریم دیگه». یکی از مردها می گوید: فرقش اینه که اگه کالای خوب بدیم بهشون پس فردا واسه جام جهانی هم از ما کالا می گیرن. فرقش اینه که اگه کالای خوب بدیم میشن مشتری ثابت ما. نه اینکه اگه بحرانشون تموم شد، باز ایران رو ول کنن و برن سراغ عربا.از محوطه دور می شوم. این سفر تمام شده است. پیش از آنکه به بوالخیر بیایم از کارشناسان اداره کل بنادر و دریانوردی استان بوشهر، آمار دقیق صادرات ایران در روز به قطر را پرسیده بودم.آماری که همان لحظه پیش روی خودم به روز هم شد. از بندر دیر که بین سه تا چهار ساعت با بوشهر فاصله دارد، روزی 300 تا 350 تن محصول، یعنی سه شناور (لنج چوبی) به قطر می رود. از بندر بوالخیر هم 700 تا 800 تن که حدود شش شناور می شود، به قطر می رود؛ این ارقام یعنی در روز حدود هزار و 200 تن مواد غذایی شامل میوه، تره بار و سبزیجات از ایران به قطر می رود. خاک ایران در قطر؟یک منبع آگاه توضیح داده بود که از جزیره نگین محصولات معدنی ایران به قطر ارسال نمی شود. پیش از رفتن به سازمان بنادر، با بوشهری ها درباره محصولاتی که از بوشهر به قطر می رود، صحبت کرده ام. بیشتر آنها خبری را دادند که پیش تر «تسنیم» و رسانه های مشابه آن، منتشرش کرده بودند. از نگین خاک می فرستند، قطر. خاک حاصل خیز ایران و بوشهر را به قطر می فرستند.در بالاترین نقطه سازمان بنادر اما اتاقی دوار وجود دارد که به آن برج نگهبانی گفته می شود.جزیره مصنوعی نگین، از این برج آشکارا دیده می شود. حتی حرکت ماشین ها برای جاده کشی روی آن واضح است. هنوز اسکله های آن آماده بهره برداری نیستند؛ اما روشن است که کمک خوبی برای بندر بوشهر خواهد بود. همین وضوح نشان می دهد که اگر قاچاقی بخواهد انجام شود، از برج نگهبانی و حتی از ساحل به آسانی دیده می شود؛ بنابراین فرضیه قاچاق یا حتی صادرات خاک از این جزیره به قطر یا دیگر کشورهای عربی به کل منتفی است.لای روبی های انجام شده از ساحل بوشهر از سال 1330 به بعد در دریا به فضای دورتری در دریا ریخته شده است و در گذر زمان این جزیره مصنوعی را ایجاد کرده است. ایران از فرصت قطر بهره می برد؟همه آنچه در بوشهر دیده شد، نشان داد که به شکلی اسفناک، ابتدایی و ساده با مسئله صادرات کالا به قطر برخورد می شود. به گواه تاریخ و گمانه های کارشناسی، موضوع صادرات، کیفیت محصولات، برندسازی و... مسائلی بسیار پیچیده و درهم تنیده است که نمی توان آن را به یک نهاد یا سازمان خاص نسبت داد.بررسی این موضوع در حوصله این گزارش نیست؛ اما پس از فروپاشی شوروی، زمان سقوط صدام حسین در عراق، زمان درگیری های ارمنستان و جمهوری آذربایجان و جنگ طولانی مدت در افغانستان، همه و همه حکایت از این دارد که ایران همواره فرصت این را داشته که از بازار کشورهای همسایه به بهترین شکل ممکن بهره ببرد؛ اما هرگز این اتفاق رخ نداده است. اکنون هم به روال سابق ایران از فرصت پیش آمده بهره نمی برد تا میدان برای رقبایش باز باشد. واقعیت این است که ایرانی ها این بازارها را به خوبی فتح می کنند و به شکلی احساسی و هیجانی واکنش های لحظه ای نشان می دهند؛ اما پس از آن به دلیل نداشتن دید بلندمدت و اصلاح نشدن همه مواردی که به آن اشاره شد، رقبا به آسانی بازار را از ایران می ربایند.
                