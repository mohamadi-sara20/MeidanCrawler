چهار‌شنبه ۳ آبان ۱۳۹۶
-----------------------------------------
یادداشت
-----------------------------------------
نفوذ تفکر سیستمی به بوروکراسی آب
-----------------------------------------

                    اگر مجلس یکشنبه آینده به رضا اردکانیان رای اعتماد بدهد که به احتمال زیاد خواهد داد، برای اولین بار سکان مدیریت آب و محیط زیست کشور در دست گروهی از متخصصان آب کشور خواهد بود که بخش عمده ای از فعالیت های علمی سال های اخیرشان در حوزه «تفکر سیستمی» بوده است. این تفکر اصطلاحا به نگرشی گفته می شود که در آن همه چیز به همه چیز مربوط است. ارگان ها مستقل از هم نیستند؛ چیزی شبیه بدن انسان. هیچ سیستمی وجود ندارد، مگر آنکه به چیز دیگری وابسته باشد و همه در نهایت کلیتی یکپارچه را شکل می دهند که وظیفه ای مشخص در کنش و واکنش با محیط پیرامونی خود دارند. حضور رسمی این نگرش در بوروکراسی آب کشور زمانی پررنگ تر شد که علی باقری در چند روز گذشته به تیم محیط زیستی عیسی کلانتری پیوست. باقری یکی از پیشگامان فلسفی نگاه سیستمی در حوزه آب و توسعه پایدار در سطح جهان است. کلانتری که پیش تر با آوردن کاوه مدنی از امپریال کالج سروصدای زیادی بین کارشناسان به راه انداخته بود، این بار هم یک نیروی کمترشناخته شده و جوان دیگر را وارد گود مدیریت کرده است که برخلاف مدنی که در چند سال گذشته به طور مداوم و خستگی ناپذیر توجه بسیاری از رسانه های جمعی در داخل و خارج را به خودش جلب کرده، کمتر در عرصه عمومی ظاهر شده است. باقری جای محمدرضا درویش را در دفتر آموزش سازمان حفاظت محیط زیست می گیرد. درویش را همه محیط زیستی ها می شناسند. کسی که وبلاگش زمانی میعادگاه سبزهای ایران بود و سال های متمادی در کنار ناصر کرمی، جزء معدود بلندگو های ثابت محیط زیست ایران در پایتخت بودند. سبک منحصربه فرد درویش در فعالیت های محیط زیستی او را به جایگاهی رساند که لس آنجلس تایمز سال 91 در مقاله ای از او به عنوان گلادیاتور سبز ایران یاد کرد؛ گلادیاتوری تنها، اما این گلادیاتور سبز با ورود روحانی به پاستور تصمیم گرفت آستین بالا بزند و وارد بدنه حاکمیت محیط زیست کشور شود. اکنون او جای خود را به کسی می دهد که بیشتر با دانشجویان، اهل علم و شرکت های مشاور سروکله زده است تا سمن های محیط زیستی و محیط بانان حیات وحش.مشابه مدنی و باقری، اردکانیان هم سابقه بسیار روشنی در عرصه علم روز آب دارد. او که در سال های ریاست جمهوری احمدی نژاد به بن آلمان رفت تا سکان مدیریت برنامه دهه بین المللی آب سازمان ملل در حوزه توسعه ظرفیت را بر عهده بگیرد، اکنون منتظر رای اعتماد خانه ملت است. او هم مانند مدنی و باقری رابطه وثیقی با نگاه سیستمی دارد. در سال های 94 و 96 دوسالانه معتبر NEXUS را در آلمان پایه گذاری و برگزار کرد؛ کنفرانسی بین المللی که هدفش پیاده سازی تفکر سیستمی در مدیریت به هم پیوسته آب، خاک و زباله بود. او به گفته خودش در یک دهه گذشته با 45 کشور دنیا در زمینه آب همکاری داشته است...مشابه عیسی کلانتری با کوله باری از تجربه اجرائی قصد دارد از دفتر کارش در حاشیه رودخانه راین، راهی طبقه دوازدهم ساختمان شیشه ای بزرگراه نیایش شود. همان طور که پیش تر گفتم، چیزی که این سه نفر را که هر سه دکترای مهندسی عمران دارند، به لحاظ اندیشه ای به هم وصل می کند، اعتقادشان به تفکر سیستمی است و این خبر خوبی برای آب و محیط زیست کشور است؛ اینکه حداقل می توانیم مطمئن باشیم در سطح تصمیم گیری کلان کشور خلا علمی نداریم. می توانیم مطمئن باشیم که مسئولان طراز اول آب و محیط زیست کشور با ادبیات دانشگاهی و تجربیات دیگر کشورها تا حد بسیار بالایی آشنا هستند.با توجه به این مسائل می توان گفت وزارتخانه نیروی اردکانیان و سازمان محیط زیست کلانتری، حداقل روی کاغذ بوروکراسی آب کشور را تغییر خواهند داد و آنها را در معرض تفکری قرار می دهد که سازمان ها در آن رقیب نیستند و آسیب هریک به منزله آسیب دیگری است. ازآنجاکه اردکانیان درک چندبعدی از مسئله توسعه دارد و اگر به آنچه در تفکر سیستمی اصل محسوب می شود در عمل پایبند بماند، به این معنی خواهد بود که وزارت نیروی تحت مدیریتش نه تنها رابطه نزدیک تری با سازمان محیط زیست خواهد داشت، بلکه رابطه فعال تر و نزدیک تری هم با دیگر سازمان ها و وزارتخانه ها خواهد داشت. تفکر سیستمی این را می گوید که نمی شود از فرمان ساخت سد حرف زد بدون آنکه تبعات اجتماعی، زیست محیطی، سیاسی و اقتصادی در تصمیم گیری لحاظ شده باشند. تفکر سیستمی این مسئله را دیکته می کند که مدیریت آب، قابل تقلیل دادن به مدیریت مخزن یک سد یا تولید برق نیست، چراکه اینها تماما مسائل درون بخشی و جزیره ای محسوب می شوند. ملاک مدیریت مطلوب، اثربخشی کلی است، نه راندمان درون سازمانی یا درون وزارتخانه ای. به این معنی که اگر یک پروژه از سوی فرد یا نهادی مطرح می شود، ملاک رد یا پذیرشش این خواهد بود که تا چه اندازه خروجی آن در راستای توسعه پایدار کشور است، نه بیلان فعالیت های درونی وزارتخانه. ملاک رد یا قبول یک سد یا یک طرح انتقال آب بین حوضه ای که از سوی نماینده استانی پیگیری می شود، یا حتی ایده های تخصصی مطلوبی مثل بالابردن راندمان آبیاری یا ایجاد بازار آب، همگی وهمگی در ترازوی «اثربخشی کلی برای توسعه پایدار کشور» قرار می گیرند و آن گاه قبول یا رد می شوند.واقعیت این است اگرچه این دوره چهارساله، عرصه ای خواهد بود برای یادگیری و انتقال تجربیات، به ویژه برای مدنی و باقری و احتمالا استادان آب دیگری که با حضور اردکانیان در وزارت نیرو از گوشه وکنار دنیا و محیط های آکادمیک روانه این گود خواهند شد، اما این استاد- مدیران باید در نظر داشته باشند که آنها نماینده بضاعت نسبتا محدود آکادمیک آب کشور هستند؛ بضاعتی که با تقریب بالایی می توان گفت در اختیار مهندسان و به ویژه مهندسان عمران است و دیگر تخصص ها اگر نگوییم هیچ، اندک صدایی در این میان دارند. باید بدانند کمتر زمانی بوده است که جامعه دانشگاهی آب و محیط زیست، به مرجع دیگر گروه های دانشگاهی تبدیل شده باشد. چندی پیش در همین روزنامه «شرق»، رئیس انجمن سکته مغزی با استناد به این چرخش صنف آب به سمت به کارگیری دانشگاهیانی مانند مدنی، سخن از تغییر در مدیریت سیستم های سلامت کشور به میان آورد. استاد- مدیران کار بزرگی می کنند که مانند درویش پای در این گود می گذارند، وقتی که کشور و مردم به راستی به تخصص آنها نیاز دارند، اما فراموش نکنند برای حرکت به سمت پیاده سازی تفکر سیستمی در بوروکراسی خشک و نامنعطف آب کشور، چالش های بسیار بزرگ، بر سر راه است، چالش هایی که از گردنه های سخت شفاف سازی اطلاعات، مسئولیت پذیری و پاسخ گوکردن نهادها و سازمان های دخیل در امر توسعه، مشارکت فرهنگی و اجتماعی مردم، همسوسازی اهداف کلان وزارتخانه ها و سازمان ها و حاکمیت قانون می گذرد. اینها حداقل چیزهایی است که تفکر سیستمی نیاز دارد تا بتواند اثرات مطلوبش را در قالب حکمرانی آب نشان دهد.
                