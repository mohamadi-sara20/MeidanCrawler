چهار‌شنبه ۲۰ دی ۱۳۹۶
-----------------------------------------
type_unknown
-----------------------------------------
رئیس قوه قضائیه قانون جدید درباره متهمان مواد مخدر را ابلاغ کرد: دستور توقف اعدام ها
-----------------------------------------

                    گروه جامعه: بر اساس دستورالعمل اجرائی قانون الحاق یک ماده به قانون مبارزه با مواد مخدر که از سوی رئیس قوه قضائیه به تمام مراجع قضائی کشور ابلاغ شده، قضات اجرای احکام کیفری مکلف اند در اسرع وقت ضمن توقف اجرای حکم محکومان به اعدام، پرونده آنها را مورد بررسی قرار دهند. این دستورالعمل مطابق آمار نه چندان رسمی، جلوی اعدام حداقل پنج هزار نفر را خواهد گرفت. از آذر امسال بود که بحثی جدی درباره حذف اعدام قاچاقچیان مواد مخدر پیش آمد. کارشناسان و مسئولان می گفتند شاید دیگر اعدام برای مجرمان مواد مخدر نتوانسته است به عنوان یک مجازات بازدارنده قوی عمل کند. هرکس بیش از 30 گرم هروئین، مورفین، کوکائین، متادون و دیگر مشتقات شیمیایی مورفین و کوکائین و نیز عصاره شیمیایی حشیش و روغن حشیش را وارد کشور کند، به اعدام محکوم می شود.یش از سال 1390 نگهداری و خریدوفروش برخی از مواد مخدر مانند حشیش و مواد مخدر صنعتی، مجازات اعدام نداشت که در این سال با اصلاحیه هایی همراه شد. مجمع تشخیص مصلحت نظام با مصوبه ای اعلام کرد هر فردی که بیش از 30 گرم مواد مخدر از نوع حشیش یا مواد صنعتی حمل، خرید، فروش و نگهداری کند، مجازاتش در حکم مجازات مواد مخدر از نوع هروئین است.اردیبهشت سال 94 محسنی اژه ای، دادستان وقت کل کشور، با بیان اینکه سیستم قضائی جمهوری اسلامی ایران از لحاظ مکانیسم های دقت، وضعیت کم نظیری در عرصه بین المللی دارد، گفت: متاسفانه تعداد بالای اعدام ها در کشور ما مربوط به قاچاق مواد مخدر و جرائم سنگین مربوط به این پدیده شوم است و ما اگر بتوانیم در قوانین موجود به گونه ای تجدیدنظر کنیم که به کمک دستگاه های اطلاعاتی سرنخ های عمده در این شبکه های قاچاق را به اشد مجازات برسانیم و درمورد بقیه تجدیدنظر کنیم، مقاصد نظام درباره مواد مخدر بهتر تحقق خواهد یافت. درواقع شاید اولین چراغ سبز به حذف اعدام مجرمان مواد مخدر از اردیبهشت ماه سال جاری کلید خورد. آذر همان سال بود که گمانه زنی ها شدت گرفت و در یک نشست خبری، حمیدرضا آدابی، معاون قضائی دادگستری تهران، اعلام کرد: تغییر قوانین مربوط به اعدام قاچاقچیان مواد مخدر در کاهش آمار اعدام تاثیرگذار است. اکثریت قریب به اتفاق اعدام ها در کشورمان مربوط به قاچاقچیان مواد مخدر است و تا زمانی که قانون عوض نشود، تغییری ایجاد نخواهد شد و این نیاز به یک کار تقنینی دارد. با توجه به آمار بالای متهمان اعدام مواد مخدر، طرح حذف مجازات اعدام از جرائم مواد مخدر در 21 دی سال جاری به مجلس اعلام وصول شد. این طرح به صورت عادی در دستور کار مجلس قرار خواهد گرفت و البته این خود نشان از آن دارد که ممکن است رسیدگی به آن، سال ها طول بکشد و حالا از طرف ریاست قوه قضائیه دستور حذف تمام اعدام ها به زندان ها ابلاغ می شود. با وجود تاکید نمایندگان مجلس و کارشناسان بر کاهش اعدام قاچاقچیان مواد مخدر، البته هنوز و همچنان عده ای روش فعلی؛ یعنی اعدام قاچاقچی ها را بهترین روش می دانند. در یک نمونه رئیس پلیس مبارزه با مواد مخدر ناجا اعدام را بهترین مجازات برای محکومان مواد مخدر در شرایط فعلی توصیف کرده است. سردار محمدمسعود زاهدیان با بیان اینکه اعدام تنها راهکار برای قاچاقچیانی است که در زندان اصلاح نشده و سازوکاری برای اصلاح آنها وجود ندارد، در گفت وگو با تسنیم گفت: «باید اشد مجازات برای قاچاقچیان مواد مخدر در نظر گرفته شود و باید قبول کرد که شرایط زندان های ما به گونه ای نیست که بشود فردی با چنین شرایطی را در آن جا داد». متن بخشنامه رئیس قوه قضائیهدر متن بخشنامه ای که در راستای اجرای «قانون الحاق یک ماده به قانون مبارزه با مواد مخدر مصوب 12/7/1396» از سوی آیت الله صادق آملی لاریجانی به تمام مراجع قضائی کشور ابلاغ شده، آمده است:در اجرای قانون الحاق یک ماده به قانون مبارزه با مواد مخدر مصوب 12 مهر سال 96 مجلس شورای اسلامی و ضرورت تسریع در اجرای آن در مواردی که احکام سابق الصدور مشمول تخفیف مجازات می شوند، توجه مراجع قضائی را به موارد ذیل جلب می کند:1- منظور از قانون در این بخشنامه، قانون مبارزه با مواد مخدر مصوب 1367 مجمع تشخیص مصلحت نظام با اصلاحات و الحاقات بعدی و منظور از ماده واحده نیز قانون الحاق یک ماده به قانون مبارزه با مواد مخدر مصوب 12 مهر 96 مجلس شورای اسلامی است.2- قضات اجرای احکام کیفری مکلف اند در اسرع وقت کلیه پرونده های مشمول بند (ب) ماده (10) قانون مجازات اسلامی مصوب 1392 را با اولویت محکومان به اعدام، ضمن توقف اجرا، مورد بررسی قرار دهند و چنانچه اجرای ماده واحده موجب تخفیف مجازات محکومان می گردد، مراتب را طی شرحی به همراه پرونده به شعبه دادگاه انقلاب صادر کننده حکم قطعی یا جانشین آن ارسال نمایند. در صورتی که محکوم علیه راسا تقاضای تخفیف نماید، قاضی اجرای احکام نیز مکلف است درخواست وی را به همراه پرونده به دادگاه ارسال کند.تبصره: منظور از دادگاه صادرکننده حکم قطعی، دادگاه انقلاب، صادر کننده حکم است اعم از اینکه حکم پس از انقضای مهلت قانونی، قطعی شده یا حسب مورد به تایید رئیس یا شعبه دیوان عالی کشور و یا دادستان کل کشور رسیده باشد.3- زندانیان مشمول این ماده می توانند تقاضای خود را به رئیس زندان مربوط تحویل دهند. در این صورت، رئیس زندان مکلف است در اسرع وقت درخواست آنان را عینا به دادسرای مجری حکم ارسال کند. قاضی اجرای احکام موظف است درخواست را به انضمام پرونده برای رسیدگی به دادگاه صادر کننده حکم قطعی ارسال کند.4- دادگاه صادر کننده حکم قطعی مکلف است در اسرع وقت پرونده ارسالی را بررسی و چنانچه مورد را مشمول بند (ب) ماده (10) قانون مجازات اسلامی بداند، با لحاظ ماده واحده مبادرت به صدور حکم اصلاحی مبنی بر تخفیف مجازات کند. در غیر این صورت، دادگاه تقاضای تخفیف را مستدلا رد و پرونده را به مرجع مربوط اعاده می کند. تصمیم دادگاه قطعی است.5- عدم شمول بند (ب) ماده (10) قانون مجازات اسلامی به محکومان قطعی اعدام و حبس ابد قبل از لازم الاجراشدن ماده واحده باید طی صورت جلسه ای به امضای قاضی اجرای احکام و تایید دادستان در پرونده امر درج شود و اجرای حکم اعدام بدون آن ممنوع است.6- استفاده از اطفال و نوجوانان کمتر از 18 سال یا مجانین برای ارتکاب جرم مذکور در بند (ب) ماده واحده شامل مواردی است که مرتکب جرایم مذکور از این اشخاص به عنوان وسیله ارتکاب جرم مستند به خود استفاده کرده باشد، مشابه آنچه در ماده 128 قانون مجازات اسلامی مصوب 1392 مقرر شده است یا مواردی از قبیل اجیرکردن یا به خدمت گرفتن افراد بالغ کمتر از 18 سال.7- طبق بند (ت) ماده واحده واردکردن، صادرکردن، ارسال، تولید، ساخت، توزیع، فروش یا در معرض فروش قراردادن بیش از 50 کیلوگرم مواد موضوع ماده چهار یا بیش از دو کیلوگرم مواد موضوع ماده هشت و خرید، نگهداری، مخفی یا حمل کردن بیش از سه کیلوگرم مواد موضوع ماده هشت موجب مجازات اعدام خواهد بود.8- کسانی که قبل از لازم الاجراشدن این ماده واحده مرتکب جرایم صدر این ماده با میزان مواد بیش از حد نصاب بند (ت) شده و شرایط بندهای (الف)، (ب) و (پ) را نداشته باشند از تخفیف مجازات صدر ماده برخوردار می شوند.9- کسانی که قبل از لازم الاجراشدن ماده واحده، مرتکب یکی از جرایم موضوع این ماده شده باشند و پرونده آنان منتهی به صدور حکم نشده و اعمال ماده واحده مساعدتر به نفع آنان باشد در اجرای ماده (10) قانون مجازات اسلامی، دادگاه مکلف است با رعایت این ماده درمورد آنان حکم صادر کند و چنانچه حکم صادرشده در مرحله فرجام خواهی باشد دیوان عالی کشور ضمن نقض رای، پرونده را برای رسیدگی به شعبه هم عرض دادگاه ارسال می کند.10- چنانچه محکومان به اعدام، قبل از لازم الاجراشدن ماده واحده مشمول عفو مقام معظم رهبری (مدظله العالی) قرار گرفته و مجازات آنها به حبس ابد تبدیل شده باشد، مشمول بند (ب) ماده 10 قانون مجازات اسلامی خواهند بود.11- درصورتی که در اجرای ماده واحده، مجازات محکومان به حبس ابد به مجازات تعزیری درجه دو تخفیف یابد معاونان جرم مذکور نیز اگر با تخفیف مجازات مباشرین از تخفیف مجازات بهره مند شوند، مشمول بند (ب) ماده 10 قانون مجازات اسلامی خواهند بود.12- در اجرای تبصره ماده واحده چنانچه مجازات قانونی جرم بیش از پنج سال حبس باشد دادگاه در مقام تعیین مجازات مکلف به رعایت نکات ذیل است:الف- تعیین مجازات کمتر از حداقل مجازات قانونی جرم ممنوع است.ب- درصورتی که حداقل مجازات قانونی جرم تعیین شود، به جز تخفیف مقرر در تبصره ماده 38 قانون و عفو مقام معظم رهبری (مدظله العالی)، مذکور در بند (11) اصل یکصدودهم قانون اساسی، اعمال هرگونه ارفاق قانونی از قبیل تعلیق مجازات، آزادی مشروط، تخفیف مجازات موضوع ماده 442 قانون آیین دادرسی کیفری ممنوع است و چنانچه مجازات تعیین شده بیش از حداقل مجازات قانونی جرم باشد دادگاه می تواند بعد از گذراندن حداقل مجازات قانونی جرم، تمام یا قسمتی از باقی مانده حبس را صرفا تعلیق نماید.مسئولیت اجرای این بخش نامه بر عهده دادستان ها و روسای دادگستری حوزه های قضائی است و دادستان کل کشور بر حسن اجرای آن نظارت نموده و پس از سه ماه گزارش عملکرد اجرای ماده واحده مزبور را به رئیس قوه قضائیه منعکس می کند.
                