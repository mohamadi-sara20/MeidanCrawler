یک‌شنبه ۲۲ مرداد ۱۳۹۶
-----------------------------------------
type_unknown
-----------------------------------------
زنگنه رونمایی کرد: مرد دوم تخلفات نفتی
-----------------------------------------

                    شرق: آغاز وزارت بیژن نامدارزنگنه در وزارت نفت، با رونمایی از تخلف بزرگ تاریخ نفتی ایران از سوی بابک زنجانی آغاز شد و پایان آن نیز با رونمایی از تخلفات گسترده در دولت قبل برای انعقاد قرارداد 30 دکل در یک شب! قرارداد دکل هایی شامل 20 دکل خشکی و 10 دکل دریایی که همه به صورت ویژه از سوی یک فرد و آن هم با سفارش ویژه دفتر رئیس جمهور وقت، به امضا رسیده است. بله؛ باز هم پای احمدی نژاد در میان است و باز هم لابی با سران دولت قبل. هرچند ماجرای این پرونده با پرونده بابک زنجانی متفاوت است و در بعد تخلف اداری می گنجد؛ اما شباهت هایی هم با آن دارد. بابک زنجانی هم مانند این فرد، با لابی های گسترده و سفارش های ویژه وارد میدان شده بود. حالا زنگنه خبر از ارتباطات این فرد با دفتر احمدی نژاد و سفارش ویژه او داده است.اگر بخواهیم تنها به بررسی ارزش 30 دکل خریداری شده که زنگنه از شیوه خریداری آن در قالب تخلف یاد کرده، بپردازیم، باید گفت درحال حاضر هر دکل خشکی حدود 25 میلیون دلار و هر دکل دریایی حدود 300 میلیون دلار می ارزد. با احتساب تقریبی ارقام کنونی، 20 دکل خشکی حدود 500 میلیون دلار و 10 دکل دریایی حدود سه میلیارد دلار می ارزد که در مجموع، رقمی را حدود 3،5 میلیارد دلار نشان می دهد. این رقم البته ارقام کنونی است و با توجه به زمان انعقاد قرارداد از سوی این دلال نفتی، می تواند کمتر یا بیشتر باشد. به این اضافه کنید ارزش قرارداد یک میلیارددلاری را که در دولت گذشته برای خرید لوله از خارج از کشور رخ داده و 87میلیون دلاری که برای خرید دکل گمشده معروف، صرف شده است. در مجموع چیزی حدود چهار میلیارد و 587میلیون دلار! که در همگی تخلف رخ داده آن هم فقط از سوی یک فرد که در تمامی این پرونده ها به گفته بیژن زنگنه، دست داشته است.زنگنه در گفت وگو با «خانه ملت» به پرونده دکل های نفتی اشاره کرده و گفته: «قرارداد 30 دکل شامل 20 دکل خشکی و 10 دکل دریایی، در یک شب با ترک تشریفات مناقصه منعقد شد که پرونده مفصلی درباره این دکل ها تشکیل شده است تا خسارت و میزان ضرر و زیان این پرونده مشخص شود».انعقاد قرارداد یک میلیارددلاری در دولت دهمزنگنه جزئیاتی را هم از دکل گمشده رونمایی کرده است. به گفته این عضو کابینه دولت یازدهم، دکل گمشده یک پرونده جداگانه دارد: «انعقاد قرارداد تمام این دکل ها از سوی یک فرد انجام شده است که این فرد سه کار انجام داده است؛ نخست اینکه یک میلیارد دلار قرارداد خرید لوله از خارج از کشور منعقد کرده، دوم اینکه 30 دکل نفتی خریداری کرده و سوم پرونده دکل نفتی گمشده را منعقد کرده که در هر سه اقدام، تخلف رخ داده است».انعقاد تمامی قرارداد های دکل از سوی یک فردوزیر نفت پیشنهادی کابینه دوازدهم، با بیان اینکه این فرد با سفارش احمدی نژاد برخی اقدامات را انجام داده که سوابق آن موجود است، تصریح کرد: «دفتر احمدی نژاد، به صورت مکتوب دستور داده همه این اقدامات از سوی این فرد انجام شود».پیش تر امیرعباس سلطانی، عضو کمیسیون انرژی مجلس نهم و عضو کمیته پیگیری پرونده بابک زنجانی، خبر از پرونده ای درباره تخلفات مدیران سابق شرکت تاسیسات دریایی داده بود. به گفته او، در دوره مدیریت علی طاهری در شرکت تاسیسات دریایی، تخلف گسترده رخ داده است؛ از خرید دکل 87 میلیون دلاری گرفته تا خرید دکل های چینی و شناورهای هلندی. پرداخت های 40 و 70میلیاردتومانی خارج از عرف به اشخاص دیگری نیز گزارش شده که حجم گردش مالی آن، صدها میلیارد تومان است و برای همین، همان روزها که خبر دکل گمشده بر سر زبان ها بود، به نمایندگی از مجلس خواهان پیگیری مجدانه رئیس قوه قضائیه علیه این پرونده های مفتوحه شده بود.شائبه جدی ردوبدل شدن کمیسیون های کلان در انعقاد این قراردادهاحمید حسینی، عضو هیئت مدیره اتحادیه صادر کنندگان فراورده های نفت، گاز و پتروشیمی ایران، در گفت وگو با «شرق» جزئیات بیشتری از این تخلفات را بازگو کرده است. به گفته او، این قراردادها از سوی شرکت تاسیسات دریایی منعقد شده است. او در این گفت وگو می گوید: «تخلفاتی که در زمینه دکل های خریداری شده از چین رخ داده، به این برمی گردد که اصولا فعالیت این شرکت در رابطه با دکل نبود و نباید از نظر مدیریتی و اداری، به این حیطه ورود می کرد. علاوه بر آن، شائبه هایی جدی از ردوبدل شدن کمیسیون های کلان در انعقاد این قراردادها نیز وجود دارد». حسینی همچنین در این گفت وگو به نادیده گرفته شدن توان داخلی در تولید دکل های خشکی اشاره کرده و می گوید: «ما می توانستیم بخشی از تجهیزات مربوط به دکل های خشکی را در داخل بسازیم؛ اما در همان زمان، اقدام شرکت تاسیسات دریایی باعث شد فعالان این عرصه با رکود مواجه شوند. علاوه بر آن، شرکت تاسیسات دریایی تخصصی در زمینه خرید و فروش دکل های نفتی نداشته و شرکتی سکوساز محسوب می شود که بسیاری از سکوهای فازهای پارس جنوبی را ساخته است. ضمن اینکه لوله گذاری برای انتقال گاز از چاه های حفاری شده تا خشکی هم، بر عهده این شرکت بود».به گفته او، طاهری که قبلا مدیرعامل سازمان بنادر و کشتی رانی بوده است، کارهای زیادی را به قرارگاه سپرده بود و پس از ورود به شرکت تاسیسات دریایی، باز هم به همان همکاری ها ادامه داد.او به تبعات ورود این شرکت به فاز خرید دکل های نفتی این گونه اشاره می کند: «اکنون شرکت تاسیسات دریایی، شرکتی کاملا فلج و مستاصل است و بسیاری از منابع خود را صرف خرید دکل کرده و از کارهای معمولی خود وامانده است. به همین دلیل، از حدود هفت هزار نیرویی که در «یارد اروندان» این شرکت مشغول به کار بودند، به سبب مشکلات، تعداد پرسنل به زیر هزار نیرو کاهش یافته است. این شرکت مجبور شد به دلیل کمبود نقدینگی، دکل های خشکی خود را بفروشد که بخشی از خرید این دکل ها، به صورت فاینانس بوده و هنوز پول آن پرداخت نشده است.او برای لوله گذاری در میدان یاران، لوله ها را از هندوستان خرید و موجب شد لوله سازان داخلی به مشکل بربخورند». او شباهت این ماجرا به ماجرای بابک زنجانی را رد کرده و می گوید: «در این ماجرا ضوابط و چارچوب ها رعایت نشده و مدیرعامل وقت فعالیت هایی خارج از حیطه مسئولیت خود انجام داده و قراردادهایی بدون مناقصه در اختیار گرفته است و می توان گفت تخلفات در سطح تخلف اداری است، اما بابک زنجانی پول را خورده و رفته است؛ در حالی که در این ماجرا، ممکن است بخشی از قرارداد، به شکل کمیسیون ردوبدل شده باشد، اما با باقی پول، اجناسی خریداری شده، بنابراین در سطح تخلف است».ماجرای دکل نفتی گمشده چه بود؟حدود دو سال قبل، خبری مبنی بر گم شدن دکل های نفتی منتشر شد. اینکه چه شد و آیا اصلا ممکن است دکل نفتی گم شود مدت های مدیدی نقل محافل بود و بعدها زنگنه برای رمزگشایی از آن جزئیاتی را بیان کرد و از شیوه طرح موضوع از رسانه ها هم البته گله مند بود. اصل ماجرا این بود که یکی از مهم ترین شرکت های زیرمجموعه صندوق بازنشستگی صنعت نفت که بخشی از احداث تاسیسات فراساحل نفت و گاز ایران را به عهده دارد، اقدام به سفارش گذاری برای خرید یک دکل حفاری دریایی از یک شرکت خارجی کرد. آن طور که گزارش ها نشان می دهد، براساس قراردادی که این شرکت منعقد کرده بود، قرار بود 20 درصد از بهای 87 میلیون دلاری این دکل حفاری به عنوان پیش پرداخت در اختیار شرکت خارجی قرار بگیرد و 80 درصد باقی مانده نیز پس از تحویل دکل به این شرکت پرداخت شود؛ با وجود این، طرف ایرانی برخلاف مفاد قرارداد کل بهای دکل را به تدریج پرداخت کرده و حالا مشخص شده این دکل حفاری اصلا به ایران تحویل داده نشده است. تاخیر در تحویل گرفتن این دکل نفتی در حالی صورت گرفت که برخی معتقدند هنوز مشخص نیست این دکل اساسا وجود خارجی دارد یا خیر. البته بعدها خبر رسید که این دکل دریایی پیدا شده و متهمان آن نیز دستگیر شده اند.اهمیت دریافت دکل این بود که شرکت ایرانی یادشده هیچ تضمینی بابت تحویل دکل از فروشنده ترکیه ای نگرفته است. درخواست مجازات برای 6 متهم پرونده دکل نفتیاین ماجرای پرپیچ و خم در نهایت منجر به دستگیری دو متهم اصلی پرونده شد، اما همین چند روز پیش، دادستان کل تهران از صدور کیفرخواست در این پرونده مهم اقتصادی خبر داد. به گزارش پایگاه اطلاع رسانی دادسرای عمومی و انقلاب تهران، جعفری دولت آبادی با اعلام اینکه پرونده دکل های نفتی در دو سال اخیر از خبرسازترین پرونده های قضائی بوده و یکی از پرونده های سنگین دادسرای جرائم اقتصادی محسوب می شود، گفت: پرونده مذکور از جنبه رسیدگی بسیار پیچیده است و دادسرای تهران برای شش متهم پرونده کیفرخواست صادر کرده و از دادگاه درخواست محاکمه و مجازات آنها را کرده است.
                