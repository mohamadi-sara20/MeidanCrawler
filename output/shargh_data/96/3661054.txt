دو‌شنبه ۲۲ آبان ۱۳۹۶
-----------------------------------------
type_unknown
-----------------------------------------
زلزله عراق ایران را لرزاند
-----------------------------------------

                    شرق،گروه حوادث: زلزله بزرگی که شامگاه شب گذشته در عراق رخ داد، بسیاری از شهرهای ایران را لرزاند و مردم را از مرزنشینان تا ساکنان پایتخت سراسیمه کرد؛ به گونه ای که بسیاری از اهالی مناطق غربی، شب را در خیابان ها گذراندند. همچنین حداقل دو تا هفت نفر در استان کرمانشاه جان باختند. در مجموع 180 میلیون نفر از اهالی خاورمیانه شب گذشته زمین لرزه را احساس کردند. این زمین لرزه به بزرگی 7،2 ریشتر در ساعت 21 و 48 دقیقه و در طول جغرافیایی 45.9 و عرض 34.84 در عمق 11 کیلومتری زمین رخ داد. برخی منابع، قدرت این زمین لرزه را تا 7.6 ریشتر نیز اعلام کردند. شدت زلزله سبب شد علاوه بر عراق، مناطقی در کشورهای لبنان، کویت، گرجستان، جمهوری آذربایجان، عربستان و ترکیه نیز به لرزه درآیند. علاوه بر آن، ایرانیان در شهرهای مختلف لرزش زمین را احساس کردند. کرمانشاه، ایلام، همدان، آذربایجان غربی، آذربایجان شرقی، سمنان، خوزستان، زنجان، اصفهان، گیلان و تهران از جمله استان هایی بودند که لرزیدند.مرکز اصلی این زمین لرزه حلبچه عراق اعلام شد. علی مرادی، رئیس مرکز لرزه نگاری کشور در این باره گفت: مرکز اصلی زمین لرزه رخ داده در مرز ایران و عراق بود. نزدیک ترین شهر در ایران که محور زمین لرزه بود، شهر ازگل کرمانشاه بوده و پس لرزه های این زلزله ادامه خواهد داشت.رئیس مرکز لرزه نگاری کشور تاکید کرد: زلزله رخ داده شدید بوده و مردم ساکن در کل منطقه شمال غرب کشور تا ساکنان ساختمان های بلند در تهران این زمین لرزه را احساس کردند.پس از لرزش زمین بسیاری از اهالی مناطق غربی کشور سراسیمه به خیابان ها ریختند و تیم های امدادونجات هلال احمر وارد عمل شدند. این در حالی بود که برق در بخش هایی از ایلام، کرمانشاه و مهران قطع شده بود. ارزیابی های اولیه حاکی از آن است که زلزله در هشت روستای مرزی ایران خساراتی را به بار آورده است.مصطفی نجار، رئیس ستاد مدیریت بحران کشور، با بیان اینکه زلزله در تهران بسیار ضعیف بود، گفت: «در قصرشیرین تعدادی مجروح زیر آوار ماندند».اکبری، فرماندار قصر شیرین نیز گفت: زلزله به مناطقی در قصرشیرین و سرپل ذهاب که استحکام نداشتند، خسارت زد، اما چون برق قطع است، میزان خسارت فعلا معلوم نیست. همچنین 25 نفر مجروح شدند و دو نفر در این حادثه فوت کردند.در همین حال سلیمی، رئیس سازمان امدادونجات نیز گفت: «35 تیم امدادی در استان کرمانشاه به شهرهای قصرشیرین و گیلان غرب اعزام شدند و تاکنون (ساعت 23 و 30 دقیقه) 15 مصدوم و دو فوتی داشتیم».هوشنگ بازوند، استاندار کرمانشاه نیز گفت: شش نفر در قصرشیرین و یک نفر در ازگله جان خود را از دست دادند.به گفته معاون آمادگی و مقابله سازمان مدیریت بحران کشور، بیشترین خسارت های زلزله در ایران به مناطق ثلاث باباجانی، جوانرود، سرپل ذهاب و ازگله وارد شد. او افزود: آنچه مسلم است، این حادثه تعدادی مجروح و کشته خواهد داشت.در ایلام نیز مردم به خیابان ها ریختند اما تا زمان تنظیم این خبر از خسارات و تلفات احتمالی زلزله در این استان گزارشی اعلام نشده بود؛ با این حال مدارس در همه مقاطع تحصیلی امروز در ایلام و کرمانشاه تعطیل شد.در این میان نگرانی هایی برای زائران ایرانی که در عراق به سر می برند به وجود آمد، اما اخبار اولیه حاکی از آن است که مشکل خاصی برای این افراد پیش نیامده و مرز مهران پس از وقوع زلزله همچنان شاهد ورود زائران بود.در همین حال لرزش زمین در تهران نیز پایتخت نشینان را ترساند. الماسی، مدیر ستاد بحران تهران، در این باره گفت: به دلیل عمق و شدت زلزله، لرزش در تهران، اصفهان و زنجان داشتیم. فرمانداری ها به حالت آماده باش درآمدند و جای نگرانی در استان تهران نیست.
                