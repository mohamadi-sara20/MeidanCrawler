شنبه ۱۶ اردیبهشت ۱۳۹۶
-----------------------------------------
یادداشت
-----------------------------------------
دوقطبی خطرناک
-----------------------------------------

                    1. انتخابات حدود 15روز دیگر تمام می شود و باید رئیس جمهور منتخب مردم، با تمام تلاش و به کارگیری ظرفیت مدیریتی کشور، برنامه های سازندگی ایران را در همه حوزه ها آغاز کند. سیاست گذاری برای حرکت در مسیر توسعه ملی در جهان متحول، پرآشوب و پیچیده امروز کاری بس دشوار است و مسلما تدبیر و کیاست خاصی می طلبد. تجربه توسعه در دنیای مدرن نشان می دهد که به جز گزاره های اقتصادی باید در این فرایند آموزه های هویتی، معنوی و قومیتی را نیز به کار گرفت تا بتوان به رشد پایدار رسید. این مهم در منطقه جغرافیایی که ما در آن زیست می کنیم، بسیار مهم تر می نماید. تنوع قومی، نژادی، تضادهای مذهبی و تعارض های ایدئولوژیک ازجمله ویژگی های این منطقه است. در این شرایط مسلما چنانچه کشوری بخواهد در ریل توسعه ملی قرار بگیرد، باید از امنیت پایدار در حوزه جغرافیایی و سرحدات خویش برخوردار باشد؛ البته این گزاره های بدیهی نباید به کاندیداهای ریاست جمهوری یادآوری شود، زیرا شخصی که خود را نامزد ریاست جمهوری می کند و مراجع قانونی صلاحیت او را تایید می کنند، اگر نگوییم حداکثر شناخت را از این گزاره ها دارد، مسلما از حداقل ها در این حوزه آگاهی دارد. او می داند که تبلیغات فرصت ارائه برنامه ها به صورت ایجابی برای شناخت بیشتر رای دهندگان است. او می داند در این فرصت کم نباید سرمایه های اجتماعی کشور به تاراج برود. او می داند که آموزه های هویتی یک ملت که موجبات انسجام ملی و هم گرایی شده است، نباید در همین چندروز کوتاه از بین برود. فرض او این است که شاید انتخاب مردم برای ریاست جمهوری باشد و فردای انتخابات باید در حوزه جغرافیایی منسجم و متقن به اجرای برنامه های خود اقدام کند و قس علی هذا.2. رفتار برخی نامزدهای ریاست جمهوری در چندروز گذشته خلاف بدیهیات پیش گفته بوده است. نبودن آقای احمدی نژاد درکوران رقابت، به تلطیف اخلاقی مناظره ها منجر شده است؛ اما «این همانی» یکی از کاندیداها و اتخاذ روش های نامتعارف در مناظره و به عبارتی به کارگیری تاکتیک مجادله و دروغ به جای مباحثه و صداقت، این گمان را تقویت می کند که برخی برای رقابت نیامده اند، بلکه تخریب دیگری را بر اثبات خود ترجیح داده اند. در امر تبلیغات این روش نامانوس در سال های گذشته از سوی دونالد ترامپ در دور گذشته انتخابات ریاست جمهوری آمریکا به کار گرفته شد. ثروتمندی که دم از فقرا می زد و جامعه آمریکا را به شدت طبقاتی توصیف کرده و تلاش کرد با بحرانی توصیف کردن اقتصاد، به تحریک رای دهندگان بپردازد؛ تاکتیکی که البته به کار آمد؛ اما این همه مسئله نیست، از قرار موثق ایشان از روی آگاهی و تحقیق درباره کمپین تبلیغاتی ترامپ به این نتیجه رسیده که به همه بنیان های جامعه ایرانی هجوم ببرد و همه را نیز از قضا به دولت مستقر نسبت دهد، همان رویه ای که ترامپ درباره دولت اوباما انجام داد.حتی اصطلاح دولت مردم نیز کپی برداری از تبلیغات انتخاباتی یکی از روسای جمهور آمریکاست. این کپی کاری افراطی تا زمانی که به آموزه ها و ارزش های جامعه ایرانی آسیب وارد نکند، هیچ ایرادی به آن وارد نیست؛ اما زمانی که کپی برداری بدون توجه به انگاره های دینی، قومی، طبقاتی و واقعیات جامعه ما باشد، نه تنها آزاردهنده بلکه خطرناک است. توضیح آنکه یکی از اهداف جنبش اشغال «وال استریت»، مبارزه با فرهنگ و نظام سرمایه داری و نفوذ دلالان و غول های پولی در آمریکا با اعتراض مردمی خیابانی (اصل 99 درصد در برابر یک درصد) بود. در این جنبش واقعیات جامعه طبقاتی آمریکا به چالش کشیده شد. این جنبش کاملا مردمی و خودجوش بود و مردم عصبانی از شلاق های لیبرالیسم برای مبارزه و اعتراض به روندهای سرمایه داری به خیابان آمدند. این بحران البته ناشی از رکود جهانی بود و با شعار یک در برابر 99 شکل گرفت و منظور و مراد آنها این بود که یک درصد از جمعیت آمریکا، صاحب اصلی ثروت و 99 درصد دیگر مورد استثمار آنها هستند. این جنبش در کوتاه مدت راه به جایی نبرد؛ اما گفتمان حاصل از آن سبب شد ترامپ در انتخابات ریاست جمهوری، سوار بر همین موج و با این ادعا که قصد برهم زدن مناسبات حاکم بر جامعه از قبیل شکاف بالای طبقاتی را دارد، به پیروزی برسد. ترامپ خود از متمولان و ثروتمندان آمریکاست که ادعای حمایت از فقرا و کاهش شکاف طبقاتی را داشت. اینکه چگونه کسی که خود نماد شکاف طبقاتی و یکی از عوامل آن است، می تواند پرچم مبارزه با تبعیض طبقاتی را بلند کند؟ سوالی است که البته با هیچ دستگاه منطقی نمی توان برای آن پاسخی درخور یافت.3. تیم رسانه ای یکی از نامزدها با استناد به روش تبلیغاتی ترامپ به طراحی کمپین تبلیغاتی ایشان پرداخته و با همانندسازی جزء به جزء آنچه آنجا اتفاق افتاده، تلاش می کند آن شیوه ها را در اینجا نیز پیاده کند. دو شکست پیاپی در دو انتخابات 84 و 92 این نامزد را به این نتیجه رسانده که حتی به قیمت حراج هویت ملی و انسجام اجتماعی جامعه ایران باید در این انتخابات پیروز شد؛ ازاین رو با عددسازی و «این همانی» شرایط جامعه ایران با وضعیت جامعه آمریکا، زبان فقرا شده اند و به نمایندگی از فرودستان و از دیدگاه خود 96 درصدی ها در کمپین تبلیغاتی فریاد «واطبقات» سرمی دهند. به نظر اینها وضعیت اقتصاد در شرایط بحرانی قرار دارد و وضعیت اجتماعی در شرایط هشدار. این همه نیز حاصل بی تدبیری همین دولت مستقر است. این جماعت البته خودشان بهتر می دانند تورم 40 درصدی آغاز دولت، ضریب جینی بالا در سال های 90 تا 92، فرار سرمایه از کشور و نرخ اشتغال صفر درصدی در سال های 84 تا سال 92، محدودیت در فروش نفت و تعاقب آن کاهش درآمد ملی، بی انضباطی مالی حاکم بر ساختار پولی کشور در سال های 84 تا 92 و سقوط شاخص های رفاهی در دهه یادشده، همه از نشانه های روشن بحران بود و همین ها می دانند که در آن روزها این گونه زبان به شکایت نگشودند؛ اما چرا چنین بی محابا به ترویج این دوقطبی خطرناک می پردازند، آیا واقعا حافظه تاریخی شان دچار نقصان شده است یا به عمد چنین انسجام هویتی و ملی کشور را هدف قرارگرفته اند. آیا خودشان را با وجود سال ها صدارت بر یکی از بزرگ ترین بنگاه های اقتصادی –اجتماعی جزئی از چهار درصد می دانند یا 96 درصد؟ اطرافیان شان را چطور؟ فهرست املاک به اصطلاح نجومی را که نگاه می کردیم، به فرض صحت در فرایند واگذاری، همه از مناطق بالانشین شهر بودند که مسلما جغرافیای زیستی 96درصدی ها نیست؛ پس چطور منادی فقرا و به نظر خود 96درصدی ها شده اند؟به جز آسیب های خطرناک دوقطبی کردن جامعه به «غنی زالوصفت چهاردرصدی» و «فقیر 96درصدی» از حیث امنیت ملی و انسجام ملی و هراس افکنی در میان مردم در حوزه تمدنی ایران و شکاف ملی حادث شده از این گفتمان و درخواست نانوشته از مردم برای حق خواهی 96درصدی ها از چهاردرصدی ها که به شدت مخرب امنیت ملی ایران است و به بحران در کشور دامن خواهد زد، از نظر عدد و رقم نیز این تقسیم بندی با اشکال اساسی مواجه است.4-تیم رسانه ای این نامزد ریاست جمهوری اطلاع کاملی هم از وضعیت جامعه دارد و هم از وضع مالی خود نامزد و اطرافیانش خبر کامل و موثق دارد؛ اما چون کمپین تبلیغاتی ترامپ را آنالیز و کپی کرده است، فرض را بر این گذاشته که همان گونه که ترامپ ثروتمند توانست با طرح شعارهای باب طبع فرودستان به پیروزی برسد؛ پس او هم می تواند به ریاست جمهوری دوازدهم برسد یا دست کم انتخابات را به دور دوم بکشاند؛ اما آنچه این نامزد و اطرافیانش فراموش کرده یا به آن بی توجهی کرده اند، این است که جامعه ایران، یک بار قبل از این و به فاصله حدود 12 سال، این شعارها و اعتماد به آن را تجربه کرده و نتایج آن را دیده است. احمدی نژاد در سال 1384 و با ایجاد دوقطبی سیاسی-اجتماعی بین خود به عنوان نماینده و حامی فقرا و فرودستان و آیت الله هاشمی به عنوان سرمایه داران حاکم، توانست احساسات ایرانیان را تحریک و به ریاست جمهوری برسد؛ بااین حال نگاهی به همین وضعیت شکاف اقتصادی در دوران وی، نشان می دهد که چرا جامعه ایران بار دیگر به چنین شعارهایی روی خوش نشان نخواهد داد؟! دکتر راغفر در سال 92، نتایج بررسی های خود را از وضعیت فقر و شکاف طبقاتی جامعه ایران در سال 91منتشر کرد. بنا بر آمار مرکز آمار ایران، ضریب جینی از 0،37 در سال 1389 به 0.34 در سال 1390 و به عدد 0.344 در سال 1391 رسیده بود که نشان می داد توزیع یارانه ها سبب بهبود فاصله طبقاتی شده است؛ بااین حال بررسی های دکتر راغفر نشان می داد که در سال 1391 حدود 42 درصد جامعه دچار فقر مطلق بوده اند که این فقر مطلق با مولفه هایی مانند سبد غذایی، آموزش، حمل ونقل، مسکن و سلامت محاسبه شده است. همچنین طبق همین بررسی ها و به استناد گزارش های مرکز آمار ایران در سال 1363 حدود 45 درصد جمعیت کشور 20 درصد مصرف کشور را انجام می دادند؛ اما پس از روی کارآمدن آقای احمدی نژاد با همین شعارهای عوام فریبانه گزارش ها نشان داد که 99.34 درصد جامعه ایران فقط 20 درصد مصرف را در اختیار داشته اند و 0.66 درصد جامعه حدود 80 درصد مصرف را در اختیار داشته اند. این گزارش تکان دهنده نشان می دهد که اولا شعار 96 در برابر چهار محصول آمار و کار کارشناسی و عالمانه نیست و صرفا به خاطر حضور در سال 96 این آمارسازی انجام شده است و ثانیا هرگاه مردانی با شعارهای عوام فریبانه به قدرت برسند، جز خسران و آسیب رساندن به فرودستان، کار دیگری را به سرانجام نمی رسانند.
                