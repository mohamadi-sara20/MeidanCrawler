چهار‌شنبه ۱ آذر ۱۳۹۶
-----------------------------------------
حرف اول
-----------------------------------------
ضربه دوباره به پیکر «خزر»
-----------------------------------------

                    اقلیم کم نظیر حاشیه خزر در خلال حداقل سه دهه گذشته آماج تخریب پرشتابی قرار گرفته است. برای ارزیابی از شدت این تخریب نیازی به مراجعه به منابع نیست، تنها کافی است با نگاهی گذرا از این عرصه عبور کنیم. خبر تصمیم و اقدام وزارت نفت و موافقت سازمان حفاظت محیط زیست برای احداث صنایع پتروشیمی در آخرین بقایای این خطه و به طور خاص در اکوسیستم استثنائی میانکاله بهشهر و نیز شهرستان رودسر گیلان، دلسوزان بستر حیات کشور را نگران کرد. شبه جزیره میانکاله یکی از مهم ترین مناطق حفاظت شده در شمال ایران است. هر ساله بیش از صدها هزار پرنده مهاجر وارد این منطقه حفاظت شده می شوند. این منطقه به عنوان یکی از ذخیره گاه های زیست کره (یونسکو) در سواحل جنوبی دریای خزر واقع شده است. حدود 50 سال پیش این منطقه از ایران «منطقه حفاظت شده» تعیین شد و هم اکنون با عناوین مختلف دیگری مانند پناهگاه حیات وحش و تالاب بین المللی میانکاله نیز در بین مردم شناخته شده است. همچنین مجموعه تالاب های میانکاله، خلیج گرگان و لپوی زاغمرز به دلیل تنوع کم نظیر اکوسیستم هایی که در برگیرنده 9 تیپ از 42 تیپ تالاب شناخته شده جهان است و دارا بودن معیارهای حائز اهمیت کنوانسیون تالاب های بین المللی در سال 1354 در زمره اولین دسته از تالاب هایی بوده که در فهرست کنوانسیون رامسر به ثبت رسیده است.در مجموع 207 گونه گیاهی در پناهگاه حیات وحش میانکاله شناسایی شده است. بقایایی از پستانداران کم نظیر در این زیستگاه هنوز بوده و نیمی از برداشت خاویار از آب های این ناحیه صور می گیرد. در سال 1385 رئیس دولت نهم و پس از اینکه در سفر به مشهد و در خلال سخنانش از محدودیت های زیست محیطی در برابر برنامه های توسعه ای گلایه داشتند، به استان گیلان مسافرت کرد. در خلال این سفر استانی، نامه مشترکی از استانداران حاشیه خزر مبنی بر ضرورت توسعه صنایع پتروشیمی به ایشان تقدیم شد. متعاقبا احمدی نژاد دستور تخریب 300 هکتار از جنگل های کم نظیر لاکان را در استان گیلان صادر کرد. البته مقاومت ستودنی رئیس سازمان جنگل های گیلان (که به برکناری او منجر شد) و موج گسترده مخالفت در فضای رسانه ای منجر به توقف موقت این برنامه شد. رئیس دولت نهم البته نه تنها ادعای «دولت محیط زیست» را نداشت؛ بلکه صراحتا حفظ آن را مغایر برنامه های موسوم به توسعه می دانست؛ اما اینک در شرایطی که تاکید دکتر روحانی بر «دولت محیط زیست محور»بودن هنوز در اذهان پژواک دارد، چنین تصمیماتی متناقض به نظر می رسد. آیا دولتی که همواره بر توسعه پایدار تاکید دارد، از نظر فنی می تواند به بهانه اشتغال زایی هر برنامه ای را توسعه بنامد، پرسشی است که باید به آن پاسخ داد. وزیر نفت با توجه به عهده داربودن مدیریت های کلان به عنوان یک مدیر تکنوکرات پایبند به منافع ملی شناخته می شود. اگر اقدام شتاب زده برای تاسیس این واحدهای صنعتی و قطعا آلاینده بر سیمای مجروح این خطه آسیب های جبران ناپذیرتری وارد کند، چه بسا برای کارنامه قابل احترام زنگنه، یک نمره منفی باشد. بدون تردید مبادرت به چنین برنامه های چالش برانگیزی مستلزم تبادل و مذاکرات تخصصی و فنی تمامی صاحب نظران در کشور است. این نتیجه ای نیست که تنها از گذر چند جلسه رسمی بین دو سازمان و وزارتخانه به دست آید. مردم کشورمان و به ویژه کنشگران بومی این مناطق نیز حق دارند از نتیجه این بررسی ها آگاه شوند. مردمی که امیدواریم مانند اهالی دشتستان استان بوشهر از رونق کوتاه مدت خود چشم پوشیده و احداث صنایع پتروشیمی را منوط به مطالعات جامع زیست محیطی و منابع کنند. آنهایی که در ترافیک های کور تنها به انتظار پلیس راهنما ننشسته و خود در کاهش بحران به کمک و مشارکت می آیند.
                