دو‌شنبه ۱۴ فروردین ۱۳۹۶
-----------------------------------------
سرمقاله
-----------------------------------------
ترمیم اقتصاد ایران
-----------------------------------------

                    نام گذاری سال جدید به عنوان اقتصاد مقاومتی؛ تولید و اشتغال از سوی مقام معظم رهبری و توالی سه ساله اقتصاد مقاومتی، معناهای زیادی برای اقتصاد ایران دارد و لزوم شرایط مقاوم سازی را بیش از پیش جدی می کند. در سال جاری، تمرکز بر اشتغال و تولید است و برای تزریق اشتغال به اقتصاد کشور، چالش بزرگی به دلیل تعارض بخش خصوصی و بخش دولتی به وجود می آید. از یک طرف دولت باید به دنبال کوچک سازی و بهینه سازی اندازه خود باشد که به معنی حذف و واگذاری دستگاه های اجرائی زیادی است و از این محل بخش خصوصی خریدار این دستگاه ها برای بهینه سازی اقدام به اخراج و کاهش تعداد نیروی انسانی خواهد کرد. از طرف دیگر، لزوم مقاوم سازی اقتصاد با تحریک اشتغال و تولید ایجاب می کند که سطح اشتغال بالارود. اشتغال و تولید در گرو تحریک واقعی بخش عرضه است و لازمه این امر اعمال مجموعه گسترده سیاست های اقتصادی بعضا متناقض با یکدیگر است. به همین دلیل اقتصاد ایران در چند سال اخیر یکی از نورماتیوترین شرایط سیاستی و سیاست گذاری را تجربه کرده است؛ یک اقتصاد شدیدا دستوری به طوری که دولت برای هدایت اقتصاد کشور و تعدیل چرخه رکود، مجبور به تدوین هم زمان بسته های سیاستی زیادی شد و به این ترتیب مداخله دولت در اقتصاد به منظور هدایت شاخص های اقتصاد کلان بسیار پررنگ و تاثیرگذار بود به طوری که رکود تورمی عمیقی را به سوی یک شرایط رونق بدون تورم هدایت کرد، اما اخیرا 40 نفر از اقتصاددان های کشور در نامه ای اقتصاد دولت یازدهم را متاثر از لیبرال سرمایه دار برشمرده بودند. این در حالی است که اقتصاد ایران با توجه به میزان مداخله دولت و ساختار نهادی، بیشترین مشابهت را به اقتصاد نیوکینزین دارد. برخی شاخص ها از قبیل اشتغال، معدن و سرمایه گذاری نیاز به بهبود دارند اما یکی از واقعیت های علم اقتصاد این است که همواره برای اصلاح برخی شاخص ها باید برخی شاخص های دیگر قربانی شوند یا به اصطلاح یک ترد- آف صورت بگیرد. با نگاهی به عملکرد اقتصادی و برخورد نورماتیو دولت یازدهم در مقوله اقتصاد می بینیم دولت، بسته های سیاستی - اقتصادی زیادی را در دستور کار خود قرار داد و برخلاف دوره های گذشته اقتصاد ایران، سیاست های اقتصادی، پاسخ ها و بازتاب متناسب با تئوری های علم اقتصاد را نشان دادند. سیاست های پولی انقباضی دولت منجر به کاهش تورم شد، اعمال سیاست های اقتصاد مقاومتی و درون نگر منجر به رشد اقتصادی بخش کشاورزی شد و ساختارهای زدوده شده دوره هشت ساله دولت های نهم و دهم از اقتصاد ایران در حال ترمیم و بازسازی هستند. تداوم پرداخت یارانه های نقدی که اجرای نادرستی از هدفمندسازی یارانه ها بود، هزینه سنگینی بود که دولت یازدهم در شرایط اجتماعی، سیاسی و معیشتی اقشار کم درآمد، باید آن را ادامه می داد و با مدیریت دقیق و پیچیده دارایی های شدیدا تقلیل یافته درآمدهای نفتی، بالغ بر 48 هزار میلیارد تومان یارانه نقدی می پرداخت. سیاست های اقتصادی دولت در راستای مکتب خاص اقتصادی ای نبوده است. کشف و نام گذاری مکتب اقتصادی اقتصاد ایران در دوره ها و دولت های مختلف یکی از دغدغه های مهم اقتصاددانان بوده است ولی این موضوع پیچیده، همواره بدون پاسخ مانده است. واقعیت این است که با توجه به ساختار نهادی اقتصاد ایران، تطبیق آن با الگوهای لیبرال، لیبرال سرمایه داری، نئوکلاسیک و... غیرممکن است. ساختار حاکمیتی مسلطی بر اقتصاد ایران قابل ترسیم نیست. شاید شبیه ترین مکتب به اقتصاد ایران دیدگاه کینزین جدید باشد.وجود سازمان هایی مانند سازمان حمایت از مصرف کننده و ستادهای تنظیم بازار و شورای رقابت حاکی از این است که اقتصاد ایران یک اقتصاد لیبرال سرمایه دار نیست. اما این اقتصاددانان در نامه خود به رئیس جمهور، اقتصاد ایران یا تفکر مسلط تیم اقتصادی دولت را اقتصاد لیبرال سرمایه دار خوانده اند. می شود گفت اقتصاد ایران، لیبرال سرمایه دار نیست ولی نمی توان با صراحت گفت نئوکینزین یا نئولیبرال است چراکه دلایلی برای رد هر کدام از این مکاتب در توصیف اقتصاد ایران هست.در واقع وجود نهادهای پیش گفته حاکی از مصادیق دیگر شکست بازار هستند که به طور عمده در مدل های کینزی نو بر آنها تاکید می شود. در این دیدگاه، ممکن است اقتصاد برای رسیدن به اشتغال کامل به دلیل چسبندگی دستمزدها و قیمت ها، شکست بخورد؛ پایدارسازی اقتصاد کلان نیازمند مداخله دولت است. دولت با بهره گیری از سیاست های مالی که در بودجه و نظام مالیاتی تدوین شدند و هم زمان با استفاده از سیاست های پولی از سوی بانک مرکزی، به دنبال ایجاد چرخه تعدیلی در اقتصاد بود و ندیدن این چرخه و سیاست های ضدچرخه ای دولت که تمامی آنها به درستی و هدفمند انتخاب شدند، باورپذیر نیست. واکنش و آثار این سیاست ها به اقتصاد کلان کشور منتقل شد و در رشد اقتصادی و تورم تک رقمی به ثمر نشست.باید گفت دولت یازدهم در عمر نزدیک به چهار سال خود، نه تنها در انتخاب سیاست های اقتصادی متناسب با شرایط اقتصادی حاکم بر فضای سیاست گذاری درست عمل کرده بلکه به شدت نورماتیو و دستوری بوده است؛ پس چطور ممکن است در دل اعمال این همه سیاست که به معنی مداخله دولت در اقتصاد هستند، برچسب لیبرال سرمایه دار به تیم اقتصادی دولت زد. در نگاه کلی به سیاست های دولت نباید فراموش کرد که کاهش تاریخی درآمدهای نفتی که اصولاباید موجب تعمیق رکود شود، با هدایت درست نقدینگی و تامین مالی دولت، با بهره گیری از سیاست های اقتصادی متناسب، هم زمان با کنترل تورم، به رونق و خروج از رکود نزدیک شد و رشد اقتصادی مثبتی را به دست آورد به طوری که اقتصاد کمتروابسته و ضربه پذیرتر را به وجود بیاورد. عمده سیاست های کلان دولت در راستای اصلاح و تعدیل چرخه رکود بوده است اما رونق ها همواره تورمی هستند و چطور دولت به دنبال خروج از رکود غیرتورمی بود، سوالی است که پاسخ آن بسیاری از ابهامات شرایط اقتصاد کلان کشور را روشن می کند. در اقتصادهای بزرگ برای تولید رونق بدون تورم، هدف گذاری صادراتی صورت می گیرد و دولت یازدهم هم با توجه به کاهش درآمد ارزی حاصل از فروش نفت به دنبال رونق به واسطه ایجاد اشتغال با سرمایه گذاری خارجی و افزایش قدرت جذب اقتصاد بود و پسابرجام می توانست با ترمیم درآمدهای ارزی و کاهش ریسک ایران با افزایش جذب سرمایه گذاری خارجی رونق بدون تورم را کلید بزند.
                