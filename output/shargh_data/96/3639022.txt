پنج‌شنبه ۱۳ مهر ۱۳۹۶
-----------------------------------------
یادداشت
-----------------------------------------
خطر در کمین سالمندان
-----------------------------------------

                    افزایش سالمندان در اکثر کشورها و لزوم توجه به تامین نیازهای این قشر، موجب شد تا سازمان ملل در سال 1982 با تشکیل شورای جهانی سالمندی، طرحی را برای تعیین یک روز جهانی برای سالمندان ارائه کند که متعاقب آن، این شورا در سال 1990 روز اول اکتبر مطابق با 9مهر را روز جهانی سالمندان تعیین کرد. در ایران هم 10 تا 16 مهر، هفته سالمند نام گذاری شده است. شعار روز جهانی امسال، «آینده ای بهتر با مشارکت سالمندان» است. در روزهای هفته سالمند، عناوینی مانند سالمند و سبک زندگی سالم، سالمند و امنیت اجتماعی، روز پدربزرگ و مادربزرگ و انتقال تجربیات و سالمند، توانمندی و مشارکت به چشم می خورد. بر اساس تعریف سازمان جهانی بهداشت، کشورهایی که نسبت سالمندان در آنها مساوی یا بیشتر از هفت درصد کل جمعیت باشد، از نظر جمعیتی در زمره کشورهای دارای جمعیت سالخورده تلقی می شوند. همسو و هم راستا با جهان، ایران نیز از این سیر تغییرات جمعیتی بی نصیب نمانده و به مدد افزایش شاخص های بهداشتی و درمانی، اقتصادی و اجتماعی، اینک شاخص امید به زندگی در کشور به 74 سال رسیده و پیش بینی می شود جمعیت بالای 60 سال ایران، در سال 1400 به بیش از 10 درصد جمعیت کل کشور و در سال 2050 به بیش از 20 درصد این جمعیت بالغ شود. بر اساس شاخص های سازمان جهانی بهداشت، کشور ما وارد مرحله نخست سالمندی یعنی بین 7 تا 14 درصد سالمند، شده است و پیش بینی می شود تا 30 سال آینده، وارد مرحله سوم (فوق سالمندی) یعنی جمعیت بیش از 21 درصد سالمند شود. در گذشته بیشترین توجه معطوف به تشویق افراد جوان و میان سال برای شرکت در فعالیت های بدنی بود و توصیه برنامه ورزشی برای حفظ توانایی های افراد سالمند، رواج چندانی نداشت. با ارتقای معیار امید به زندگی و بیشترشدن تعداد سالمندان مرد و زن، توجه متخصصان جوامع مختلف به ورزش سالمندان به عنوان یک موضوع جدی، جلب شده است. فواید ورزش برای سالمندان شامل افزایش اعتمادبه نفس، بهترشدن خلق وخو، بهبود کیفیت خواب، افزایش انرژی بدن، کاهش استرس و افسردگی، افزایش ظرفیت روانی، افزایش جریان خون به تمام بدن ازجمله مغز، افزایش سرعت رشد سلول های بدن، تسریع بهبود زخم ها و جراحت ها، بهبود عملکرد جسمی، افزایش تعادل، جلوگیری از افتادن و افزایش امید به زندگی است. ورزش، خطر بروز بیماری آلزایمر و بیماری های قلبی، سکته، دیابت، سرطان روده، استئوآرتریت و پوکی استخوان را کاهش می دهد. هدف اصلی ورزش سالمندان، حفظ تندرستی و کاهش تاثیر عوامل منفی بر سلامتی است. شرکت در تمرینات می تواند سطح کلسترول و تری گلیسرید را کنترل کند.همچنین شرکت در فعالیت های منظم ورزشی، انعطاف پذیری عضلات را بهبود بخشیده و از سرعت روند نزولی قدرت و استقامت عضلانی و استقامت قلبی - تنفسی جلوگیری می کند. راه رفتن در هوای آزاد حداقل 20 دقیقه با سرعت پنج کیلومتر در ساعت و دو بار در روز، باعث تسریع جریان خون و تغذیه سلول های مغزی می شود. شنا و گلف هم از ورزش های مطلوب برای این دوره است. دوچرخه سواری به جز برای افراد مسنی که مشکل زانو دارند، مفید است. این گروه هم می توانند از دوچرخه های ثابت استفاده کنند و زین آن را طوری تنظیم کنند که زانو کمتر خم شود. ورزش های تنفسی هم باعث می شود اکسیژن بیشتری وارد ریه ها شود؛ این اکسیژن، باعث جذب هموگلوبین خون شده، به سلول ها می رود و در نتیجه سلول ها از اکسیژن و تغذیه کافی بهره مند می شوند. البته معاینه پزشک و فیزیوتراپ از فرد سالمند، قبل از پرداختن به ورزش، نباید فراموش شود. ورزش ها از ساده به مشکل انجام شوند. قبل از ورزش باید گرم کردن بدن و بعد از آن سردکردن بدن را انجام دهند. استراحت میان تمرینات در نظر گرفته شود. از لباس مناسب برای ورزش استفاده شود. برنامه آمادگی جسمانی سالمندان شامل حرکات تعادلی، انعطاف پذیری، قدرتی و استقامتی است که بر اساس ارزیابی های فیزیوتراپیست تعیین می شود. برای افراد مسن، مدت و شدت فعالیت ها باید کمتر از حد معمول باشد و تعداد جلسات ورزشی بیشتر پیش بینی شود. مدت متوسط فعالیت بدن باید 20 – 40 دقیقه باشد. ورزش برای مدت کوتاه به طور مشخص موثر نیست و مدت زیادتر نیز همراه با نتایج بهتری نخواهد بود. هر برنامه ورزشی باید شامل یک دوره گرم کردن باشد که باید هر کدام 10 – 15 دقیقه به طول انجامد. این زمان برای افراد مسن بیشتر از افراد جوان است؛ چون تطابق در افراد مسن کندتر انجام می گیرد. گرم کردن شامل تمرینات کششی و حرکات ساده است و در سردکردن، ضربان قلب و برون ده قلبی به حد طبیعی برمی گردد و مواد زائد دفع شده، ذخایر انرژی جایگزین می شود و در این مرحله نیز روش های کششی مفید هستند. بروز ناراحتی مختصر یا کمردرد خفیف در شروع حرکات کششی می تواند طبیعی باشد؛ اما در صورتی که دردهای تیز یا شدیدی بروز کرد، نرمش باید قطع شود. قبل از شروع حرکات کششی، بدن باید گرم شود و کشش ها به آرامی انجام گیرد. توصیه مهم به سالمندان این است که برای ارزیابی و تعیین ورزش ها و تمرینات مناسب با شرایط خود، ابتدا به فیزیوتراپ مراجعه کرده و بر اساس برنامه درمانی ارائه شده، ورزش های خود را ادامه دهند. امید است سالمندان عزیز کشورمان با توجه به نقش مهم ورزش و فعالیت بدنی در سلامت خود، این نکات را رعایت کرده تا خطر ازکارافتادگی در آنان کاهش یابد. در این صورت، می توانیم در آینده از جامعه ای با سالمندان سالم برخوردار باشیم.
                