چهار‌شنبه ۱۷ خرداد ۱۳۹۶
-----------------------------------------
یادداشت
-----------------------------------------
چگونه بنویسیم: سیاست گذاری یا سیاست گزاری؟
-----------------------------------------

                    سوال بالا سوال مرسومی است؛ چراکه هم بسیار از طرف دانشجویان پرسیده می شود و هم در بسیاری مواقع در فارسی، در موضوع ساخت سیاست، ناچار باید یکی از این دو امکان برای نحوه نوشتن را انتخاب کرد و به منطق آن وفادار ماند. پاسخ ها به چگونگی نوشتن این واژه موجب ایجاد وحدت رویه منطقی نشده است؛ بنابراین نه تنها هنوز این سوال ساری و جاری است، بلکه ملزومات و تبعات آن نیز دامن گیر نظام سیاست گزاری/ سیاست گذاری کشور شده است؛ چراکه این دو نحوه نوشتن از دو آبشخور متفاوت (که توضیح آن در سطور پایین خواهد آمد) و از دو نوع نگاه متفاوت منشا می گیرد و نظام ساخت سیاست متناسب خود را ایجاد می کند. این سطور به امید ارائه بعضی توضیحات تکمیلی و باز گذاشتن راه اندیشه مجدد در بحث نوشته شده است. اگرچه می توان طبق تئوری بازی های زبانی ویتگنشتاین متاخر، در مرحله دوم تولید فلسفه زبان خود، تحت عنوان پژوهش ها، معنی هر کلمه را در کاربرد آن جست و صورت درست آن را همانی فرض کرد که در کاربرد حیات انسانی وجود دارد و آن را تحت تاثیر حیات آدمی بر شکل گیری معانی پنداشت؛ اما باید دقت کرد که تئوری بازی های زبانی معطوف به زبان منطقی یعنی زبان بی هویت و بی جغرافیای انسانی است، نه لزوما زبان انگلیسی یا روسی یا فارسی مرتبط با جغرافیا و زمینه فرهنگی مربوط به خود. بیشتر آنکه خود ویتگنشتاین نیز در توضیح تئوری خود به ناچار از زبان انگلیسی عصر خود و با رعایت دستورات زبانی و کلامی آن و کلمه گزینی مناسب استفاده کرده است وگرنه نوشته های او معنی دار نمی شدند و مفهومی را که او مدنظر داشت، منتقل نمی کردند. مضافا اینکه درباره کلمه سوال شده این نوشتار هنوز عرف جا افتاده و اجماع عرفی تخصصی نیز مثل آنچه درباره کلمه ای مثل قانون گذاری وجود دارد، به چشم نمی خورد و سوال هنوز جدی است. با این مقدمه برمی گردیم به سوال و بررسی جواب های محتمل به آن. آنچه تاکنون در توضیح و جواب به سوال بالا از طرف دیگران گفته شده است، بیشتر بر مبنای مبانی لغوی و کلامی بوده و اهم تکیه خود را بر لغت نامه یا توصیف ادیبانه نهاده است که کلمه گذاردن با (ذ) را بر گذاشتن چیزی که جسم فیزیکی و وجود خارجی دارد و همراه با عملی عینی است، اطلاق می کند مثل بلوک گذاری و امثالهم که خود البته طبیعتی واقعی یا فیزیکی (اکچوال) و خارجی و عینی (ابجکتیو) دارند. صاحبان این نگاه از آنجا که ایجاد نهاد با بنیان را هم کاملا امری عینی و فیزیکی می پندارند؛ اگرچه نام مجاز بر آن می نهند (ولی به تبعات آن پایبند نمی مانند) معتقدند که بنیان گذاری با (ذ) صورت صحیح کلمه است و توضیحی درباره نهادسازی های مجازی طبق تئوری نهادسازی نو (نیو اینستتیوشن) مثل نهاد فرهنگ نمی توانند ارائه کنند. این نگاه لغوی در مقابل آرای قبلی خود، گزاردن با (ز) را به معنای اداکردن گرفته است و فکر می کند تنها کلماتی می توانند با (ز) نوشته شوند که معنی اداکردن داشته باشند، مثل نمازگزاردن یا سپاس گزاردن و البته دلیل محکمی نیز بر آن ارائه نکرده است. اگرچه می توان دلیل آن را چنین پنداشت که چنین افعالی طبیعتی ذهنی (سابجکتیو) و مفهومی (کانسپتچوال) داشته و تحت تاثیر بسیاری از مولفه های مجازی (ویرچوال) هستند. نکته فراتری که گفته اند این است که افعالی که دلالت بر انعقاد نیتی مانند گذاشتن یا وضع قانون می کنند نیز با (ذ) باید نوشته شوند؛ مثل قانون گذاری و این البته استثنائی (اگرچه مهم) است که بر قاعده فیزیکی بودن عمل با فعل گذاشتن گرفته اند تا بتوانند حصار تنگ آن قرارداد را به فراخی نزدیک کنند. تا اینجای توضیح را -البته می توان بنا بر پذیرش عرف مالوف- البته اگر چنین عرفی وجود داشته باشد- به عنوان نوعی برداشت از تئوری بازی های زبانی یادشده پذیرفت و بر این سیاق حرکت کرد و عرف شوری نکرد. اولا چنین عرف اجماعی در این موضوع وجود ندارد و ثانیا این روش فاقد پشتوانه منطقی و علمی و بی بهره از مفاهیم و تئوری های خود حوزه مورد بحث (پابلیک پالیسی پراسس: فرایند ساخت سیاست عمومی اعم از سیاست گزاری یا سیاست گذاری) است و تنها پشتوانه خود را در لغت نامه ای می بیند که نویسنده آن فاقد شناخت علمی نسبت به حوزه مد نظر بوده است. در ضمن آنجا که استناد به مشابهت فعل با قانون و قانون گذاری می شود و تلاش در تطبیق آن می شود، بیشتر به دلیل تبادر مفهوم فیزیک داشتن لغات است؛ یعنی چون این نحوه نگاه قانون گذاری را مترادف با تدوین و نوشتن متن قانون می داند و انعقاد قانون را با گذاشتن کلمات حقوقی کنار یکدیگر (وردینگ) یکسان می پندارد؛ بنابراین قانون گذاری را با (ذ) می نویسد؛ اما باید توجه کرد که خود قانون (موضوعه یا پارلمانی) به عنوان مثال سطح دوم یا بینابینی از سیاست (مزو پالسی) است و این طراحی و انعقاد سیاست، نیازمند گذشتن از سه مرحله متمایز کننده یعنی شناسایی مشکل یا هدف ارتقای شرایط موجود و ساخت و انتخاب و تعیین سیاست و مرحله آخر یعنی نوشتن سیاست است که می تواند برای ابلاغ شفاهی یا کتبی استفاده شود. مرحله اول که مرحله شناخت زمینه سیاست و متغیرهای موثر آن است، در موضوع مورد بحث امروز ما مداخله ای مستقیم ندارد؛ بنابراین از توضیح آن می گذریم؛ ولی مرحله ساخت، انتخاب و تعیین سیاست مربوط به عمق فرم دهی هندسه مفهومی (کانسپتچوال) سیاست و مرحله نوشتاری مربوط به سطح و فرم نوشتاری (اکچوال وردینگ) سیاست یا قانون است. در اینجا طبیعت مفهومی (کانسپتچوال) طراحی سیاست یا مرحله ساخت و تعیین سیاست، ارتباطی با انعقاد ندارد؛ بلکه بیشتر از نوع انتخاب است و به ورزیدن و گزیدن و شامل کردن (اپلای کردن) نزدیک تر است تا گذاشتن؛ یعنی بیشتر دنبال ساختن یا انتخاب و گزیدن سیاست از بین آلترناتیو های سیاستی در سوپ سیاست برای گزاردن است. تنها با تسامح در مرحله جمله نویسی و نوشتاری آن را می توان از نوع منعقدکردن کلام و تدوین متن تصور کرد که به منطق استعمال (ذ) نزدیک تر باشد. اما باید دانست که روح سیاست منبعث از مرحله مفهومی (کانسپتچوال) آن است که در مسیر مراحل پیچیده ای مانند آنالیز مولفه های نرم و سخت تاثیرگذار، تجزیه و تحلیل محیط پیرامون و شناخت بستر و جریانات (استریم ها) و نهادهای موثر و متافور ها و... و در نهایت تئوریزه کردن آن و طراحی مدل متافوریک- مفهومی (کانسپتچوال) سیاست و... جریان دارد.حتی در ساده ترین مدل خطی عقلایی (راشنال) ساخت سیاست نیز حداقل از شناسایی مشکل تا ارائه سیاست های ممکن (آلترنتیوها) برای راه حل و انجام مطالعه هزینه/ فایده و در نهایت نهادن آن در دستورالعمل یا آجندا (Agenda setting) همه با رویکرد شناختی و تعیینی است تا گذاردن فیزیکی کلمات و تنها مرحله آخر که مرحله نوشتار یا وردینگ است که خود آن هم باید در دو مرحله نوشتار سیاسی و بعد نوشتار حقوقی انجام شود، به نوع انعقاد از نوع کلامی نزدیک می شود. نکته آخر اما از آنجا که گاهی نقل می شود سیاست گزاری با (ز) را معطوف به مراحل ساخت سیاست و سیاست گذاری با (ذ) را برای مرحله اجرای سیاست به کار ببریم باید متذکر شد که نحوه نوشتن سیاست گزاری یا سیاست گذاری، تاکید می شود نحوه نوشتار آن هیچ ارتباطی با اجرای سیاست ندارد چراکه ساخت سیاست (همان گونه که از عنوانش پیداست و شامل هر دو اصطلاح مورد بحث می شود) مربوط به مرحله قبل از اجرای سیاست است و طبیعی است که در مرحله اجرا (ایمپلمنیشن)، سیاستی که در مرحله ساخت ساخته می شود در این مرحله اجرا می شود و پسخوراند (فیدبک) دوباره به مرحله ساخت برای اصلاح سیاست یا ایجاد گونه (ورژن) جدیدی از سیاست وارد می شود و به هرحال اجرای سیاست ارتباطی با نحوه نگارش کلمه سیاست گذاری یا سیاست گزاری ندارد و ما در مرحله اجرا، اجرای سیاست گذاری نداریم بلکه اجرای سیاست داریم یعنی سیاستی که در مراحل ساخت گزارده شده و گاه تدوین شده است در مرحله بعدی اجرا می شود. بنابراین فرایند کلی ساخت سیاست عمومی (سیاست گزاری یا سیاست گذاری) مراحل مختلف (از 3 تا 12 مرحله ذکر شده است) را در خود جای می دهد ولی هر کدام هویت خود را البته در ارتباط با همدیگر حفظ می کنند. اما کلام آخر اینکه اولا وضع و تعیین اصطلاحات علمی و فنی یعنی ایجاد و توسعه زبان تخصصی از سوی متخصصان و صاحب نظران ارشد همان حوزه تخصصی و البته با مشورت با زبان شناسان متخصص انجام می شود نه از سوی ادیبان و حتی زبان دانان عمومی یا مترجمان و ثانیا برای این منظور معمولا در حوزه های مختلف فلسفی، علمی و فرهنگی، معمولا نهادی یا انجمن تخصصی ای وجود دارد که اختیار یا مشروعیت یا مقبولیت وضع یا ابلاغ اصطلاحات آن حوزه را دارد و نحوه استعمال درست یا قراردادی این قبیل لغات را بیان می کند و اینجاست که عرف تخصصی معنا پیدا می کند. در موضوعات سیاست گزاری / سیاست گذاری جهانی نیز ما با چنین پدیده ای مواجهیم. به عنوان نمونه بانک جهانی در موضوع اصلاحات بخش سلامت یعنی Health reform، کلمه رفرم با (R) را به اصلاحات کلان و کلمه رفرم با (r) را به اصلاحات خرد تعریف کرده است بنابراین به صورت متدولوژیک دو اصطلاح مشابه Reform و reform دارای دو حوزه اثر متفاوت و تحت تاثیر گاه متغیرهای متفاوت هستند. در نتیجه و مطابق مباحث بالا از نظر بنده مرحله ساخت سیاست مرحله ای مفهومی (کانسپتچوال) و تحت تاثیر مولفه های ذهنی (ویرچوال) و متافوریک بسیاری بوده و مرحله شناخت و تعیین آن منجر به طراحی هندسه مفهومی سیاست می شود و خطاب چنین ساخت سیاستی با کلمه سیاست گزاری (ز) به صواب نزدیک تر است و مرحله آخر فرایند ساخت و پرداخت یا تعیین سیاست که کلمه گذاری (وردینک) یا تدوین سیاست است اثری در محتوای مفهومی سیاست ندارد، بلکه تنها محتوای مفهومی ساخته شده سیاست را به صورت قابل بیان درمی آورد. بنابراین اطلاق سیاست گذاری با (ذ) می تواند تنها اشاره ای ضعیف به این مرحله پایانی باشد آنچنان که در قانون گذاری که آن را بیشتر امری تدوینی در نظر می گیرند به صورت عرفی استفاده می شود. فلذا از نظر اینجانب اصطلاح سیاست گزاری عمومی ترجمه درست و تخصصی از حوزه علمی و دانشگاهی پابلیک پالیسی است که اگرچه دانشی بین رشته ای (اینتردیسیپلینری) محسوب می شود ولی خاستگاه و زیستگاه آن در مجموعه علوم سیاسی تعریف می شود. حال با توجه به تفکیک سیاست های عمومی به چهار سطح شامل سیاست های کلان (قانون اساسی و مجامع رهبری)، سیاست های بینابینی (مجلس و قوانین موضوعه)، سیاست های تصمیمی (دولت و کابینه) و سیاست های اجرائی (وزارتخانه ها و سازمان ها و بنگاه های دولتی) می توان کلمه سیاست گزاری با (ز) را برای ساخت و تدوین سیاست های کلان (ماکروپالیسی / متاپالیسی / مگاپالیسی) که دارای مراحل ساخت مفهومی (کانسپتچوال) سنگین تر و درازدامن تری هستند و از کلمه سیاست گذاری با (ذ) برای سیاست های خرد (میکروپالیسی) مثل سیاست گذاری سازمانی و مدیریتی استفاده کرد. البته موضوع جنبی دیگری که در موضوع و حوزه سیاست گزاری / سیاست گذاری وجود دارد موضوع ساخت سیاست بنگاهی، سازمانی غیردولتی است. اگرچه مابین این حوزه بنگاهی و سازمانی و سطح چهارم (سیاست های اجرائی و دلیوری، نه اجرای سیاست ها) از سیاست های عمومی مشابهت هایی وجود دارد اما اگر هنوز بعضی از حوزه های علمی یا مدیریتی اصرار بر استعمال کلمه سیاست گذاری با (ذ) داشته باشند می توان پیشنهاد کرد که برای ساخت سیاست های بنگاهی، سازمانی از اصطلاح سیاست گذاری با (ذ) و با پسوند بنگاهی و سازمانی (و نه با پسوند عمومی) استفاده شود.بنابراین هر وقت جایی دیدیم کلمه سیاست گزاری با (ز) نوشته شده است معنی آن سیاست گزاری عمومی خواهد بود و هرگاه مواجه با کلمه سیاست گذاری شدیم معنی ساخت سیاست های بنگاهی و سازمانی از آن مستفاد خواهد شد. خود این موضوع تفاوت ماهوی سیاست گزاری عمومی به صورت یک شاخه چندحوزه ای (مالتی دیسیپلینری) که در سطح نظام (استیت) و حکمرانی و دولت به معنای اعم آن کاربرد دارد و ریشه اصلی آن در حوزه دانشگاهی علوم سیاسی و تئوری های حکمروایی (گاورننس) است {اگرچه امروزه از دیسیپلین های مختلف مثل فلسفه ذهن و حتی زیست شناسی و ژنتیک و روان شناسی و علم اعصاب (نورولوژی) و زیست جامعه شناسی (بیوسوشیولوژی) و حتی زمین شناسی بهره می برد} با مباحث سیاست گذاری (با تسامح) خرد مدیریتی و سازمانی که بیشتر در دانشکده های مدیریت ارائه می شود را روشن می کند. اگرچه هر دو این رشته های تحصیلی یعنی هم سیاست گزاری عمومی و هم سیاست گذاری سازمانی برای نظام حکمروایی و مدیریتی کشور لازم هستند اما نباید فراموش کرد که به صورت منطقی و عقلایی دو هدف متفاوت برای تربیت و به کار گیری متخصصان آنکه از دانش، مهارت و نوع تربیت متفاوتی برخوردار خواهند بود، باید وجود داشته باشد.* محقق و مدرس سیاست گزاری عمومی 1- مراد این نوشتار از سیاست همان مفهوم policy است و مراد از ساخت سیاست و هر دو اصطلاح مورد بررسی یعنی سیاست گزاری و سیاست گذاری، مفهوم policy making است.منظور از فرایند سیاست گزاری عمومی Public policy process است.
                