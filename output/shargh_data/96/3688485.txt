دو‌شنبه ۱۸ دی ۱۳۹۶
-----------------------------------------
حرف اول
-----------------------------------------
از منظری دیگر
-----------------------------------------

                    معاون اقتصادی وزارت رفاه درباره یادداشتی که در صفحه اول روزنامه «شرق» (17 دی ماه) با عنوان «باطن خطرناک یک پیشنهاد» چاپ شد، نوشته اند: «اینکه در این شرایط جهت جلوگیری از ادامه اعتراضات از افزایش قیمت حامل های انرژی ممانعت شود، عملی اورژانسی در این موقعیت با ابطال بعضی از بندهای بودجه پیشنهادی لازم است و... دارای ظاهری جذاب و باطنی خطرناک می باشد». (نقل به مضمون). در این مقوله بسیار مهم، باید گفت افزایش سنواتی و -در مواردی- چندباره قیمت کالاها و خدمات ازطریق متولی بزرگ و انحصاری که در کشورمان در سه دهه اخیر دولت است، به نظر نگارنده در تقابل با نوشته مورد بحث، آثاری را به دنبال داشته است که فهرست وار می آید:1- بالارفتن هزینه زندگی و ایجاد مشکلات بسیار برای آنان که درآمدشان ثابت است و به اصطلاح حقوق یا دستمزدبگیر شناخته می شوند که با افراد خانواده هایشان حدود نیمی از جمعیت کشور را دربر می گیرند.2- ایجاد توقع و انتظار افزایش سنواتی حقوق پایه که به افزایش نقدینگی و حجم پول در گردش خواه ناخواه منتهی می شود.3- تشدید نارضایی به دلیل پاسخ گونبودن مبالغ دریافتی در برابر افزایش قیمت ها و ادامه این گونه روش های متداول در کشور که می گویند عاملی اساسی در ناآرامی های اخیر به شمار می رود.4- بالارفتن نرخ تورم و هزینه زندگی و ممانعت از خلاقیت، دلسوزی وتقویت انگیزه در نیروی کار و سلطه «باور ناتوانی در ادامه زندگی شرافتمندانه».5- کاهش مکرر و پیوسته برابری ارزش پول ملی و اعتبار بین المللی آن که اخیرا در برابر پول کشور افغانستان نیز افت چشمگیری داشته است.6- تقویت باور ضرورت افزایش سنواتی مبالغ و اشل پرداختی ها به جامعه حقوق بگیر و به تبع آن بالارفتن اقلام بودجه تنظیمی و کسر بودجه، در تامین آثار اتخاذشده این روش.متاسفانه این نگاه و استدلال در دهه ها و سنوات پیاپی مبنای برنامه ریزی بوده و داستان «دلبر جانان» را به یاد می آورد، تا آنجا که معاون اقتصادی الهام بخش این یادداشت بر افزایش قیمت ها تاکید داشته و حل مشکلات اقتصادی را در این راهکارها می بیند.به دیگر جوامع که ابتکار، احساس مسئولیت، توجه به نقش اجتماعی افراد، بالابودن درجه اعتقاد به بازدهی نیروی انسانی، افزایش کیفیت تولیدات و نکاتی از این دست که آرامش و آسایش ساکنان میهنشان را همراه داشته و دارد و بازارهای منطقه و جهانی را از منظر صادرات کالاها و حتی خدمات تسخیر کرده اند و نشاط و پویایی را باعث شده و در پی داشته است، نظری بیفکنید. یکی از دلایل موفقیت این جوامع را می توان در ثبات قیمت ها و افزوده نشدن به ارزش کالاها، خدمات و دستمزدها «مگر در موارد استثنائی» مشاهده کرد.
                