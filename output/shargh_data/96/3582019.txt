یک‌شنبه ۴ تیر ۱۳۹۶
-----------------------------------------
یادداشت
-----------------------------------------
موشک های صلح جو!
-----------------------------------------

                    1- هرکس با روح اسلام و معارف و مبانی قرآن آشنایی مختصری داشته باشد، می داند که محصول مشترک جهاد، قتال و دفاع در این آیین برای دستیابی به صلح، برقراری همزیستی مسالمت آمیز و تفاهم بر سر پایبندی به حقوق انسانی و در نهایت برپایی تعامل آمیخته با صلح و صفای جوامع انسانی در کنار یکدیگر است؛ در غیر این صورت جنگ و قتال به منظور قدرت نمایی، کشورگشایی، ظلم گستری و هوی و هوس تابی در دین ما، محکوم و مطرود دانسته شده است. این سخن، همان مفهوم، صدور فرهنگ، روح و اندیشه انقلاب اسلامی است که امام راحل عزیز انقلاب، به عنوان یک مشی و مرام پیش روی انقلابیون گشودند و مراد خویش از صدور انقلاب را، صدور فرهنگ انقلاب دانستند.2- دیربازی است که مورچگانی با تکیه بر آذوقه های ازپیش داشته و آورده قدرت های خارجی حامی خود! در این منطقه، هوس فیل سواری، فیل بازی و فیل نمایی کرده و حد و اندازه و نقش خود را در برقراری صلح و آرامش و همزیستی ملت های مسلمان خاورمیانه فراموش کرده اند و هر روز با بلواآفرینی و فتنه سازی و حمایت تراشی از نیروهای خارجی در هوی و هوس گستری و سترگ نمایی، زمینه ژاندارم سازی خود را در منطقه به رخ می کشند. روزی همه آنها به پشت و پناه صدام درآمدند و جنگ هشت ساله را بر انقلاب نوپای ایران تحمیل و روزی دیگر صدام را برای حمله به کویت تشویق و حمایت و روزهایی هم برای تقویت قدرت، آرامش همسایگان، فرصت ها و دلارهای نفتی خود را هزینه تحکیم حضور قدرت های خارجی و پایگاه نظامی آنها در منطقه کردند.3- در میان کشورهای منطقه، عربستان که تا دیروز با تکیه بر منابع دینی و ثروت های مادی در پی ترویج ایدئولوژی وهابیسم برای یک مبارزه فکری-سیاسی! با مذاهب اسلامی و از جمله تشیع برآمده بود، امروز تغییر جهت داده و جنگ ایدئولوژیک خود را به وجه نظامی و چریکی بسط داده و با تهدید و ارعاب کشورهای کوچک تر از خود، حمله نظامی مستقیم به کشورهایی مانند قطر، عمان و... را همچون یمن خاطرنشان کرده و در کشورهایی مانند سوریه، عراق و... هم ردپایی از اقدامات چریکی! خود بر جای گذاشته و به اثبات رسانده است؛ تا جایی که زایش پی درپی جریانات چریکی و تروریستی رنگارنگ او نظیر القاعده، طالبانیسم، النصره، داعش و... امروز همه دنیای انسانی غرب و اخیرا ایران را هم دربر گرفته است و تهدید می کند.4- صبر، مدارا و حوصله ایران اسلامی در سه دهه اخیر بیش از آنکه باعث ملاحظه حقوق همسایگی از سوی عربستان شود، موجب سوءاستفاده گسترده تر از اقدامات نظامی و تروریستی و به آشوب کشاندن آرامش منطقه خاورمیانه شده است تا زمینه ای را برای برهم زدن نقشه خاورمیانه از سوی استکبار آمریکایی فراهم کنند!بزرگ ترین پیام ظهور و بروز قدرت موشکی ایران متوجه مثلث شوم اتحاد عربی، غربی و عبری (صهیونیستی) است. پیام راهبردی موشک های نخستین! ایران آن است که آتش بازان منطقه ای از شرارت ها، فتنه سازی ها و ترویج ترقه بازی های سیاسی و نظامی دست بشویند و منافع و آرامش در کنار هم زندگی کردن را بر فتنه سازی علیه دیگران و تجاوز نسبت به حقوق همسایگان ترجیح بدهند.5- پیام استراتژیک موشکی ایران آن است که مزدوران و سربازان خارجی مستقر در منطقه، هر یک باید به خانه های خود بازگردند و رژیم های افسرده و لجوج مستقر در منطقه، دموکراسی و حق مردم و تعیین سرنوشت خود و ملت هایشان را پیشه و آینده خود کنند. دکترین کاربرد موشکی ایران مبتنی بود بر:- 40 سال صبر و خویشتن داری و (زمان شناسی)- (حق شناسی) و پاسخ به تجاوز جهانی و دفاع از منافع ملی در برابر یک گروهک گستاخ و متجاوز به دین و دنیای مردم ایران و منطقه و جهان انسانی!- آن سان که، پیام غایی و درک محضر اخلاق باطنی و دقت موشکی ایران! چیزی بیشتر از یک نهیب برای آشنایی با حقوق یکدیگر و چیزی جز صدور فرمان انسانی به مفهوم «هرکس به جای خود» نبوده و نیست!داعش هرگز تصور نکرده بود که براساس منطقه «هر زدی، خوردی در پی دارد»، به «خورد»ی این چنین جانانه گرفتار شود!
                