دو‌شنبه ۱ آبان ۱۳۹۶
-----------------------------------------
یادداشت
-----------------------------------------
راه ناگزیر حماس
-----------------------------------------

                    مذاکرات هیئت اعزامی جنبش حماس با مسئولان ایران در روزهای اخیر ادامه داشته است. توافق اخیر این جنبش با تشکیلات خودگردان فلسطین، تحلیل های متفاوتی را در سطح منطقه و جهان به دنبال داشته است. نگارنده تصور نمی کند این توافق امکان تداوم داشته باشد؛ چراکه رژیم اسرائیل و حتی برخی کشورهای غربی، شرط تحویل سلاح حماس را مطرح کرده اند که با موجودیت این جریان مقاومت، ارتباط مستقیم دارد. بااین حال سران این جنبش به درستی با توجه به محاصره کامل مردم غزه و شرایط وخیم اقتصادی و اجتماعی، به سوی توافق با فتح رفته اند. مسئله اینجاست که جریان فتح از زمان مرحوم عرفات تاکنون، جریان قابل اعتمادی برای مردم فلسطین نبوده است. موضوع فقط به مذاکرات سازش با رژیم صهیونیستی برنمی گردد بلکه به استراتژی این جریان در قبال مسئله فلسطین و حفظ حقوق مردم این کشور بازمی گردد. روابط ایران و جنبش حماس در سال های اخیر به دلیل اختلافات ایجادشده در موضوع سوریه، مانند گذشته نبوده است. این جنبش، به نوعی شاخه اخوان المسلمین در فلسطین به شمار می رود و به دلیل اینکه در آغاز تنش های سوریه، عمده مخالفان اسد را اعضای اخوان المسلمین سوریه تشکیل می دادند، حماس نیز از موضع حمایتی ایران درباره بشار اسد، رنجیده خاطر شد. اختلاف اخوان با دولت سوریه، از دوران حافظ اسد وجود داشت و یک بار در یک درگیری که میان دولت و اخوانی ها در حما سوریه رخ داد، تعداد زیادی از اعضای اخوان کشته شدند. البته دولت هم مدعی بود آنان به یک پادگان نظامی حمله کرده و تعدادی از نیروهای نظامی را به دلیل علوی بودن، کشته اند. بعد از آن و در زمان بشار اسد، اخوان المسلمین سوریه علاقه مند به مشارکت در روند سیاسی کشور بود که به آنان این اجازه داده نشد و به تدریج، جرقه درگیری ها و ورود مخالفان به فاز نظامی زده شد. درحالی که این امکان وجود داشت که با ایجاد برخی اصلاحات، هم منتقدان بتوانند فعالیت قانونی سیاسی داشته باشند و هم اصول کلی مد نظر دولت اسد حفظ شود. بعدها نیز به دلیل تلفاتی که دو طرف در جریان درگیری ها داشتند، امکان مصالحه با اخوان از بین رفت. امروز حمایت ایران از حماس، امری ضروری است؛ چراکه دو میلیون انسان بی گناه در نوار غزه، در سخت ترین شرایط روزگار می گذرانند و حتی گازوئیل برای روشن کردن موتورهای برق خانه های مردم، به شکل قطره چکانی به آنان داده می شود. ژنرال سیسی هم کانال های زیرزمینی میان غزه با بیرون از آن را از طریق آب، تخریب کرد و تنها کریدور رساندن آب و غذا به مردم این خطه را بست. به هرحال باید به حماس کمک کرد تا ضمن حفظ اصول کلی خود، به مردم ستم کشیده غزه کمک کند. بااین حال تجربه ثابت کرده رژیم اسرائیل چه فتح در کنار حماس باشد و چه نباشد، جز به تسلیم فلسطینیان رضایت نخواهد داد و مسئله فلسطین به این سادگی برطرف نخواهد شد.
                