چهار‌شنبه ۲۵ مرداد ۱۳۹۶
-----------------------------------------
حرف اول
-----------------------------------------
صالحی، مصلح فرهنگ!
-----------------------------------------

                    در طب سنتی ایرانی «مصلح» اصطلاحی است که برای ایجاد تعدیل و تعادل و اعتدال در مزاج های یک سویه به کار گرفته می شود و جناب آقای دکتر صالحی، وزیری با سه مشخصه کلان «وارستگی»، «شایستگی» و «بایستگی» برای بازگرداندن اعتدال به ساحت فرهنگ است. بدون تعارف می گویم که در این چهار دهه گذران بر تاریخ انقلاب اسلامی فرصت های زیادی را در حوزه فرهنگ کشته ایم یا سوزانده ایم و هر چه پیش تر هم می رویم، آسیب های این بخش نمایان تر و مسئولیت پذیری در آن سخت تر و ریسک و مخاطراتش بیشتر می شود تا جایی که ضعف ها و تاخیر ها در حوزه فرهنگ و هنر به تهدیدهای اجتماعی و بخشی از این تهدیدها مبدل به تحدیدهای امنیتی شده است. در سالیان اخیر در مقوله فرهنگ و هنر بیشتر از هر نگاهی، نگاه امنیتی روا شده است! فرهنگی که در روزهای نخست انقلاب بنا بوده همه چیز ما و از جمله وحدت بخش اجتماعی و امنیت آفرین برای جامعه و نظام باشد، امروز تهدیدکننده امنیت نمایانده شده است! از این روست که از نظر این فقیر، شرایط تفریط و افراط گون حاکم بر فرهنگ بیش از هر چیزی نیازمند مصلحی است که بتواند مزاج به هم ریخته فرهنگ را اصلاح و آن را به جایگاه اصلی خود که تعادل آفرینی است، بازگرداند و از نظر بنده در این شرایط، هیچ کس دیگری جز شخصیت برجسته جناب آقای دکتر سیدعباس صالحی که فرزند کامل حوزه و نمای بارز امروزین دانشگاه متعهد است، نمی تواند عهده دار سکان کشتی گردبادگرفته فرهنگ باشد! جناب آقای صالحی «وارسته» است، چون در همه سالیان آشنایی هیچ گاه ایشان را مرتکب هیچ حرام و ناپسندی ندیده ام و از ارزش های اخلاقی والا برخوردار و مدافع جاری سازی اخلاق در بنیادهای رفتاری جامعه بوده است.جناب دکتر صالحی «شایسته» هستند، چون هم در حوزه دروس طلبگی و هم دروس دانشگاهی را عاشقانه تحصیل، مطالعه و تحقیق کرده اند و آثار فراوانی در جهت پویاسازی فقه سنتی از خود به جای گذاشته اند و اگر چه از اقلیم های تخصصی هنر و سینما دور بوده اند اما از شاهدان و مصرف کنندگان خوب و از منتقدان منصف این حوزه بوده اند. برپایی دبیرخانه هم اندیشی دین از چشم سینما در قم و مشهد، همگام با برادر فاضل و ارجمند جناب آقای ایزدپناه، از کارهای شایسته ایشان در دهه 70 بوده است.حاصل آن ظهور و آفرینش ده ها مقاله هنری درباره نقد آثار سینمایی و طراحی نظریه پایایی و مانایی سینمای دینی بوده است! مشارکت در تالیف و انتشار کتاب فقه تخصصی هنر از جمله فعالیت های ایشان در همین دهه و در قرابت و هم نشینی با حوزه هنری است. آقای صالحی «بایسته» و وزیر به پاخاسته کارآمد برای وزارت فرهنگ و ارشاد اسلامی است. اعتماد حضرت رهبری و عضویت ایشان در هیئت امنا و هیئت مدیره های متوالی دفاتر تبلیغات اسلامی قم و مشهد از سوی معظم له و برگزیدگان ایشان، مدیریت های پسندیده انسانی در پیشبرد تعاملات بخشی- تخصصی با اهل هنر، فرهنگ، فرهیختگان دانشگاهی، نخبگان حوزوی و بالاخره مدیریت اندیشمندانه چهار ساله در حوزه معاونت فرهنگی وزارت فرهنگ و ارشاد، از مزیت هایی است که ایشان را تنها گزینه بایسته منتخب رئیس جمهور کرده است. از خداوند متعال برای ایشان طلب توفیق، بردباری، قدرت سازماندهی، تحول آفرینی در ساختار، ایجاد تغییر در رویکردها، شناخت اولویت ها، جسارت جابه جاسازی و تعطیلی بخش های زائد، شجاعت در جمعیت سازی های هدفمند مردمی برای تصدی گری های فرهنگی، جهت دهی و محتواسازی برای اجرای طرح آتش به اختیار حضرت رهبری (مدظله العالی) و بالاخره رشد و توسعه زمان مند فرهنگ و هنر در دوره کوتاه چهارساله وزارتشان را آرزومندم. از دانشمند مکرم جناب آقای دکتر روحانی که خود فرزند حوزه و دانشگاه و زجرکشیده و آشنا با کاستی های فرهنگ در همه جا به ویژه حوزه ها و دانشگاه ها هستند، می خواهم که با حمایت جدی و پشتیبانی رفتاری، وجود ایشان را در اریکه فرهنگ قدر دانسته و هرگونه کمک قانونی و معنوی به ایشان را دریغ نکنند!
                