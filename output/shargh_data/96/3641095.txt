دو‌شنبه ۱۷ مهر ۱۳۹۶
-----------------------------------------
سرمقاله
-----------------------------------------
اجماع جهانی علیه آمریکا
-----------------------------------------

                    گمانه زنی ها حکایت از این دارد که دونالد ترامپ در 20 مهر پایبندنبودن کشورمان به روح برجام را اعلام خواهد کرد. آقای ظریف، وزیر خارجه کشورمان، هفته گذشته با پیش بینی این موضوع در نیویورک گفت در صورت خروج آمریکا از برجام، ایران نیز گزینه خروج از توافق هسته ای با گروه 1+5 را در کنار گزینه های دیگر پیش رو دارد. در روزهای اخیر واشنگتن پست نیز از قول مقامات ارشد آمریکا نوشت ترامپ هفته آینده پایبندی ایران به برجام را تایید نخواهد کرد تا تصمیم درباره سرنوشت برجام را به کنگره واگذار کند. از نظر ترامپ دلیل اتخاذ چنین تصمیمی اقدامات بی ثبات کننده ایران در منطقه و توسعه برنامه موشکی و اینکه «توافق برجام در راستای منافع ملی آمریکا نیست»، بوده و از این رو تصمیم درباره سرنوشت پایبندی آمریکا به برجام را به کنگره این کشور واگذار خواهد کرد. با توجه به ویژگی های شخصیتی ترامپ و اظهارات مبهم او در چند روز گذشته احتمال وقوع چنین تحولی در مهم ترین توافق بین المللی در چند دهه گذشته رو به افزایش بوده و در این صورت پیش بینی تصمیم کنگره درباره برجام با توجه به اینکه اکثریت این نهاد قانون گذاری آمریکا در اختیار جمهوری خواهان است، چندان دشوار نیست و احتمالا کنگره تحریم های جدیدی علیه ایران وضع خواهد کرد. روشن است که این تحریم ها نقض برجام بوده و به آن معناست که آمریکا از توافق بین المللی برجام کنار رفته است. در برابر چنین تصمیمی از سوی آمریکا که یکی و بلکه مهم ترین و تاثیرگذارترین کشور در میان 1+5 و مذاکرات هسته ای منتج به برجام است، چه باید کرد و واکنش ایران چگونه باید باشد؟ اولین و البته منطقی ترین برهان ایران به عنوان دلیل موجه و مقبول دیگر اعضای 1+5 و دیگر کشورهای جهان، این گزاره است که برجام نه یک قرارداد دوجانبه، بلکه توافقی بین المللی و چندجانبه است که به جز آمریکا، چهار کشور دیگر عضو دائم شورای امنیت (روسیه، چین، انگلیس و فرانسه) سازمان ملل و آلمان بر این توافق بین المللی صحه گذاشته و آن را امضا کرده اند. اضافه بر این، برجام مورد تایید سازمان ملل قرار گرفته و از این رو بر اساس متن برجام و مفاد قطع نامه 2231 شورای امنیت سازمان ملل متحد نقض برجام از سوی آمریکا به بهانه مسئله موشکی ایران نمی تواند مستمسک و دلیل مقبولی برای جامعه جهانی در نقض برجام بوده و چنانچه شاهد بوده ایم، تا به امروز این توجیه آمریکا برای پایبندنبودن ایران به برجام مورد قبول پنج کشور دیگر طرف مذاکره با ایران قرار نگرفته و با آن مخالفت کرده اند. در کنار این مخالفت جهانی با اقدامات یک جانبه آمریکا، آژانس بین المللی انرژی اتمی نیز در هشت گزارش دبیرکل آن از زمان اجرائی شدن برجام پایبندی ایران را در اجرای تمام مفاد برجام تایید کرده و از این منظر ایران از جای پای محکمی در عرصه بین المللی برخوردار است. در داخل ایران دو تفکر در واکنش به اقدام احتمالی آمریکا در نقض آشکار و صریح برجام وجود دارد؛ گروهی معتقدند ایران باید واکنش تندی نشان داده و به سرعت برنامه هسته ای خود را از سر گیرد. این گروه که احتمالا همان دلواپسان مخالف مذاکرات هسته ای هستند، می گویند ما از روز اول می دانستیم آمریکا بدعهد است و تا دیر نشده باید با تمام توان برنامه هسته ای خود به روال گذشته را از سر گرفته و در اسرع وقت به شرایط قبل از برجام برسیم. در مقابل این نگاه، گروهی اعتقاد دارند ایران باید در مقابل هر اقدام آمریکا صبوری پیشه کرده و با ادامه مسیری که در پیش گرفته، با دیپلماسی فعال جهان را علیه تصمیم یک جانبه آمریکا بسیج کند.در شرایط کنونی موضع سخت ترامپ آمریکا را در مسئله برجام منزوی کرده و برخلاف شرایط قبل از برجام که همه جهان علیه ایران متحد شده بودند، اکنون همه دنیا علیه آمریکا متحد شده اند. به ویژه اینکه اقدامات ترامپ در دیگر توافق های بین المللی نیز موجی جهانی را علیه آمریکا برانگیخته است. به نظر می رسد ایران به این جمع بندی رسیده که از دست زدن به هر اقدامی که شائبه نقض برجام از سوی کشورمان باشد، پرهیز کند. در این باره حتی توسل به ادبیات تهدید و ذکر این گزاره که ایران می تواند به شرایط قبل از برجام بازگردد، هم به صلاح کشورمان نیست؛ چراکه این موضع می تواند تصمیم ضدبرجامی ترامپ و اقدام او علیه ایران را موجه جلوه داده و قدرت مانور بیشتری به آمریکا نزد دیگر امضاکنندگان برجام و جامعه جهانی بدهد. چنانچه ملاحظه کردیم، حتی منطق ایران در بازنگشتن به مذاکره مجدد درباره توافق برجام نیز با اقبال جهانی روبه رو شده و آمریکا تاکنون نتوانسته است کشور دیگری را با خود همراه کند؛ بنا براین ایران باید قاطعانه بر این تاکید کند که پای تعهدی که امضا کرده، ایستاده و به آن پایبند است و دیگر کشورهای امضا کننده برجام درباره نقض آشکار برجام از سوی آمریکا تصمیم گیری کنند. این موضع گیری افکار عمومی دنیا را تحت تاثیر قرار داده و تبعات هر اقدامی از سوی کشورمان در صورت نقض برجام از سوی آمریکا متوجه کاخ سفید و کنگره آمریکا خواهد بود.موضع گیری این روزهای آمریکا و ترامپ از سر عصبانیت و کاملا به نفع ایران است. برخلاف گذشته و شرایط قبل از برجام که ایران تحت فشارهای دیپلماتیک بین المللی قرار داشت، اکنون آمریکا با موضعی نپذیرفتنی رودرروی جامعه جهانی ایستاده و با بازگشت به نظامی گری صلح و امنیت جهان را در معرض مخاطره قرار داده است. از این منظر اکنون بهترین زمان برای دیپلماسی فعال ایران در عرصه جهانی است.نکته آخر اینکه در صورتی که آمریکا تصمیم به خارج شدن از برجام گرفت، مخالفان داخلی برجام و دلواپسان به جای ابراز خوشحالی و کف زدن باید در شماتت دولت و تیم مذاکره کننده سر تعظیم فرود آورده و از مواضع گذشته خود ابراز ندامت کنند؛ چرا که ترامپ بارها و با صدایی بلند اعلام کرده است که برجام منافع آمریکا را تهدید کرده و مایه شرمساری این کشور است. این اعتراف مهم ترین دلیل بر درستی کاری است که کشورمان در آن گام نهاد.
                