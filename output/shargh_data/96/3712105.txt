دو‌شنبه ۷ اسفند ۱۳۹۶
-----------------------------------------
حرف اول
-----------------------------------------
آموزش آلی!
-----------------------------------------

                    الف - پیش از اینکه این یادداشت را بخوانید، لطفا دو کار زیر را انجام دهید: 1- قلم و کاغذی بردارید و هرچه را دوروبر اتاق کارتان هست، در آن فهرست کنید؛ چیزهایی مانند تلفن، موبایل، لپ تاپ، پرینتر، کامپیوتر، خودکار، دفترچه یادداشت، ماشین حساب، لوازم برقی، شوفاژ و تهویه، چراغ، عینک و سمعک. یقین دارم نیازی به فهرست کردن وسایل بیرون از دفتر یا در خیابان، بانک، خودپرداز، خودرو و... نباشد، زیرا آنچه یادداشت برداشته اید، برای منظور این نوشته بس است.2- در برابر نام هر یک از اقلامی که یادداشت کرده اید، به دقت یا به حدس، نام کشور سازنده را یادداشت کنید. این کشور هر کشوری باشد، ایران نیست. اگر هم ایران باشد، آن کالا به صورت دست دوم یا تقلیدی از اصل است که با خرید پروانه تولید از کشور مبدا در ایران تولید شده است. چرا؟ برای اینکه ایران در تولیدات صنعتی تنبل است. ترجیح می دهد صبر کند کالای مفیدی در نقطه ای از جهان ابداع و تولید و وارد بازار شود و سودمندی خود را اثبات کند. آنگاه بازار مصرف ایران آن را وارد می کند و ممکن است در کشور تولید شود. چرا؟ برای اینکه یا ما مردم مان را در دوران تحصیلی به این امور تشویق نمی کنیم، یا اگر افراد با استعدادی باشند و همت شخصی خود را وقف ابداع و ابتکار کنند، آنها را از کشور فراری می دهیم.حتی ممکن است اشیای فهرست شما به وسیله ایرانیان یا با مشارکت ایرانیان طراحی و ساخته شده باشند، اما در کشورهای شرق و غرب خارج از ایران. استعداد و خلاقیت در ایران امکان رشد نمی یابد.ب- در اینترنت نگاهی به فعالیت های آموزشی از دبستان تا سطوح دانشگاهی بیندازید و به بررسی و سبک سنگین کردن آنها بپردازید. ایران در همه رده ها، از دبستان تا دانشگاه، دارای یکی از گسترده ترین برنامه های آموزشی است. آن را به لحاظ حجمی با کشورهای دیگر جهان مقایسه کنید. از هیچ کشوری چه غربی و چه شرقی دست کمی ندارد. اکنون اگر حوصله دارید، وارد کیفیت برنامه های آموزشی از سطح دبستان تا بالاترین رده فوق دکترا شوید و آنها را با کشورهای پیشرفته صنعتی شرق و غرب، اتحادیه اروپا، ایالات متحده آمریکا، ژاپن، چین و روسیه مقایسه کنید. این کیفیت در ایران حالت پفکی دارد. تکیه بر حفظ کردن است نه یادگرفتن. در اینجا یادآوری یک نکته مهم ضروری است و آن اینکه ساختار برنامه های آموزشی ایران در همه رده ها - از پیش دبستانی تا فوق دکترا - حدود 90 سال پیش از مدل های آن روز غرب گرفته شده و اوج این مدل سازی در دوره پهلوی اول صورت گرفته بوده است. پیش از آن، مدرسه دارالفنون بر پایه مدل فرانسوی به وسیله امیرکبیر و با استفاده از کادر آموزشی فرنگی پایه گذاری شده بود. نظام آموزشی آن زمان تا به امروز با تغییرات مختصری ادامه دارد، اما ما مفهوم آن نظام را درست درک نکردیم. به این معنی که در نظام آموزشی اروپای آن زمان - که هنوز هم به ویژه در کشورهای اسکاندیناوی مانند سوئد، نروژ و دانمارک کم وبیش برقرار است، به دانش آموزان و دانشجویان در رده های مختلف آموزشی چیزهایی را می آموزند که هر زمان بخواهند دست از تحصیل بردارند، بتوانند با آنچه آموخته اند کاری مناسب آموزه های خود بیابند. مدرکی که در پایان هر سال به آنها داده می شود تایید توانایی فارغ التحصیل به بلدبودن کار و کلید ورود به بازار کار است که آن هم عمدتا در بخش خصوصی است. در ایران از همان آغاز تحصیل بر پایه مدل اروپایی، به جای یاددادن چیزی که به درد کار بخورد، دانش آموز را وادار می کردند و می کنند که مشق بنویسد: چندین بار نوشتن یک متن واحد. بخش خصوصی در غرب اصلا به مدرک تحصیلی اهمیت نمی دهد. در استخدام دولتی نیز مدرک به دلیل درج در پرونده استخدامی ضروری است، اما تضمینی نیست که دارنده مدرک بتواند به کاری که گرفته ادامه دهد مگر اینکه توانایی خود را در حد همان مدرک به اثبات برساند. در کشورهای صنعتی غربی اندازه و ابعاد دولت محدود است؛ به نسبت جمعیت شاید یک چهارم اندازه دولت ایران باشد. در حالی که در ایران دولت بزرگ ترین کارفرما است و مدرک است که سرنوشت افراد را تامین می کند. هر فارغ التحصیل دانشگاهی در ایران، هرچند آموزش او بی محتوا باشد، صرف داشتن مدرک می تواند به استخدام دولت درآید و تا آخر عمر حرفه ای از حقوق و مزایای شغلی برخوردار باشد؛ حتی اگر هیچ کاری بلد نباشد. به دلیل حجم بزرگ بدنه دولت در ایران از یک سو و ارزش مصنوعی مدرک تحصیلی در استخدام دولتی از سوی دیگر، متاسفانه آموزش عالی در ایران به صورت یک دکان بزرگ و پرسود درآمده و دانشجویان به راحتی می توانند رساله یا پایان نامه تحصیلی خود را هم از بازار مکاره «صنعت پایان نامه نویسی» خریداری کنند.جالب تر از همه اینکه بزرگ ترین دانشگاهی که پس از انقلاب اسلامی تاسیس شد به لحاظ شمار دانشجویان به صورت یکی از بزرگ ترین دانشگاه های جهان درآمده و عمده فارغ التحصیلان آن به استخدام دولتی روی می آورند. مسئولان این دانشگاه هم به عظمت آن مفتخرند و پز می دهند. اکنون برگردیم به موضوع سطور اول این مقاله. اگر در میان فارغ التحصیلان دانشگاه های ایران افراد نخبه و مبتکری باشند که هستند، احتمال جذب آنها به موسسات بین المللی بسیار زیاد است زیرا محیط کار در ایران را مطلوب طبع خود نمی بینند. دانشگاه های بزرگ دنیا و مجتمع های بزرگ تکنولوژیکی در کشورهای غربی، مانند سیلیکون ولی در کالیفرنیا، این استعدادها را جلب می کند. مقامات مربوطه در ایران شاید از فرار ثروت معنوی کشور به خارج رنج ببرند، اما عیوب کار خود را نمی بینند. بدتر اینکه همین دانشگاه مورداشاره درعمل دانشجویان را به مصرف گرایی تشویق می کند. اگر تردیدی دارید نزدیک ظهر یکی از روزهای کاری از نزدیکی یکی از پردیس های دانشگاه عبور کنید. نسبت تعداد خودروهای دانشجویان به شمار دانشجوها شباهتی به شمار خودروی دانشجویی در دانشگاه های آمریکا دارد. اما به لحاظ درآمد سرانه چه عرض کنم. آمریکا بزرگ ترین مصرف کننده خودرو در دنیاست. در ایران که دارای اقتصاد بسیار ناتوانی است، رقابت و چشم وهم چشمی دانشجویان برای داشتن خودرو- آن هم با پول خانواده - یک فاجعه است. نقدینگی سرپرست خانواده را که باید صرف تغذیه درست و کافی و رفاه خانواده شود، از جیب او خارج می کند و به جیب صنعت خودروسازی می ریزد. هیئت های موسس و امنای این دانشگاه هم به جای درک تبعات این گرایش شدید به مصرف گرایی در جامعه، خوشحال و مفتخرند که در مدیریت بزرگ ترین دانشگاه ایران مشارکت دارند. البته امروز همه دانشگاه های ایران دچار این مصیبت هستند. این حرف ها زده می شود اما هنوز شنیده نشده از آن گوش خارج می شود؛ انگار نه انگار که مشکلی وجود دارد.
                