شنبه ۷ بهمن ۱۳۹۶
-----------------------------------------
یادداشت
-----------------------------------------
نمایندگان زن، متقاضی اوین
-----------------------------------------

                    بازدید هیئتی از نمایندگان مجلس از زندان اوین حائز نکات مثبت بسیاری است. ابهام هایی در برخورد با بازداشتی های اخیر وجود دارد که کماکان افکار عمومی در پی شفاف سازی آن است. بازدید نمایندگان مجلس از این منظر که نمایندگان مردم به زندان خواهند رفت و بی واسطه پای حرف افراد و به ویژه بازداشتی ها خواهند نشست نیز بسیار مهم است. حضور نمایندگان مجلس و پوشش بی واسطه و صریح و غیرکلیشه ای این بازدید در صداوسیما می تواند ابهام زدایی کرده و گامی مثبت در راستای بازسازی اعتماد از دست رفته مردم باشد. نکته دیگر ضرورت حضور زنان نماینده در هیئت بازدید از اوین است؛ آنچه تا به امروز محقق نشده است. حضور زن نماینده در میان جمع نمایندگان هم به لحاظ شکلی و هم کیفی و کارکردی اهمیت دارد. بدون شک به دلیل تربیت و ساختار اجتماعی و فرهنگی حاکم بر جامعه ما، آقایان نماینده به سادگی نمی توانند پای درددل و حرف های بی واسطه زنان زندانی و بازداشت شده بنشینند. بنابراین روا نیست که حق طبیعی حضور یک زن در بازدید از زندان اوین زیر سوال برود. از اینها گذشته، در صورت تداوم تصمیم نهایی مبنی بر حضورنداشتن یک نماینده زن در هیئت بازدید از اوین، پیام مشخصی به جامعه و افکار عمومی مخابره خواهد شد.اینکه تبعیض در بسیاری موارد تداوم و این بار در سطوح حذف نمایندگان زن ادامه یافته است. نکته در خور اهمیت اینکه تلاش و پیگیری خالصانه زنان در مجلس دهم تا به اینجای کار- به ویژه در موضوع پیگیری وضعیت بازداشتی های اخیر- خود سند معتبری بر صداقت و صراحت زنان منتخب مجلس دهم است. این صراحت و صداقت در بازدید آینده از اوین نیز بدون شک تعیین کننده و حذف آن معنادار خواهد بود.
                