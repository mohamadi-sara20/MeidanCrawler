چهار‌شنبه ۱۵‌شهریور ۱۳۹۶
-----------------------------------------
type_unknown
-----------------------------------------
تساوی در «آزادی»، پایکوبی در «دمشق»
-----------------------------------------

                    شرق: با دو گل شروع شد و با دو گل هم به پایان رسید؛ تیم ملی ایران در بازی های مرحله انتخابی جام جهانی 2018 روسیه شب گذشته در آخرین دیدار مرحله انتخابی در ورزشگاه آزادی با نتیجه 2 بر 2 مقابل سوریه به کارش در این رقابت ها پایان داد تا در مجموع پس از 10 بازی با کسب 22 امتیاز صدرنشین قاطع گروه A این رقابت ها در منطقه آسیا شود. ایران کارش را برای رسیدن به جام جهانی روسیه از همین «آزادی» و با دو گلی که به تیم قطر زد، شروع کرد و با دو گلی که به سوریه زد، هم به پایان برد؛ با این تفاوت که آن دو گل نخست هیچ پاسخی از سوی رقیب نداشت و این دو گل آخر را سوریه جبران کرد. رکورد 100 درصدی از دست رفتدر روزی که 61 هزار هوادار به ورزشگاه آزادی رفته بودند تا در جشن صعود ایران به جام جهانی شرکت کنند، سوریه دو رکورد خوب را از ایران گرفت. این تیم که برای رسیدن به مرحله نهایی رقابت های جام جهانی هنوز شانس داشت و در صورت برتری می توانست مستقیم بعد از ایران به عنوان تیم دوم صعود کند و در صورت تساوی هم شانسش برای صعود را حفظ می کرد، اتفاقا روی یک غافلگیری و اشتباه علیرضا بیرانوند در دفع توپ، گل اول را وارد دروازه ایران کرد؛ گلی که رکورد صددرصد کلین شیت های ایران (بازی های بدون گل خورده) را از بین برد و از طرفی رکورد گل نخوردن ایرانی ها در ورزشگاه آزادی در این دوره از بازی ها را هم طبیعتا شکست. ایران البته با کنترلی که روی بازی داشت و با درخشش مهاجمان تیمش به بازی برگشت و بعد از زدن گل مساوی به وسیله سردار، دوباره توسط همین مهاجم ترکمن به گل پیروزی بخش هم رسید و بازی یک بر صفر باخته را دو بر یک کرد. درست در شرایطی که به نظر می رسید ایران رکورد صددرصد پیروزی های خانگی را جشن می گیرد، عمر السوما، خطرناک ترین مهاجم سوری، در دقیقه 92، گل دوم را هم به ایران زد تا آخرین رکورد صددرصدی ایران هم از دست برود. نکته مهم تر اینکه، سوریه برای اولین بار در تاریخ نبود که سد راه ایران در ورزشگاه آزادی می شد؛ البته این بار که ایران از قبل صعودش به جام جهانی مسجل شده بود، چندان در رسیدن به هدف تاثیرگذار نبود؛ ولی مکدر کردن جشن پیروزی ایران را سوری ها خوب از بر هستند؛ این تیم پیش از این شش بار در مرحله انتخابی رقابت های جام جهانی و جام ملت های آسیا، ایران را در ورزشگاه آزادی متوقف کرده بود و به نوعی «گربه سیاه» ایران از این حیث است؛ اگرچه آنها آخرین بار سال های دور توانسته اند ایران را شکست دهند؛ ولی نباید فراموش کرد، تنها تیمی که در همین مرحله از رقابت های انتخابی جام جهانی توانست رفت و برگشت از ایران امتیاز بگیرد، همین تیم سوریه بود. رستگاری سوریه در آزادیگل مساوی سوری ها در ورزشگاه آزادی در حالی به دست آمد که هنوز تکلیف تیم های صعودکننده دوم و تیمی که به پلی آف آسیا می رود، در گروه اول مشخص نبود؛ هم زمان با ایران، ازبکستان در خانه به مصاف کره جنوبی رفته بود و بعد از 90 دقیقه تلاش به تساوی صفر– صفر رسید؛ با آن نتیجه ای که در آن بازی رقم خورد و پیروزی 2 بر یک ایران برابر سوریه تا دقیقه 90، تیم های صعودکننده به ترتیب ایران و کره جنوبی بودند و ازبک ها هم باید خودشان را برای بازی پلی آف آماده می کردند؛ با این حال درست در دقیقه 92 سناریو زیرورو شد؛ سوریه که تیم حذف شده این گروه بود، با گلی که وارد دروازه ایران کرد و به تساوی رسید، بخت هایش برای رسیدن به جام جهانی را زنده نگه داشت! آنها با همین یک امتیازی که در دقیقه 92 دشت کردند، به جای تیم ازبکستان راهی بازی پلی آف آسیا شدند تا همچنان رویای شان برای رسیدن به جام جهانی 2018 روسیه زنده بماند. این اتفاق البته با واکنش مثبت مردم سوریه هم همراه شد؛ چون آنها بلافاصله به خیابان های دمشق ریختند و شانس صعودشان به جام جهانی را با کلی ذوق و شوق جشن گرفتند.قرار بود در پایان دیدار جشن صعود ایران با برگزاری آتش بازی برپا شود که این مراسم لغو شد. ظاهر قوانین فیفا به مسئولان اجازه برگزاری مراسم را نداد. مسعود تنها نبود!بازی ایران و سوریه چندان هم بی حاشیه که نه، کلی هم حاشیه داشت. فارغ از حساسیت فنی که این بازی داشت، حضور عده ای از تماشاگران زن ایرانی پشت درهای آزادی و حضور تعداد اندکی از آنها در ورزشگاه هم کلی خبرساز شد. البته این موضوع تنها داستان رخ داده شب نبود؛ در این بازی عده ای از تماشاگران ایرانی حاضر در ورزشگاه با دست نوشته هایی که رویش حک شده بود «مسعود تنها نیست» به حمایت از کاپیتان سابق تیم ملی ایران پرداختند که جایی در فهرست جدید کی روش برای ادامه رقابت های انتخابی نداشت. البته این دست نوشته ها اندکی بعد جمع شد تا ذوق تماشاگرانی که مبتکر این طرح بودند، چندان طولانی نباشد. سردار آزمون 20 گله شدسردار آزمون با دو گلی که روز گذشته به سوریه زد، گل های خود را در دور نهایی مقدماتی جام جهانی به چهار گل رساند و به بهترین گل زن ایران در این مسابقه ها تبدیل شد. سردار با این دو گل، 20گله شد و به تنهایی در رده پنجم گل زنان برتر فوتبال ملی ایران قرار گرفت. او پیش از این با 18 گل مشترکا با غلامحسین مظلومی در این رتبه قرار داشت. آزمون 22 ساله در 27 بازی ملی 20 گل زده است و امید دارد به زودی به رده های بالاتر برسد. گل زنان برتر تاریخ تیم ملی ایران:1- علی دایی 109 گل، 2- کریم باقری 50 گل، 3- جواد نکونام 39 گل، 4- علی کریمی 38 گل، 5- سردار آزمون 20 گلصعود کره جنوبی به جام جهانیبازی های انتخابی جام جهانی در گروه A آسیا با صعود کره جنوبی به جام جهانی به پایان رسید. روز گذشته هم زمان با دیدار ایران و سوریه، ازبکستان میزبان کره جنوبی بود. هر سه تیم کره جنوبی، ازبکستان و سوریه شانس صعود مستقیم به جام جهانی را داشتند. هر دو دیدار مساوی شد. بازی حساس کره جنوبی و ازبکستان بدون گل به پایان رسید و به این ترتیب کره جنوبی پس از ایران 22امتیازی، با 15 امتیاز در رده دوم گروه قرار گرفت و پس از ایران و ژاپن سومین تیم آسیایی حاضر در جام جهانی شد. کره جنوبی باسابقه ترین تیم آسیایی در جام جهانی است و برای دهمین بار در جام جهانی حاضر خواهد شد. کره جنوبی از جام جهانی 1986 به بعد، به صورت مرتب در این مسابقات حاضر بوده است.بازنده بزرگ بازی های دیروز ازبکستان بود. گل دقیقه 92 عمر سوما به ایران، باعث شد سوریه و ازبکستان هر دو 13 امتیازی شوند. تفاضل گل سوریه بهتر بود و این تیم راهی پلی آف شد. ازبکستان هم با قرارگرفتن در رده چهارم، حذف شده بزرگ گروه لقب گرفت. در دیگر بازی این گروه هم چین مقابل قطر برنده شد تا در رده پنجم قرار بگیرد. پایان سریال گل نخوردنرکوردشکنی فوق العاده ایران در دیدارهای انتخابی جام جهانی 2018 روسیه به پایان رسید. تیم ملی ایران که با گل نخوردن در بازی های انتخابی جام جهانی، یک رکورد تازه در دیدارهای انتخابی جام جهانی ثبت کرده بود، نتوانست با این رکورد راهی روسیه شود. ایران با بسته نگه داشتن دروازه اش در بازی با کره جنوبی به هزارو 108 دقیقه گل نخوردن در دیدارهای انتخابی رسید و رکوردی جدید خلق کرد. تیم ملی در 9 دیدار خود در دور نهایی و سه بازی مقابل هند، عمان و گوام در دور قبل دروازه اش را بسته نگه داشته بود و با ثبت 12 بازی بدون گل خورده به بازی با سوریه رسید. این قفل سرانجام باز شد. گل دقیقه 13 تامر حاج محمد به ایران باعث شد تیم ملی پس از هزارو 121 دقیقه گل بخورد.آخرین باری که تیم ملی در یک بازی رسمی گل خورد به 12 نوامبر 2015 برمی گشت که این تیم در بازی ای که به برد 3 بر یک مقابل ترکمنستان منجر شد، در دقیقه 62 دروازه خود را باز شده دید. یوزها پس از آن در 12 بازی، مهاجمان حریف را ناکام گذاشتند و رکوردی جدید برای ایران خلق کردند. ایران نتوانست بدون گل خورده در دور نهایی راهی جام جهانی 2018 شود.
                