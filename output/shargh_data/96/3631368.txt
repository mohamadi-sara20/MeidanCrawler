چهار‌شنبه ۲۹‌شهریور ۱۳۹۶
-----------------------------------------
type_unknown
-----------------------------------------
مرتضوی به روایت قاضی کهریزک
-----------------------------------------

                    قاضی سیامک مدیرخراسانی در گفت وگو با تسنیم نکته های جالبی درباره خاطرات پرونده های مهم و دوران کاری خود گفته است. مدیرخراسانی که نزدیک به 12 سال ریاست شعبه 76 دادگاه کیفری استان تهران (شعبه 6 فعلی) را بر عهده داشته، قاضی پرونده کهریزک، بیمه ایران، شکایت از محمود احمدی نژاد و بسیاری از پرونده های قضائی مهم بوده است. بخش های مهم این گفت وگو در ادامه می آید:پرونده قضات بازداشتگاه کهریزک لایه های زیادی داشت که اساسا برخی از آنها را نمی شود بیان کرد. تخلفات در این پرونده محرز بود. دادستان یک شهر بایستی بر نیروهای زیردست خود نظارت داشته باشد و نبود و «نمی دانم» که پذیرفته نیست. در این پرونده با توجه به تحقیقاتی که انجام شده بود، برای دادگاه محرز شد که تخلفات صورت گرفته است.در حکم دادگاه، انفصال دائم از خدمات قضائی، پنج سال انفصال از خدمات دولتی و 200 هزار تومان جزای نقدی صادر شده بود که همه فقط 200 هزار تومان را بزرگ کردند اما ندیدند کسی که در این شهر دادستان بوده و تقریبا حرف اول را می زده، محاکمه و به انفصال دائم از خدمات قضائی محکوم شده است. انفصال دائم از خدمات قضائی برای یک قاضی مانند حکم اعدام است.هیچ کس این دو مورد انفصال را نگفت و ندید و فقط گفتند چرا به 200 هزار تومان محکوم شده است.قاضی تابع قانون است. قانونا آقای مرتضوی از بابت معاونت در تنظیم گزارش خلاف واقع باید به 20 هزار تومان محکوم می شد و حرف دیوان عالی کشور درست بود اما چون گفتیم «سبب اقوی از مباشر» است، قانون اجازه می دهد حداکثر را در نظر بگیریم و ما 200 هزار تومان را در نظر گرفتیم وگرنه قانونا برای معاونت باید 20 هزار تومان در نظر گرفته می شد. گفتیم چون شخصیت دادستان بر مامور اجرا غالب است و درست است که آنها نوشتند اما به نظر ما دستور دادستان را انجام دادند، 200 هزار تومان را در نظر گرفتیم. مرتضوی نظراتش را به قضات منتقل می کردبا آقای مرتضوی هیچ ارتباطی نداشتم. با توجه به روابطی که در دادسرا با قضات داشت، به این نتیجه رسیده بودم که هیچ ارتباط دوستانه ای با ایشان نداشته باشم. به نظرم می رسید اگر با آقای مرتضوی ارتباط نداشته باشم، هم به نفع خودم است هم به نفع پرونده؛ مگر اینکه یک جاهایی به صورت رسمی یکدیگر را می دیدیم وگرنه هرگز نه من پیش ایشان رفتم و نه ایشان پیش من آمده است.نظراتی داشت که در پرونده ها به قضات منتقل می کرد. به همین خاطر ترجیح می دادم هیچ رابطه دوستانه ای با ایشان نداشته باشم و فقط دوری کنم و هیچ رابطه دوستانه ای هم با هم نداشتیم. به این معنی که اصلا با هم دوست نبودیم که خدای نکرده بخواهیم با هم رابطه دوستانه یا خصمانه داشته باشیم. هیچ رابطه ای با هم نداشتیم. فقط من می دانستم ایشان دادستان تهران است و ایشان هم می دانست من رئیس شعبه 76 هستم. جوادی فر از رضایت پشیمان بوددرباره رضایت اولیای دم مرحوم جوادی فر من شنیدم و از جوادی فر سوال نکردم اما احساس خودم این بود که این رضایت از قبل گرفته شده بود و بعدا در جریان محاکمه ارائه شد. این برداشت شخصی من است. جوادی فر کسی بود که بارها در جریان دادگاه از حال می رفت و مجبور می شدیم اورژانس خبر کنیم. از نحوه نگارش رضایت این طور دستگیرم شد که این رضایت باید قبلا تنظیم شده باشد. پشیمان بود. احساس می کردم پشیمانی باعث می شد حالش بد شود.من معتقد به معاونت در قتل بودم و در رای هم نوشته بودیم اما از مجموع هیئت پنج نفره قضائی، دو به سه شدیم. من و یکی دیگر از همکاران معتقد به معاونت در قتل و 15 سال زندان بودیم اما سه همکار دیگر چنین اعتقادی نداشتند که دیوان هم برائت از معاونت در قتل را تایید کرد. می دانستم احضار احمدی نژاد تبعات و جنجال به دنبال داردمن عقیده داشتم و دارم با تخلفات افراد تا وقتی در راس قدرت هستند، باید برخورد شود. برخورد با تخلفات افراد آن هم بعد از پایان دوره ریاست یا مدیریتشان هیچ سودی ندارد. مثلا اگر با یک قاضی متخلف بعد از بازنشستگی برخورد شود، هیچ سود و ارزشی ندارد. باید همان موقع برخورد شود تا درسی برای سایر قضات باشد.معتقدم پرونده هایی که فرد متخلف دیگر در مسند ریاست نیست را رسیدگی نکنیم، بهتر است. خیلی از این پرونده ها و تخلفاتی که صورت می گیرد به اعتماد عمومی مردم ضربه می زند.واقعا با اعتقاد به اینکه باید به تخلفات افراد مسئول در زمان مسئولیتشان رسیدگی شود، آقای احمدی نژاد را احضار کردم. خودم هم می دانستم تبعات دارد و حتما یک جنجالی به پا می شود.پرونده را خواستند و من توضیح دادم. قبلا پرونده به دیوان عالی کشور ارسال شده بود و دیوان شعبه 76 را صالح به رسیدگی دانسته بود. قبلا همه کارها به صورت قانونی انجام شده بود. هیچ تخلفی از ناحیه دادگاه در آن پرونده نبود و تمام اقدامات ما قانونی بود. اظهارات شکات و دلایل را گرفته بودیم و بعد از اینکه همه این کارها را کردیم و دیوان عالی کشور اعلام کرد این جرائم عادی رئیس جمهور و در صلاحیت شعبه 76 است، ما وارد رسیدگی شدیم.زمانی که ما به رئیس جمهور ابلاغ کردیم، انتخابات انجام و آقای روحانی انتخاب شده بود که آقای احمدی نژاد احضار را رسانه ای کرد و برگ اخطاریه ما را روی سایت دولت گذاشتند.یک مورد مربوط به آسیب دیدن حین سفر استانی آقای احمدی نژاد بود. یک مورد مربوط به کسی بود که گفته بود طرح کد رهگیری را من دادم و تیم ایشان برداشته است. دلیلی برای این موضوع وجود نداشت. ضمن اینکه بعید است یک رئیس جمهور بیاید برای یک کد رهگیری که نهایتا 40 هزار تومان است، خودش را به دردسر بیندازد. ما همه اینها را رد کردیم. چون اصلا به ایشان ربطی ندارد. مثلا یک نفر در کاشان شکایت کرده بود که سخنرانی رئیس جمهور توهین به منزلت مردم کاشان است. خب همه اینها رد شد.شکایت هایی که ماند، شکایت های اساسی و با مدرک بود. مثل شکایت مجلس شورای اسلامی. مجلس گفته بود رئیس جمهور در بحث بودجه، تشکیل وزارت ورزش و جوانان و پول مترو که مجلس یک میلیارد دلار برای تهران و یک میلیارد دلار برای شهرستان ها مصوب کرده بود، ایشان در چارچوب قانون حرکت نکرده و انجام نداده است. احضارش کردیم اما نیامد.قانونا باید بعد از آن جلسه دادگاه تشکیل می شد اما گفتند پرونده نقص دارد که پرونده همان طور ماند و کار ما تمام شد. رحیمی شبکه کلاهبرداری داشتما در ارتباط با آقای رحیمی معتقد بودیم ایشان رهبری شبکه کلاهبرداری را بر عهده داشته و 15 سال حبس صادر کردیم اما دیوان عالی کشور چنین اعتقادی نداشت و به پنج سال کاهش یافت. اعتقاد دادگاه همان بود که در رای آمد و آقای رحیمی را هم محکوم کرد اما دیوان عالی کشور چنین اعتقادی نداشت. بحث این نیست که 15 سال یا پنج سال حبس صادر شود بلکه مهم این است کسی که مسئول دولتی است، بابت تخلفات و جرائم عمدی خود به موقع مجازات شود و همین کار اعتماد مردم را جلب می کند و باعث می شود مسئولان هم هوشیار باشند.پرونده آقای رحیمی در زمان مسئولیتش در معاونت اول ریاست جمهوری کلید خورد و جلسات دادگاه نیز بعد از پایان دولت برگزار شد. در مجموع معتقدم در پرونده آقای رحیمی، قوه قضائیه خوب کار کرد. در این پرونده دلایل و مدارک خوب بود.من ترجیح می دادم آقای رحیمی با 78 متهم دیگر محاکمه شود. خیلی دوست داشتم که همه متهمان با هم محاکمه می شدند اما این طور نشد.در پرونده «بیمه ایران» کسانی که یک یا دو چک را نقد کرده بودند، تبرئه کردیم و دادگاه حکم به برائت آنها داد اما برخی بابت این کار درصد می گرفتند. یکی از تیم هایی که در پرونده بیمه ایران وجود داشت، تیمی بود که چک نقد می کرد. آن تیمی که چک نقد می کرد، رهبر داشت و باندی را تشکیل داده بودند که کارشان نقدکردن چک ها بود. این افراد درصد می گرفتند و نمی تواند انجام این کار بدون اطلاع باشد.رحیمی در پرونده بیمه ایران با داود سرخوش شهری و جابر ابدالی ارتباط داشت که جابر ابدالی دفاعیات بسیار جالبی داشت. ما برای آقای ابدالی حبس ابد داده بودیم که دیوان آن را به 15 سال حبس تبدیل کرد.به پرونده کرسنت دست نزدم و حتی نگاه هم نکردم چون نمی رسیدم. پرونده بسیار حجیمی بود و باید با دقت مطالعه می شد که من نمی رسیدم؛ بنابراین دست نزدم. خیلی سال بود که این پرونده به شعبه 76 آمده بود. باید یک سری کارهای دیگر هم انجام می شد که گفتیم همه کارهایش انجام شود تا ابتر نماند چون نمی شود پرونده های بزرگ را بدون انجام یک سری کارهای مقدماتی دست خورده کرد. فکر می کنم کارکردن روی آن پرونده حداقل یک تا دو سال وقت آزاد می خواهد که من اصلا وقت آزاد نداشتم و بعد هم دیگر تمایلی به ماندن در دستگاه قضائی نداشتم. همیشه هوای مطبوعات را داشتیمهمیشه در پرونده های مطبوعاتی، رعایت حال افراد را می کردم. همین الان هم اگر از برخی مدیران مسئول مطبوعات بپرسید، تاسف می خورند که من رفتم. ترجیح می دادند من باشم. در 10سالی که مدیران مسئول مطبوعات را محاکمه کردم، فکر کنم یک یا دو مورد حکم به توقیف دادم که یک مورد مربوط به روزنامه بهار بود. چون معتقدم مطبوعات باید یک فضای آزاد داشته باشند در انتقاد و نقد و نشان دادن راه حل و مطبوعات را سلاح جامعه می دانستم، در پرونده های مطبوعاتی سخت گیری نمی کردم.روزنامه دولتی با روزنامه های دیگر مثل «شرق» و بهار و... فرق دارد. روزنامه دولت که نباید به کسی توهین کند.همیشه با هیئت منصفه مطبوعات بحث می کردم که اگر قرار باشد بر سر منبع خبر به مطبوعات سخت بگیریم شاید یک روزنامه 16صفحه ای، بیشتر از هشت صفحه نتواند چاپ کند. درباره حساب ها خیلی ها خبر داشتندخیلی ها در قوه قضائیه درباره حساب ها خبر داشتند و چیزی نبود که پنهان باشد. فکر می کنم ماجرای این حساب ها به زمان آقای رازینی و دهه 70 بازمی گردد. این حساب ها، بحث پول های دادگستری است که در بانک ملی است که قبلا بانک سودش را می برد و حالا قوه قضائیه سودش را می گیرد.بالاخره پول دادگستری است. پولی است که مردم به هر دلیل در اختیار دادگستری می گذارد تا آزاد باشد. به عبارتی این پول ها در ید دادگستری است. از این حساب ها دادگستری خیلی استفاده کرد و اگر بودجه قوه قضائیه کافی بود، هرگز دنبال این حساب ها نمی رفتند چون نیازی نداشتند. وقتی کسی می تواند تمام احتیاجات مالی خود را برطرف کند چرا باید دنبال بحثی به این پردردسری برود که خودشان هم می دانستند هر زمانی در سطح جامعه مطرح شود، بازتاب خوبی ندارد. به هر حال از طریق سود حاصل از وجوه همین حساب ها بسیاری از مشکلات ساختمانی و مشکلات دیگر را برطرف کردند. آیت الله لاریجانی هیچ توصیه ای به من نکردایشان (آیت الله آملی لاریجانی) هرگز به من نگفت که فلانی را محکوم یا آزاد کن.حتی در پرونده آقای احمدی نژاد هم ایشان توصیه ای به این کیفیت نداشت. همیشه وقتی سر قضایایی بحث می کردیم، ایشان می گفت «در روز قیامت خودت باید جواب بدهی. بینی و بین الله، بین خودت و خدای خودت به هرچه رسیدی، رای بده». می گفت کسی که در روز قیامت باید جواب بدهد، شما هستید نه من. این همه سال پرونده شخصیت ها را رسیدگی کردم، یک شماره تلفن از آنها نگرفتم و شماره تلفنم را هم به هیچ کس ندادم.بیشترین پیشنهاد رشوه مربوط به پرونده اختلاس از بیمه ایران بود ولی هیچ وقت حتی گوش هم نمی دادم. پیشنهادهای رشوه ای که در این پرونده می شد، به انحای مختلف و از ناحیه متهمان بود.من زمانی که سر کار بودم، با حقوق 9 میلیون و 80 هزار تومان بازنشسته و با 20 هزار تومان هم استخدام شدم. معمولا قوه قضائیه اضافه کاری بسیار کمی دارد و اصلا قابل گفتن نیست؛ نهایتا به کسی 12 تا 13 ساعت اضافه کار بدهند. به خاطر نبود بودجه به قضات اضافه کار داده نمی شود.روزی آقای لاریجانی راجع به حکمی که درباره مدیر مسئول یکی از روزنامه ها (کاوه اشتهاردی، روزنامه ایران) صادر کرده بودم، من را صدا کرد. حکمی که داده بودم، جنجالی و پایه ای برای همه دادگاه های مطبوعات شد و نظریه ای که من دادم قالب شد؛ مبنی بر اینکه دادگاه از نظر هیئت منصفه مطبوعات تبعیت نمی کند و اعضای هیئت منصفه مطبوعات در حد کارشناس و مثل کارشناس برای دادگاه هستند.اوایل دوره ریاست آقای لاریجانی بود و همدیگر را زیاد نمی شناختیم. در هر حال، من را صدا کردند و من هم به دفتر ایشان رفتم. 10 رای من را از سیستم گرفته بود و درباره هر کدام از رای ها و دلایل صدور آن، سوال کرد. درباره هر کدام از پرونده ها که سوال می کرد، من توضیح می دادم تا اینکه در رای چهارم، پوشه را بست و به آقای خلفی (رئیس حوزه ریاست قوه قضائیه) گفت آقای مدیرخراسانی پرونده هایش را مطالعه می کند و سپس رای می دهد. علتش هم این است این رایی که درباره آن در حال توضیح دادن است، مربوط به یک سال و نیم پیش است؛ وگرنه یادش نمی آمد که توضیح بدهد.در مدتی که با آقای آملی لاریجانی کار کردم، با ایشان بهترین روابط را داشتم. با وجود اینکه گاهی اوقات اختلاف نظر داشتیم اما روابطمان حسنه بود. یک روز سر پرونده ای با یکی از آقایان (عباس جعفری دولت آبادی) دادستان تهران، که از مسئولان دستگاه قضائی بود، اختلاف پیدا کردم. بیش از دوونیم ساعت بحثمان طول کشید و یک بحث سنگین حقوقی بود. نهایتا وقتی به توافق نرسیدیم، آقای لاریجانی به آن مسئول قوه قضائیه گفت که من نظر آقای مدیرخراسانی را قبول ندارم و ایشان هم استدلال من را نمی پذیرد؛ ولی چون پرونده دست ایشان است، شما تابع نظرات ایشان هستید. بنابراین در چارچوبی که به شما گفته باید حرکت کنید. آن مسئول قوه قضائیه هم مجبور شد نظرات من را در پرونده اعمال کند و اعمال هم کرد.مدیرخراسانی از زبان خودشچهارم دی ماه 1337 در تهران به دنیا آمدم. در سال 1356 با دیپلم به عنوان پلیس قضائی در دادگستری استخدام شدم. بعد از استخدام، در کنکور سراسری شرکت کردم و در دانشگاه علوم قضائی و خدمات اداری قبول شدم. در جریان تحصیلم، بحث ادغام پیش آمد و من و تعدادی که دانشجوی قضاوت بودیم، به دادگستری منتقل شدیم و قرار هم بود به عنوان قاضی کار کنیم. اولین ابلاغ قضائی خود را در سال 69 برای شهرستان ایرانشهر در سیستان وبلوچستان گرفتم و بعد از چند سال از آنجا به شهرستان زابل منتقل شدم که در آنجا مدتی جانشین دادستان، معاون دادگستری و رئیس شعبه دادگاه بودم. 63 ماه در زابل بودم و نهایتا سال 76 با سمت دادرسی به تهران منتقل شدم. زمانی که به تهران منتقل شدم، بحث انحلال دادسراها پیش آمد که مدتی دادرس دادگاه بودم و سپس به عنوان رئیس شعب 18 و 1008 دادگاه عمومی فعالیت کردم. بعد از آن، مستشار دادگاه تجدیدنظر شدم و از مستشاری دادگاه تجدیدنظر، رئیس شعبه 76 دادگاه کیفری استان شدم و بعد هم زمان عضو معاون دیوان عالی کشور شدم. به عبارتی عضو معاون دیوان عالی کشور، مامور به خدمت در شعبه 76 دادگستری استان تهران بودم. بعد هم که بحث دادگاه های کیفری یک و دو پیش آمد، باز هم به عنوان عضو معاون دیوان عالی کشور، مامور به خدمت در شعبه شش دادگاه کیفری یک استان تهران (76 سابق) فعالیت کردم. یک شهریور سال 94 بازنشسته شدم و از دوم شهریور 94 تا هفتم شهریور سال 95 با قرارداد کار کردم و بعد هم دیگر قرارداد تمام شد و از دادگستری خارج شدم. شعبه 76 شعبه خاصی بود زیرا به پرونده های کارکنان دولت رسیدگی می کرد. تقریبا به اتهام تمام مسئولان عالی رتبه کشور در این شعبه رسیدگی می شد. یعنی در هر کجای ایران اگر قضات، نظامیان از درجه سرتیپ دوم به بالا، استانداران، فرمانداران، شهرداران، نمایندگان مجلس، اعضای مجمع تشخیص مصلحت نظام که رئیس جمهور هم یکی از اعضای مجمع است، روسای سه قوه، وزرا، مشاوران و معاونان وزرا و حتی روسای اداره اطلاعات جرمی مرتکب می شدند، در شعبه 76 رسیدگی می شد و شمول شعبه 76 بر کل کشور بود. سه دختر دارم. یکی از دخترهایم فوق لیسانس حقوق دارد و خودش را برای شرکت در آزمون وکالت آماده می کند. یکی از دخترهایم فوق لیسانس حسابداری دارد و در یک شرکت به عنوان حسابدار مشغول است و دختر دیگرم هم امسال، سال آخر رشته صنایع را در دانشگاه خواجه نصیر می گذراند. فرزندانم همواره این گله و شکایت را از من داشتند که باوجود داشتن موقعیت های فراوان، هرگز سفارش آنها را برای مشغول شدن در جایی نکردم.
                