پنج‌شنبه ۴ آبان ۱۳۹۶
-----------------------------------------
type_unknown
-----------------------------------------
شهرک 50 ساله بیوه زنان
-----------------------------------------

                    دو کوچه با خانه هایی یک طبقه و یک شکل و با درهای کوچک یک لنگه ای از شهرک بیوه زنان باقی مانده اما مردم محله کوی طلاب قدیم و بلوار طبرسی امروز مشهد، هنوز این چند کوچه و محله کوچک خاص را به همان نام قدیم «شهرک بیوه زنان» می شناسند. خانه هایی ساده و کوچک برای زنانی که همسرانشان به هر شکلی فوت شده اند و آنها نیز که با چند فرزند سقفی نداشته اند، نوبت به نوبت از این خانه ها سهم گرفته و ساکن آنها شده اند. شهرک بیوه زنان نیم قرن است که تعداد زیادی از زنان مشهدی و مهاجری که راهشان به مشهد افتاده و آنجا گرفتار و ماندگار شده اند را در خود جا داده است.مشهدی ها به کوچه می گویند «میلان» و میلان های دو بلوار محله طبرسی در شمال شرقی شهر مشهد، زیاد و پشت سر هم هستند. در میانه تغییرات شهری که محله کوی طلاب (بلوار طبرسی) در چند دهه اخیر داشته است، خانه های شهرک بیوه زنان تغییر نکرده اند و از همان دهه 40 تاکنون یک طبقه های حیاط دار مانده اند و فقط ساکنانشان هر از گاه تغییر کرده اند. تعداد زنانی که سال های گذشته در این خانه ها زندگی کرده اند و رفته اند در حافظه مدیرعامل خیریه ای که بانی این شهرک بوده، نمانده است.محمدعلی صمیمی، مدیرعامل خیریه انصار الحجه در این باره به «شرق» می گوید زنان زیادی، از یک ماه تا 10 سال و بیشتر در این خانه ها زندگی کرده اند تا زمانی که توانمند شدند و رفتند. او از پیرزنانی می گوید که از همان اول ساخت این خانه ها، در این خانه ها مانده اند و هنوز هم هستند. زنانی که حالا پیرزنانی با کمر خم شده اند و تنهایی در را برای من باز می کنند. سلام را جواب می دهد و صورتش را از آفتاب عقب می کشد تا بیشتر من را ببیند و من گل های بنفش کف حیات کوچکش را می بینم و معلوم می شود زردی انگشت ها از پرچم های گل زعفرانی است که جدا کرده است. پیرزن از همان سال 47 که این شهرک ساخته شد و دور و اطرافش همه زمین های کشاورزی بود، اینجاست.پیرزن از فریمان آمده است؛ وقتی که نوزادش مرده و مدتی بعد هم همسرش می میرد. با چند بچه دیگرش به این شهرک معرفی می شود و حالا که بچه ها همه رفته اند تنهاست. زن همسایه هم به ما اضافه می شود و محور صحبتشان به زمان جلسه قرعه کشی وام خانگی و نوبت این دفعه می رسد. زن همسایه از سال 67 اینجاست و راضی است؛ از آن راضی ها که چاره ای دیگر ندارد و به همین امکان فعلی هم شاکر است. او هم سفته داده و در این سال ها دیگر پولی نداده است. پیرزن خیریه را زیاد نمی شناسد؛ می گوید: داراها پول جمع می کنند و این خانه ها را می سازند و به ما کمک می کنند. سوال ها را با اینکه بی سواد است رد می کند و می گوید ما همه اش توی خانه ایم، چیزی نمی دانیم.در دیگری باز می شود و زن با سینی آش نذری بیرون می آید؛ زن سن و سالی دارد و چادرش را به گردن گره زده است. من را با توجه به عرف محله و آدم های آشنای دور و برش غریبه می بیند و می ایستد. اعتماد می کند برای حرف زدن. 14 سال است ساکن این شهرک آب رفته شده و حالا ماندگار است. به خیریه ای که این شهرک را ساخته «خدا خیر بده»ای می گوید و آش تعارف می کند.وقتی این خانه ها به نام شهرک بیوه زنان در میلان هایی که حالا اسمشان کوچه های «حیدری نسب» شده است، ساخته می شدند، کوی طلابی وجود نداشت و چند خانه در میان انبوهی از زمین های کشاورزی بودند. وقتی خانه های مجاز و غیرمجاز در این چند دهه در این محلات ساخته شدند، خانه های شهرک بیوه زنان اینجا بودند. این خانه ها با این نام حساسیت برانگیر در همه این سال ها در این محلات به حیات شهری و اجتماعی خود ادامه داده و هنوز هم برقرار است. از مردم محله و خود زنان غیرمستقیم درباره حواشی این شهرک سوال می کنم اما کسی حاشیه خاصی را نمی گوید. با معیارها و خبرها و آنچه تاکنون از این موضوعات پر حاشیه شنیده ام، برایم عجیب است که این شهرک در همه این سال ها باقی مانده و کسی به آنها کاری نداشته و مثل بسیاری از موضوعات مربوط به آسیب های اجتماعی مردم در مقابل آنها جبهه منفی نگرفته اند.از یکی از خانه ها صدای جاروبرقی می آید؛ از لای در زن ساکن خانه را می بینم و سلام می کنم. جاروبرقی را خاموش کرد تا صدای من را بشنود. در را باز گذاشته و به خاطر طراحی خانه، تا انتهای حیاط معلوم است. بعد از سلام و احوالپرسی و معرفی خودم، می پرسم مردم با شما کاری ندارند؟ حرفی؟ حدیثی؟ سرش را تکان می دهد که یعنی نه! بعد می گوید: خیریه خیلی حواسش به ما هست، بعد هم اینکه وقتی می دانیم اگر حرف و حدیثی باشد، همین خانه را هم از ما می گیرند؛ سر ما به کار خودمان است. همسایه املاکی شهرک کوچک شده بیوه زنان می گوید 17، 18 سالی می شود که آنجاست و از این زنان ساکن چیزی ندیده که بخواهد معترض باشد. آمار خانه های دو میلان فروخته شده را دارد و اضافه می کند: این دو تا میلان هم یا وقفی است یا مشکل سند دارد که تا به حال مانده وگرنه نمی ماند. یکی از مغازه ها عمده فروشی محل می گوید تعدادی از این زنان مشتری های قدیمی او هستند که جنس نسیه ای از او برمی دارند. می گوید: «حالا تقریبا بیشترشان پیر شده اند، قبلا که بچه هایشان بودند این محله بروبیایی داشت و شلوغ بود».همه محله ها و خیابان های قبل و بعد از طبرسی، خیریه ای که شهرک بیوه زنان را راه انداخته خوب می شناسند. پیداکردنش سخت هم نیست چون همه آدرس آن را دارند و از قضا مدیر آن هم از اینکه بعد از 50 سال خیر رساندن به زنان بی سرپرست خبرنگاری سراغش را گرفته خوشحال است. «در سال 1347 در جلسه تفسیر قرآن مرحوم آیت الله نجف آبادی که در خیریه برگزار می شد، تاملی کردند و گفتند که لازم است برای کودکان یتیم و زنان بی سرپرست کاری کنیم. او همانجا 60 تومان از جیبشان درآوردند و گفتند از همین جا شروع کنیم و همان شب 150 تومان جمع شد و تا امروز با همان کمک های مردمی ادامه دارد». این روایت محمدعلی صمیمی مدیرعامل خیریه انصارالحجه است از روزی که ایده ساخت این محل کلید زده شد.می پرسم چرا «کوی طلاب» را انتخاب کردید و می گوید: فردی بود در آن زمان که مرحوم شده است و زمین را مجانی اما مشروط به ما داد و ما دو نفر 48 دستگاه در کنار هم ساختیم و خانواده های بدون سرپرستمان را فرستادیم. اما حالا به دلیل مسائلی که پیش آمده است دیگر پشیمان شده ایم که ساختمان جدیدی بسازیم و اینجا را توسعه بدهیم.درباره مسائلی که اشاره کرده با تامل صحبت می کند و توضیح می دهد: «آنجا به نام شهرک بیوه زنان معروف شد و برخی اوقات افرادی آنجا می روند و مشکلات ایجاد می کنند و به همین دلیل ما 48 دستگاه آن را فروختیم و با پول آن در نقاط دیگری از شهر به شکل پراکنده خانه گرفتیم تا دیگر این زنان در یک نقطه نباشند اما 48 دستگاه دیگر باقی مانده که هنوز سند ندارد». بانی این شهرک کمی اکراه دارد تا درباره اتفاقات افتاده حرف بزند اما راضی می شود و می گوید: «در این سال ها تعدادی از افرادی بودند که مشکل ایجاد کنند. در این سال ها چند باری مشکلات بالا گرفت و کارمان به پاسگاه هم کشیده شد و باعث شد جمعشان کنیم».می گوید زمان زیادی از این تصمیمشان نمی گذرد و خانه ها را در همین یکی، دو سال اخیر فروخته اند چون این مشکلات اجتماعی از اول نبوده است و در هفت، هشت سال اخیر بیشتر شده است. می گوید خیریه آنها در این سال ها برای این اقدام حرف زیادی شنیده اما هنوز هم پای کار مانده ولی روش کار را تغییر داده تا کمتر حرف و حدیث داشته باشد. صمیمی می گوید این تصمیمشان جواب داده و خود زنان هم اینطور راضی تر هستند که کسی نداند تنها یا تحت پوشش جایی هستند.بانی خیریه انصارالحجه کنترلشان روی زنان را قبول دارد اما تلاششان این بوده که دخالت در زندگی آنها نشود و اضافه می کند: «برای ما مهم بود که این زنان از نظر مسائل اخلاقی و حجاب مشکلی نداشته باشند و خودشان هم مراقب بودند. شاید یک یا دو درصدی بودند که حاشیه هایی پیرامونشان درست شد، اما همه آنها خانواده های نجیب و باارزشیبودند و هستند».صمیمی می گوید در قانون های خیریه برای قبول این زنان، جذب پس از طلاق را نداشته اند و ندارند و تنها دلیل فوت همسر است و تاکید می کند: نمی خواهیم فتح بابی برای طلاق باشیم تا خیالشان راحت باشد اگر طلاق بگیرند خیریه ای آنها را پوشش می دهد. می گوید خیریه تحقیقات می کند و در جریان این سال ها هم کنترل می شوند و اگر ازدواج کنند از تحت پوشش بودن بیرون می آیند اما باز هم به فرزندانشان خدماتی می دهیم چون می دانیم آن مردی هم که با این خانواده ها در ارتباط است حتما وضع مالی خوبی ندارد که بتواند بچه های این زنان را پوشش دهد. علاوه بر اینها هر دو ماه میزانی خواروبار و گوشت هم به هر خانواده داده می شود. صمیمی می گوید: علاوه بر اینها برای دختران این زنان هم جهیزیه آماده می کنند و با همکاری کمیته امداد هم کمک های موردی زیادی دارند. پیرمرد گنابادی خیر می گوید این خیریه قبل و بعد از انقلاب فعال بوده و با همه دولتی ها کار کرده و کسی به کار این خیریه و شهرک بیوه زنان کاری نداشته است. خودش بازنشسته ارتش است که از همان ابتدا دنبال کار این خیریه رفته و می گوید: «هم قبل از انقلاب و هم انقلابی ها کمک می کردند و کاری به کارمان نداشتند و حتی اطلاعات و ساواک هم ما را می شناختند چون ما کارمان مردمی بود و سیاسی نبود. همه امورات ما با مردم می گذرد».صمیمی می گوید: دو میلان باقی مانده از شهرک بیوه زنان قرار نیست حذف شود و فعلا باقی می ماند چرا که هنوز هم زنان زیادی متقاضی این خانه ها هستند. از او درباره هیئت مدیره می پرسم و می گوید: 30 نفر هیئت امنا دارد که همه آنها هم مرد هستند. 30 مردی که در50 سال گذشته محور کمک هایشان برای زنان بدون سرپرست بوده و هنوز هم ادامه دارد. صمیمی درباره حساب وکتاب این خیریه حرف می زند و می گوید آنقدر حسابمان پاک است که هم قبل انقلابی ها و هم بعد انقلابی ها ما را قبول دارند. حسابمان با دولت و ملت روشن است و شفافیت مالی داریم و با مردم رو راست هستیم. می گوید در همه این سال ها به توصیه مرحوم نجف آبادی یک بار هم به تاجر و بازاری مراجعه نکردیم که مبادا پول شبهه ناکی وارد این خیریه شود. صندوق هایمان را هم در کوچه و خیابان نمی گذاریم و فقط به جایی که خودشان درخواست کنند می دهیم.می خواهم از کوچه عکسی بگیرم که زن با خجالت سرش را از در حیاط داخل می برد. می گوید چهار سالی می شود که آنجاست و با سه بچه نمی توانست جایی را اجاره کند. چک تضمینی صد میلیونی از او گرفته اند. می گوید: «اگر شوهر کنم یا صیغه کنم بیرونمان می کنند. خیریه بزرگی است و حواسشان به ما هست و متوجه می شوند». دستش را به سمت چند تا از درهای بسته می گیرد و می گوید اینها قدیمی هستند، این یکی تازه فوت کرده، آن یکی هم رفته خونه پسرش. شوهرش با یک سه چرخه میوه می فروخته و یکباره سکته کرده و از دنیا رفته است. او هم به قول خودش به امام رضا پناه آورده و این خانه نتیجه این پناه آوردن است.
                