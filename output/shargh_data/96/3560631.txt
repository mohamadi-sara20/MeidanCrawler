چهار‌شنبه ۲۷ اردیبهشت ۱۳۹۶
-----------------------------------------
type_unknown
-----------------------------------------
سنگ بنای پیروزی
-----------------------------------------

                    روز گذشته مردم استان های «زنجان» و «خوزستان» میزبان «حسن روحانی»، رئیس جمهوری بودند؛ امروز هم «روحانی» به مشهد می رود. او امروز در حالی به مشهد می رود که «ابراهیم رئیسی» هم در مشهد حضور می یابد. در اهواز با وجود «پروپاگاندای» مخالفان دولت، ورزشگاه محل سخنرانی مملو از جمعیت شد؛ اهوازی ها که از ریزگردها رنج می برند، با شعار «ما که هوا نداریم؛ بازم هواتو داریم»، حمایت خود از روحانی را اعلام کردند.روحانی صبح روز گذشته در جمع هواداران خود در زنجان با تاکید بر اینکه همه مردم آماده یک تصمیم بزرگ ملی هستند، گفت: «روز جمعه باید میان یکی از دو راه تصمیم بگیریم؛ یا به سمت قله برویم و پرچم ایران را به اهتزاز درآوریم یا خدای نکرده به سمت دره برویم و عزت خود را از دست دهیم». در روستاها به مردم دروغ نگوییدبه گزارش «ایسنا» او خطاب به برخی رقبای خود عنوان کرد: «به جوانان اعتماد کنید و در روستاها به مردم دروغ نگویید؛ مردم را با اتوبوس جمع نکنید و در پادگان ها ناهار چرب ندهید، چراکه همه دنیا همین چند روز نیست».روحانی با تاکید بر لزوم رعایت اخلاق و صداقت از سوی سایر کاندیداها، گفت: «مگر رهبر انقلاب نفرمودند که مر قانون را رعایت کنید؟ پس رعایت قانون کجا رفته است؟ مگر ایشان نفرمودند حق الناس را رعایت کنید؟ پس حق الناس کجا رفته است؟».روحانی با انتقاد از برخی سیاست ها در صداوسیما افزود: «همه کارمندان صداوسیما افراد خوبی هستند و خبرنگاران و تولیدکنندگان آن رسانه نیز زحمتکش هستند و ما آنها را دوست داریم؛ اما این رسانه گرفتار یک باند سیاسی شده است». شرم و خجالت تان کجا رفته است؟او با انتقاد از رفتار برخی رقبای خود گفت: «اگر می خواهید به روحانی توهین کنید، چهار سال این کار را انجام دادید. باز هم توهین کنید اشکالی ندارد؛ اما چرا به معلمان کشور توهین می کنید و به دروغ می گویید در مدارس ما ضد عفت و حجاب به فرزندانمان درس داده می شود. پس شرم و خجالت تان کجا رفته است؟».روحانی ادامه داد: «چرا به روستاییان شریف و زحمتکش و تولیدکننده ما به دروغ می گویید به روحانی رای ندهید چون یارانه شما قطع خواهد شد. این در حالی است که روحانی می گوید به جای اینکه پول گندم را به کشاورزان برزیلی بدهیم، باید پول آن به کشاورزان زنجانی برسد».او با تاکید بر اینکه ما نمی توانیم یک کشور عظیم و بزرگ 80 میلیونی را با نذر و صدقه اداره کنیم، عنوان کرد: «ما نمی توانیم بعد از این همه تجربه به چهار سال قبل بازگردیم. ما تصمیم گرفته ایم مسیر تعالی و پیشرفت را ادامه دهیم و نمی خواهیم ایران دوباره تحریم شود و در های بانک ها را ببندیم و به جای آن در های صرافی ها را باز کنیم. ما دیگر نمی خواهیم کشتی های بزرگ به جای بنادر ایران در بنادر کشورهای جنوبی پهلو بگیرند. ما نمی خواهیم بالای کشتی ایران پرچم فلان جزیره کوچک باشد». به خاطر رای می خواهید محرومان و فقرای جامعه را تحقیر کنید؟رئیس جمهوری، با تاکید بر اینکه افتخار ما این است که کشورمان اسلامی و حسینی است، خطاب به برخی رقبای خود گفت: «آیا حاضر شده اید به خاطر انتخابات، اخلاق و دین تان را بفروشید و ایران را آغشته به سیاه نمایی کنید؟ آیا به خاطر رای می خواهید محرومان و فقرای جامعه را تحقیر کنید؟». رئیس جمهوری گفت: «می گویند می خواهیم برای جوانان اشتغال درست کنیم؛ هشت سال کشور در دست شما بود و مدیران آن زمان در ستاد شما هستند؛ چقدر شغل ایجاد کردید؟ در آن هشت سال اشتغال 850 هزار زن را از بین بردید و صد هزار اشتغال خالص نداشتید. این در حالی است که ما به دنبال اشتغال هستیم، برجام را برای اشتغال و سرمایه گذاری و فضای آرام و محیط زیست انجام دادیم».او به اقدامات دولت یازدهم درباره دریاچه ارومیه اشاره کرد و گفت: «اگر دولت یازدهم درباره دریاچه ارومیه اقدامی نکرده بود، این دریاچه خشک می شد و مردم با بحران توفان نمک روبه رو بودند؛ آقای صداوسیمایی که حاضر نیستید از دولت سخن بگویید، حداقل از دریاچه ارومیه سخن بگویید». صاحبان کشور ملت ایران هستندروحانی به برخی مخالفت ها با اقدامات دولت یازدهم در زمینه توسعه زیرساخت های ارتباطی در کشور اشاره کرد و افزود: «می گویند شبکه های ارتباطی بسته شود، چرا؟ آنها می گویند اتوبان ها را ببندید، چون مردم تصادف می کنند، درحالی که ما معتقدیم اتومبیل ها را باید اصلاح کرد و نباید برای تخلف یک نفر خیابان ها را بست».او با بیان اینکه دو موضوع را همه افراد باید بدانند، گفت: «همه باید بدانند صاحبان کشور ملت ایران هستند و با رای مردم، تمام مسئولان کشور مشروعیت پیدا می کنند. دومین موضوعی که همه باید آن را بدانند این است که باید به جوانان و دختران کشور اعتماد کنیم».روحانی خطاب به برخی مخالفان خود ادامه داد: «آنها بهتر از شما دین را قبول دارند، مکررا پشت تریبون ها نگویید آنها بی دین هستند، بالای 98 درصد جوانان ما به خدا و آخرت اعتقاد دارند».او همچنین با بیان اینکه چرا به جوانان و دختران ما توهین می کنید، گفت: «شما پاسدار عفت در کشور شده اید؟ پاسدار عفت ما زنان ما هستند». با رای تان به روحانی به او قدرت بازو بدهیداین کاندیدای انتخابات ریاست جمهوری با بیان اینکه روحانی خود را آماده کرده است آبرو و روح و جان و جسمش را فدای مردم کند، در پاسخ به طرح برخی مطالبات از سوی هواداران خود مبنی بر رفع حصر گفت: «من می دانم شما چه می گویید؛ شما می گویید که چرا کلیدت بعضی از درها را باز نکرده است؛ من از شما می خواهم که با رای تان به روحانی به او قدرت بازو بدهید».روحانی گفت: «من قبول دارم که قدرت ایران ناشی از اقتصاد، سیاست و تلاش های نیروهای مسلح ما است، اما قدرت واقعی متعلق به این جوانان عزیز است؛ اگر دشمنان ایران می ترسند٬ از این جوانان می ترسند».او با تاکید بر اینکه انقلاب و نظام اسلامی متعلق به جوانان است، گفت: «من از بعضی ها می خواهم که اطراف خود و مسجد و شب احیای خود را نبینند؛ به خدا قسم که جوانان نیز اهل احیا و دعا هستند. چرا فقط خود را انقلابی و نظام را فقط متعلق به خود می دانید؟؛ این انقلاب و نظام اسلامی برای همه جوانان است».روحانی همچنین با بیان اینکه «ما پای صندوق های رای می رویم تا حصر را بشکنیم»، افزود: «به آن هایی که می خواهند قدرت در انحصار یگ گروه خاص باشد، می گویم قدرت در ایران متعلق به همه ملت ایران است. ما حصر قدرت در کشور، حصر ایران و تحریم ایران را نمی پذیریم».او همچنین گفت: «صداوسیمایی که همه کارکنانش زحمت کش اند، گرفتار یک باند سیاسی است؛ به جای شورای نگهبان از جوانان می خواهم نظارت کنند». روحانی در اهواز: نخواهیم گذاشت تحریم برگرددروحانی عصر روز گذشته در اهواز گفت: «ما از سال 92 راهی را آغاز کردیم. در بعضی موارد موفق بودیم و در برخی موارد در نیمه راهیم؛ نخواهیم گذاشت تحریم برگردد». روحانی با بیان اینکه از حقوق ایران دفاع کردیم، ادامه داد: «شما می دانید در طول این مدت همه دست به دست هم دادیم تا تحریم را از سر ایران برداریم، ما با هم قدم هایی را برداشتیم».او گفت: «طرح 550 هزار هکتاری کشاورزی که سال ها مانده بود را تا پایان امسال به پایان خواهیم رساند، هنوز راهی طولانی در پیش داریم؛ نخستین مصوبه سال 96 در دولت، طرح برنامه های خوزستان بوده است؛ برای آب شرب همه شهرها و روستاهای این استان 10هزار میلیارد تومان مقرر کرده ایم». با همکاری منطقه ای می توانیم جلوی ریزگردها را بگیریم نه با آتش زدن سفارت های آنهااو خطاب به جمعیت حاضر در ورزشگاه تختی اهواز که شعار می دادند «ما که هوا نداریم بازم هواتو داریم»، افزود: «می دانیم گرفتار ریزگرد هستید. باید با ریزگردها مقابله کنیم و طرح ملی و فراملی را برای ریزگردها اجرا کنیم؛ من به شما خوزستانی ها قول می دهم نخستین اولویت دولت دوازدهم محیط زیست خوزستان است». روحانی ادامه داد: «با همکاری کشورهای منطقه می توانیم جلوی ریزگردها را بگیریم، نه با آتش زدن سفارت های آنها».او در ادامه گفت: «ما در سال 92 با یکدیگر عهدی بستیم که در اجرای آن در برخی موارد موفق بوده ایم و در برخی موارد در نیمه راه ماندیم. ما همه دست به دست هم دادیم تا تحریم ایران را برداریم و حصر ایران را بشکنیم. ما دست به دست هم دادیم و به خوبی از حقوق ایران دفاع کردیم».روحانی با بیان اینکه گام های کوچکی را در خوزستان برداشتیم، تصریح کرد: «اینجا محل فداکاری مقام معظم رهبری و همه دلیران و امیران و سرداران است. ما با یکدیگر قدم های خوبی در خوزستان برداشتیم. ما 312هزار هکتار از طرح 550 هزار هکتار که سال ها اجرا نشده بود را تا پایان امسال اجرا می کنیم و تا پایان دولت دوازدهم این طرح را به اتمام خواهیم رساند». باید ویزای ایران و عراق برداشته شوداو افزود: «ما درخصوص آب خوزستان قدم هایی را برداشتیم و باید گام های بیشتری برداریم. اولین مصوبه سال 96 تامین آب خوزستان بوده است. ما در دولت دوازدهم این طرح ها را به ثمر می رسانیم». روحانی با بیان اینکه ما می دانیم شما در خوزستان گرفتار ریزگرد هستید، گفت: «دل همه مردم ایران با خوزستان است. ما باید با ریزگردها مقابله کنیم. ما باید طرح ملی و فراملی برای ریزگرد اجرا کنیم و من قول می دهم یکی از اولویت های دولت دوازدهم محیط زیست خوزستان باشد».او گفت: «آن روز که ریزگرد برق و زندگی مردم خوزستان را در خطر انداخت، هم من و هم دکتر جهانگیری اشک ریختیم. اگر شما شب بیدار ماندید ما هم بیدار ماندیم. من در کشورهای منطقه بودم؛ در مسیر بازگشت گفتند اول در خوزستان توقف کن؛ اما من گفتم به تهران می رویم و جلسه برای حل این کار تشکیل می دهیم؛ بعد به اهواز می آییم».روحانی ادامه داد: «باید ویزای ایران و عراق برداشته شود تا مردم راحت تر رفت و آمد کنند. همچنین ما باید برای جوانان کشور اشتغال ایجاد کنیم».او با بیان اینکه من این روزها درد ریزگرد تهمت، ریا، سیاه نمایی و تضعیف ایران را بیشتر می فهمم، گفت: «ما در شرایط حساس ایران هستیم. با توجه به شرایط منطقه، ما نیاز به قدرت ملی داریم و قدرت ملی، وحدت عرب، فارس، بلوچ و لر است».جهانگیری در جمع مردم شیراز به نفع روحانی از نامزدی کناره گیری کرداسحاق جهانگیری از نامزدی در انتخابات انصراف داد. از روز نخست هم اعلام کرده بود که مکمل روحانی است. این جمله را همان روزی که برای ثبت نام به وزارت کشور رفته بود، اعلام کرد. همه منتظر بودند تا جهانگیری انصراف خود را روز دوشنبه در برنامه گفت وگوی ویژه خبری اعلام کند، اتفاقی که نیفتاد. شورای عالی سیاست گذاری اصلاح طلبان هم روز گذشته در نامه ای از اسحاق جهانگیری خواسته بود تا به نفع روحانی از انتخابات کناره گیری کند. جهانگیری عصر دیروز اما تصمیم گرفت تا این خبر را در جمع مردم اعلام کند.اسحاق روز گذشته دو سفر به شیراز و یاسوج داشت. در جمع مردم شیراز و در ورزشگاه شهید دستغیب بود که انصراف خود را از نامزدی اعلام کرد و رو به مردم گفت: «من به همراه شما ملت و تمام اصلاح طلبان به آقای روحانی رای می دهم. من به اصرار شورای سیاست گذاری اصلاح طلبان و به توصیه برادر بزرگوار سیدمحمد خاتمی و تاکید رئیس جمهور، آقای روحانی برای کمک به اصلاحات در عرصه حضور پیدا کردم تا بگویم در سال 92 چه تحویل گرفتیم و قرار است چه بکنیم، ابتدا هم اعلام کردم من و روحانی مکمل همدیگریم. در اینجا از همه شهروندان، اصولگرایان، اصلاح طلبان و اعتدال گرایان درخواست می کنم، برای داشتن ایرانی آباد به همراه هم به روحانی رای بدهید». ساعتی از این سخنان نگذشته بود که بیانیه انصراف خود را هم منتشر کرد: «من در این مقطع، حمایت از دکتر روحانی و رای قاطع به ایشان را حمایت از ملت توانمند ایران می دانم که حق دارد امید به فردایی بهتر داشته باشد. من حمایت از دولت را که توانسته است با سنجیدگی و ایستادگی، زمینه ها را برای جبران سوءتدبیرهای گذشته فراهم کند، حمایت از نظام جمهوری اسلامی می دانم. من یقین دارم دولت آینده که ان شاءالله با رای بالای مردم آگاه ما به دکتر روحانی انتخاب شود، قادر خواهد بود با پشتیبانی رهبری معظم انقلاب و استفاده از همه ظرفیت های سیاسی، اجتماعی و اقتصادی کشور راهی روشن تر برای گفت وگو، تفاهم و مشارکت ملی و برآوردن همه خواسته های ملت بگشاید. مردم سالاری، آزادی، دغدغه معیشت مردم و پیشرفت کشور، آموختن از تجارب گذشته و باور به «همه برای ایران» راه غلبه بر همه مشکلات است». بعد از انتشار بیانیه رسمی، حسن روحانی هم در جمع مردم اهواز با بیان این جملات از جهانگیری تشکر کرد: «من از این سرباز فداکار انقلاب و ملت تشکر می کنم. او به انتخابات و صحنه انتخابات قدم گذاشت تا اطلاعات لازم را به ملت ایران بدهد، او به صحنه انتخابات آمد تا واقعیت ها را در مناظرات بگوید. من دکتر جهانگیری را خوب می شناختم، خدمات او را در دولت یازدهم به خوبی دیدم، اما خوب بود به عرصه انتخابات آمد تا همه مردم لیاقت های این سرباز دلیر ایران را ببینند، دکتر جهانگیری به شایستگی به افزایش آگاهی مردم کمک کرد و عملکرد دولت یازدهم را برای مردم تشریح کرد و امروز ایشان با بزرگواری به نفع من انصراف اعلام کرده است». ماموریتی که انجام شداسحاق دقیقا برای همین آمده بود. تشریح فعالیت های دولت برای مردم و پاسخ به تخریب ها. این تصمیم را زمانی اتخاذ کرد که قالیباف هم در کنار رئیسی برای انتخابات ثبت نام کرده بود. تصمیم برای حضور جهانگیری در عرصه انتخابات با درخواست بزرگان اصلاحات و کسب رضایت روحانی انجام شد. هدف هم روشن بود. همان طور که خود او و روحانی اعلام کردند، آمده بود تا به مردم آگاهی بدهد. آگاهی داد، دفاع جانانه کرد، به تخریب ها جواب داد و در آستانه هم انصراف داد. جهانگیری در سه مناظره تلویزیونی خوش درخشید، به ویژه در مناظره اول و سوم. در مناظره اول خطاب به قالیباف گفت: «در زمینه مسائل اجتماعی مجددا تاکید می کنم که با برخوردهای گازانبری مشکل فرهنگ و آسیب های اجتماعی حل نمی شود. بدتر از آن اینکه با کتک زدن دست فروشان و تشکیل گروه ضربت برای جمع آوری دست فروشان، نمی شود معضل آنان را حل کرد.» در مناظره دوم هم تفاوت دو اندیشه در انتخابات پیش رو را برای مردم توضیح داد: «جایگاه ریاست جمهوری محل کارآموزی نیست، اقتصاد این مملکت و مردم این کشور تحمل و حوصله تنش، دعوا و کارآموزی سیاست مداران تازه کار را ندارد. مردم عزیز هوشیار باشید؛ می خواهید فردای فرزندان شما چگونه باشد؟ محدودیت می خواهید یا آزادی؟» اما در مناظره آخر، جهانگیری و روحانی تیمی بودند که مدام به هم پاس گل می دادند و توپ را وارد دروازه می کردند. جهانگیری از همان ابتدا مناظره را خطاب به قالیباف و رئیسی توفنده آغاز کرد: «آقای قالیباف عادت کردید که مسائل خلاف بگویید. آقای قالیباف شما راجع به حقوق های نجومی می گویید، دولت با افتخار افتاد دنبالش و رسیدگی کرد و به هر میزان توانست برخورد کند، برخورد کرد. تعدادی از مدیران متخلف کنار گذاشته شدند. رئیس مجلس اعلام کرد که براساس گزارش دیوان محاسبات تمام وجوه برگشت داده شده است. طبق گزارش سازمان بازرسی دوهزارو 200 میلیارد املاک مردم تخفیف داده شده و آپارتمان 120 میلیاردی را دو میلیارد تومان داده اید. هرکسی خواست به موضوع ورود کند جناب عالی اجازه ندادید». جهانگیری آمد، اهداف دولت را تشریح کرد و بعد هم به نفع روحانی کناره گرفت تا همان تحلیل روزهای اول به حقیقت بپیوندد. از تیم روحانی- جهانگیری یک نفر باقی ماند و از تیم رئیسی- قالیباف هم یک نفر. همان دو قطبی ای که همه روزهای نخست ثبت نام رئیسی از آن نام می بردند، شکل گرفت. روحانی و رئیسی گزینه های مرحله نهایی هستند. جهانگیری کیست؟نام کاملش اسحاق جهانگیری کوه شاهی است و فرزند حسن. بیستم دی سال 1336 در کوه شاه در شمال شرق هرمزگان به دنیا آمد؛ اما رشدیافته سیرجان است و او را از اهالی کرمان می شناسند. 19ساله بود که در رشته فیزیک دانشگاه کرمان پذیرفته شد و بعد هم برای ادامه تحصیل در کارشناسی ارشد مهندسی صنایع به دانشگاه صنعتی شریف آمد و دکترای مدیریت صنعتی اش را از دانشگاه آزاد اسلامی گرفت. سال 58 وقتی 22ساله بود، ازدواج کرد. همسرش منیژه جهانگیری است که دختر عمویش هم هست، کارشناس ارشد پرستاری. از زندگی خانوادگی آنها خبری در دست نیست؛ جز اینکه چهار فرزند دارد. حسین، حسام، فائزه و هدی. یک نوه دارد به نام پارسا. سال 59 دو برادرش را در جبهه های جنگ با عراق از دست داده است. بخشداری، نمایندگی مجلس، استانداری، وزارت و معاون اولی را در کارنامه خود دارد. کانال ارتباطی اصلاح طلبان با مقام معظم رهبری بعد از فوت آیت الله هاشمی رفسنجانی است و در حال حاضر یکی از مهم ترین تصمیمات زندگی سیاسی خود را گرفته است و آن هم کنار رفتن از رقابت ها به نفع روحانی است.
                