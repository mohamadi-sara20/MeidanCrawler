شنبه ۱۴ بهمن ۱۳۹۶
-----------------------------------------
حرف اول
-----------------------------------------
دیپلماسی در اتاق شیشه ای
-----------------------------------------

                    یکی از پدیده های جالب در جامعه ایران پس از انقلاب، سیاسی شدن جامعه و به اعتباری مردمی شدن آن است. این وضعیت در دوران حکومت پهلوی ها به اصطلاح، 180 درجه متفاوت بود و سیاست داخلی به شکل اعم و سیاست خارجی به طور اخص از جامعه حتی از جامعه دانشگاهی و روشنفکری فرسنگ ها فاصله داشت و تصمیم های سیاسی مانند سایر امور مملکتی، در هر دو بخش از طریق اوامر ملوکانه به اجرا درمی آمد. سیاسی شدن جامعه کنونی ایرانی آن هم خارج از حد معمول و متعارف آن بحثی در حوزه جامعه شناسی سیاسی است و در این مقال مورد نظر نیست و اهل فن باید به آن بپردازند. طبعا در وضعیت فعلی بخواهیم یا نخواهیم، جامعه از دست اندرکاران سیاست داخلی و نیز خارجی انتظار شفاف سازی دارد، چراکه مسئله شفافیت در مسائلی که به سرنوشت ملت ها ارتباط دارد، با عنوان Transparency در کشورهای پیشرفته با نظام های مردم سالار بسیار مورد توجه است و حتی یک سازمان غیردولتی بین المللی با نام سازمان شفافیت بین الملل، هر روز گزارشی از فساد در کشورهای مختلف ارائه می کند و دست به افشاگری نیز می زند و جامعه مدنی و نخبگان را به افشاگری و مبارزه با فساد دولتی ترغیب می کند.خوشبختانه به دلیل پیش گفته و نیز وجود رسانه های اجتماعی در جامعه سیاسی ایران، دولتمردان خود را به شفاف سازی در مسائل داخلی و خارجی مکلف می دانند و در مطبوعات و سایر رسانه ها شاهد اظهارنظر های مقامات کشور درباره عملکردشان هستیم. این نوع پاسخ گویی و شفاف سازی در سیاست خارجی با عنایت به مسائل مربوط به توافق هسته ای و نیز وضعیت بحرانی منطقه حساس خاورمیانه بسیار پررنگ تر و بااهمیت تر است. حضور وزیر امور خارجه و دیپلمات های ارشد در مجلس و سایر محافل برای روشن سازی دیپلماسی جمهوری اسلامی ایران در مسائل حساس در ارتباط با منافع ملی کشور گویای این روند است. بدون شک، توجه شایسته وزارت خارجه به مقوله دیپلماسی چندجانبه باعث ارتقای سطح دیپلماسی ایرانی شده، آن را به شدت پرتحرک کرده و درعین حال دیپلمات های کشورمان را ورزیده تر و پرتوان تر کرده است. البته این رویکرد مثبت، انتظار مردم و به ویژه نخبگان و رسانه ها را در شفاف سازی از سوی مسئولان دیپلماسی بیشتر کرده است. مسائلی از قبیل شرکت نکردن وزیر خارجه یا نماینده ای از سوی ایران در نشست جهانی داووس یا موضع گیری در قبال ورود ارتش ترکیه به خاک سوریه برای مقابله با کردهای آن کشور در مناطق مرزی مشترک و... از جمله این پرسش هاست که در مجالس و محافل گوناگون مطرح می شود و یقینا از سوی مدیران دیپلماسی کشور پاسخ شایسته به آنها داده خواهد شده و شفاف سازی خواهد شد. این روز ها نشست مجمع جهانی اقتصاد (داووس) در کانون توجه رسانه ها و سیاسیون کشور قرار گرفته است. شاید یکی از دلایل توجه بیش از حد به این امر، یکه تازی دشمنان ایران و در راس آنها رئیس جمهور آمریکا، نتانیاهو و نیز وزرای خارجه عربستان سعودی و شیخ نشین امارات عربی در حمله به کشورمان در نشست اخیر بود. این موضع گیری های ضد ایرانی را بسیاری از شخصیت های بین المللی و بخشی از نخبگان و چهره های دانشگاهی، سیاسی، هنری و ورزشی در داخل کشور نقد و با آن مخالفت کردند. شکی نیست که استفاده ایران ستیزان از تریبون مجمع جهانی داووس و خالی یافتن صحنه از حضور مقامات ایرانی، مهم ترین عامل در کشیده شدن این امر به سطوح مختلف در جامعه ایرانی بود. صرف نظر از دلایل شرکت نکردن شخصیت های ایرانی، شایسته است نگاهی به ماهیت وجودی و عملکرد این مجمع جهانی بین المللی بیندازیم. متاسفانه کمتر چهره علمی یا سیاسی و اقتصادی ایرانی داووس را نقد و موشکافی کرده؛ آنچه روشن است و در خبررسانی های مجمع گفته می شود این است که صدها رئیس جمهور، نخست وزیر، وزرای اقتصاد، میلیاردر ها و نیز صاحبان شرکت های بزرگ بین المللی یا اصطلاحا کورپوریشن های بسیار بزرگ همراه چهره های هنری و خبرساز از سراسر جهان خود را به داووس می رسانند تا افتخار شرکت در این کنفرانس اقتصادی یا اجلاس ثروتمندان سودجوی جهان یا Summit of plutocrats داشته باشند و هر ساله در زمان برگزاری این نشست، در رسانه ها و سایر مجامع مدنی آن را زیر ضربات انتقادی خود قرار می دهند. در ادامه همین حرکت های ضد سرمایه داری (مشابه جنبش وال استریت) شخصیتی جهانی مانند نوام چامسکی در مصاحبه ای، ایده ای با نام Another World is Possible «جهانی دیگر نیز ممکن است»، مطرح کرد و دیگران نیز ایده World Social Forum یا مجمع اجتماعی جهانی را مورد توجه قرار دادند و کنفرانس بین المللی مربوطه برای اولین بار در برزیل برگزار شد و شعار اصلی این کنفرانس عبارت «جهانی دیگر نیز ممکن است» تعیین شد. نویسنده ای به نام دیوید مک نالی کتابی با این نام و تم ضدسرمایه داری نوشت و فیلمی نیز با همین عنوان ساخته شد. تمامی این حرکت های ضد هژمونی سرمایه داری در حالی در آمریکا، اروپا، آمریکای لاتین و... روزبه روز شکوفا تر می شود که متاسفانه در ایران بسیاری از مردم، با داووس و نشست های شبیه آن با شیفتگی برخورد می کنند و برخی اهل قلم در فضای مجازی، کلمات قصار چهره هایی مانند فرید ذکریا، توماس فریدمن و هم فکران آنها را با آب و تاب تکرار و تبلیغ می کنند. جا دارد دانشگاهیان، رسانه ها و فعالان سیاسی- اقتصادی جامعه ایرانی، با ژرف اندیشی و بی طرفی این مقوله ها را مطالعه و نقد کنند و با بی طرفی عالمانه جامعه ایرانی را آگاهی ببخشند.
                