یک‌شنبه ۲۷ اسفند ۱۳۹۶
-----------------------------------------
type_unknown
-----------------------------------------
شاه از برکناری مصدق واهمه داشت
-----------------------------------------

                    شرق: شاید خلاف آمدترین رویکرد در آستانه بیست ونهم اسفند، سالگرد رخدادگونه ای در تاریخ معاصر ما مانند ملی شدن صنعت نفت، انتشار مطلبی است در رد و انتقاد از رویکرد و تفکرات محمد مصدق. مطبوعات و رسانه ها به رسم هرساله در این روز تاریخ را دوره می کنند و در ستایش و مذمت این اتفاق می نویسند؛ اما روز ملی شدن صنعت نفت، امسال قرین شده است با نام گذاری خیابانی به نام محمد مصدق که خود نام گذاری سالیانی است مورد بحث و مناقشه بوده است. حرف های طرفداران مصدق به دلیل آنکه از طیف بی منفعت و اصیل سیاسی بودند، در میان مردم همواره اقبال بسیار داشته و شنیده شده است. پیداست که مصدق برای ملتی رویا ساخت و رویای ملت را نیز محقق کرد، اما محل مناقشه در بحث ملی شدن صنعت نفت، در این سالیان مدام جا عوض کرده است و امروز به دلیل مصائب بسیار اقتصادی بیشتر از منظر تاثیر اقتصادی اش مورد بحث و جدل است. موسی غنی نژاد از کسانی است که منتقد این پدیده ملی است. سخنان او به عنوان اقتصاددانی که در عین مستقل بودن رویکردی همسو با دولت دارد، محمل مناسبی است تا دلیل مشکلات اقتصادی را در چند دهه اخیر دریابیم. روزنامه «شرق»، با انتشار گفت وگوی انتقادی غنی نژاد و البته انتشار نقدهایی دراین باره، در پی آن است تا امکانی برای بحث دوباره درباره مسائل اقتصادی منتج از ملی شدن نفت باز کند، تا شاید از طریق برخورد تفکرات متضاد، صحنه روشن تر شود. ناگفته پیداست که انتشار این گفت وگو به معنای تایید نظرات و آرای موسی غنی نژاد درباره مصدق و جریان های سیاسی ایران در آن روزگار نیست.این گفت و گو را علی ورامینی و بابک اوجاقی انجام داده اند. اوجاقی: کم کم به سالگرد 29 اسفند نزدیک می شویم، ملی شدن صنعت نفت ایران و مشخصا بحث های همیشگی که حول این قضیه اتفاق می افتد. شما ملی شدن صنعت نفت در ایران را مانند بیشتر کسانی که درباره آن بحث کرده اند، برای تاریخ معاصر و روند اجتماعی، سیاسی و اقتصادی ایران مفید می دانید یا دیدگاه دیگری دارید؟ غنی نژاد: من معتقدم ملی شدن صنعت نفت به ضرر مردم تمام شد و نهضتی بود که چه از نظر اقتصادی و چه به لحاظ سیاسی، نه اهداف درستی را دنبال می کرد و نه عملا می توانست به آن اهداف برسد. در نتیجه، به بن بست خورد و دفتر آن، حداقل در چارچوب سیاست های دکتر مصدق، با وقایع 28 مرداد بسته شد. در حالی که به تعبیری این دفتر همچنان باز مانده است؛ یعنی فضایی ضدغربی و ضددنیای صنعتی در کشور ما شکل گرفت که آثار آن را در سال های بعد و در جریان وقایع خرداد 1342 و انقلاب اسلامی نیز دیدیم. به نظر من تحولات بعدی ایران، به ویژه جنبه های منفی اقتصادی آن؛ یعنی اقتصاد بسته، خودکفا و ضد دنیای خارج، همه تا حدود زیادی ریشه در جریان ملی کردن صنعت نفت دارد، ازاین رو، آن جریان را مثبت ارزیابی نمی کنم. خواسته هایی در آن زمان مطرح شد که نه ممکن بود و نه مطلوب. دنبال کردن مصرانه خواسته ای که برآورده شدن آن ممکن نیست، به نتایج بد و مهم تر از همه به سرخوردگی می انجامد. هدف نهضت ملی کردن صنعت نفت، این بود که این صنعت تمام وکمال به دست ایرانی ها مدیریت شود. در آن تاریخ و حتی سال ها بعد از آن، چنین چیزی امکان پذیر نبود؛ بنابراین طرح و دنبال کردن آن می توانست به نتیجه ای غیر از آنچه رسید، برسد؟ اما توقعات وسوءتفاهم های ناشی از آن نهضت، تبعاتی سیاسی و اقتصادی داشت که الان بیش از 60 سال است دامن گیر ما شده است.اوجاقی: ملی شدن صنعت نفت در آن زمان مشخص در ضمن آنکه خواسته ای ناسیونالیستی بود، خواسته نخبگان ما هم بود. ما می توانیم وقایع 29 اسفند و ملی شدن صنعت نفت را در سایه ناسیونالیسم ایرانی و نوعی هویت اندیشی بررسی کنیم؟ یا نوعی پوپولیسم افسارگسیخته بود؟ این وقایع را باید در چه کانتکسی قرار داد؟ غنی نژاد: ببینید، دو نوع ناسیونالیسم وجود دارد؛ یک نوع ناسیونالیسم که بر ایجاد دولت-ملت و هویت ملی در چارچوب مدرن کلمه ناظر است و نوع دیگر ناسیونالیسم رمانتیک است که در کنار آن پوپولیسم رشد می کند.چیزی که دکتر مصدق آن را نمایندگی می کرد، بیشتر از نوع دوم بود؛ یعنی یک نوع ناسیونالیسم رمانتیک توام با پوپولیسم. او اعتقاد داشت همه مشکلات ایرانی ها ناشی از خارجی هاست. گفتار غالب در نهضت ملی شدن و جریان سیاسی نفت، از این نوع بود. شما اگر نهضت ملی را بررسی کنید، می بینید گفتار سیاسی اش این است که ملت ایران همیشه در معرض توطئه های اجنبی قرار داشته و علت عقب ماندگی کشور ما عمدتا همین مسئله بوده است؛ بنابراین ما باید خودکفا و مستقل شویم. گویا ما هیچ گاه مستقل نبوده ایم. گویا خودکفاشدن از نظر اقتصادی، چیز مطلوبی است و اینها درمان درد ماست. این گفتارها به نظر من از جنبه نظری نادرست و از جنبه های عملی ناممکن بود. همان طور که اشاره کردم، ایرانی ها در آن زمان به هیچ وجه توانایی مدیریت صنعت نفت را چه از لحاظ فنی و چه از نظر مدیریتی نداشتند و شعارهایی که مطرح می شد، غیرواقع بینانه بود. گفتار دکتر مصدق مبنی بر این تفکر که خارجی ها مقصر اصلی همه عیب و نقص های ما هستند، در واقع رویکردی پوپولیستی؛ اما جذاب برای عامه مردم بود. دکتر مصدق گفتار سیاسی ای را در کشور ما رواج داد که نتیجه آن از یک سو، اجنبی ستیزی در سیاست خارجی و از سوی دیگر، اقتصاد دولتی در سیاست داخلی بود که هر دو به زیان مردم ایران تمام شد. به همین دلیل من مخالف آن تکریم و تجلیل از جریان ملی کردن صنعت نفت و جبهه ملی هستم.ورامینی: آقای دکتر همان طور که می دانید شرکت نفت ایران و انگلیس ادامه قرارداد دارسی است که در زمان مظفرالدین شاه به امضا رسیده بود. کلیت این قرارداد این طور بود که ایران نظارتی بر اکتشاف، استخراج و فروش نفت نداشت و فقط سالانه 16 درصد سود از آنجا دریافت می کرد. به نظر شما چنین قراردادی چگونه می توانست تعدیل شود؟ غنی نژاد: قرارداد یک بار در دوره رضاشاه تعدیل شده بود و چون معادن نفت در مالکیت دولت بود، هر زمان امکان تعدیل در آن وجود داشت. یعنی دولت ها می توانستند با استناد به قوانین بین المللی و حق حاکمیت ملی و نیز قوانین داخلی، خواستار احقاق حقوق پایمال شده مردم ایران باشند که احیانا از طریق امتیازاتی که دولت های قبلی واگذار کرده اند صورت گرفته است. امکان مذاکرات مجدد وجود داشت؛ همچنان که به دنبال قراردادهای جدید نفتی میان آمریکا و عربستان سعودی (معروف به قراردادهای 50-50)، انگلیسی ها به درخواست ایران برای مذاکره مجدد پاسخ مثبت دادند. حتی شما دیدید این پیروزی مصدق که می گویند در دادگاه لاهه به دست آورده است، در واقع این بود که می گفت ما داریم حاکمیت ملی خودمان را اعمال می کنیم. این خاک ماست. شما آمدید اینجا دارید کاری انجام می دهید. یک قراردادی هم قبلا بسته اید. حالا ما آن قرارداد را مناسب نمی دانیم و می گوییم به نفع ما نیست و مردم ایران آن را قبول ندارند، پس دوباره باید پای میز مذاکره بنشینید. همیشه می شد این کار را انجام داد. منتها اینکه چقدر بتوانید امتیاز بگیرید، بستگی به مهارت شما در مذاکره و توان اقتصادی و سیاسی شما دارد.ورامینی: به نظر می رسد مصدق هم همین کار را انجام می داد. اما اول در پی آن بود تا مالکیت ایران بر منابع نفتی را ثابت کند و بعد بر سر این منابع ملی که متعلق به ایران است، با انگلستان مذاکره کند. غنی نژاد: اصلا نیازی به اثبات نبود. کسی حرفی راجع به این موضوع نداشت. کسی در مالکیت آن مخازن نفتی بحثی نداشت. اما بخشی از اینها طبق قراردادی معین و با مدت زمان مشخصی اجاره داده شده بود. دولت ایران می توانست در شرایط آن قرارداد خواستار تجدید نظر شود و در آغاز هم همین را می خواستند، اما وقتی در مذاکرات موفق به قبولاندن خواسته های خود به طرف انگلیسی نشدند، موضوع ملی کردن صنعت نفت را در ایران مطرح کردند و اینکه انگلیسی ها باید از ایران بروند. در این جریان ما هم به لحاظ اقتصادی و هم به لحاظ سیاسی متضرر شدیم. ما انگلیسی ها را بیرون کردیم اما در عوض مجبور شدیم تمام خسارت هایشان را بدون حساب و کتاب درست پرداخت کنیم و بعد هم که دوباره آمدند.ورامینی: اگر آمریکا و انگلیس نفت ایران را می خریدند که مصدق هم اصرار داشت نفت را بفروشد - همان طور که در خاطرات و تالمات بیان می کند- باز هم پروژه مصدق شکست می خورد؟ غنی نژاد: واقعیت این است که ایران توان مهندسی و مدیریتی اکتشاف و استخراج نفت را نداشت و ناگزیر بود دراین باره به خارجی ها متوسل شود. خیال بافی های دکتر مصدق و برخی از طرفداران خوش خیال و نادان وی در نهایت کار دستشان داد. در مذاکرات براساس توانایی ها و قدرت واقعی می توان چانه زنی کرد نه براساس خیال پردازی، آرمان خواهی و شعارهای احساسی.ورامینی: آقای دکتر، حتما شنیده اید که مصدق در جاهای مختلف، مثلا به خبرنگار فرانسوی می گوید من نفت را به نصف قیمت می فروشم یا با آمریکا مذاکره می کنم که نفت را بخرند، خوب چگونه می خواسته این نفتی را که تکنولوژی اش در ایران آن زمان نبوده، استخراج کند؟ یعنی مصدق داشته بلوف می زده؟ غنی نژاد: نه. بحث بر سر مقدار خیلی کمی بود که داشتند. آن روز را بحث می کرد. وگرنه برنامه طولانی مدتی در کار نبود. آنها نمی توانستند مانند سابق نفت استخراج کنند. حتی پس از تشکیل کنسرسیوم و آمدن خارجی ها و از جمله انگلیسی ها به ایران مدت ها طول کشید تا تولید را به سطح قبلی رساندند.ورامینی: انگلیسی ها می توانستند بیایند طی قراردادهای جدید، مانند قراردادهایی که الان در تمام کشورهای حاشیه خلیج فارس بسته می شود، کشورهایی که اتفاقا هنوز هم تکنولوژی و نیروی انسانی ماهر را ندارند، اما طرف های خارجی پیمانکار، به واسطه قراردادهایی که امضا می کنند، متعهد می شوند در قالب قراردادهایی مثل بای بک سودشان را بردارند، تکنولوژی شان را منتقل کنند، نیروی انسانی کشورهای میزبان را آموزش دهند و...، اما می بینیم که غربی ها عملا این کار را انجام ندادند و می بینیم که آنها هم به نوعی تمامیت خواه بودند. این در فراهم نشدن شرایط قرارداد قبلی و در کل مذاکره تاثیرگذار نبوده؟ غنی نژاد: من در ابتدا گفتم که آنها دنبال منافع خودشان بودند و این طور نبود که فکر کنیم فرشته های نجاتی بودند که آمده بودند به مردم ایران کمک کنند. خب معلوم است هم توطئه می کردند، هم پول می دادند و هم رشوه می دادند. هر کاری که فکرش را کنید، می کردند. ولی شما چه انتظاری از آنها داشتید؟ یک انگلیسی که از لندن آمده به مسجدسلیمان در دمای 50 درجه سانتی گراد کار می کند و از زن و بچه و بهداشت و امنیت و هر چیزی محروم است، دنبال چه آمده؟ آمده به مردم ایران کمک کند؟ ما این قدر ساده لوح هستیم؟ معلوم است که دنبال منافعش آمده. معلوم است که آمده سود بیشتر از متعارف ببرد وگرنه اصلا نمی آمد. ما چه انتظاری از او داشتیم؟ باید واقع بین بود. اگر شما می گفتید متوسط سود شرکت شما در انگلستان هر چقدر است من پنج درصد بیشتر می دهم و شما چرا بیشتر می برید، خب معلوم است که قبول نمی کرد. درعین حال باید توجه کرد که آنها با دولت های قبلی ایران قرارداد امضا کرده بودند که دولت های بعدی را نیز موظف به رعایت مفاد این قراردادها می کرد. اصرار آنها بر قراردادهای قبلی، به علت هزینه ها و سرمایه گذاری هایی بود که کرده بودند و البته منافع استراتژیک دولت های غربی، به ویژه انگلستان نیز برایشان در آن شرایط جنگ سرد بسیار مهم بود. نادیده گرفتن این واقعیت ها کمکی به پیشرفت مذاکرات نمی کرد. دولت انگلستان به هیچ وجه حاضر نبود منافع خود در خلیج فارس را رها کند و برود. دولت ایران علاوه بر مسائل اقتصادی باید به این مسائل سیاسی و استراتژیک نیز توجه می کرد. مذاکرات همیشه باید حول منافع مشترک دور بزند؛ وگرنه به نتیجه نمی رسد. من می گویم آن راه حلی که انتخاب کردند، راه حل درستی نبود. با شلوغ کاری و بد و بیراه گفتن به غربی ها نمی توان نتیجه گرفت. شعارزدگی آفت بزرگ پوپولیسم است. همین رویکرد غلط را در دولت نهم و دهم، پس از نیم قرن، به اعلی درجه شاهد بودیم و نتیجه اش را هم دیدیم.ورامینی: آقای دکتر، اندکی هم برگردیم به نقدهایی که به شخصیت دکتر مصدق دارید. غنی نژاد: به شخصیت دکتر مصدق هیچ گونه نقدی ندارم. من به عملکرد سیاسی شان نقد دارم. ورامینی: شما معتقد هستید که آن پوپولیسمی که مصدق در آن مقطع راه انداخت، به خاطر ابقای خودش در قدرت بود و اگر مسئله نهضت ملی کردن صنعت نفت نبود، باز هم چیز دیگری را برجسته می کرد. غنی نژاد: من نیت ایشان را نمی دانم و نمی توانم بگویم چرا این کار ها را کرد. من عملکرد سیاسی دکتر مصدق را بررسی می کنم و اینکه گفتار سیاسی او، گفتار پوپولیستی بود. او مجلسی را که انتخاباتش را دولت خود او برگزار کرده بود و ابتدا تاکید می کرد که انتخابات درستی بوده، بعدا که با او به مخالفت برخاستند، به چالش کشید و نمایندگان را عوامل و مزدوران بیگانه نامید. مجلسی را که خودش انتخاباتش را برگزار کرده بود، منحل کرد و گفت مجلس آن جایی است که مردم هستند. این کردار و گفتار پوپولیستی است و همیشه آثار زیان باری به همراه دارد. حالا اینکه به چه دلیل او این سیاست را در پیش گرفته بود، بحث دیگری است. در این باره دو فرضیه می توان مطرح کرد: یک فرضیه این است که بگویید می خواسته قدرتش را حفظ کند و یکی هم اینکه می خواست وجیه المله شود.ورامینی: یعنی فرضیه سومی که مصدق به خاطر آن مقطع، چنین اقداماتی انجام داد، نمی تواند درست باشد؟ غنی نژاد: سومی چه فرضیه ای است؟ورامینی: می شود فرضیه سومی هم در نظر گرفت، به این صورت که مصدق به خاطر درافتادن با دشمنی به نام انگلیس - البته به زعم خودش- نیاز است که توده ها را پشت سر خود بسیج کند. نه برای ابقای قدرت و نه برای وجیه المله بودن؛ بلکه برای پیروزی نهضتی که در آن مقطع زمانی به راه انداخته بود. غنی نژاد: بله، این را هم می توان گفت؛ اما بسیج توده ای به هر وسیله ای مطلوب است؟ نتیجه اش چه شد؟ آیا اصلا روش درستی بود؟ورامینی: در دوران زمامداری مصدق فضای بازی به لحاظ سیاسی وجود دارد. جامعه مدنی فعالیت می کند. حتی ارگان ها و روزنامه های حزب توده کاریکاتورهای مستهجنی از مصدق چاپ می کردند و در کل فضایی بود که مخالفان می توانستند در آن نفس بکشند و کنش داشته باشند. این مشی دموکراتیک مصدق با این مشی پوپولیستی که شما از مصدق می گویید، تناقض ندارد؟ غنی نژاد: در حکومت هوگو چاوز هم همین طور بود. آنجا هم مخالفان می توانستند حرف بزنند؛ اما تا یک حدی. تا آن حدی که قدرتش را به چالش نکشند. آن موقع عکس العمل نشان می داد. عکس العملش هم این بود که توده هایی را که اکثرشان موافق او بودند، علیه آنهایی که مخالفش بودند، تهییج می کرد و به جان هم می انداخت. طرفداران مصدق هم محض اطلاع شما همین کار را می کردند. در دوره مصدق هم یک عده چماق کش حرفه ای طرفدار دکتر مصدق بودند که سراغ مخالفانش می رفتند و مجالس شان را به هم می زدند. آنها هم شعبان بی مخ های خودشان را داشتند و پنهان هم نمی کردند. بعدا چون تمایل روشنفکران این طرفی بود، همه آنها را از حافظه تاریخی پاک کردند. می دانید که آقای کاشانی در ماه های آخر با مصدق مخالفت می کرد و در دو، سه ماه آخر این مخالفت علنی شده بود. جلساتی را که آیت الله کاشانی در تیر 1332 در منزل خود برگزار می کرد، چماق کشان طرفدار دولت به هم می زدند. شما به این می گویید آزادی؟ البته بله. یک نوع آزادی است؛ یعنی هرکس بخواهد می تواند هرکس دیگر را بزند! بعد در پاسخ اینکه چرا دولت جلوی این کارها را نمی گیرد، می گفتند اینها غیرتی اند و خونشان برای منافع ملی به جوش آمده و نمی توان جلوی شان ایستاد. می گفتند آقای کاشانی طرفدار انگلستان شده و اینها هم دارند با انگلستان می جنگند. این رفتار را هرچه می خواهید بنامید؛ اما یقینا آزادی خواهانه نیست.ورامینی: در جایی سنجابی از روز کودتا نقل می کند که همه اعضای دولت جمع می شوند که به مصدق بگویند در رادیو از مردم بخواهد به خیابان ها بریزند. آیا این با آنچه شما می گویید هرجا قدرتش به خطر می افتاد، لشکرکشی خیابانی می کرد، تناقضی ندارد؟ غنی نژاد: من نمی گویم مصدق چنین کاری می کرد. طرفدارانش می کردند. آنهایی که به خانه کاشانی می ریختند و مجلس او را به هم می زدند، به دستور مصدق نبود. طرفدارانش این کار را می کردند. همان طور که طرفداران حزب توده برای حزبشان این کار را می کردند و طرفداران شاه و شعبان بی مخ هم برای شاه این کار را می کردند. الزاما این طور نبود که شاه تلفن کند به شعبان بی مخ که مثلا برو این کار را انجام بده. نیازی به این کار نبود. من چنین حرفی نزدم. من می گویم که در آن فضای پوپولیستی و زمانی که شما در مجلس را بسته و آن را منحل کرده اید، سیاست به چماق کشی و عربده کشی خیابانی تبدیل می شود. مردم بر سروکله همدیگر می زنند. دکتر مصدق زمینه این کار را فراهم کرد؛ می شود از این سیاست دفاع کرد؟اوقاجی: ولی به قول شما این دیگر پاک شده است و کمتر کسی از این خبر دارد. غنی نژاد: بله. این داستانی که شما می گویید مصدق روز 28 مرداد از اینکه مردم را به خیابان ها بکشاند امتناع کرد، نیتش را نمی توانیم دریابیم. شاید از قدرت گرفتن توده ای ها نگران بود و شاید هم دیگر امیدی به موفقیت سیاست هایش نداشت و می خواست به صورت قهرمان ملی کنار برود و در یادها بماند. خاطره ای را احسان نراقی از قول دکتر صدیقی، یار وفادار دکتر مصدق، نوشته است به این مضمون که وقتی خانه دکتر مصدق را غارت می کردند، او [دکتر صدیقی] به اتفاق دکتر مصدق و دکتر شایگان می روند از دیوار بالای روی پشت بام همسایه در گوشه ای می نشینند. دکتر شایگان می گوید «بد شد». مصدق یک مرتبه از جا می پرد و می گوید «چی بد شد؟ بایستیم این ارازل واوباش ما را در مجلس ساقط کنند. در حالی که حالا دو ابرقدرت ما را ساقط کردند. خیلی هم خوب شد. چی چی بد شد».صدیقی و امثال او خیلی به مصدق فشار آورده بودند که مجلس را منحل نکند، چون با این کار دست شاه برای برکناری دکتر مصدق باز می شد. آن موقع مصدق می گفت که شاه جرئت چنین کاری را ندارد و بعد معلوم شد شاه تحت فشار آمریکایی ها آن حکم ها را امضا کرد. منظور شایگان از اینکه می گفت بد شد این موضوع بود که به برکناری مصدق منجر شد. اما آن طرف (دکتر مصدق) می گوید که نه، خیلی هم خوب شد؛ برای اینکه اگر آن مجلس منحل نمی شد، بعدا او را استیضاح می کردند و می گفتند که مجلس فلانی را استیضاح کرد و برانداخت؛ یعنی مردم برانداختند اما حالا می گویند خارجی ها برانداختند. در اینجا آن فرضیه مربوط به انگیزه وجیه المله شدن محتمل به نظر می رسد. اگر این فرضیه درست باشد، علت امتناع دکتر مصدق از کشاندن مردم به صحنه، که در آن اوضاع و احوال می توانست نتایج پیش بینی ناپذیری داشته باشد، تا حدودی روشن می شود. در فاصله آن سه روز 25 تا 27 مرداد، توده ای ها ریختند به خیابان ها و تظاهرات کردند، مجسمه های شاه را سرنگون کردند و شعار جمهوری جمهوری سر دادند. مصدق مخالف این کارها بود. او درواقع به بن بست رسیده بود. برای اینکه از این بن بست با سربلندی بیرون بیاید، ظاهرا ترجیح می داد همین اتفاق بیفتد؛ یعنی او را به اصطلاح «ابرقدرت ها» ساقط کنند. راه اصولی البته این بود که حکم برکناری را می پذیرفت و کنار می رفت و خود را در مقام رهبر اپوزیسیون قانونی حفظ می کرد. اینکه چرا نپذیرفت یک سوال اساسی است. دکتر مصدق و طرفدارانش توضیحاتی در این باره می دهند که اغلب کودکانه و غیرقابل قبول است. مثلا دست خط مخدوش بود و مال خود شاه نبود. خب یک تماسی با دربار یا خود شاه حقیقت را معلوم می کرد. دکتر مصدق مضمون حکم برکناری خود را تا سه روز بعد، یعنی تا 28 مرداد علنی نکرد. روز 25 مرداد دولت اعلام کرد که اقدامی برای کودتا صورت گرفته و به شکست انجامیده است. مردم هم به خیابان ها ریختند و ابتکار عمل به دست افراطیون و توده ای ها افتاد. این تظاهرات هراس در دل مردمان عادی، بازاریان و روحانیون انداخت. اشتباه بزرگ دکتر مصدق، درواقع، امتناع از پذیرفتن حکم قانونی بود. شما اگر تاریخ را با دقت بخوانید متوجه می شوید که چقدر آن را تحریف کرده اند و این کار را عمدتا طرفداران مصدق و چپ ها و روشنفکران انجام دادند. شاه مخالفتی با ملی کردن صنعت نفت از سوی دکتر مصدق نداشت. شاه از اینکه مصدق را برکنار کند، واهمه داشت. آمریکایی ها به او فشار آوردند که این کار را انجام دهد. تنها تعبیری که از کودتا می شود کرد، همین است که چرا آمریکایی ها و انگلیسی ها شاه را ترساندند و مجبور کردند نامه برکناری مصدق را امضا کند. این کار دخالت در امور داخلی ایران بود. بله اگر این کار را محکوم کنید، حق با شماست. به تعبیری این کار کودتاست ولی این اصلا موثر واقع نشد. 25 مرداد آن کودتا شکست خورد، مصدق کنار نرفت. بعد هم گزارش دفتر مرکزی سیا در آمریکاست که می گوید عملیات آژاکس شکست خورد و دولت مصدق را نمی شود برکنار کرد و به دولت آمریکا توصیه می کند که خودتان را برای مذاکره با مصدق آماده کنید. آنها فکر می کردند دیگر برکناری دولت دکتر مصدق اصلا امکان پذیر نیست. پس در 28 مرداد چه اتفاقی افتاد؟ می گویند دوباره آمریکایی ها کودتا کردند.اوقاجی: این جزء دوم نقشه شان بود؟ غنی نژاد: اصلا نقشه دومی وجود نداشت.ورامینی: پس آن دلارهای تانخورده در جیبشان یا آن اسناد سیا که هماهنگ کرده بودند، چه چیزی بود؟ غنی نژاد: دلارها مربوط به اقدام قبلی است که به نتیجه نرسید. تازه مگر چقدر بود؟ ببینید اینها اصلا توهین به ملت ایران است که بگوییم مثلا با 60 هزار دلار که بخش عمده آن هم هزینه نشد، در ایران رژیم عوض کردند. در 28 مرداد عده ای از بازار راه افتادند و آمدند به میدان توپخانه و بالاتر. ارتشی های طرفدار شاه هم که دیدند عده ای در خیابان ها هستند، قوت قلب گرفتند. آنها که از اتفاقات روزهای قبل ترسیده بودند و گمان می کردند موضوع برکناری شاه و کمونیستی کردن کشور است، به تظاهر کنندگان پیوستند. خب آن طرف هم درست و نادرست تبلیغات می کردند. آمریکایی ها و انگلیسی ها هم همین طور بی کار ننشسته بودند. اما ابتکار عمل در روز 28 مرداد به هیچ وجه در دست خارجیان نبود. آنچه با مشارکت عده قلیلی از مردم و پشتیبانی نیروهای مسلح در روز 28 مرداد در کشور اتفاق افتاد، نتیجه دست کشیدن اکثریت مردم از پشتیبانی دولت دکتر مصدق بود. نسبت دادن تغییر دولت به مشتی اوباش و فواحش توهین به مردم ایران است. اوباش نامیدن مخالفان سیاسی از سنت های مذمومی است که مصدقی ها و توده ای ها از آن زمان به شدت ترویج کرده اند. باید بدانید که شعبان بی مخ در روز 28 مرداد در زندان بود و در بعدازظهر 28 مرداد او را آزاد کردند؛ یعنی زمانی که آن به اصطلاح کودتا پیروز شده بود.
                