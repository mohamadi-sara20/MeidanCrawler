سه‌شنبه ۲۶ دی ۱۳۹۶
-----------------------------------------
حرف اول
-----------------------------------------
موضع گیری خارجی در قبال اعتراضات ایران
-----------------------------------------

                    با شروع اعتراضات اخیر در ایران، برخی کشورهای غربی به موضع گیری درباره این تحولات پرداختند و حتی ایالات متحده در روندی کاملا غیرمعمول، به دنبال طرح موضوع در شورای امنیت سازمان ملل بود که به نتیجه نرسید. ایران در چهارراه تعاملات جهانی قرار دارد و با داشتن ذخایر قابل توجه نفت و گاز، از منظر ژئوپلیتیک نیز از جایگاه ویژه ای برخوردار است. ایران در محور و مرکز تعاملات منطقه ای و جهانی قرار دارد؛ بنابراین رویدادهای داخل ایران بیش از همه آثار و تبعات خود را در منطقه بر جای خواهد گذاشت و با توجه به مصالح و منافعی که قدرت های فرامنطقه ای برای خود در خاورمیانه و آسیای مرکزی قائل هستند، در قبال تحولات کشورمان واکنش هایی دارند که در دنیا امری طبیعی است. مسئله رویه های غیرعادی در برخورد با پدیده اعتراض در ایران است که ریشه در خصومت های حال و گذشته با ایران دارد. به هرحال آنچه در شهرهای مختلف شاهد آن بودیم و مواضع خارجی نشان داد، این بود که بانیان اولیه این موضوع باید احتمال از کنترل خارج شدن آن و اثری را که در روابط خارجی ایران می گذاشت، می دادند. البته آقای روحانی پیگیری مطالبات خصوصا اقتصادی را حق مردم دانست، اما برخی تجمعات نیز شکل دیگری به خود گرفت که فرصت را برای واکنش های داخلی و خارجی ایجاد کرد.به هرحال به نظر می رسد همه بر اهمیت پرداختن به خواسته های جامعه توافق دارند. مطالبات مردم خصوصا در عرصه اقتصادی مشهود است. تخلفات مالی و دیگر نابسامانی ها واکنش خاص جامعه را در پی داشت که برخی از این واکنش ها قابل پیش بینی بود. در عین حال بعد از انعقاد توافق برجام نیز انتظاراتی ایجاد و دامن زده شد که تفاهم با جامعه جهانی احتمالا بتواند مشکلات اقتصادی جامعه را تا حدی کاهش دهد. وعده های آقای روحانی در زمینه آزادی مثل گشایش های سیاسی نیز هنوز جامه عمل پوشانده نشده است و گفته شد اینها در اختیارات قوه قضائیه است. مجموعه این نارسایی ها سبب شد نارضایتی در جامعه خود را نشان دهد. آنچه در مشهد آغاز شد و مورد تایید برخی صاحبان تریبون و اصولگرایان قرار گرفت، علیه دولت روحانی و اصلاح طلبان بود؛ هرچند در ادامه فرایند آن متفاوت شد و ایران را درگیر چالشی جهانی هم کرد که می توانست به این شکل نباشد.به هر تقدیر -درست یا غلط- این طور تعبیر شد که آغاز اعتراضات بر مبنای اختلافات جناحی شکل گرفت اما پیامدهای آن بازتاب های جهانی خاص خودش را داشت و بدون تردید آثار داخلی و خارجی آن بیش از امروز پدیدار خواهد شد. این رویدادها لزوم بازنگری جدی و گسترده را در سطح کشور مطرح کرده است و انتظار می رود به نظرات و مطالبات مردم پاسخ مثبت داده شود. در غیر این صورت حتی احتمال نوعی واکنش کور اجتماعی نیز دور از ذهن نیست.این امیدواری وجود دارد که صدای معترضان شنیده شود چراکه هر مسئولی باید از واقعیات کشور آگاه باشد و مشکلات مردم را درک کند. رئیس جمهور برخلاف مواضع رئیس دولت نهم در چند سال قبل، تلاش کرد این تجمعات را به عنوان حق یک جامعه باز و آزاد موجه جلوه دهد، اما وقتی روند تغییر کرد از مردم خواست مطالبات خود را تعدیل کنند تا بازدارندگی ایجاد شود و امکان ادامه مطالبه گری وجود داشته باشد. مصالح مردم و حاکمیت همیشه باید در جهت حفظ و اعتلای مصالح و منافع ایران باشد. منافع ملی ایران در فضای آشفته جهانی بر همه امور اولویت دارد و همگان باید نسبت به تامین منافع حیاتی کشور حساس باشند. کشور ما در منطقه حساسی واقع شده و با قدرت های فرامنطقه ای درگیر است. یک جامعه دموکراتیک باید متکثر باشد و بتواند برای نیل به سعادت مردم و توسعه اقتصادی، روش های خاص خودش را اتخاذ کند؛ اما حفظ و بقای مملکت و اعتلای منافع ملی باید در اولویت باشد. به بیان دیگر دولت و شهروندان وظیفه تاریخی و اجتماعی خاصی دارند. به هر حال رویدادی پیش آمده و همه باید در مقام ارزیابی مجدد برآیند و در جهت خیر، مصالح و منافع مردم ایران تصمیم گیری کنند. توجه داشته باشیم مواضع رئیس جمهور آمریکا بعد از وقوع رویداد اعتراضات اعلام شد و فضای ماه های آینده مشخص می کند که تصمیمات ترامپ و واکنش ایران نسبت به رفتار او، چه سمت و سویی خواهد داشت. با توجه به اینکه تبارشناسی تجمع کنندگان روشن نیست اما طبقات محروم اقتصادی که بر اثر نارسایی ها زندگی شان دچار نابسامانی شده، بیشتر در میان معترضان حضور دارند و این نکته ای است که کشورهای دیگر را متوجه خود کرده است. در ایران بخش قابل توجهی از مردم نیز به دنبال فضای باز سیاسی هستند و تحصیلکردگان بی کار که شغل مناسب نیافته اند و با مشکلات اقتصادی و پیامدهای اجتماعی آن روبه رو هستند نیز بخش دیگری از جامعه هستند که احتمالا در محاسبات ایالات متحده در نظر گرفته نشده و نوعی خطای تحلیل و شتابزدگی در آنان را نشان می دهد.
                