شنبه ۱۲ اسفند ۱۳۹۶
-----------------------------------------
type_unknown
-----------------------------------------
شمارش معکوس برای مرتضوی
-----------------------------------------

                    شرق: بالاخره بعد از مدت ها که از زمان حکم صادره برای سعید مرتضوی می گذرد، حکم دو سال حبس او در مورد پرونده کهریزک به اجرای احکام ارسال شد. این خبر را پنجشنبه، میرمجید طاهری، وکیل مدافع اولیای دم محسن روح الامینی یکی از کشته شدگان در کهریزک خبر داد و به ایسنا گفت: «حکم صادره زمان زیادی است که ابلاغ شده و پرونده مرتضوی در بخش کهریزک به شعبه 2 اجرای احکام ناحیه 28 دادسرای کارکنان دولت رفته است تا اجرا شود». پنجم آذر بود که طاهری، از محکومیت سعید مرتضوی به دو سال حبس تعزیری در پرونده کهریزک در دادگاه تجدیدنظر خبر داد و گفت: «رای پرونده به صورت الکترونیکی به من ابلاغ شد و شعبه 22 دادگاه تجدیدنظر، سعید مرتضوی را در پرونده کهریزک، به اتهام معاونت در قتل به دو سال حبس تعزیری محکوم کرده است. دادگاه تجدیدنظر به دلیل اظهار ندامت مرتضوی، با یک درجه تخفیف، وی را به دو سال حبس محکوم کرده و رای صادره قطعی است». از اینجای کار به بعد باید منتظر اجرای حکم سعید مرتضوی بود.طبق قانون، پرونده بعد از صدور حکم قطعی به اجرای احکام دادسرای مربوطه ارسال می شود. بعد از تعیین شعبه اجرای احکام قاضی شعبه اخطاریه ای به محکوم علیه جهت معرفی خود برای اجرای حکم صادر می کند. محکوم علیه نیز مکلف است ظرف مهلت تعیین شده که بر اساس رویه دادسراها 10 روز است، خود را برای اجرای حبس معرفی کند. اما در صورت عدم حضور در مهلت قانونی مطابق قانون آیین دادرسی کیفری وثیقه تعیین شده ضبط و حکم جلب محکوم علیه صادر خواهد شد. اینکه چه زمانی اخطاریه برای سعید مرتضوی ارسال شود، هنوز مشخص نیست. بر اساس آنچه از وکلای دادگستری شنیده شده است، طبق رویه قضائی، دادگستری معمولا از 15 اسفند تا 15 فروردین حکم جلبی صادر نمی کند. «محسن روح الامینی»، «محمد کامرانی» و «امیر جوادی فر» سه بازداشتی ای بودند که 18 تیر 88 بازداشت و به بازداشتگاه غیرقانونی کهریزک اعزام شدند و بر اثر شدت جراحات و عفونت فوت کردند. مسئولان بازداشتگاه علت فوت آنها را «مننژیت» اعلام کردند. سردار احمدی مقدم، فرمانده وقت نیروی انتظامی بعدا در گفت وگویی فاش کرد که انتقال بازداشتی های حوادث 88 به کهریزک با اصرار سعید مرتضوی بود. از هشتم اسفند 91 هم دادگاه سعید مرتضوی، دادستان وقت تهران، علی اکبر حیدری فرد، دادیار و حسن حداد دهنوی، معاون امنیت وقت دادستان تهران که هر سه از قضاوت معلق شده بودند، آغاز شد و اول خرداد 92 بعد از 11 جلسه پایان یافت. اتهامات سعید مرتضوی در این دادگاه، معاونت در قتل، مشارکت در بازداشت غیرقانونی و معاونت در تنظیم گزارش خلاف واقع بود. او به دلیل بازداشت غیرقانونی افراد و انتقال آنها به کهریزک به انفصال دائم از خدمات قضائی و پنج سال انفصال از خدمات دولتی محکوم شد. مرتضوی همچنین به علت تنظیم گزارش خلاف واقع به پرداخت مبلغ 200 هزار تومان جریمه محکوم شد اما شعبه 38 دیوان عالی کشور این اتهام را وارد ندانست و در نهایت مرتضوی از این اتهام تبرئه شد. او از اتهام معاونت در قتل محمد کامرانی و امیر جوادی فر هم تبرئه شد، اما بابت همین مورد اتهامی در شکایت خانواده محسن روح الامینی محکوم شده است. شکایت خانواده روح الامینی در این مورد اتهامی، ضمیمه پرونده نشده بود و جداگانه رسیدگی شد تا اینکه بر اساس حکم دادگاه تجدیدنظر منجر به صدور حکم دو سال حبس شد. این همان حکمی است که به مرحله اجرا رسیده است. نکته ای که وجود دارد اینکه مشخص نیست مرتضوی هم اکنون ساکن تهران است یا در تفت یزد که زادگاهش است، زندگی می کند. با این حال باید دید آیا او عید را در زندان خواهد گذراند یا طبق عادت این روزهایش به تفت خواهد رفت تا به حسینیه ای که در آنجا بنا کرده، سر بزند.
                