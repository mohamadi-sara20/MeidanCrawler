سه‌شنبه ۲۶ اردیبهشت ۱۳۹۶
-----------------------------------------
سرمقاله
-----------------------------------------
شورای شهر مطلوب از منظر مهندسی
-----------------------------------------

                    از فعالیت شوراهای اسلامی شهر و روستا، موضوع فصل هفتم قانون اساسی جمهوری اسلامی ایران نزدیک به دو دهه می گذرد. در 29 اردیبهشت 1396 برای پنجمین بار مردم ایران در همه شهرها و روستاها پای صندوق های رای می روند تا منتخبان شان را برای اداره محل سکونت خود برگزینند. عملکرد 18ساله شوراها و خصوصا عملکرد شهرداری ها اعم از کلان شهرها و سایر شهرهای کشور امروزه به عنوان آیینه ای روشن روبه روی مردم قرار دارد و قابل قضاوت است. به بیان دیگر هر آنچه در محیط شهرهای ایران می بینیم، خصوصا آنچه در این سال ها اتفاق افتاده، همگی قابل رویت و نقد است. تردیدی نیست که مردم هر شهر دغدغه توسعه و پایداری شهر را بیشتر از هر کسی دارند و برای رفع مشکلات و توسعه شهر نیز نسخه بومی دارند. اصولا در همه سطوح جغرافیایی، نسخه های متاثر از تفکرات محلی، اثربخشی بالاتری دارند. به همین دلیل و با توجه به سوابق و به منظور کمک به مردم شریف کشورمان در انتخاب افراد لایق و مفید برای اداره شهر، در این یادداشت عناصر مهم و دیدگاه خود را برای داشتن یک شورای شهر مطلوب از منظر مهندسی به شرح ذیل برشمرده ام که امیدوارم در انتخاب مردم عزیز موثر افتد: 1- نکته ای که در دوره جدید و در دوره های بعد باید بسیار بیشتر از گذشته روی آن مطالعه و کار شود، تقویت و توسعه فرهنگ و ارزش های اسلامی و معماری و شهرسازی ایران است. گسستگی و وجود سلایق گوناگون در مدیریت های شهری و شوراهای شهر متاسفانه باعث کم رنگ شدن ارزش های اسلامی و ایرانی در معماری و شهرسازی شهرها شده است. شوراهای جدید و افرادی که در این دوره انتخاب می شوند، باید دارای تخصص، رویکرد و مواضع روشن در این زمینه باشند و بر تقویت و توسعه ارزش های ایرانی و اسلامی در معماری و شهرسازی پافشاری کنند.2- از اصول مهم شهرنشینی و شهرسازی که مقررات ملی ساختمانی ایران نیز بر آن بنا نهاده شده، ایمنی، آسایش و بهداشت است که در حقیقت ترجمان سکینه، سکونت و مسکن است. متاسفانه امروزه به این موارد بسیار مهم در شهرهای ایران کمتر توجه شده، هرچند بخش مهمی از رعایت این موارد به مردم هر شهر مربوط است. اما اساسا قاعده اصلی این موضوعات به طرح های بالادستی شهری از جمله طرح های جامع و تفصیلی مرتبط است. همه می دانیم که تقریبا در اکثر شهرهای ایران به ویژه شهرهای بزرگ و از همه مهم تر پایتخت کشور با پرداخت پول و با نام های متعدد از جمله جریمه و عوارض، درباره تراکم، توافق و... به راحتی فروخته شده و فضاهای عمودی و افقی شهرها به افراد واگذار می شود. با پرداخت پول کاربری ها عوض می شود و قواعد شهر سازی و قوانین ملی با مصوبات کم ارزش تغییر می کند و زیر پا گذاشته و حقوق مردم نادیده گرفته می شود.در حقیقت این همان برهم زدن آرامش و آسایش است. شوراهای جدید باید به سرعت در این مورد با این پدیده غیرقانونی و خلاف شرع مقابله کنند و به بهانه درآمدزایی و پایداری و استقلال مالی شهرداری ها چوب حراج به حقوق مردم و قواعد شهرسازی نزنند. این موضوع سبب شده در بسیاری از محلات شهر، نیازهای اجتماعی و عمومی مردم به تناسب و نیاز توزیع نشود و بسیاری از محلات، به دلیل فروش کاربری های ضروری به کاربری های پول زا، فضاهای آموزشی، تفریحی، هنری و... کافی نداشته باشند.3- از موارد بسیار مهم وضعیت امروزی شهرهای ایران، مسئله ترافیک و آمدوشد مردم است. از اصول اولیه مهندسی ترافیک، ارتباط منطقی معابر است، به طوری که به عنوان مثال کوچه ها که در ابتدا باید به شبکه های کندرو و سپس به سرعت متوسط و بعد به سرعت بالا وصل شوند، مشاهده می شود که در جاهای بسیار زیادی به هیچ وجه این موارد رعایت نشده است.4- شهرسازی در حقیقت تصویری از سبک زندگی است. سبک زندگی یعنی اینکه همه افراد محله حتی افراد کهنسال به همان شیوه و روش در هر زمان به اماکن و فضاهای عمومی محلشان بدون مزاحمت و استرس دسترسی داشته باشند. مشاهده می شود در بسیاری از شهرها سبک زندگی مردم محلات و سهولت دسترسی آنان به اماکن محله با پرداخت هزینه های نامتعارف دچار تغییر شده و در حقیقت سبک زندگی به هم خورده است.5- مسئله رنج آور و تاسف بار امروز تعداد زیادی از شهرهای ایران پدیده حاشیه نشینی است. این موضوع از دو منظر درخورتامل است؛ یکی اینکه همه کسانی را که بدون اجازه قانون و مدیریت شهری به حاشیه نشینی روی آورده اند با استفاده از قوه قهریه مجازات و از حواشی شهرها اخراج کرد و دیگر اینکه هرچند آنها کار ناصواب و خلافی انجام داده اند اما ریشه رجوع آنها به حاشیه شهرها را بررسی و دست کم و اضطرارا حقوق اجتماعی و معیشتی آنها را ادا و در کنار آن برای جابه جایی یا ساماندهی اصولی آنها اقدام کرد. آنچه مسلم است آنها به خاطر معیشت و شغل به حاشیه شهرها پناه آورده اند. قطع نظر از ناهنجاری هایی که این پدیده در شهرها به وجود آورده، باید فعلا به آنها روان بخشی شهری داد و برای فرزندان آنها راه نجاتی پیدا کرد.6- از جمله معضلات دیگر شهرهای ایران بی قوارگی شهرهاست. از اهم این بی قوارگی ها نیز نماهای ساختمان ها و بناهای شهر است. گذشته از کهنگی و فرسودگی بخش بسیار مهمی از این بناها، عدم تقارن و تناسب در این نماها بیش از هر چیز آزار دهنده است. نماهایی که هیچ احساس و پیامی را به شهروندان و رهگذران منتقل نمی کنند و اصولا هویت مشخصی ندارند. باید در دوره جدید با برنامه ریزی و نظارت بر شهرداری ها، برای هر شهر طرح مدونی تهیه کرد و در قالب طرح های بالادستی نما و منظر شهری یا اصلاح و ویرایش آنها، طرح های متناسب با هویت ایرانی، اسلامی و سازگاری با طبیعت و اقلیم ایران و متناسب با اوضاع اقتصادی هر شهر و هر محله تهیه و به اجرا بگذارند.7- از دیگر مسائل امروز در شهرهای ایران نحوه فعالیت مشاغل کارگاهی و خدماتی در شهرهاست. در سالیان گذشته هرچند در شهرهای بزرگ ایران طرح های متعددی با عنوان طرح ساماندهی مشاغل و... تهیه و گاهی تا حدودی نیز اجرا شد؛ اما به دلیل نبود اراده لازم در مدیریت شهر و تطابق نداشتن با اوضاع اقتصادی و اجتماعی مردم نتیجه ای حاصل نشد. آنچه برای همه مهم است چرخه اقتصاد شهری همراه با آسایش، آرامش و ایمنی شهروندان است. به نظر من هر شغلی که در چارچوب این اهداف باشد، در هر جای شهر جای گیرد، اشکالی ندارد و اصولا جانمایی صحیح برخی از مشاغل که افراد محله با سنت آن شغل خو گرفته اند و شغل اجداد آن محله، فامیل خانوادگی و حتی نام آن محله را به وجود آورده اند باید مورد توجه باشد و منظور از ساماندهی نیز لزوما خروج مشاغل و کسب وکارهای اقتصادی از کالبد شهرها نیست.8- از موارد دیگر مورد توجه، ایمنی شهروندان و شهرنشینان شهرهاست. در اینجا نیز متاسفانه به دلایل خاص در مدل اداره شهرداری ها عملا کنترل و برنامه خاصی بر نحوه بهره برداری ساختمان ها ندارند. نباید اجازه داد به راحتی کاربری و اشکوب واحدها و بناهای شهری به دلیل سهل انگاری شهرداری ها یا مالکان و بهره برداران آن نادیده گرفته شود. انتظار از شوراهای جدید این است که در دوره جدید برای همه شهرهای ایران طرح های ایمنی تهیه کنند و به همین منظور در قالب شرکت های کنترل و بازرسی همه بناهای شهری را مورد ارزیابی ایمنی قرار دهند و از ادامه فعالیت آن دسته از ساختمان هایی که تغییر کاربری غیرقانونی داده یا در بهره برداری، ایمنی را رعایت نمی کنند جلوگیری کنند.9- مسئله مهم دیگری که در عصر حاضر و برای نسل های بعد ما اهمیت دارد، حفظ محیط زیست و توسعه فضای سبز است. فرهنگ زیست محیطی و گسترش فضای سبز با عنوان اصول توسعه پایدار در بین مردم گسترش یابد و شهرداری ها کاشت درخت را تا فرسنگ ها به حاشیه شهرها و در کانون های گردوغبار و تشکیل سیلاب و... گسترش دهند. این کار علاوه بر کنترل آلودگی های غیرمترقبه باعث استفاده مردم از فضاهای تفریحی و طبیعی آن نیز می شود.
                