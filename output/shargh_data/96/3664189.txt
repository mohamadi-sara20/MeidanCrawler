دو‌شنبه ۲۹ آبان ۱۳۹۶
-----------------------------------------
حرف اول
-----------------------------------------
دنده عقب تاریخی
-----------------------------------------

                    در تاریخ ایران، نخستین کسی که کمر همت به موقوف شدن بست نشینی بست، میرزا تقی خان امیرنظام بود. وقتی میرزا آقاخان نوری در مسجد جامع بست نشست، امیر او را از بست درآورد. گفته شده ناصرالدین شاه نیز در این سودا با امیر هم داستان بود. خطاب به «ملاعلی کنی» نوشت: «شما که رئیس علما هستید، حکم بدهید به رفع بست نشینی و آن را مهمل گذارید.» چنین بود که سنت بست نشینی - که در روزگار خود حاوی نکات مثبت و منفی توامان بود- تا عصر پهلوی و بنیاد گذاشته شدن دادگستری نوین، کم و بیش ادامه یافت. 166 سال پس از میرزا تقی خان اما، کسانی دست درکار احیای سنت قجری بست نشینی شده اند. هرچند این فکاهه کوتاه، در میانه طعن و بی توجهی مردمان، ختم به خانه نشینی شد اما نباید از کنار آنچه در حرم حضرت عبدالعظیم حسنی رخ داد، به سادگی گذشت.آنچه احمدی نژاد و یارانش در این روزها کردند، نشانه ای است روشن از زوال تجربه تاریخی در سپهر سیاست ورزی ایران. زهر خند تاریخ اینجاست که این حلقه کوچک بست نشین، با چنین جنس و جنمی، هشت سال سکان دار مدیریت این سرزمین بوده اند. مردانی که نشستن طولانی شان بر صندلی های بلند هم، افق نگاه شان را گسترده نکرده است. آنان کارویژه دولت مرد و مبارزه سیاسی را با هبوطی باور نکردنی در خلاف جهت حرکت عقربه های ساعت، یک قرن و نیم به عقب برگردانده اند. جان کلام اینکه بست نشینان دیروز و پریروز، از امیرکبیر که هیچ، نسبت به میرزاآقاخان نوری بیش از 150 سال «تاخیر فاز» دارند. ساده دل بودند آنان که به ایشان امیدهای بزرگ بسته بودند. درد این است.... 
                