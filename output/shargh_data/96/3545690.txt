شنبه ۲ اردیبهشت ۱۳۹۶
-----------------------------------------
یادداشت
-----------------------------------------
رمزگشایی از آرایش سیاسی کشور در انتخابات
-----------------------------------------

                    آرایش اول) امنیت، مقدم بر اقتصاد و سیاست یا برعکس؟: چرا آرایش سیاسی انتخابات 96، با انتخابات دوره های پیشین متفاوت است؟ پیش از آنکه به «آرایش سیاسی جریان های مطرح کشور» توجه کنیم، باید «مولفه های دیگری» را- که در این شکل گیری نقش دارند-مورد تحلیل قرار دهیم. واقعیت آن است که دو دیدگاه در شکل گیری آرایش سیاسی کنونی کشور - بین اصلاح طلبان و اعتدال گرایان با اصولگرایان - تاثیر عمده تری دارد. جریانی معتقد است که «امنیت» با عنصر «اقتدار که آمیخته با امنیت و دیپلماسی» است، حفظ می شود؛ اما جریانی بر این باور است که مولفه امنیت عملا بر اقتصاد و سیاست اولویت دارد، اما این دیدگاه را به طور شفاف برای مردم بیان نمی کند. جریان اصولگرا به عنوان موافق این دیدگاه، اقتصاد را بهانه می کند، بدون آنکه حاضر باشد عملکرد خسارت بار هشت ساله دولت های نهم و دهم را برای مردم تبیین کند و موضع خود را در برابر لطمه های اقتصادی و سوءمدیریت آن دوران، مشخص کند. جریان مقابل متشکل از اصلاح طلبان و اعتدال گرایان، معتقد است که راه تامین امنیت پایدار از دالان اقتصاد و سیاست- با پشتوانه دیپلماسی و افزایش دوستان جمهوری اسلامی در صحنه جهانی از یک سوی و حفظ آرای مردم و مشارکت مردمی در داخل، از دیگر سوی- می گذرد. در این دیدگاه، «امنیتی شدن فضای کشور»- به ویژه در عرصه های اقتصادی، سیاسی و فرهنگی- مردود شناخته شده و به موازات آن، افزایش توان دفاعی و بازدارندگی- به گواه عملکرد چهار ساله دولت یازدهم- یک مولفه مهم قلمداد می شود.آرایش دوم) توسعه متوازن یا یک سویه؟:بی تردید اقتصاد، تافته ای جدابافته از عرصه سیاست بین المللی، جذب سرمایه گذاری خارجی، حضور استاندارد در نظام بانکی جهانی و داشتن برنامه های بلندمدت نیست. در همین چارچوب «اقتصاد مقاومتی» با تاکید بر توسعه درون زا و اتکا به توانمندی های داخلی در سایه مدیریت واحد اقتصادی امکان پذیر نخواهد بود؛ مدیریتی که نشان دهد 60 درصد اقتصاد در دست دولت و 40 درصد اقتصاد در دست نهادهای خارج اراده دولت نیست. یک دستی مدیریت اقتصادی و الزام همه نهادهای اقتصادی به پرداخت یکسان و عادلانه مالیات به عنوان نفت فردای ایران، ضرورتی غیرقابل انکار است. بنابراین، توسعه متوازن، اقتصاد را در سایه سیاست خارجی موفق، مدیریت یکپارچه اقتصادی، پرداخت برابر مالیات، بستن منفذ های مختلف و رانت گونه و صدالبته ضدانحصار، قابل تحقق می داند. از این زاویه دید، آرایش امروز کشور در سایه دو دیدگاه توسعه ای در حال شکل گیری است؛ اصلاح طلبان و اعتدال گرایان، به رویکرد توسعه متوازن و مدیریت یکپارچه اقتصادی باور دارند و اصولگرایان، توسعه اقتصادی را بر دیگر عرصه های توسعه ترجیح می دهند.آنها اما پاسخ این پرسش را نمی دهند که در سیاست خارجی با نگاه های بسته و غیرتعاملی چگونه می خواهند به برنامه های اقتصادی خود، جامه عمل بپوشانند؟ توسعه اقتصادی بدون جذب منابع و بدون حضور در بازارهای جهانی و بین المللی، چگونه متصور است؟ آیا در این نوع از توسعه اقتصادی، با اولویت بخشیدن به توسعه بخشی کشور را در بن بست قرار نخواهیم داد؟ شفاف سازی پیرامون دیدگاه های توسعه ای، تکلیف مردم را در رای دادن به یکی از این دو جریان، روشن می کند. آرایش سوم) فرهنگ و هنر، متن یا حاشیه؟:گسست نسل ها باید همه جریان های سیاسی مطرح کشور را به تامل وا دارد؛ به ویژه هنگامی که به نسل چهارم- نوجوانان بین 15 تا 17 سال- و دیدگاه ها، تمایلات و خواسته های متفاوت آنان و نیز نسل سومی ها، اندک توجهی کنیم. چگونه می توان برای متولدین دهه های 60 و 70 تا متولدین 80، از هرگونه توسعه صحبت کرد؛ اما به مقوله فرهنگ و هنر نپرداخت و یا آزادی بیان و اندیشه را ندید؟آرایش سیاسی کشور پیرامون مقوله فرهنگ و هنر نیز، شکل گرفته است. اصلاح طلبان و اعتدال گرایان، آزادی اندیشه و بیان را در عرصه های فرهنگ، هنر و رسانه، حاشیه قلمداد نمی کنند و بارها نشان داده اند که به آن التزام دارند. ما نیز باید بدانیم که با نسل امروز باید با چه زبانی سخن بگوییم؟ وقتی این نسل در فضای وب و با زبان جهانی زندگی می کند و در فضای واقعی- یعنی ایران- با برخی تعارض ها مواجه می شود، بی تردید پرسش هایی در ذهن او شکل می گیرد. هنرمندی جناح های کشور آن است که از کنار این پرسش ها به سادگی نگذرند و بسیاری از آنها را با زبان فرهنگ، هنر و رسانه- به پشتوانه داشته های غنی ارزشی، سنتی و بومی-پاسخ گویند. اصولگرایان، دیدگاه خود را درباره فرهنگ و هنر، با لغو کنسرت ها، توقیف برخی از فیلم ها، برهم زدن مراسم ها، ایجاد محدودیت برای رسانه ها و روزنامه نگاران، نشان داده اند و نیز بر این باور هستند که عملا فرهنگ و هنر نه تنها متن نیست که حاشیه ای ضعیف تلقی می شود. آرایش آخر) نخبه گرایی یا پوپولیسم؟:شکل گیری آرایش سیاسی انتخابات پیش رو، حول دو محور نخبه گرایی و پوپولیسم یا عوام گرایی، در جای خود قابل تامل است. شاید توجه صرف به نخبگان همان اندازه دارای ایراد باشد که توجه کردن به عوام با روش های غیرصادقانه و نا شفاف.اقشار میانی که عموما میل به نخبگان دارند، در آرایش سیاسی انتخابات پیش رو و در موفقیت هر کدام از این دو نقش ایفا خواهند کرد. تجربه سال 92 نشان داد که جو غالب در شبکه های اجتماعی زیر ساخت رای مردم به دولت تدبیر و امید بود و همین فضا امروزه در شبکه های اجتماعی دیده می شود، با وجود این، تاکید اصولگرایان بر روستاییان و حاشیه نشینان شهر ها از سر دغدغه های ملموس زندگی ایشان نیست، بلکه بیشتر رنگ پوپولیستی و عوام گرایانه دارد. کشاورزان که امروزه در روستاها با مشکلات متعدد دست وپنجه نرم می کنند، با یارانه و شعارهای عوام فریبانه- در چند سال آینده- همین روستا را به عنوان یک پایگاه جدی برای تولید از دست خواهند داد. از قضا نخبه گرایی و تلاش برای حل بحران خشک سالی از طریق اجرای سیستم مکانیزه آبیاری و طرح های پایدار، قابل تحسین خواهد بود؛ نه شعارهای عوام گرایانه یا وعده های غیرصادقانه. تردید نباید کرد که مولفه نخبه گرایی و نقطه مقابل آن، عملا آرایش سیاسی انتخابات را شکل داده است.با وجود این، مردم بارها نشان داده اند که در مقاطع حساس، آینده خویش را بر وعده های غیرعملی و عوام گرایانه ترجیح داده و گفتمان آرایش سیاسی کشور را رمزگشایی کرده و راه صحیح را برگزیده اند.
                