چهار‌شنبه ۲۷ دی ۱۳۹۶
-----------------------------------------
حرف اول
-----------------------------------------
ویروس اعتراض ها را درمان کنید
-----------------------------------------

                    اینکه ناآرامی های شهری چند هفته اخیر به پایان رسیده، اینکه این ناآرامی ها توطئه و منشا بیرونی داشته، اینکه می توان از همه خواست به سادگی صحنه هایی را که شاهدش بوده اند، فراموش و به گونه ای رفتار کنند که گویی هرگز رخدادی به وقوع نپیوسته، اینکه طبقه متوسط در این ناآرامی ها مشارکت نداشته، اینکه برخی از افراد در جناح های سیاسی داخلی قصد بهره برداری از این ناآرامی ها را علیه یکدیگر داشته اند، اینکه گروه های مخالف نظام در خارج از ایران و بسیاری از کسانی که سال های سال است نه سخنی از آنها بوده و نه هست، دنبال جایگاهی در این میان برای خود هستند و بسیاری دیگر از تفسیرها و تعبیرهایی که این روزها شنیده می شوند، درحال حاضر و بدون انجام مطالعاتی جدی، نه با قاطعیت قابل تایید هستند و نه قابل تکذیب. اما یک واقعیت اساسی و درازمدت و پایه ای وجود دارد که براساس مطالعات انجام شده در دو دهه اخیر قابل نفی نیست؛ سیاست هایی که نقطه آغاز آنها پس از جنگ تحمیلی رقم خورد، در دولت های نهم و دهم به اوج خود رسیدند و در دولت یازدهم با وجود سخنان زیاد در تریبون های سیاسی و اجتماعی و باوجود برخی کوشش ها در عمل هنوز نشانه ای اساسی از کنارگذاشتن آنها مشاهده نمی شود، نتیجه ای دربر نداشته اند. طبقه متوسط ایران هر روز رو به کوچک شدن دارد و فرو دستان شهری و اقشار آسیب پذیر رو به بزرگ تر شدن و این درحالی است که وضعیت در مناطق محروم، شهرها و مناطق کوچک پیرامونی به شدت وخیم تر است یا دست کم احساس این وضعیت ناتوانی و درماندگی، بیشتر. بنابراین باید انتظار داشت که هرگونه سوء مدیریتی امروز بهایی بسیار سنگین تر از گذشته برای کشور ما به همراه داشته باشد. واقعیتی که با تفسیرها و تعبیرهای به خصوص سیاسی محض نمی توان تغییر داد، این است: ایران یکی از ثروتمندترین کشورهای جهان با یکی از بالاترین نسبت های جمعیت جوان و بالاترین سرمایه های فرهنگی به نسبت جمعیت خود و میانگین جهانی است، اما گرفتار در چنبره ای از سوءمدیریت ها و اشتباهات تاریخی. در چنین کشوری هر گونه کارشکنی سیاسی و ساختاری برای تحقق نیافتن یک «دولت رفاه»، کاری نه فقط ناممکن، بلکه خطرناک است که هم اکنون ما در حال پرداخت بهای آن هستیم.​بدون شک گروهی از نخبگان و نه عموم مردم، می توانند بپذیرند دولت روحانی با توجه به شدت تخریب دولت های نهم و دهم، سال های بسیار بیشتری برای ترمیم نیاز داشته باشد؛ بدون شک می توان ادعا کرد انتظار مردمی از تغییر دولت، از انتخابات و از رسیدن به توافق «برجام» بسیار بیشتر از ظرفیت های واقعی این رویدادها بوده باشد. شکی نیست که امروز ما و جهان یکی از بدترین شرایط بین المللی پس از جنگ جهانی دوم را تجربه می کنیم: تثبیت سردمداران قدرت مدار و پوپولیست و سرمایه داری های فاسد و مهار گسیخته در شرق اروپا و آسیا، فروپاشی احزاب سیاسی سنتی دموکراتیک در اروپای غربی و رشد پوپولیسم سیاسی در آنها و سرانجام انفرادی گرایی عملی آمریکا و سردمداری یک پوپولیسم عقب مانده و نژادپرست و نیمه فاشیست در قالب شخص ترامپ در آن. تمام مواردی که گفته شد را باید به حساب موقعیت های نامناسبی گذاشت که یک مدیریت معتدلانه و یک رویکرد سیاسی-اقتصادی آرام برای رسیدن به دولت رفاه و تنش زدایی درونی و بیرونی را برای هر دولتی مشکل می کند. اما مشکل بودن به معنای ناممکن بودن نیست.نارضایتی ها و اعتراضات شهری، سیاسی و اقتصادی بخشی تفکیک ناپذیر از هر دولت مدرن است که باید آن را درک کرد و اگر دولت در پی تداوم و یکپارچگی سیاسی و آرامش در کشور است که بی شک چنین باید باشد، مهم تنها به رسمیت شناختن حق اعتراض نیست، بلکه وارد و درونی کردن اعتراض و امکان بروز و بیان آن در ساختارهای روزمره زندگی است که هنوز به رسمیت شناخته نمی شود و درنتیجه دائما و در امواجی پی در پی و هربار به بهانه ای و با منشاهایی که لزوما به یکدیگر ربطی ندارند، موقعیت های یکسان، ناآرامی هایی را در شهرها بازتولید می کنند. اما حتی مدیریت اعتراض و ایجاد امکان برای بیان آن نیز کافی نیست، آنچه بیش و پیش از هرچیز لازم است، در دو رویکرد اساسی خلاصه می شود که از دامن زدن به رادیکالیسم و پوپولیسم اعتراضات فرودستان شهری و از آن حادتر، از پیوستن آنچه از طبقه متوسط باقی مانده به این پوپولیسم جلوگیری کند. رویکرد نخست، تغییر جهت 180درجه ای در سیاست های اقتصادی و حرکت به سوی ایجاد دولت واقعی رفاه از طریق اعلام و اجرای گروهی از سیاست ها و برنامه هایی است که همه به آن واقف اند. امروز در ایران نیاز به گونه ای «طرح مارشال» درونی برای به تحقق درآوردن نیازهای فرودستان و طبقه متوسط زیر فشار خردشده وجود دارد و برای این کار سرمایه ها، نیروی انسانی و تمایل و اراده مردمی حفظ صلح و آرامش وجود دارد. اما نیاز اصلی، اراده سیاسی و ابزارهای سیاسی ایجاد اعتماد است. برای این کار کنارگذاشتن فساد و فشارهای سیاسی و به حداکثررساندن آزادی ها، فیلترینگ ها و ایجاد فضای باز اجتماعی لازم است. اما رویکرد دوم، تغییر سیاست در تصدی گری رسمی بخش های حاکمیتی نسبت به زندگی خصوصی مردم و اجازه دادن به آنها برای بازسازی این زندگی از طریق سازمان های مردم محور است. جایی که نباید حضور داشته باشند نه در نهادها و سازوکارهای حمایت کننده از رفاه مردم، بلکه در نهادهای اقتصادی سودآور و حتی ایجاد چنین نهادهایی به زیان مردم و از آن بدتر تمایل به تعیین تکلیف کردن در زندگی خصوصی مردم است. هنوز درک نشده که با دخالت های آمرانه نه فقط تغییری در سبک زندگی ایجاد نمی شود، بلکه جامعه دقیقا به سویی می رود که مسئولان اغلب تمایل معکوسی نسبت به آن دارند. در نهایت، ناآرامی هایی را که در چند هفته اخیر مشاهده شده، می توان نادیده انگاشت و به کار خود به همان شیوه پیشین ادامه داد اما باید توجه داشت این چرخه های باطل و آسیب زا همان گونه که در موج اخیر دیدیم، پیوسته رادیکال تر شده و طبقه متوسط نیز به آنها می پیوندد، همان گونه که بر گسترش جغرافیایی شان افزوده خواهد شد. تصور اینکه بتوان چنین امواجی را جز از طریق آنچه گفته شد مدیریت و به سوی یک بازی برد-برد برای همه هدایت کرد، نوعی خودآزاری و خودویرانگری است که باید نسبت به آن هوشیار بود. این امر به ویژه در موقعیت نابسامان نظامی، اقتصادی، سیاسی و اجتماعی جهان کنونی صادق است و باز هم بیشتر در منطقه ای که بیشتر به یک انبار مواد منفجره شباهت دارد تا پهنه ای که بتوان در آن به سهولت سفره ای آکنده از آرامش و آسایش پهن کرد. ما در آستانه سالگرد انقلابی هستیم که همه مردم ایران را برای آزادی، استقلال و عدالت اجتماعی متحد کرد، بیاییم با تنش زدایی، آزادکردن همه دستگیرشدگان وقایع اخیر و بازکردن فضای سیاسی و اجتماعی، هرگونه بهانه ای را از بدخواهان این پهنه بگیریم. سخت گیری و خشونت کوچه بن بستی است که در انتهایش تنها یک بازی باخت-باخت نهفته است.
                