یک‌شنبه ۲۹ بهمن ۱۳۹۶
-----------------------------------------
حرف اول
-----------------------------------------
اگر به دوره بعد برسم...
-----------------------------------------

                    دونالد ترامپ در شگفت است که چرا کارمندانش در سطوح تخصصی همه دستوراتش را اجرا نمی کنند؟ مگر او آمریکا را قوی نمی خواهد؟ مگر قوی بودن عیب است؟ مگر نمی خواهد جلوی ورود اشخاص «ناباب» را به آمریکا بگیرد؟ مگر مردم ناباب اهل «چاه های مستراح آفریقا و آسیا» نیستند؟ مگر اشخاص «باب» سفیدهای تمیز و مودب نروژی نیستند که از آنان نام بردم و آنها را دعوت به مهاجرت کردم، چرا حتی آنها هم با نمک ناشناسی من را مسخره می کنند؟ می گویند ما که ثروت و رفاه اجتماعی و مدنیتمان از آمریکا پیش تر و بیشتر است مگر مرض داریم مهاجرت کنیم؛ چرا از ما دعوت می کنی؟ مگر دستور ندادم به مردم کشورهایی که دوستشان ندارم و آنها را تروریست می نامم، ویزا ندهند، پس چرا دادگاه استیناف خودمان هم علیه من رای می دهد و حقوق بشر را به رخم می کشند، آخر اینها هم بشرند؟ مگر نگفته بودم من با دیگران فرق می کنم و هرکه روی حرفم حرف بزند، نابودش می کنم؟ مگر در سازمان ملل، کره شمالی را به همین صراحت تهدید به نابودی نکردم؟ چرا کره جنوبی با آنها تیم مشترک تشکیل می دهد و با خواهر «اون» به سئول می فرستد! تکلیف من با «اون» چه می شود؟ پس چرا در داخل و خارج من را از تصمیماتی که به ذهنم می رسد و می خواهم اجرا کنم، با هزار دلیل و بهانه منع می کنند. مگر زورشان به من، مدیرعامل کل آمریکا می رسد؟ مگر نگفتم برای براندازی بشار اسد، در سوریه و روی کارآوردن دموکراسی با توسل به زور و درست کردن ارتش ویژه اقدام خواهم کرد؟ مگر نکردم، پس چرا نمی شود؟ به من می گویند در این منطقه جهان همه از بشار خطرناک تر هستند.همین یکی، دو ماه پیش بود که دوستم محمدبن سلمان، نایب السلطنه عربستان، نخست وزیر لبنان را در ریاض دستگیر و وادار به اعتراف تلویزیونی کرد، پس چرا به اعترافاتش توجه نمی شود. مگر درباره تروریست بودن عربستان از همین حرف ها نزدند؛ البته خودم هم گفته بودم بیشتر قربانیان آمریکایی تروریسم که در سال های اخیر به وسیله تروریست های عربستانی کشته شده اند، اما وقتی قول دادند 400 میلیارد دلار اسلحه از ما بخرند، دیدم چه بچه های خوبی هستند و با آنها رقص شمشیر کردم و کره بلورین جادو چرخاندم و گفتم اصلا تقصیر ایرانی ها بوده است. آنها هم بی درنگ برایم هورا کشیدند. دیگر چه می خواهند. در همین سوریه که داعش برای تفریح، سر روزنامه نگاران آمریکایی را در کنار دیگران می برید، همه کمک کردند و شهر رقه را خرد و خمیر کردیم، بعد گفتم حالا نوبت بشار اسد است، ترک ها گفتند، نه! حالا نوبت کردهاست. هرچه می گوییم کردها را ما تجهیز کردیم و به جان داعش انداختیم، شما کجا بودید؟ حالی شان نیست و حمله کرده اند! روس ها هم زیر گوشمان در سوریه جا خوش کرده اند و با سوخوهایشان ویراژ می دهند. گفتیم اصلا پایتخت اسرائیل در قدس است و می خواهیم سفارتمان را به آنجا ببریم، ببینید چه قشقرقی به راه انداخته اند! دور هم در استانبول جمع شدند، رئیس جمهور ایران هم رفت، ما را تهدید به اجرای قطع نامه های شورای امنیت می کنند. از خروج اسرائیل از سرزمین های اشغالی و تشکیل دولت فلسطین با پایتختی قدس حرف می زنند، پس تکلیف ما چه می شود. هواپیمای اف16 اسرائیل ما را می زنند. مگر آمریکا قوی ترین کشور جهان نیست؟ چینی ها چه می گویند، شده اند رقیب اقتصادی و موشکی ما؟ اگر ما نبودیم، هیتلر اروپا را درب و داغان کرده بود، حالا آنها هم برای ما شاخ و شانه می کشند و ادعای استقلال می کنند. برجام را به رخ ما می کشند و می گویند معتبر است! روس ها هم با چند موشک و بمب اتمی ادعا دارند و از برجام دفاع می کنند. برزیل مشغول گرفتاری های داخلی است، وگرنه لابد فردا آنها هم ادعا خواهند داشت. هندی ها آب زیرکاه هستند، دارند آهسته آهسته پا روی دم ما می گذارند و وارد بازار نفت و گاز ایران می شوند. می گویند لازم داریم، خب ما که بیشتر لازم داریم! با این همه خدمات و فرامین صادره با امضاهای عریض و طویل من را در کشور خودم هم تحویل نمی گیرند. هرچه خط ونشان می کشم هم فایده ندارد. چیزی نمانده بود اف بی آی من را سین جیم کند. با چهار تا روس سر انتخابات خودمان قرارومدار گذاشتیم؛ آنها هم قدری وارد شبکه های اجتماعی ما شدند و گشتی زدند، چند ایمیل را هک کردند، ببین چه بساطی راه انداخته اند. اینها کم بود، به من که پیرو متمم دوم قانون اساسی آمریکا درباره آزادی حمل سلاح شهروندان هستم، صرفا به دلیل تروریسم زنجیره ای قتل عام دانش آموزان و آموزگاران در مدارس آمریکا می گویند بانی تروریسم. شعار ضد آزادی اسلحه سر داده اند و آن وقت می گویند طرفدار آزادی هستند. دیوار می کشیم مهاجر مکزیکی نیاید، می شوند طرفدار کسانی که از بچگی در آمریکا بار آمده اند. برای ایجاد کار باید عده ای را از همین رنگی ها اخراج کنیم که جا باز بشود یا نه؟ می خواهیم در اوباماکر که هزینه دوا و درمان فقرا می شود صرفه جویی کنیم، آن وقت طرفداران حزب خودمان هم مقاومت می کنند. هرچه می گویم خب، گیرم چهار یا چهار هزار سیاه هم بمیرند، مگر چه می شود، حالی شان نیست. هزینه های سازمان ملل را زده ایم، می روند در همان سازمان برایمان شاخ می شوند. برای خودمان پولی درمی آوردیم و برج و باروهای ترامپی خودمان را داشتیم، حالا اصلا وقت نمی کنیم بازی گلفمان را بکنیم. مدام باید حرف بزنم، شست و انگشت دست چپ را حلقه کنم و با انگشت نشانه دست دیگر آن طرف را نشان بدهم و با موی پریشان تکرار کنم: هرکه حرفم را گوش نکند، خیلی بد است و هرکه گوش کند، خیلی خوب است. اما کو گوش شنوا. این کارکنان کاخ سفید هم هیچ خوب نیستند. هر کدامشان را سه دفعه عوض کرده ام، اما آدم نمی شوند. نیکی هیلی دختر خوب و حرف گوش کنی است. اما حیف که هندی است. محبوبیتمان که هنگام آغاز کار فقط سه میلیون رای کم داشت، اکنون به دروغ می گویند در سقوط، رکورد شکسته است. البته سه سال دیگر مانده و خودش غنیمت است. راستش چه کسی باور می کرد ترامپ روزی رئیس جمهور قوی ترین کشور دنیا شود؟ اگر زنده بمانم و کارم به استیضاح یا عدم کفایت به دلایل روانی نکشد، نمی دانم حزب خودمان من را نامزد خواهد کرد یا نه؟ اگر هم نامزد شوم، انتخاب خواهم شد یا نه؟ مگر دفعه قبل کسی باور می کرد، چرا دفعه دیگر دوباره انتخاب نشوم. مانده ام که آیا رئیس و مدیرعامل کل آمریکا بشوم، بهتر است یا به بازی گلف کنار برج خودم بپردازم و شب به قایق تفریحی بروم؟ اگر قرار باشد دوباره در انتخابات شرکت کنم، شاید بهتر باشد چند کتاب بخرم و بدهم کوشنر برایم بلند بلند بخواند؛ ببینم چندقطبی شدن جهان یعنی چه؟ اروپا، روسیه، چین، هند و برزیل چه می گویند؟ چون به نظر می رسد سیاست امر پیچیده ای است و نیاز به قدری مطالعه دارد.
                