شنبه ۱۸ آذر ۱۳۹۶
-----------------------------------------
سرمقاله
-----------------------------------------
ترامپ چرا این کار را کرد؟
-----------------------------------------

                    «کالیگولا به عنوان دشمن بشریت آرزو داشت تمام مردم روم فقط یک گردن داشته باشند تا او بتواند با یک ضربه تبر آن را قطع کند». ترامپ نیز نشان داد برای خاورمیانه چنین رویایی در سر دارد. او با اعلام شهر بیت المقدس اولین قبله گاه مسلمان به عنوان پایتخت اسرائیل بمبی دیپلماتیک در روند صلح خاورمیانه منفجر کرد. این تصمیم بوی خون می دهد. در نظرسنجی خلیل شیکاکی که یکی از اولین گروه های نظرسنجی تحقیقاتی مستقل در «رام الله» است، اعلام شده سه چهارم فلسطینی ها معتقدند ترامپ درباره صلح جدی نیست. شیکاکی، رئیس این بنیاد، گفته بعد از این تصمیم و با فروپاشی نیروهای امنیتی اسرائیلی-فلسطینی انتفاضه ای دیگر در راه است. ترامپ سنگ بزرگی در معادلات خاورمیانه انداخته تا گرداب های خونین سیاسی منطقه را عمیق تر کند. به زبان دیگر برای کشورهای منطقه سال های دشواری پیش رو است و در این میان کشورهایی بیش از همه ضرر خواهند کرد که سرمایه های انسانی- مالی بیشتری را در منطقه به کار گرفته اند. از این به بعد هزینه های جنگ در خاورمیانه افزایش خواهد یافت و مردم کشورهایی که درآمدی جز درآمد نفت ندارند، بیش از پیش فقیر خواهند شد. در کوتاه مدت کشورهای منطقه تحت سیطره هژمونی حمایت از فلسطین متحد خواهند شد، اتحادی ریاکارانه و از سر ناچاری برای گریز از فشار افکار عمومی مسلمانان جهان. در شرایط گرگ و میش دل ها و زبان ها منفک از هم خواهند شد. نمونه بارز آن مخالفت پادشاه عربستان با تصمیم رئیس جمهور آمریکا است.در این فضای کشورهای منطقه و نقش آفرینان جهانی آن دیگر قادر نخواهند بود هیچ طرح و نقشه سیاسی را عملیاتی کنند. فضای خاورمیانه امنیتی شده و خیانت و تهمت و جاسوسی به حد اعلا خواهد رسید و خوابیدن با چشم های باز در دستور کار دولت ها قرار خواهد گرفت. ترامپ سنگی در گرداب انداخته که گرداب در گرداب شده. اگر قرار است همه طرح و نقشه دولت آمریکا در منطقه با شکست روبه رو شود، چرا نباید زیر میز مذاکرات زد. تصمیم امروز ترامپ نتیجه شکست نقشه دیروز او است. اولین شکست پروژه آمریکا در کردستان عراق رخ داد. اعلام و پافشاری نابهنگام برای استقلال کردستان با حمایت اسرائیل نشان داد حتی می شود از رویاهای مردمی ستم دیده هم سوءاستفاده کرد؛ اگرچه در ماجرای کردستان آمریکا در موقعیتی دو سر برد بود؛ اما به استقلال کردستان رغبت بیشتری داشت؛ با این وجود روسیه، ایران، عراق، ترکیه و بخشی از مردم کردستان طرح و نقشه اسرائیل و آمریکا را هوا کردند و در کوتاه ترین زمان ماجرا خاتمه یافت. آنچه به تعویق افتاد یا از دست رفت، آمال مردم سرزمینی بود که شجاعت و صداقت از خصایص بارز آنهاست. در پی این شکست بود که اسرائیل نشان داد حضور ایران در منطقه را با حساسیت دنبال می کند. حمله موشکی اسرائیل در 14 آذر به پایگاه نظامی در ریف دمشق، بیش از آنکه حامل هشدار برای سوریه باشد، هشدار به ایران بود تا نگذارد ایران جای پای نظامی اش را در سوریه سفت کند. اسرائیل درصدد است پروژه های ایران را در منطقه هوا کند یا راه را بر آنها ببندد. کاری که چندان در آن موفق نبوده است. دومین پروژه ناکام آمریکا با مشارکت عربستان صورت گرفت؛ ربودن سعد حریری، نخست وزیر لبنان. آمریکا و عربستان در صدد بودند اوضاع داخلی لبنان را به آشوب بکشند. بعد از استعفا و سخنرانی حریری در عربستان انتظار می رفت حامیان حریری به خیابان ها ریخته و دولت لبنان را با بحران مشروعیت روبه رو کنند؛ اما این گونه نشد. موضع گیری میشل عون، رئیس جمهوری لبنان، موجب شد همه چیز در لبنان به تعلیق فرو رود. همه مخالفان دولت منتظر سخنرانی سیدحسن نصرالله، دبیرکل حزب الله لبنان، بودند تا با سوءاستفاده از سخنرانی های آتشین او دست به تهییج مخالفان بزنند؛ اما این سخنرانی که صرفا به دلیل استعفای سعد حریری انجام شد، انتظار مخالفان را برآورده نکرد: «چرا عربستان به سعد حریری اجازه بازگشت به لبنان را نداده تا در کشور خودش استعفا کند. این استعفا به تصمیم و خواسته حریری صورت نگرفته است و دلیل کناره گیری حریری را باید در عربستان جست وجو کرد». مخاطب این سخنان بیش از حریری و حامیانش محمدبن سلمان بود. بعد از موضع گیری میشل عون و سیدحسن نصرالله حامیان حریری بیش از دولت لبنان از عربستان خشمگین بودند که غرور ملی آنان را جریحه دار کرده بود. پروژه سوم عربستان – آمریکا جدایی علی عبدالله صالح از حوثی های یمن بود. متحدان سعودی–آمریکایی درست تشخیص داده بودند، صالح نفوذ چشمگیری در صنعا داشت و آن قدر جاه طلب و فرصت طلب بود که تن به پروژه آنان بدهد. جدایی حزب صالح از حوثی ها آنان را از مشروعیت می انداخت و حامیان صالح با عقبه سعودی-آمریکایی به راحتی می توانستند به قدرت بازگردند و آنچه ابتدا به این خوش بینی دامن زد، پیروزی و تصرف سریع صنعا پایتخت یمن بود، غافل از اینکه موج خشم انتقام از خیانت پنهان قدرتی دارد که می تواند به چهار دهه زندگی مردی که همواره در سیاست یمن موثر بوده، خاتمه دهد. آیا به صالح خیانت شد؟ آیا قبایل حامی رئیس جمهور سابق پشتش را خالی کردند؟ همه این تحلیل ها هم می تواند درست باشد و هم نه. اما آنچه بدیهی است، در فضای غبارآلود خاورمیانه مسائل سیاسی پیچیده تر از پیش شده است. خاورمیانه توازن در بی توازنی را تجربه می کند و آینده ای تیره در انتظار آن است. هر دولتی به دولتی دیگر پشت پا می زند و هیچ ایده ای به سرانجام نمی رسد. در این شرایط آنکه در خاورمیانه نقشی نداشته باشد، از قافله عقب می ماند و نقشبندان در باتلاقی گرفتار می شوند. باتلاقی که هزینه ماندن در آن بیش از فایده آن است. تصمیم آخر ترامپ نشان داد هرقدر منطقه آشوبناک باشد، برای او بهتر است. اگر آمریکا نمی تواند از دیگی که بار است سهمی ببرد، پس دیگران هم نباید سهمی داشته باشند. شرایط جدید نشان می دهد جنگی اساسی بین ثروت و قدرت از یک سو و ایده از سوی دیگر است و تاریخ نشان داده است آنان که ایده ای برای مبارزه دارند، پیروز میدان اند؛ اما شرایط مغایر با وضعیت کشورهایی است که متحد آمریکا به شمار می روند. مشخص نیست آنان تا کی می توانند به موضع گیری تناقض آمیز خود ادامه دهند: حمایت از فلسطین و همراهی با آمریکا.... 
                