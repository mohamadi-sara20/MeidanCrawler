یک‌شنبه ۲۴ دی ۱۳۹۶
-----------------------------------------
حرف اول
-----------------------------------------
جذب سرمایه گذار خارجی برای مقابله با ترامپ
-----------------------------------------

                    دونالد ترامپ، رئیس جمهور آمریکا، (جمعه گذشته)، 12 ژانویه، با ارائه گزارش سه ماهه عملکرد برجام به کنگره آمریکا، عملا لغو تحریم های اعمالی علیه ایران بر سر مسئله هسته ای را برای چهارمین بار متوالی در دوره خود تمدید کرد. ترامپ همه تلاش خود را برای تحت فشار قراردادن ایران انجام داده که این تلاش ها عبارتند از:- بی خاصیت کردن برجام از طریق ایجاد تردید نسبت به آن، عدم به رسمیت شناختن آن و تهدیدات مکرر به خروج از آن.- تقویت و تشدید تحریم ها علیه ایران در ساختارهای تعریف شده پیشین تحریم ها مانند تحریم آیسا و.... - درگیرکردن کنگره آمریکا در روند لغو برجام.در موارد اول و دوم، دولت آمریکا توانسته به اهداف خود به طور نسبی برسد اما در مورد سوم ترامپ عملا دستاوردی نداشته است؛ چراکه برخلاف ترامپ و کاخ سفید، کنگره آمریکا دوراندیشی بیشتری در این زمینه داشته و دارد. واقعیت این است که ترامپ برخلاف مواضع اعلامی و تند خود علیه برجام، در عمل قصدی برای برهم زدن شاکله و اصل برجام ندارد؛ چراکه درحال حاضر جایگزینی بدون هزینه یا کم هزینه برای آن قابل تصور نیست.تحرکات ترامپ علیه برجام نیز بیش از آنکه با هدف لغو برجام باشد، مبتنی بر دو هدف دیگر؛ یعنی بی خاصیت کردن برجام برای ایران، به خصوص در حوزه اقتصادی و همچنین فراهم کردن زمینه برای تسری برجام به حوزه های موشکی و محدودکردن تحرکات هسته ای ایران است. درواقع برجام با اینکه قدرت مانور آمریکا علیه ایران را کاهش داده است، درعین حال محوری قابل اتکا برای آمریکا برای پیشبرد اهداف مقابله جویانه با ایران است. بنابراین طرح مسائلی مانند اینکه ترامپ برای آخرین بار لغو تحریم ها را امضا کرده، دور از واقعیت است. به این معنا که با توجه به اهداف پنهانی که ترامپ در سر دارد و از سوی دیگر با توجه به استحکام حقوقی برجام و همچنین عدم همراهی قدرت های اروپایی با وی در موضوع برجام، رویه تایید برجام از سوی ترامپ در آینده همچنان ادامه خواهد داشت. برجام برای ایران حاوی دستاوردهای بزرگی بوده و هست.این توافق تاریخی در عین اینکه اجماع جهانی علیه ایران را شکست و زمینه رفع تحریم های سازمان ملل شد، درحال حاضر حصاری برای درامان بودن از تحرکات سیاسی و بعضا اقتصادی آمریکاست. برجام در عمل قدرت مانور آمریکا علیه ایران را به شدت کاهش داده و ترامپ دیگر مانند اسلاف خود نمی تواند علیه ایران اجماع بین المللی ایجاد کند که نمونه آن ناکامی در جلسه اخیر شورای امنیت بود. این حداقل دستاوردهای برجام برای ایران است. با این تفسیر، ایران ضمن اینکه می تواند از برجام با تمام وجود حراست کرده و از ورود به بازی مطلوب ترامپ خودداری کند، درعین حال می تواند تحرکات سیاسی و روانی آمریکا علیه برجام را نیز خنثی کند. در این راستا ندادن بهانه به دست دولت آمریکا (که ترامپ به شدت به دنبال یافتن بهانه های مناسب است)، افزایش رایزنی با قدرت های اروپایی عضو برجام، همکاری مناسب با سازمان بین المللی انرژی اتمی، کاهش و رفع تنش های سیاسی در منطقه (که نمونه مناسب آن تعامل با ترکیه در موضوع سوریه و بهبود مناسبات با دولت سعد حریری در لبنان در هفته های اخیر است) و جلب و جذب شرکت های خارجی به همکاری اقتصادی و تجاری با ایران باید مورد توجه قرار گیرد. لازمه همه این اقدامات، ایجاد اجماع و وحدت نظر داخلی در موضوع برجام، سیاست خارجی و منافع ملی است.
                