چهار‌شنبه ۲۳ اسفند ۱۳۹۶
-----------------------------------------
یادداشت
-----------------------------------------
جفا به اهل علم و فرهنگ
-----------------------------------------

                    عوارض سوءمدیریت در فرهنگ دیرپاتر از مدیریت اداری – سیاسی و حتی اقتصادی است و اصولا کمتر هم مورد توجه قرار می گیرد. در همین دولت پیشین در این زمینه اتفاقاتی افتاده است که چندان به آن توجهی نشد و هنوز با عوارض آن دست به گریبان هستیم. در دولت آقای خاتمی دو برنامه سوم و چهارم توسعه تدوین شد. در بخش فرهنگ- هنر-رسانه که میراث فرهنگی و گردشگری را هم دربر می گیرد، برای تدوین برنامه با نظریه پردازان، تولیدکنندگان و مدیران فرهنگی با همکاری حوزویان و دانشگاهیان و سایر نخبگان جلسات بسیاری برگزار شد. یکی از چهره های شاخص که در بیش از 20 جلسه سه ساعته در دفتر وزیر فرهنگ و ارشاد اسلامی وقت از آغاز تا پایان جلسات فعالانه حضور می یافت، مرحوم دکتر حسن حبیبی بود با پشتوانه سال های سال حضور در دولت و شورای نگهبان و شورای عالی انقلاب فرهنگی. پشتوانه های علمی و تخصصی وی بسیار بود؛ مثلا نسخه ای از هر مصوبه دولت برای مجلس ارسال می شود تا چنان که خلاف قوانین کشور باشد برگردانده و اصلاح شود و مشهور بود هر مصوبه ای که با نظر ایشان فرستاده می شد، نیاز به هیچ اصلاحی نداشت. با چنین شرایطی برنامه پنج ساله چهارم تدوین و پس از بحث و بررسی در شورای عالی انقلاب فرهنگی و تصویب در دولت در مجلس نهایی و به عنوان قانون برنامه ابلاغ شد. اما پس از استقرار دولت نهم این برنامه ها نادیده گرفته شدند و با انگ سکولار و لیبرال و نظایر آن به تعلیق درآمدند. در نظر بگیریم که در آن زمان بخشی از روحانیت، همسو با دولت در همه جای کشور با چه شور و هیجانی پشت سر عملکرد و حرف های آن رئیس دولت ایستاده و در حمایت از او سر از پا نمی شناختند. برای اهل خرد و روحانیون صاحب نظر و حوزویان دخیل در برنامه ها جالب بود که چطور شخصی مانند آقای حبیبی که در سال های پس از انقلاب مورد توجه مرحوم امام و رهبری بوده تا این حد از فهم مبانی دین و مصالح نظام و شناخت وضعیت عالم بی بهره اند که دچار چنین خبطی شده اند. به هرحال آن برنامه مصوب مجلس کنار گذاشته شد و هیچ کس از اجرانشدن قانون نپرسید و به جای آن هیچ برنامه ای هم ارائه نشد تا چه رسد به مصوب شدن آن.وقتی ناگهان مدیران تازه کاری در عرصه مدیریت کلان اجرائی آمدند و هیجان و عوام زدگی را مبنای عمل قرار دادند و بر آن تعصب ورزیدند، این قبیل اتفاقات که هدفی جز نفی دیگران نداشته و ندارد غیرعادی نیست؛ مدیرانی که بزرگی را در کوچک کردن اهل فکر و فرهنگ و سیاست می جستند و به جای تحقیقات و کارهای جدی و اساسی به دنبال معجزه یا بهتر است بگوییم شعبده بودند و ده ها مسئله علمی- پژوهشی را شخصا حل می کردند و کتاب های تحقیقی از ایشان منتشر می شد.این روزها باز هم شاهد ادامه همان تفکر و همان مدیریت های پیشین در حوزه دانش، دانشگاه و فرهنگ هستیم. اگرچه مقام عالی اجرائی کشور خود را از آنها بری می داند، اما احتمالا به دلیل گرفتاری های مستقیم فرهنگی و شاید به خاطر مشکلات اقتصادی، عرصه فکر و فرهنگ در برنامه های رئیس جمهور نیز عملا رها شده است.اگر آن روز تلاش های آقای دکتر حسن حبیبی و بسیاری دیگر کنار گذاشته شد و ایشان ترجیح داد که پس از آن در گوشه ای به کار پژوهش و تحقیق و ساماندهی موزه امیرکبیر بپردازد؛ موزه ای که دیگر چندان نام و یادی از آن نیست، امروز هم بزرگان دیگری در معرض این تهاجمات قرار گرفته اند. شاید آقای دکتر رضا داوری یکی از شاخص ترین آنها باشد. ایشان هم- مانند آقای دکتر حبیبی- تقریبا در همه سال های پس از انقلاب نماینده امام و رهبری در شورای عالی انقلاب فرهنگی بوده اند. این متفکر پیش کسوت به مدت دو دهه ریاست فرهنگستان علوم را برعهده داشته اند و بیش از نیم قرن نیز سابقه معلمی و استادی دارند. اصل بدبینی به ایشان، ناشی از اظهارنظری علمی است درباره علوم انسانی اسلامی و این واقعا در زمانه ای که این همه از علم، علم اندوزی و علم دوستی می گویند غیرقابل فهم است. نام این قبیل مدیران بر جلد بسیاری از کتاب ها می آید، ولی همه جامعه علمی کشور به واقعیت مسئله وقوف دارند و ازاین رو آن همه آثار و تالیفات کثیره و عدیده آنها منشا اثر نمی شود، ولی یک یادداشت فلسفی توفانی به پا می کند. بیخود نیست که در آن دولتی هم که بیش از همه دولت ها داعیه دین و دینداری و ایران دوستی داشت، به راحتی نام یک معلم را از قدیمی ترین مرکز آموزش عالی کشور، که در صد سال گذشته تداوم داشته، برداشتند و صدایی هم درنیامد
                