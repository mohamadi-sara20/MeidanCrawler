سه‌شنبه ۳ بهمن ۱۳۹۶
-----------------------------------------
حرف اول
-----------------------------------------
3 سال برای نابودی
-----------------------------------------

                    با فرا رسیدن 20 ژانویه، یک سال از آغاز به کار دونالد ترامپ، به عنوان رئیس جمهور ایالات متحده آمریکا می گذرد؛ یک سال پر از اتفاقات متعدد که در آن شاهد نوعی چرخش عظیم در سیاست خارجی آمریکا بودیم. زمانی که دونالد ترامپ در بین شگفتی و ناباوری مردم و سران جهان، گوی سبقت را از هیلاری کلینتون ربود و به قدرت رسید، برخی از تحلیلگران ابراز امیدواری کردند که او نیز مانند بسیاری از روسای جمهور دیگر، با خارج شدن از فضای رقابت های انتخاباتی و قرارگرفتن در جایگاه قانونی یک رئیس جمهور، الزامات آن را درک کند و درصدد تحقق شعارهای انتخاباتی هنجارشکن و ضدهمکاری جویانه خود نباشد؛ تحلیلی که درست از آب درنیامد و به عملیاتی شدن تحلیل های رقیب انجامید. دونالد ترامپ بعد از نشستن بر کرسی ریاست جمهوری و در یک سال اخیر، عزم خود را جزم کرد تا تک تک شعارهای انتخاباتی اش را محقق کند؛ هر چند این رویکرد به ذائقه اکثریت مردم و رسانه های آمریکا و نیز افکار عمومی و سران جهان خوش نیاید. یکی از شعارهای مهم ترامپ در انتخابات ریاست جمهوری «اول آمریکا» بود. او همچنین قول داده بود که چهره سیاسی آمریکا را عوض کند، قدرت را به «مردم» بازگرداند و با جلوگیری از سیل ورود مهاجران، وضعیت اشتغال مردم آمریکا را بهبود ببخشد؛ اما 12 ماه بعد از ریاست جمهوری، او چه دستاوردی داشته است؟در عرصه داخلی او در همین یک سال گذشته دو فرمان مهاجرتی صادر کرد که شرایط اخذ ویزا را برای شهروندان بسیاری از کشورها، به ویژه کشورهای اسلامی دشوارتر یا حتی ناممکن کرده است. با این وجود او که زمانی ادعا کرده بود میزان بی کاری واقعی در آمریکا بیش از 40 درصد است، حالا با همان آماری رو به روست که زمانی آن را رد کرده بود. پیش بینی های اولیه اقتصادی در دوران ریاست جمهوری ترامپ، مانند وضعیت دوران اوباما بوده است. از سوی دیگر طرح بیمه درمانی اوباما و تغییر آن یکی دیگر از آزمون های عملکرد ترامپ در قبال وعده های کارزار انتخاباتی اش بود. طرح بیمه خدمات درمانی باراک اوباما 20 میلیون آمریکایی را که هیچ نوع بیمه درمانی نداشتند، تحت پوشش قرار داد اما این طرح با مشکل افزایش حق بیمه روبه رو شد و ترامپ گفته بود که بلافاصله آن را لغو و یک طرح جدید را جایگزین آن خواهد کرد.مجلس نمایندگان آمریکا با اکثریت شکننده ای طرح لغو بیمه درمانی دوران باراک اوباما و جایگزینی آن با یک بیمه درمانی جدید را تصویب کرد؛ اما طرح بیمه جدید، در سنای آمریکا با تردیدهایی از سوی نمایندگان دو حزب روبه رو شد و به این ترتیب آینده این طرح همچنان مبهم است.در کنار اشتغال و بیمه ای که هنوز محقق نشده، مردم آمریکا همواره به وجهه و اعتبار کشورشان در عرصه بین المللی می بالیدند که البته در یک سال گذشته، این «اعتبار» قربانی اصلی سیاست ها و جهت گیری های دونالد ترامپ بوده است. ترامپ با اتخاذ سیاست یک جانبه گرایی و تک روی در عرصه بین المللی که در مواردی مانند خروج از پیمان اقلیمی پاریس، خروج از یونسکو و تلاش برای نابودکردن توافق بین المللی هسته ای قدرت های جهانی با ایران(برجام)، نمود یافته، صدای اعتراض سران کشورها و افکار عمومی جهانی را درآورده و آمریکا را در نوعی تنهایی استراتژیک و انزوا قرار داده است. در واقع، ترامپ در همین یک سال آغاز کار خود، آمریکا را در عرصه بین المللی به کشوری عهدشکن و بی توجه به حقوق و هنجارهای بین المللی تبدیل کرده که دیگر مورد احترام کشورهای جهان نیست؛ طرح های جانبدارانه اش در شورای امنیت با تمسخر و مخالفت کشورهای عضو مواجه می شود و سفر رئیس جمهورش به کشورهای اروپایی از جمله بریتانیا که سال ها هم پیمان استراتژیک آمریکا به حساب می آمد، نیز به دلیل مخالفت مردم این کشورها، بارها به تعویق می افتد. بنابراین بیراه نیست که بگوییم میزان محبوبیت و حمایت از ترامپ حتی در میان رای دهندگان اصلی اش از جمله سفیدپوستان بدون تحصیلات دانشگاهی و آمریکایی های روستایی نیز رو به کاهش بوده و در میان روسای جمهور دهه های اخیر آمریکا نیز کمترین است. بر اساس آمار موسسه گالوپ، میزان محبوبیت ترامپ پس از 12 ماه به 39 درصد کاهش پیدا کرده و این در حالی است که باراک اوباما (50درصد)، بیل کلینتون (54درصد) جورج دبلیو بوش (83درصد) در رتبه های بالاتر از او بودند.بنابراین شاید بتوان گفت دستاورد یک ساله رئیس جمهور آمریکا احیای نوعی جدال قدیمی در عرصه مناسبات بین المللی بوده است؛ جدال بین دو نگرش و فرهنگ که در یک سوی آن رویکرد منفعت طلبی، سودجویی یک جانبه و پشت پازدن به همه تعهدات برای تامین منافع حداکثری شخصی قرار دارد و در سوی دیگر آن فرهنگ تعامل، نوع دوستی، همکاری بین المللی، وفای به عهد و توجه به میراث مشترک بشریت! جامعه جهانی تاکنون و به ویژه در قضیه برجام نشان داده است که به راحتی در برابر حاکمیت ترامپیسم خودمحورانه تسلیم نمی شود و اجازه نمی دهد دستاوردهای جهانی به واسطه امیال قدرت طلبانه یک فرد نابود شود اما باید منتظر ماند و دید ترامپ در سه سال دیگر پیش روی خود تا چه حد برای نابودی فرهنگ تعامل گرا و همکاری جویانه تلاش می کند و مقاومت جامعه جهانی در مقابل او چه اندازه خواهد بود!
                