چهار‌شنبه ۱۴ تیر ۱۳۹۶
-----------------------------------------
type_unknown
-----------------------------------------
رئیس دادگستری تهران خبر داد: پرونده تازه قاضی کهریزک
-----------------------------------------

                    گروه سیاست: استفاده غیرقانونی از اموال دولت، ارتشا، استفاده از سلاح و درگیری در حوزه های مختلف و اتهامات متعدد دیگر که به علت عدم اثبات آنها فعلا امکان انتشارشان وجود ندارد اما عجالتا متهم بابت همان اتهام های ثابت شده به 15 سال حبس محکوم شده است. خواندن این توصیفات احتمالا یک خلاف کار سابقه دار را در ذهن شما تصویر می کند، درحالی که توضیحات رئیس دادگستری استان تهران است درباره قاضی و دادیار سابق دادگاه انقلاب اسلامی، مشاور سعید مرتضوی، مشاور سابق در اداره کل امنیتی انتظامی استانداری تهران (زمان احمدی نژاد)، مشاور اسبق حقوقی بانک رفاه و نماینده پارلمانی سابق اتحادیه قهوه خانه داران تهران. گفته می شود «علی اکبر حیدری فر» هم اکنون در بند هشت زندان اوین نگهداری می شود. نخستین بار خبر را برخی زندانیانی که به وسیله این قاضی مورد بازپرسی و اتهام قرار گرفته بودند و اکنون ساکن همین بند هستند، به بیرون مخابره کردند.به گزارش ایلنا، غلامحسین اسماعیلی رئیس دادگستری استان تهران دیروز به تشریح اتهامات یکی از قضات پرونده بازداشتگاه کهریزک پرداخت و در پاسخ به این سوال که «حیدری فر» یکی از قضات پرونده کهریزک دارای چه اتهاماتی بوده که به 15 سال حبس محکوم شده است؟ گفت: البته این فرد دارای یک پرونده دیگر هم هست که در حال بررسی است و چون اتهامات هنوز اثبات نشده است، من از بیان آن اتهامات معذورم.سخنگوی قوه قضائیه هم ماه گذشته گفته بود حیدری فر دو پرونده قضائی دارد و به دلیل سه اتهام در یکی از پرونده ها به 15 سال زندان محکوم شده است. به گزارش ایرنا، غلامحسین محسنی اژه ای، در پاسخ به سوالی درباره بازداشت حیدری فر به اتهام «اختلاس» گفته بود او دو پرونده قضائی دارد که یکی از آنها «به نتیجه قطعی نرسیده است». به گفته محسنی اژه ای، معاون سابق سعید مرتضوی در پرونده دیگری که حکم آن صادر شده است «سه اتهام و نسبت به هر اتهام، محکومیت سنگین» داشته که در نهایت «اشد مجازات» یکی از اتهام ها که 15 سال زندان بوده، درباره او اعمال شده است. شهریورماه سال گذشته خبر رسید که علی اکبر حیدری فر، معاون امنیتی قاضی سعید مرتضوی، در زندان اوین محبوس است. اتهامات متعدد و عجیبی درباره او در فضای رسانه های غیررسمی منتشر شد. گفته شده بود حیدری فر، پیش تر نیز در بهمن ماه 1394، مدتی در بند چهار زندان اوین بوده اما با قرار وثیقه آزاد شده بود. علی اکبر حیدری فر، به همراه حسن حداددهنوی (معروف به قاضی حداد) و سعید مرتضوی (دادستان سابق تهران)، در جریان رسیدگی به جنایت کهریزک در سال 88 با دستور دادگاه انتظامی قضات در سال 89 از سمت های خود تعلیق شدند و هم زمان مصونیت قضائی آنها نیز لغو شد. در ماجراهای آن سال، محسن روح الامینی، امیر جوادی فر و محمد کامرانی بعد از انتقال به بازداشتگاه غیرقانونی کهریزک در روز 18 تیر بر اثر ضرب وشتم بر نسوج نرم بدن جان باختند. حیدری فر دادیاری بود که دستور انتقال بازداشت شدگان به بازداشتگاه کهریزک را داده بود و بعدا در ماجرای دادگاه کیفری کهریزک هم همه اتهامات را برعهده گرفت تا سعید مرتضوی را تبرئه کند. حیدری فر که از او با نام عصای دست مرتضوی نیز یاد می شد، سال 90 در نامه ای که به مطبوعات فرستاده بود، همه بازداشت شدگان کهریزک را از دسته اراذل و اوباش خوانده بود و با مقصردانستن مطبوعات در پررنگ کردن جنایات رخ داده، خواستار تقدیر از کار خوب خود در شرایط فتنه شده بود.نخستین بار سال 91 بود که خبر دستگیری حیدری فر منتشر شد آن هم بعد از اینکه خبر هفت تیرکشی او در پمپ بنزینی در حاشیه اصفهان رسانه ای شد. آن زمان او یک قاضی تعلیقی بود. حیدری فر معمولا در جلسات رسیدگی به دادگاه کیفری کهریزک شرکت نمی کرد اما در سومین جلسه حاضر شد و گفت: «سعید مرتضوی در حوادث کهریزک «دخیل نبوده» و «من دستور اعزام به کهریزک را صادر کردم». حیدری فر همچنین با بیان اینکه «از اتفاقات داخل بازداشتگاه بی خبر بودم» گفت «کهریزک دسته گل اصلاحات است». به گزارش خبرگزاری مهر، علی اکبر حیدری فر پیش از آغاز سومین جلسه دادگاه قضات کهریزک در جمع خبرنگاران در پاسخ به اینکه «آیا شما هم ادعای مرتضوی مبنی بر اینکه وی مرخصی بوده را تایید می کنید؟» گفت: «بله ولی من مرخصی نبودم و از ابتدا تا انتهای حوادث حضور داشتم». او افزود: «در زمان حادثه 18 تیر 88، پلیس اطلاعات جرم را مشکوک دانست و افراد را دستگیر کرد و من از حدود 800 متهم که روز 18 تیر دستگیر شده بودند پس از پالایش اولیه 300 نفر را آزاد کردم». او ادامه داد: «روز 19 تیرماه به همراه دو همکار قضائی که بازپرس امنیت بودند، تحقیقات قضائی را آغاز کردیم و نسبت به صدور قرار اقدام کردیم». این قاضی تعلیقی این گونه توضیح داد که «من به صورت مستقل و نسبت به مسئولیت قضائی که برعهده داشتم با این موضوع برخورد کردم. ما تقصیری نداشته ایم که بخواهیم مسئولیت آن را بپذیریم و هر اقدامی که انجام داده ایم بر اساس مسئولیت قضائی بوده است». دست آخر هم گفت: «تمامی اتفاقاتی که در این بازداشتگاه رخ داده، یک عمل خودسرانه بوده است». ببخشید، نمی بخشیم سعید مرتضوی که این روزها کمتر از او سخن به میان می آید، در ماجرای کهریزک از آنهایی است که نامش هیچ گاه از یاد و خاطره مردم پاک نخواهد شد. سال پیش وقتی او در نامه ای از خانواده جان باختگان حلالیت طلبید و خواست که او را ببخشند، خانواده کشته شدگان بازداشتگاه کهریزک هم در پاسخ درخواست او مبنی بر «ببخشید»، گفتند «نمی بخشیم».آن روزها خواهر محمد کامرانی از جان باختگان در کهریزک خطاب به سعید مرتضوی نوشت «این داغی نیست که با عذرخواهی فراموش شود» و «عذرخواهی شما درمان ناله های جان سوز مادرم و بغض های پدرم نیست. آنها برای فرزند عزیزشان آرزوهای بزرگی داشتند؛ اما شما با حکم خود همه آن آرزوها را نابود کردید». هشت سال می شود که محمد کامرانی، امیر جوادی فر و محسن روح الامینی، در بازداشتگاهی که نامش کهریزک بود، جان باختند و سعید مرتضوی همان فردی که دستور انتقال بازداشت شده ها را به کهریزک صادر کرد و سال ها منکر دست داشتن در این حادثه فجیع شد، عذرخواهی می کند، اما آصفه کامرانی، خواهر محمد کامرانی، گفته است «کابوس کهریزک تمام شدنی نیست و لکه ننگش هم پاک نمی شود؛ حتی با عذرخواهی شما آقای مرتضوی، آن هم بعد از هفت سال».
                