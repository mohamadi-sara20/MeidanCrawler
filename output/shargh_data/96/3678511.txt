چهار‌شنبه ۲۹ آذر ۱۳۹۶
-----------------------------------------
type_unknown
-----------------------------------------
بنزین 1500 تومانی، سوخت 800 هزار شغل
-----------------------------------------

                    گروه اقتصاد: دولت برای افزایش 50درصدی قیمت بنزین مصمم است. هم از برگزاری جلسات متعدد با محافل تصمیم گیری برای متقاعدسازی آنها کوتاهی نمی کند و هم از سخنرانی های متعدد درباره مزایای این تصمیم. همین روز گذشته در سخنانی رئیس جمهور مزایای افزایش قیمت را برشمرد و تاکید کرد این افزایش قیمت فقط صرف اشتغال زایی می شود اما خوب است در این فاصله که تا قانونی شدن افزایش قیمت ها باقی مانده، دولت و مجلس تجربیاتی که در سال های قبل از افزایش قیمت ها داشته ایم و دستاوردهای آن را بازخوانی کنند. بررسی ها نشان می دهد که در جریان شوک قیمتی انرژی در سال 1389، از طریق ورشکستگی و تعطیلی بنگاه ها، حداقل 1،4 میلیون شغل در سال 90 نسبت به 89 از بین رفته است و طبق بررسی حسن سبحانی، کارشناس اقتصادی پیش بینی می شود که با این شوک قیمتی جدید نیز حدود 800 هزار شغل از بین برود.مرکز پژوهش های مجلس نیز در گزارشی تاکید کرد افزایش قیمت حامل های انرژی موضوع تبصره 18 موجب کاهش 0،75 تا یک درصدی رشد اقتصادی کشور در سال 1397 می شود که این کاهش رشد می تواند به کاهش 360 تا 480 هزارنفری اشتغال منجر شود. دولت و مجلس باید توجه داشته باشند که خود دولت بزرگ ترین مصرف کننده است. گزارش اقتصادی سازمان برنامه در سال 1373 به نتایج دستکاری قیمت ارز در سال 1372 اشاره دارد. در این گزارش آورده شده که تورم مصرف کننده بعد از شوک قیمتی به 21 درصد رسیده، در حالی که CPI دولت یعنی شاخص ضمنی هزینه های سرمایه گذاری دولت 71.5 درصد افزایش پیدا کرده است. بیان ساده این گزارش یعنی افزایش قیمت حامل های انرژی هزینه های دولت را به طور متوسط 3.5 برابر بیشتر از خانوارها بالا می برد. بنابراین هرچند دولت گمان می کند با افزایش قیمت بنزین، گازوئیل، گاز و برق، درآمدی به دست می آورد که می تواند با آن سرمایه گذاری کند و اشتغال به وجود بیاورد؛ اما تجربه سال های قبل می گوید آنقدر هزینه های دولت بعد از افزایش قیمت ها بالا می رود که ریالی برای اشتغال زایی باقی نمی ماند. عصاره تمام وعده های انتخاباتیرئیس جمهور در حالی لایحه بودجه سال 97 دولت را به مجلس تقدیم کرد که آن را «عصاره تمام وعده های انتخاباتی» خود دانست و عنوان کرد «دولت با این لایحه درصدد ریشه کن کردن فقر مطلق است». روحانی در صحن علنی مجلس مبانی اصلی بودجه سال آینده را اشتغال فراگیر، رفع فقر و ایجاد عدالت اعلام کرد. تبصره 18 لایحه مذکور برنامه رئیس جمهوری برای دستیابی به اشتغال فراگیر را به تصویر کشیده است. در این تبصره به دولت اجازه داده می شود تا صد درصد منابع حاصله از مابه التفاوت قیمت حامل های انرژی در سال 1397 نسبت به قیمت این حامل ها در ابتدای سال جاری را تا سقف 17 هزار و 400 میلیارد تومان با منابع صندوق توسعه ملی و تسهیلات بانکی، در جهت حمایت از طرح های تولید، اشتغال و آموزش و کمک به کارورزی جوانان دانش آموخته دانشگاهی پرداخت کند. به عبارت دیگر مهم ترین اهرم اشتغال زایی دولت در سال آینده افزایش قیمت حامل های انرژی است. این در حالی است که تبصره 14 ماده واحده این لایحه، به صورت ضمنی تاکید می کند که دولت در سال 97 از محل افزایش قیمت حامل های انرژی تا مبلغ 370 هزار میلیارد ریال درآمد کسب خواهد کرد. نکته جالب توجه این است که در این تبصره برخلاف روال معمول بودجه نویسی، هیچ اشاره ای به مقدار افزایش هر یک از حامل ها نشده است اما اخبار و گزارش های موثق از مباحث مطرح بین اقتصاددانان بعینه نشان می دهد که دولتمردان قصد افزایش ناگهانی قیمت ها بین 30 تا 66 درصد را دارند. بر این اساس در صورت تصویب مجلس، قیمت بنزین از هزار به هزارو 500 تومان، قیمت گازوئیل (نفت گاز) از 300 به 400 تومان و قیمت گاز طبیعی از 92 به 120 تومان افزایش خواهد یافت.اگر به طور متوسط مصرف روزانه بنزین را 82 میلیون لیتر و مصرف روزانه گازوئیل را 68 میلیون لیتر در نظر بگیریم و این رقم را در روزهای سال ضرب کنیم، رقم حاصله حدود 4/17 هزار میلیارد تومان خواهد بود که این رقم در تبصره 18 لایحه هدفمندی منظور شده است. قیمت های سال 89 چه میزان شغل آفرید؟درست هفت سال پیش در چنین روزهایی بود که «طرح هدفمندی یارانه ها» در دولت دهم کلید خورد؛ طرحی که قرار بود با افزایش قیمت حامل های انرژی و پرداخت بخشی از درآمد آن به عنوان یارانه نقدی به خانوارهای کم درآمد، به کاهش سطح شکاف طبقاتی منجر شود. طرحی که با توجه به عدم توانایی دولت در شناخت خانوارهای کم درآمد فرجامی فاجعه بار درپی داشت. این در حالی است که درآمدهای حاصل از هدفمندی یارانه ها که قرار بود بخشی از آن به تولید و اشتغال تخصیص داده شود، محقق نشد. از سویی با پرداخت یارانه نقدی 45هزار و 500 تومانی به تمامی خانوارهای ایرانی، در سال های 89 تا 91 حجم یارانه پرداختی به خانوار ها معادل سه برابر بودجه عمرانی کشور شد و از سوی دیگر این سیاست به دلیل فشار بر بخش عرضه اقتصاد، منجر به افزایش هزینه تولید و به تبع آن رشد صعودی تورم تا سطوح بیش از 45 درصد، افزایش بی سابقه نرخ ارز و کاهش شدید اشتغال شد. روزی قرار بود هدف از افزایش قیمت بنزین و واقعی کردن بهای آن برقراری عدالت برای بهره مندی از یارانه ها باشد و روزی دیگر این هدف، به بهینه سازی مصرف سوخت تغییر پیدا کرد. فصلی دیگر هم هدف جلوگیری از واردات بنزین عنوان شد و امروز هم اشتغال زایی مطرح است. فارغ از آنکه هیچ فرمول و مدل ریاضی ای وجود ندارد که بگوید در ازای کاهش یک میلیون لیتری مصرف بنزین یا افزایش صدتومانی بهای انرژی، چه میزان شغل ایجاد می شود. این در حالی است که تجربه افزایش قیمت بنزین در دوره اصلاحات (سال های 76 تا 83) اثبات کرد تکیه صرف بر سیاست های قیمتی مانند افزایش قیمت لزوما کاهش مصرف بنزین را به همراه نخواهد داشت. در آن دوره زمانی، قیمت بنزین به صورت سالانه افزایش یافت و از لیتری 13 تومان به لیتری 80 تومان رسید، ولی نه تنها مصرف بنزین کنترل نشد، بلکه از 35 میلیون لیتر در روز به 7/60 میلیون لیتر در روز رسید؛ یعنی رشدی 73درصدی. وقت خوب برای انتخاب بداگر دولت قصد افزایش قیمت حامل های انرژی را داشت باید این امر را از سال 92 و به تدریج اجرائی می کرد. با توجه به درپیش بودن انتخابات مجلس دهم و انتخابات ریاست جمهوری دوره یازدهم می توان تعلل دولت دراین باره را درک کرد. اینکه دولت چهار سال افزایش تدریجی قیمت حامل های انرژی که در قانون پیش بینی شده است را اجرا نکرد تا دوباره رای بیاورد و بعد که خیالش راحت شد جمع آن افزایش ها را یکباره اجرا کند تا شوک بزرگ دیگری به پیکره نحیف اقتصاد و معیشت مردم وارد شود، یک تصمیم مخرب است. ظاهرا دولت خوب وقتی را هم برای این شوک انتخاب کرده است چراکه مجلس هم سال آخرش نیست و انتخابات مجلس بعد نزدیک نیست و بنابراین نمایندگان هم انگیزه چندانی برای مخالفت با این شوک ندارند.افزایش سریع و یکباره قیمت حامل های انرژی با نرخ رشد 50درصدی، شائبه سیاسی بودن این تصمیم را بیش ازپیش در اذهان عمومی تقویت می کند. بهتر است این افزایش قیمت با یک شیب ملایم انجام شود تا شوک اجتماعی و اقتصادی به جامعه وارد نشود. این افزایش قیمت می تواند بر افزایش قیمت کالاها تاثیر گذاشته و در نتیجه آسیب و حتی تعطیلی واحدهای تولیدی را به همراه داشته باشد که نتیجه آن ریزش اشتغال است و در شرایط کنونی بخش صنعت و تولید کشور توان تحمل چنین شوکی را ندارد. افزایش قیمت بنزین و گازوئیل به عنوان یک پیشران عمل خواهد کرد و در سطح افقی تکثیر خواهد شد. افزایش قیمت بنزین بیشتر کسب وکارهای کوچک را تحت تاثیر قرار می دهد که اتفاقا 80درصد اشتغال مربوط به آنهاست. بدون ضمایم تضمین شده برای اشتغالگفته شده است 17 یا 18 هزار میلیارد تومان از درآمد اضافی ناشی از افزایش قیمت حامل های انرژی صرف ایجاد اشتغال می شود اما دولت در ضمایم قانون بودجه برنامه روشن و تضمین شده ای دراین باره ارائه نکرده است. بررسی ها نشان می دهد در جریان شوک قیمتی انرژی در سال 1389، از طریق ورشکستگی و تعطیلی بنگاه ها، حداقل 4/1 میلیون شغل در سال 90 نسبت به 89 از بین رفته است و پیش بینی می شود با این شوک قیمتی جدید نیز حدود 800 هزار شغل از بین برود.سناریو افزایش قیمت های اقلام کلیدی در اختیار دولت، از ماه های پایانی سال 1395 با افزایش نرخ ارز و اقلام دیگر آغاز شده است. این سناریو تحت عناوین گوناگونی مانند «واقعی سازی قیمت ها»، «رقابتی سازی» و «کنترل واردات» از طرف گروه های ذی نفع و جریان های رسانه ای وابسته به بخش هایی از دولت و بخش شبه خصوصی ذی نفع حمایت و ترویج می شود. واقعی سازی قیمت ها عنوان فریبنده ای است که برای توجیه افزایش قیمت نرخ ارز و خدمات و کالاهای اساسی (دولتی) مانند بنزین، آب، برق و گاز استفاده می شود. در این راستا با سطحی نگری و رویکردهای تک وجهی از موضوعات اساسی و کلیدی اقتصاد کشور غفلت به عمل می آید. اگر دولت خواهان اجرای سیاست های تعدیل ساختاری (با تاکید صرف بر اصلاح قیمت ها) و توجیه آنها براساس تجربه کشورهای موفق است، پس به سایر توصیه های نهادهای پولی و مالی بین المللی همچون صندوق بین المللی پول مبنی بر اصلاح بودجه با مدیریت بدهی دولت و همچنین اصلاحات ساختاری در فضای کسب وکار و تقویت بخش خصوصی عمل کند. در شرایطی که اقتصاد دوقطبی و تا حد زیادی غیرمردمی شده است و به فعالیت های بخش خصوصی واقعی و عامه مردم توجهی نمی شود، طبیعی است که در وضعیت عدم افزایش بهای نفت، اقتصاد در رکود هرچه بیشتر خواهد رفت. در این شرایط دولت به جای کوچک کردن حجم و اندازه خود و اخذ مالیات از بخش های اقتصادی رانتی و ثروت ها و منافع بزرگ، طبق روال مالوف سه دهه اخیر، قصد دارد تا کسر بودجه خود و منافع گروه های رانتی را با افزایش قیمت های در اختیار، از جیب عامه مردم تامین کند. دولت باید توجه جدی داشته باشد که در حال حاضر فعالیت و کسب وکار و وضعیت درآمد و معیشت عامه مردم در شرایطی نیست که تاب و تحمل شوک های قیمتی جدید و اخذ مالیات تورمی را داشته باشد. شوک های قیمتی ریسک های جدی ایجاد آفاتی را به همراه دارد.افزایش قیمت سوخت برای جبران کسری بودجه استمحمدقلی یوسفی. اقتصاددانما می دانیم که دولت با کسری مواجه است. هزینه های جاری دولت همچنان افزایش پیدا کرده است و دولت به دنبال جبران منابعی برای این هزینه هاست؛ پس به انواع سیاست ها متوسل می شود تا بتواند منابع لازم را به دست بیاورد. این منابع از نرخ ارز تا افزایش عوارض، افزایش دریافت مالیات ها و افزایش فروش اموال دولتی را شامل می شود. افزایش قیمت بنزین نیز در واقع یک منبع جدید برای دولت محسوب می شود تا به کمک آن کسری اش را جبران کند. همه این منابع در جایی حسابرسی می شوند که در اختیار دولت است؛ پس اینکه این پول را در کجا هزینه کند و چه استفاده ای از آن داشته باشد، به تصمیم دولت برمی گردد. واقعیت این است که اگر ما فکر کنیم تنها با افزایش قیمت حامل های انرژی مشکل بی کاری برطرف می شود، اشتباه است. این افزایش منابع از طریق گران کردن سوخت ممکن است کسری بودجه را تا حدودی جبران کند؛ اما یقینا تبعاتی خواهد داشت که یکی از آنها افزایش تورم است. پس همه این تصمیمات و نتایجش را باید به شکل مجموعه ای دید تا قابل تحلیل باشد. نگاهی به کلیت لایحه بودجه نیز نشان می دهد این مجموعه درحال حاضر وضعیت مناسبی ندارد و دولت سیاست ریاضت اقتصادی نادرستی را پیگیری می کند که تبعات مطلوبی را در پیش نخواهد داشت. دولت اگر قصد اشتغال زایی دارد، باید سیاست های دیگری را دنبال کند تا بخش های صنعتی و کشاورزی رونق پیدا کنند، فعالیت های اقتصادی از سر گرفته شود، اقتصاد از وضعیت رکود تورمی خارج شود و در آن صورت می توان انتظار افزایش اشتغال را داشت. در حال حاضر هیچ تناسبی بین رشد اقتصادی و اشتغال وجود ندارد و افزایش قیمت حامل های انرژی نیز کمکی به اشتغال زایی نخواهد کرد و چنین تفسیری اشتباه است. از طرف دیگر همان طور که گفتیم، دولت با کسری بودجه روبه رو است و مجبور است بین بد و بدتر یکی را انتخاب کند و افزایش قیمت حامل های انرژی را نیز باید اقدامی بد در راستای رفع کسری بودجه تفسیر کرد؛ نه چیز دیگر.
                