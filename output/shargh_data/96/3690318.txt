پنج‌شنبه ۲۱ دی ۱۳۹۶
-----------------------------------------
حرف اول
-----------------------------------------
گفت و گوی ملی یگانه ای بی بدیل
-----------------------------------------

                    آن روز که جهان منطق مورد قبول مردم ایران را پذیرفت و تحسین جوامع را به دنبال داشت و بازنمایی از غنای فرهنگی، سیاسی، اجتماعی و رشدیافتگی ملت بود، این اتفاقی بزرگ و شاید کم سابقه برای کشور ما بود، آن هم در تاریخ ملل و سازمان ملل. افسوس و صدافسوس که این دستاورد جهانی ما که می توانست الگویی برای مردم مسلمان و دولت ها و کشورهای منطقه باشد و رویکردی اثربخش برای حل معضلات سیاسی و اجتماعی کشور خودمان، با بی مهری مواجه شد و خصوصا تشدید برخی شکاف ها موجب پاره ای تنش و تشنج در میان جامعه شد و رویگردانی از فرهنگ و منطق گفت وگو هزینه های فراوانی را ایجاد کرد. این درسی بود که باید ما را بر آن می داشت تا رویکرد دیگری مناسب و مطابق با شرایط کشور، خصوصا جوانان عزیز اتخاذ کنیم. اکنون که نسل جوان ما انتظارات، توقعات، درخواست ها و پیشنهادهایی دارد که می توان و می توانستیم با استفاده از منطق گفت وگو آنها را به فرصت همدلی و همسویی بدل کنیم، باز هم با رویگردانی از به رسمیت شناختن گفت وگو به سراغ تجربه های بی اثر و بی نتیجه قبلی رفتیم. اکنون ما هستیم و این سیل تقاضاها و انتظارها. اینک در بستر این نارضایتی ها و اعتراض ها، بیگانگان هم به دنبال نقش خویش هستند که در دنیای امروز امری دور از انتظار نیست. اما مهم این است که ما راه حل صادقانه و خالصانه ای را برای برون رفت از این مشکلات و معضلات، پیش روی نسل جوان و معترض قرار دهیم. جوانانی که ما درد، رنج، غم، اندوه و حرمان آنها را پذیرفته ایم. اساسا نظام، دولت و همه قوا فلسفه وجودی شان خدمت به همین مردم به ویژه نسل جوان و شریف است. بنابراین هنوز هم باید باب گفت وگو را بگشاییم و منطق گفت وگو را به رسمیت بشناسیم و در این راه بر همت والا و عزم ملی برای رسیدن به راه حل مشترک به منظور برون رفت از این فضای التهابی با تکیه بر گفت وگوهای همه جانبه و همگانی تاکید داشته باشیم. امروز گفت وگو یک نیاز ملی و یک رویکرد بی بدیل پرفایده و کم هزینه برای عبور از این چالش های پرهزینه است. امروز اصلاح طلبان می خواهند با همه سطوح عالی کشور گفت وگو کنند و حرف های نزده را بزنند و حرف های نشنیده را مستقیما بشنوند.امروز اصلاح طلبان طالب گفت وگوی مستقیم با اصولگرایان و همه آنهایی هستند که دلسوز کشور و ملت هستند. امروز نسل جوان نیازمند گفت وگوی شفاف و بی پرده و آزاد با همه مقامات کشور است. استفاده از روش های نمایشی و تجربه شده، روش شکست خورده ای است که دیگر امکانی برای برون رفت از مشکلات به همراه ندارد. نمایندگان محترم مجلس باید به دور از رفتارهای کلیشه ای راه را برای یک گفت وگوی ملی و همه جانبه فراهم کنند. معترضان را بدون حب و بغض های سیاسی و جناحی بپذیریم. آنها را ببینیم و صدایشان را هرچند باب طبع ما نیست، بشنویم و با آنها همدلی کنیم. در این میان برای بازگشت به یک گفت وگوی ملی و همه جانبه باید صداوسیما یک یخ شکنی بزرگ را انجام دهد و به دور از کلیشه های رفتاری بستر این خدمت بزرگ به کشور را فراهم کند. چه اینکه پیشگیری بسیار کم هزینه تر از درمان است. هنوز نسل انقلاب اسلامی فراموش نکرده اند که شهید بزرگوار آیت الله بهشتی شخصا در رسانه حاضر می شد و با همه مخالفان نظام به بحث می نشست، الگوی حسنه ای که زود به فراموشی سپرده شد. اگر شهید بهشتی با مخالفان نظام این رفتار نکو را داشت، این جوانان فرزندان ملت هستند. این همه جوش و خروششان طبیعی و بی مرض و بی غرض است. اینها هیچ گونه تجربه حرفه ای در عرصه های سیاسی و اجتماعی ندارند. اگر ما وظایفمان را خوب انجام دادیم و به گفت وگوی ملی فرصت دادیم و از تنگ نظری ها فاصله گرفتیم و مرهمی بر زخم جوانان آسیب دیده و معترض گذاشتیم، آن وقت همگی با هم در مقابل بیگانگان ایستادگی نشان خواهیم داد و سرود سرافرازی را با هم سر خواهیم داد.
                