سه‌شنبه ۲۲ اسفند ۱۳۹۶
-----------------------------------------
حرف اول
-----------------------------------------
خواب آشفته برای ایران و خاورمیانه
-----------------------------------------

                    از همان روزهای نخستین زمامداری ترامپ، پژوهشگران در حوزه های مدیریت، رهبری و روان شناسی به رفتار و گفتار وی و تفاوت هایش با زمامداران پیشین ایالت متحده آمریکا پی بردند. تردیدی نیست که ترامپ افزون بر نژادپرستی، رفتاری شاه مآبانه - نه شاهانه - دارد. در زمینه نژادپرستی، اگر ترامپ آموزگار مدرسه ای بود که باراک اوباما در آن درس می خواند، نمره امتحان نهایی اوباما چیزی بالاتر از صفر نبود. امور اجرائی دفتر ریاست جمهوری آمریکا به صورت یک نظام سلطنتی و به روش های اغراق آمیز صورت می گیرد؛ آن هم در کشوری که از بزرگ ترین و پیشرفته ترین جوامع بین المللی است و باید در نظام تصمیم گیری و ارزشیابی نمونه رهبری دسته جمعی باشد. این ویژگی ها فیلم معروف «دیکتاتور بزرگ» چارلی چاپلین را تداعی می کند. در آن فیلم، جایی که هیتلر متوجه بلندی قد موسولینی شد، چهارپایه ای گذاشت و از آن بالا رفت تا قدش از موسولینی بلندتر جلوه کند. در نظام های دموکراتیک کنونی، تصمیم درباره یک موضوع فنی، سیاسی یا اقتصادی از رئیس جمهور آغاز نمی شود. مسائلی که پیش می آید، از سوی مسئولان مربوطه مورد رسیدگی قرار می گیرد و...پس از بحث ها و تجزیه و تحلیل ها در نهادهای تخصصی مربوطه، در نهایت به صورت شسته ورفته با طرحی مشخص به بالاترین مرجع تصمیم گیری که ریاست جمهور است می رسد. رئیس جمهور با داشتن همه اطلاعات و مشاوره با مجرب ترین متخصصان مربوطه، طرح را با تایید و امضای خود به اجرا می گذارد، اما ترامپ این مسیر را وارونه می پیماید. خود را در موضعی بالاتر از همه زمامداران جهان می پندارد که باید مصالح آمریکا را تشخیص دهد و ابزار اجرائی آن را هم در ذهن خود بسازد و رسما اعلام کند تا مسئولان مربوطه زمینه های اجرای دستور او را فراهم کنند. نگاه ترامپ به مسئله مهاجرهای لاتین تبار، همکاری در چارچوب قرارداد نفتا، خروج از پیمان کیوتو و معاهده پاریس (در مورد حفاظت از محیط زیست) و دستور اخیر وی برای وضع عوارض گمرکی برای فولاد و آلومینیوم تولیدشده در اروپا و کانادا نمونه های بارز روش تصمیم گیری ترامپ است. به عبارت دیگر، او تصمیم نهایی را شخصا می گیرد و اعلام می کند، حتی اگر مشاوران او یا دستگاه های ذی ربط با آن مخالف باشند و به ناچار از خدمت به او دست بردارند. بسیاری از تصمیماتی از این دست که تابه حال گرفته شده است به دلیل ناپختگی به مرحله اجرا درنیامده اند. ترامپ در آنچه می کند تنها نیست. دیکتاتورهای اروپایی مانند هیتلر و شاهان مشرق زمین هم در آنچه می کردند تنها نبودند. همواره افرادی در اطراف شاهان بوده و هستند که اطاعت از دستور مافوق بخشی از زندگی آنها بوده و هست. تازه ترامپ یک دیکتاتور خوب است. ما شاهانی مانند آغامحمدخان قاجار داشته ایم که از سرهای بریده ساکنان شهرهای متمردی مانند کرمان «کله منار» می ساخت. دید ترامپ به اروپا و آسیا شامل چین و روسیه، دیدی از بالا به پایین است، اما این دید الزاما بازتاب قدرت آمریکا نیست. توان آمریکا در حدی نیست که بتواند تکلیف همه کشورها را فی البداهه تعیین کند. آنچه شاهد هستیم بیشتر حالت نمایش، آن هم از سوی یک تاجر پرتجربه دارد، اما اداره کشور با اداره یک شرکت بازرگانی و هتلداری یکی نیست. رفتار ترامپ موجب پاسخ گویی و مقاومت رقبای اروپایی و آسیایی او می شود، تازه اگر ترامپ بتواند سر پای خود بایستد، که این یکی بعید است. روشدن ریزه کاری های انتخاباتی او و دادوستد اطرافیانش با مافیای بین المللی روزبه روز آشکارتر می شود. سقوط محبوبیت ترامپ سرعت گرفته است و احتمال برکناری او کم نیست، اما این نکته را هم نباید از دید دور کرد: به دلیل رفتار ترامپ و مقاومت رقبای بین المللی او، اوضاع جهان تا اندازه ای درهم ریخته و احتمال بروز جنگ در منطقه خاورمیانه کم نیست. بر زمامداران این منطقه حساس است که چشم و گوش خود را باز کنند و با احتیاط بسیار و عقلانیت با بازی های پیچیده منطقه ای برخورد کنند. آشوب کنونی منطقه ما و دادوستدهای فوق دوستانه عربستان با آمریکا و انگلیس برای سیاست خارجی ایران، حاوی درس ها و پیام هایی مهم است.
                