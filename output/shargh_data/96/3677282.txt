دو‌شنبه ۲۷ آذر ۱۳۹۶
-----------------------------------------
یادداشت
-----------------------------------------
بازی با آتش در بیت المقدس
-----------------------------------------

                    سرزمین کنونی فلسطین، به ویژه بیت المقدس از هزاران سال پیش تا کنون جایگاه برخورد نژادهای شرقی و غربی و ادیان مختلف بوده است و کل منطقه خاورمیانه کنونی زادگاه 124 هزار پیامبری بوده که در روایات اسلامی به آنها اشاره شده است. منطقه فلسطین کنونی پیش از ظهور امپراتوری هخامنشی جای تمرکز قوم یهود بوده که همواره در کار تجارت منطقه خاورمیانه سرآمد اقوام دیگر بوده اند. رومی ها برای دسترسی به شرق دور در رقابت با یهودیان که از نژاد سامی اند، همواره به ساکنان منطقه گسترده جنوب دریای اژه تا شامات کنونی یورش می بردند. رومی ها همواره دین و مذهب خود را از منطقه ای که اکنون خاورمیانه نامیده می شود و زمانی «ایران و انیران» خوانده می شد، به عاریت می گرفتند. مردم این منطقه همواره با رومیان - و سپس به طور کلی با غرب - در ستیز بوده اند. زمانی که رومی ها بر فلسطین کنونی مسلط شدند، دین شان میترایی بود و میترا یک الهه ایرانی به شمار می رفت. یهودیان منطقه پیش از آن و در دوره اوج قدرت یونان به غرب دجله و عراق کنونی پناهنده می شدند. با ظهور امپراتوری هخامنشی و زوال قدرت آسوریان در دو هزار و 500 سال پیش، کوروش کبیر قوم یهود را مورد حمایت خود قرار داد و یهودیان را به سرزمین خود بر گردانید. کوروش در کتب مقدس قوم یهود مقام ارجمندی دارد. قیام حضرت مسیح در بیت المقدس با مخالفت قوم یهود روبه رو شد. با تحریک یهودیان، رومی ها که میترا پرست بودند، حضرت مسیح را دستگیر و تهدید به مرگ کردند. داستان به صلیب کشیدن حضرت مسیح در روایات مختلف متفاوت است. رومیان که در طول سال ها از میترا پرستی دست برداشتند و به آیین مسیحیت گرویدند، بر این اعتقادند که حضرت مسیح را به تحریک یهودیان به صلیب کشیده و به قتل رسانده اند؛ درحالی که در منابع اسلامی و قرآنی مسیح اعدام نشده و به آسمان عروج کرده است. جرم حضرت مسیح از دید رومی ها و یهودیان گرایش او به اعتدال و تساوی انسان ها و ازمیان بردن امتیازات طبقاتی بوده است. ایده ای که امروز به ساده ترین شکل شباهتی به ترکیبی از سوسیالیسم و دموکراسی همراه با حقوق بشر دارد. با ظهور اسلام در سرزمین صحرایی عربستان کنونی، فشار بر قوم یهود دو سویه شد. یهودیان عربستان که عمدتا در مدینه یا یثرب متمرکز بودند، دعوت حضرت محمد(ص) را به پذیرش اسلام نپذیرفتند و تاوان مقاومت خود را با ازدست دادن دارایی های خود و کوچ از عربستان به فلسطین و بیت المقدس پرداختند؛ اما هرگز از مخالفت خود با اسلام دست برنداشتند، اگرچه در تاریخ 1400 ساله بسیاری از یهودیان به اسلام گرویدند که در ایران با نام «جدیدالاسلام» شناخته می شدند. رومیانی که حضرت مسیح را به پای صلیب کشیدند، خود در طول زمان مسیحی شدند؛ تا جایی که امروز مسیحیان به لحاظ آماری بالای 33 درصد جمعیت دنیا را تشکیل می دهند؛ اما تفاوت مسیحیت با اسلام و یهود در تنوع شمار متون انجیل است. رومی ها در فلسطین، مانند بقیه اقوام برده داری می کردند و هر آدم بی پناه را بدون پرداخت دستمزد به کار می گرفتند. از جمله کسانی که به وسیله رومی ها در لبنان امروز به بردگی گرفته شدند، سعدی، شاعر بزرگ ایرانی، بود. او بیش از هفت سال در طرابلس بردگی کرد و خندق حفر کرد تا اینکه یک تاجر ایرانی او را به چند درهم خرید و دختر خود را به او داد. سعدی از چاله در نیامده به چاه افتاد. دختر آن تاجر با بدرفتاری های خود پوست نازنین سعدی را کند. ایرانی ها همواره رابطه تنگاتنگی با یهودیان اورشلیم و بیت المقدس داشتند. خسرو پرویز در سال 611 میلادی با کمک 26 هزار یهودی فلسطینی، اورشلیم را تسخیر کرد؛ اما به دلیل فرسودگی نظام دفاعی ایران، امپراتوری روم شرقی ایران را شکست داد و اورشلیم را پس گرفت. این شکست در قرآن مجید پیش بینی شده بود. با ظهور دین اسلام در شبه جزیره عربستان که مردم آن هنوز در جهالت مطلق به سر می بردند، حضرت محمد(ص)، پیامبر اسلام، بیت المقدس را به عنوان قبله مسلمین برگزید و مسلمانان حدود 12 سال به سوی بیت المقدس که قبله یهودیان بود، عبادت کردند؛ اما یهودیان در تمام آن مدت از این حرکت مسلمین ناراضی و نگران بودند و مخالفت خود را به هر وسیله ای نشان می دادند؛ تا اینکه با معراج پیامبر اسلام با براق به بیت المقدس و سپس با رفرف به آسمان، جبرئیل به امر خداوند تبارک و تعالی از او خواست که قبله خود را تغییر دهد و مسلمین به سوی کعبه عبادت کنند.یهودیان که تا آن زمان از سلطه احتمالی مسلمانان بر بیت المقدس نگران بودند، خدا را شکر کردند که پیامبر اسلام و مسلمانان از عبادت به سوی شهر مقدس شان صرف نظر کرده اند. در دوران سلطه روم شرقی بر فلسطین، یهودیان به عذاب آمدند؛ چراکه با آنها مانند برده رفتار می شد، به طوری که هزاران نفر یهودی از ترس جان شان به مناطق شمال شرقی که امروز اروپای شرقی و روسیه نامیده می شود، مهاجرت کردند. روم شرقی با هجوم اقوام مغولی نهایتا از هم پاشید و به امپراتوری عثمانی تبدیل شد. عثمانی ها بیشتر سرزمین های عرب نشین را به امپراتوری خود پیوند دادند. بردگان مغولی که به تدریج در خدمت بزرگان منطقه در آمده بودند، در شکل گیری امپراتوری عثمانی و زوال خلافت اسلامی نقش مهمی ایفا کردند. این امپراتوری پس از حدود 600 سال در جنگ اول جهانی با هجوم چندباره غربی ها – این بار به رهبری اروپای غربی - از هم پاشید. این فروپاشی هم زمان با سقوط سلسله قاجار بود. حاصل دگرگونی های منطقه وسیع آسیای جنوب غربی تشکیل ترکیه کنونی و تثبیت مرزهای کنونی ایران بود که گستردگی هر کدام از آنها به یک پنجم امپراتوری های پیشین خود نمی رسد. پیش از جنگ جهانی دوم، به دلیل قدرت روزافزون آلمان نازی و تمایل هیتلر به گذاشتن پای خود به جای قدرت های غربی دیگر که پیشینه استعماری در خاورمیانه و شرق داشتند، تبلیغات علیه یهودیان در فلسطین و ایران نیز به اوج چندباره خود رسید. اما با شکست آلمان، ضدیت با یهودیان کاهش یافت. تشکیل رژیم اسرائیل - که به مفهوم ازدست رفتن اراضی ساکنان محلی بخشی از فلسطین بود - اسرائیل را به صورت دشمن اعراب در آورد و نبرد و مبارزه اعراب و یهودیان اسرائیل تا به امروز ادامه یافته؛ اگرچه فرازهاوفرودهای بی شماری داشته است. به لحاظ فرهنگی، مردم خاورمیانه و ایران با یهودیان دشمنی ندارند. اگر دشمنی هست مربوط به رژیم اسرائیل است که در میان اعراب و مسلمانان به عنوان رژیمی تجاوزکار شناخته شده است. اما اسرائیل چنین وانمود می کند هرکه با آن مخالف است با یهودیان دشمن است. نکات جالب توجه در بازی سیاسی خاورمیانه را می توان به صورت فشرده زیر توضیح داد:1- غربی ها جنگ استعماری در منطقه را به صورت جنگ مذهبی جلوه می دهند؛ آن هم میان سه دین عمده ابراهیمی اسلام، یهودیت و مسیحیت. در حالی که اگر دخالت غربی ها در منطقه نباشد، پیروان این ادیان هزاران سال است که با هم زندگی کرده و خواهند کرد. حتی در ایران کنونی که مورد محاصره غرب است، حقوق مدنی پیروان این ادیان از جمله مسیحیان، یهودیان و زرتشتیان در قانون اساسی جمهوری اسلامی ایران به رسمیت شناخته شده است. غربی ها از همان گذشته های دور هم هجوم به خاورمیانه، به ویژه فلسطین، را با نام جنگ های صلیبی - زیر پرچم صلیب - جلوه می دادند؛ درحالی که هدف آنها تسلط بر منابع منطقه و شبکه های تجاری غرب و شرق بود.2- اگرچه برده داری در خاورمیانه از هزاران سال پیش مانند دیگر نقاط دنیا متداول بوده است، اما کشورهای غربی به ویژه آمریکا، انگلیس و فرانسه از بزرگ ترین برده داران جهان در 300 تا 400 سال پیش بوده اند و تجارت برده به صورت صنعتی در سرزمین های تحت نفوذشان جریان داشت. دلیل اینکه آبراهام لینکلن برده داری را در آمریکا بر انداخت این نبود که دلش به حال بردگان می سوخت، بلکه به خاطر این بود که مهاجران فقیر ایرلندی در آمریکا کاری را نمی یافتند که از راه پرداخت دستمزد صورت گیرد. همه جا بردگان آفریقایی تبار به صورت رایگان کار می کردند - کاری که 700 سال پیش سعدی شیرازی خودمان در خندق طرابلس در لبنان امروزی می کرد. امروز اسرائیل از شگرد زیرکانه دیگری برای برده داری استفاده می کند: قبایل فقیر و بیچاره ای را در آفریقا پیدا و به آنها تلقین می کند که از اقوام «گمشده» یهودیان اخراجی از مصر در زمان حضرت موسی(ع) هستند. آنها را شبانه و به صورت قاچاق به اسرائیل می برند تا با دستمزد ناچیزتری جایگزین کارگران جوان مسلمان فلسطینی شوند. هم اکنون اسرائیل دامنه کشف «قبایل گمشده» خود را به سرزمین های افغانستان و پاکستان و میان پشتون های فقیر نیز گسترده است اما به ایران تهمت می زند که دارد «هلال شیعه» در خاورمیانه می سازد.3- بیشتر افراد اسرائیل کنونی مهاجران یا فرزندان مهاجرانی هستند که به دلیل دشمنی دولت هایشان با یهودیان، از اروپای شرقی و آلمان هیتلری و جمهوری های شوروی سابق به اسرائیل کنونی مهاجرت کرده اند. اما غربی ها با تبلیغات و سروصدا به دشمنی میان مسلمانان و یهودیان دامن می زنند.4- به گفته نوآم چامسکی، آمریکا و غرب نمی خواهند رابطه اسرائیل با کشورهای منطقه از حالت تشنج خارج شود. وجود اغتشاش و دشمنی محلی از بار کشورهای غربی در تلاش برای یافتن سلطه بر منابع خاورمیانه می کاهد. روحیه مسئولان کنونی اسرائیل بسیار تهاجمی است و دست کمی از رهبران راست گرای غربی ندارد. رابطه مسئولان کنونی اسرائیل با برخی از رهبران کشورهای عربی که رویای سلطه بر منطقه را دارند، بسیار حسنه است. نتانیاهو در دوره هشت ساله زمامداری اوباما بخش عمده ای از توان تهاجمی خود را از دست داده بود، اما امروز آرزو می کند خدای نخواسته ترامپ را استیضاح و از کار برکنار نکنند.* پژوهشگر
                