یک‌شنبه ۱۴ آبان ۱۳۹۶
-----------------------------------------
حرف اول
-----------------------------------------
رشد خشونت در ساختار آموزشی
-----------------------------------------

                    تنبیه بدنی دانش آموز به وسیله کادر آموزشی مدارس، دیگر تنها نمود خشونت در ساختار آموزشی کشور ما نیست. این روزها به لطف گسترش رسانه های مجازی کافی است در گوشه ای از کشور اتفاقی بیفتد تا به سرعت همه شهروندان از آن خبردار شوند و تبدیل به یک موج اجتماعی شود.آنچه در این ایام بیش از گذشته می بینم، شیوع انواع دیگری از خشونت در محیط های آموزشی است. اگر پای صحبت معلمان بنشینیم، برایمان خاطراتی از ادبیات دانش آموزان در مواجهه با خود بازگو می کنند که حیرت زده می شویم. نه تنها خشونت کلامی که حتی خشونت فیزیکی دانش آموزان علیه کادر مدرسه نیز گه گاه در خبرها به چشم می خورد. موضوع البته به این هم محدود نمی شود. مواجهه والدین با کادر مدارس نیز نمونه هایی از خشونت کلامی و فیزیکی را به نمایش می گذارد که وقتی تمامی این موارد را کنار هم می گذاریم، یک پرسش پررنگ تر از همیشه در ذهن پدید می آید؛ چه اتفاقی افتاده که هر روز نمونه ای از این خشونت ها را شاهدیم. برخورد انضباطی با معلمان و مدیران حاضر در نظام آموزشی و توبیخ و تنبیه آنها که علیه دانش آموزان دست به خشونت می زنند، البته لازم و ضروری است؛ اما به ریشه یابی این موضوع هیچ کمکی نمی کند و تنها سرپوشی است بر عملکرد ما که معلوم نیست چه کرده ایم که امروز به این نقطه رسیده ایم؟دانش آموزی که معلم خود را با الفاظ ناپسند خطاب قرار می دهد و والدینی که به بهانه دلسوزی برای فرزند خود کادر مدرسه را با ناسزاگویی آزرده می کنند، برآمده از کدام فرهنگ هستند؟بالیدن به فرهنگ و تمدن چندهزار ساله و افتخار به پیشینه فرهنگی ملت ایران البته درست است؛ اما این پیشینه چرا امروز به کمک ما نمی آید؟ صرف اینکه گفته شود اینها استثنا هستند و نباید پررنگ شوند نیز چاره کار نیست. در هر ساختاری که منجر به تولید می شود، با سه عنصر اصلی روبه رو هستیم: مواد خام، دستگاه پردازشگر یا تولیدکننده و محصول نهایی.حال به نظام آموزشی خود برگردیم. دانش آموز همان ماده خامی است که وارد مدرسه می شود. مدرسه نیز به مثابه همان دستگاه تولیدکننده است و در نهایت خروجی مدرسه دانش آموز فارغ التحصیل است.کجای این چرخه معیوب است که شاهد بروز اختلال هستیم؟ ما به مدرسه چه ماده خامی تحویل می دهیم؟ آیا انتظارمان از آنچه در مدرسه می گذرد، مطابق با ظرفیت ها و واقعیات موجود است؟ آنچه دانش آموز در خانواده با آن رشد می کند، چقدر مطابق با همان پیشینه فرهنگی و مذهبی ماست؟ گذراندن ساعت ها وقت دانش آموزان پای تلویزیون، تلفن همراه و سایر ابزار ارتباطی از این نسل چه ساخته است؟ صداوسیمای ما به عنوان مهم ترین رسانه چقدر توانسته نقش خود را درست ایفا کند؟ خانواده ها درباره تربیت فرزندان خود در عصر کنونی چه آموزش هایی دیده اند؟ واقعیت این است که میان ما و نسل امروز تفاوت های شگرفی وجود دارد. آنچه ما در خانواده گذراندیم و شیوه هایی تربیتی که برای والدین دانش آموزان به کار بسته می شد، امروز دیگر کارایی ندارد. پدر و مادر متولی تربیت فرزند هستند...اما اگر در عصری زندگی کنیم که سرعت پیشرفت تکنولوژی و در اختیار گیری داده های متنوع و بعضا مخرب سرسام آور باشد، چه باید کرد؟ نمی توانیم تنها از خانواده ها انتظار داشته باشیم که همه چیز را کنترل کنند و فرزندان خود را در آنچه درست می پندارند، محصور کنند.ریشه های این نابسامانی جدی تر از تصور ماست. در کشور ما نهادهای فرهنگی و تربیتی متعددی وجود دارد که از قضا بخش عمده ای از آنها در سیطره اختیار و وظایف دولت نیستند. مدیریت یکپارچه فرهنگی و اجرای سیاست های مبتنی بر اسناد بالادستی می تواند کمک کند تا این سیل ویرانگر ما را با خود نبرد.
                