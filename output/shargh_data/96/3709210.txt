دو‌شنبه ۳۰ بهمن ۱۳۹۶
-----------------------------------------
یادداشت
-----------------------------------------
در ستایش ناامیدی
-----------------------------------------

                    سیاه«من از مردم ایران می ترسم»؛ این عنوان متن کوتاهی بود که در تلگرام چنان دست به دست شد که در 24 ساعت از چندین و چندنفر دریافت کردم. محتوای متن ظاهرا منسوب به فردی تحصیل کرده بود. متن با جملاتی کوتاه، موقعیت هایی از عمل غیراخلاقی ایرانیان را تصویر می کرد: از گران فروشی نان در جریان محاصره شهرهای شمالی در برف سال گذشته تا گران فروشی کانکس پس از زلزله کرمانشاه؛ از افزایش قیمت تاکسی در جریان برف اخیر تا «دزدی وقیحانه» پول های یک نابینا در تهران. پس از بیان این چند مثال، نویسنده متن به قسمت مقایسه می رسد، مقایسه ای میان ایران و «دیگری فرنگی»: از انسانیت ژاپنی ها در جریان آسیب رآکتور فوکوشیما و فداکاری شان برای نجات دیگران تا جابه جایی رایگان نیویورکی ها توسط تاکسی ران های آمریکایی در روز حادثه 11 سپتامبر. قسمت نهایی، نتیجه گیری پیش بینی شدنی و آشناست: ترس و شرمساری از خلق وخوی ایرانیان امروز. کتاب «جامعه شناسی خودمانی» بیش از 50 بار چاپ شده است. محتوای کتاب - که به هیچ وجه جامعه شناختی نیست! - نوعی ملامت نامه و شرم نویسی از خلق وخوهای ایرانیان است. نوعی خودمذمت نگاری. کلماتی که آیینه شرمساری نویسنده از ایرانیان امروز است. کتابی با عنوان «چقدر خوبیم ما» هم در مدتی کوتاه به چاپ های متعدد می رسد. محتوای این کتاب هم همین ابراز ملامت و ندامت از خلق وخوی ایرانیان است. به دانشگاه و علوم انسانی نگاه می کنم: انتشار کتاب ها و انجام تحقیقاتی که با رسمیت بخشیدن به نوعی نگاه خلق وخومحور، ذاتی فراتاریخی را برای ایرانیان تصویر می کنند. گویی «ما»ی ایرانی، دارای ویژگی هایی است که در طول تاریخ، پس از فرازوفرودهای فراوان، چنان در او تثبیت شده که چندان قابل تغییر نیست. این متون خودآگاه و ناخودآگاه، به بیان تصویری می پردازند که نیمه تاریکش، دیگر عملا نیمه نیست بلکه چیزی شبیه به تمام تصویر است. بیانی دانشگاهی تر از همان احساس شرمساری رایج اجتماعی. جامعه از دیدن این تصویر استقبال می کند. گویی از خودش نفرت دارد. از چیزی که هست، بیزار است. خودش را از خلال خواندن و نوشتن و ترویج این متن ها، آرام می کند. نارضایتی اش را از خودش نشان می دهد. در دانشگاه و علوم انسانی، ژانر «خلق وخومحور»، در حال تبدیل شدن به ژانری شناخته شده و رسمیت یافته است. در جامعه، کافی است گفت وگویتان را با این گزاره ها شروع کنید: «مملکت نیست که...»، «صاحاب نداره این وگرنه...»، «هیچ جای دنیا این طور نیست که...»، «ایرانی جماعت...»، «یک باجناقی دارم توی آمریکا زندگی می کنه و می گه...» و خواهید دید که چطور همگی به آنچه می گویید دل می دهند و تاییدش می کنند.اما آیا تصویر واقعی است؟ نقطه اشتراک این متن ها و بیان ها چیست؟ چرا تا این حد به این متن ها توجه می شود؟ چرا جامعه خود به شیوع آن دامن می زند؟ چرا در فضای عمومی - از مجازی تا واقعی- این قبیل متن های ملامتگر و شرمسارانه، شیوع پیدا می کنند؟ چرا در دانشگاه، این قبیل آثار ضدجامعه شناختی در حال شیوع یافتن هستند؟ ابلقاین تصاویر واقعی نیست، حداقل «تمام» واقعیت نیست. بیایید یک بار دیگر متن تلگرامی را به یاد بیاوریم: در تمامی موقعیت هایی که نویسنده تصویر می کند، حرکت های بسیار مثبتی هم از ایرانیان دیده شده است: در همان زلزله، طبق آمارهای رسمی، حداقل یک سوم از تمامی کانکس های اهدایی، نه از سوی دولت که از سوی مردم به شکل داوطلبانه اهدا شده است. سیل کمک های مردمی که خود با هزار و یک مشکل اقتصادی و اجتماعی دست وپنجه نرم می کنند، جایی در این تصویر ندارد. برخوردهای انسانی مردم در جریان بحران ناشی از بارش برف، به هیچ انگاشته شده است. فداکاری چشمگیر آتش نشانان در پلاسکو و ده ها واقعه دیگر، فعالیت های خیریه، سمن های روبه گسترش، قرض الحسنه های خانوادگی جاافتاده و خودبنیاد، کانال های تلگرامی جذب کمک های مالی برای یاری طردشدگان و هزار هزار رخداد روشن و ستایش برانگیز همان ایرانیان در همان زمان و همان واقعه، به هیچ انگاشته می شود. این تصویر، روشنایی ندارد. در ژانر دانشگاهی رو به گسترش خلق وخومحور، با رویکردی «ضداجتماعی» - و نه غیراجتماعی - ما با نگاهی ذات گرایانه روبه روییم: ایرانی و خلق وخوهایش. خلق وخوهایی که گرچه نویسندگان شاید بپذیرند که محصول زمان و مکان و ساختارهای اجتماعی است، اما چنان قوام یافته و در خلا طرح می شوند که گویی بخشی از «ذات» ایرانی است. نگاهی جدا از ساختارهای اجتماعی و غالبا تحت تاثیر نگاه یک «دیگری» که اغلب چشم آبی و موبور یا چشم بادامی است. رویکردی که به صورتی غریب، خواسته و ناخواسته، گفته و ناگفته، بیان دانشگاهی همان تصویر شرمسار و غیرواقعی اجتماعی است. جالب تر، به ویژه در سطح جامعه، آن است که مروجان چنین نگاهی، خود کمتر به صورتی عملی، در پی کنشگری فعال برای تغییر آن سویه سیاهی هستند که روایت می کنند: در میان کنشگران اجتماعی، با تمامی هزینه ها، کمتر می توان این سطح از نگاه ملامت گرانه، پشیمان و شرمسار را مشاهده کرد. آنان که در وسط میدان تغییردادن ایستاده اند، امیدوارتر به نظر می رسند. نتیجه نهایی کنار هم قرارگرفتن تمامی تکه های این پازل، چه در سطح جامعه، چه در میان طبقه متوسط و چه در میان سازندگان ژانر «خلق وخو»محور، یک پیامد دارد: ستایش ناامیدی. طبیعتا با تکرار مکرر سیاهی، روشنا به حاشیه می رود. ما نه سیاهیم، نه سپید. آن دیگری موهوم «فرنگ»ی هم در واقعیت، تصویری چنین دارد: به نیک و بد عجین. امید، از خلال دیدن سپیدی ها در کنار فهم سیاهی ها، زاده می شود. جوانه امید، نه در سیاهی ملامتگری محض پا می گیرد و نه در توهم خوب بودن محض. امید، فرزند واقع بینی و آرمان گرایی است. ستایشگر ناامیدی نباشیم.«نه حق حقم، نه ناحق نه بدم، نه خوب مطلقسیه و سپیدم: ابلق! که به نیک و بد عجینم».(از حسین منزوی)
                