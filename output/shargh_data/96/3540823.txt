پنج‌شنبه ۲۴ فروردین ۱۳۹۶
-----------------------------------------
حرف اول
-----------------------------------------
شورای شهر تهران و پاک دستی
-----------------------------------------

                    حضور در شوراهای شهر و روستا به معنی حضور در بخشی از قدرت و حاکمیت است که راه یافتگان به قدرت، آشکار و پنهان به ابزارهای قدرت از جمله ثروت، اختیارات و ارتباطات دسترسی پیدا می کنند. دو رویکرد در تعامل با منابع قدرت در جامعه وجود دارد؛ در رویکرد اول، افراد این ابزارها را برای اولویت بخشیدن به منافع فردی و در نهایت تامین منافع مادی خود می دانند و در این مسیر ضمن انجام خدمت به مردم، تلاش آنها محدود به تلاقی نداشتن منافع فردی با منافع ملی و مردم است و در نتیجه دستیابی برای رسیدن به قدرت، تلاقی نداشتن انجام وظایف او با منافع و مصالح فردی است و با اینکه شورای شهری مثل شهر تهران و بسیاری از شهرهای بزرگ کشور اختیارات، امکانات و پتانسیل بالایی برای تطمیع و تسلیم و به تردیدانداختن اعضا برای این مهم در ذات خود دارند، متاسفانه کارنامه برخی افراد در این حوزه قابل دفاع نبوده و نیست؛ به ویژه این مهم در هشت سال استقرار دولت اصولگرایان در ساختار مدیریت کشور از جمله شورای شهر تهران نهادینه شده و در چهار سال گذشته با وجود تلاش های دولت تدبیر و امید برای ریشه کنی این رویکرد باید اذعان کرد رویه گذشته در برخی نهادهای غیردولتی و عمومی مانند شهرداری تهران که دور از دسترس دولت و نهادهای نظارتی هستند، همچنان ادامه دارد.رویکرد دوم اولویت بخشیدن به منافع ملی و جمعی بر منافع فردی و استفاده از ابزارهای قدرت برای خدمت موثر به مردم است، موضوعی که امروز مردم و جامعه ما بیش از هر زمان بر آن تاکید و پافشاری می کنند و حتی حضور و مشارکت در انتخابات را مشروط به حمایت از افرادی می دانند که پاک دستی آنان از گذشته اثبات شده باشد. همه ما اذعان داریم دشمن واقعی کشور ناکارآمدی ساختار مدیریتی کشور و مهم تر از آن فساد سازمان یافته در ساختار مدیریتی و سوءاستفاده از منابع قدرت است و این مهم در نهادهایی مانند شهرداری ها که به منابع نامحدود و غیرشفاف قدرت و ثروت دسترسی دارند، بیش از هر جای دیگر در معرض آسیب است؛ بنابراین به صورت همه جانبه و مبتنی بر داده های علمی و حرفه ای باید راه نفوذ فساد را بست. مطالعات نشان می دهد راه مبارزه با فسادهای سازمان یافته در چهار مولفه اصلی تمرکز می یابد:1- حضور افراد پاک دست در نهادهای تصمیم ساز 2- اصلاح فرایندها و رویه های سازمانی3- تقویت نقش مدیریت و برنامه ریزی شوراها و سازمان ها 4- نظارت مستمر و نهادینه بر روند اجرای فرایندها.تلاش برای انتخاب افراد پاک دست و کارآمد برای حضور در شوراهای اسلامی شهر و روستا قدرت مسئولیت پذیری افراد را افزایش می دهد؛ بررسی ها نشان داده بین پاک دستی و مسئولیت پذیری رابطه معنی دار و مستقیمی برقرار است. افراد پاک دست مصالح ملی را بر منافع فردی ترجیح می دهند و آنها در همه شرایط مصالح مردم را بر همه چیز اولویت خواهند داد. نگارنده معتقد است باید یک عزم فراگیر برای تشخیص افراد پاک دست و انتخاب اصلح آنها وجود داشته باشد و در این مسیر احزاب اصلاح طلب که در این عرصه ها پیشینه خوش نامی دارند، با تاسی از بزرگان اصلاحات باید بیش از دیگران همت گمارند.
                