شنبه ۱۱ آذر ۱۳۹۶
-----------------------------------------
حرف اول
-----------------------------------------
فرصت طلایی برای جوانان تیم ملی
-----------------------------------------

                    هم گروه شدن با اسپانیا، پرتغال و مراکش ایران را در گروه سختی قرار داده است. بااین حال اگر از هیجان ساعت های اولیه قرعه کشی عبور کنیم، باید بگوییم دیگر گروه ها هم آسان نیستند و ما نباید خیلی این قرعه خود را بدشانسی بدانیم. قرعه کشی دیشب به گونه ای بود که تقریبا هیچ گروه آسانی انتخاب نشد. ما فقط در صورتی در گروهی آسان قرار می گرفتیم که قبل از شروع مراسم خودمان تیم های هم گروهمان را انتخاب می کردیم. به اعتقاد من حضور در این گروه سخت را باید به فال نیک گرفت. پرتغال، قهرمان اروپاست و اسپانیا، قهرمانی در جام جهانی را در کارنامه دارد. از مراکش هم نباید غافل شد که تیم باکیفیتی است. بازی با این سه تیم قدرتمند یک دستاورد بزرگ برای فوتبال ایران محسوب و در کارنامه تیم ملی ما ثبت می شود. ما باید از این زاویه به این گروه سخت نگاه کنیم. در جام جهانی حریف ساده نداریم اما بازی با دو تیم مطرح و صاحب نام که پر از ستاره های شناخته شده اند، برای فوتبال ایران یک مزیت محسوب می شود. طبیعتا صعود از این گروه شبیه معجزه خواهد بود اما در فوتبال غیرممکن نداریم. ما باید با آمادگی کامل و استراتژی مناسب راهی روسیه شویم. استراتژی کارلوس کی روش در این سال ها استفاده از یک ساختار دفاعی عالی بوده است. ایران با همین ساختار دفاعی مقابل آرژانتین در جام جهانی بازی کرد و پس از آن هم به همین رویه خود در آسیا ادامه داد. تیم ملی خیلی خوب اصول دفاعی را رعایت می کند اما فراموش نکنیم که تیم هایی مثل اسپانیا و پرتغال راه بازکردن خطوط دفاعی تیم هایی مانند ایران را بلدند. ما نباید تصور کنیم که اسپانیا و پرتغال هم مانند آسیایی ها مقابل خط دفاع ما متوقف می شوند. باید از تجربه بازی با آرژانتین در دوره قبل به بهترین شکل استفاده کرد. آن تجربه مفید باعث شده تا این بار کسی نگوید ایران مقابل رونالدو و ستاره های اسپانیا گلباران می شود. بازیکنان هم از آن بازی تجربه خوبی اندوختند و با اعتمادبه نفس به مصاف اسپانیا و پرتغال خواهند رفت. این دو بازی برای بازیکنان جوان تیم ملی هم یک فرصت طلایی است و می توانند در مقابل اسپانیا و پرتغال خود را به فوتبال جهان معرفی کنند. برای یک بازیکن چنین بازی هایی یک اتفاق عالی است. در چنین تورنمنت سطح بالایی بازی اول از اهمیت ویژه ای برخوردار است و اینکه بازی اول ایران با مراکش است، می تواند کمی به ما کمک کند.امیدوارم ما بتوانیم بازی اول را ببریم و امیدوارانه پای به زمین دو بازی سخت بعدی مان بگذاریم. برای آمادگی کامل در رویارویی با پرتغال و اسپانیا حتما باید بازی تدارکاتی با یک تیم درجه یک اروپایی برای تیم ملی در نظر گرفت. دیدار با تیم هایی مثل بلژیک و فرانسه می تواند یک محک خوب برای بازیکنان ما باشد. تیم ملی حتما باید قبل از جام جهانی با یک تیم مدعی اروپایی بازی کند. بازی با تیم های تونس و مصر هم باید در دستور کار کی روش و فدراسیون قرار بگیرد.
                