دو‌شنبه ۱۶ بهمن ۱۳۹۶
-----------------------------------------
سرمقاله
-----------------------------------------
تغییر صحنه برخورد با ایران
-----------------------------------------

                    اگر از یاد نبرده باشیم، قبل از انتخابات سال 92 شرایط ایران در عرصه مناسبات خارجی به گونه ای بود که مردم به شعار و برنامه تعامل با جهان آقای حسن روحانی، به عنوان یکی از نامزدهای انتخابات ریاست جمهوری، رای دادند. در آن زمان به دلیل سیاست های دولت نهم و دهم روابط ایران با دنیا به شدت متشنج بود. برنامه هسته ای ایران در کانون توجه جهانی قرار داشت و به همین دلیل جهان غرب به رهبری ایالات متحده اجماعی جهانی را علیه ایران ایجاد کرد. آنها توانستند ایران را در ذیل قطع نامه های شش گانه شورای امنیت سازمان ملل قرار دهند که منشعب از آنها تحریم های بین المللی و یک جانبه اتحادیه اروپا و آمریکا علیه ایران وضع شد. در آن دوران همه چیز دست به دست هم داده بود تا ایران از نظر روابط خارجی در یک حالت انزوا قرار گیرد و از نظر تاثیرات آن بر مناسبات اقتصادی، به گونه ای شده بود که اقتصاد کشور به بن بست رسیده و معیشت مردم به شدت از این مسئله متاثر بود. از همین رو مردم با درک این شرایط و خطراتی که می توانست در ادامه این سیاست خود و کشور را تهدید کند، از رویکرد حسن روحانی حمایت کردند. به بیان بهتر در انتخابات سال92 مردم به رویکرد سیاست خارجی آقای روحانی برای برون رفت از مناقشه هسته ای، ترمیم روابط با جهان و برون رفت از شرایط وخیم اقتصادی رای دادند. اینک پس از گذشت پنج سال از آن رویداد، بار دیگر ایران در کانون سیاست های خصمانه آمریکا قرار گرفته و شرایط حاکم بر روابط تهران- واشنگتن با سرعت به سمت تقابل در حال پیشروی است. جریان های مختلف در داخل آمریکا، رژیم صهیونیستی و برخی دولت های منطقه در حال لابی گری در جهت تسریع در تصمیم گیری هیئت حاکمه جدید آمریکا برای برخورد با ایران هستند. با روی کارآمدن ترامپ و چینش تیم به شدت ضدایرانی در نهادهای تصمیم گیری ایالات متحده آمریکا، کشتی بان کاخ سفید را سیاستی دگر آمد. استراتژی تعامل اوباما در میان ساکنان جدید کاخ سفید به سرعت تبدیل به رویکرد تقابل و برخورد با ایران شد. اسرائیل، عربستان، آیپک و دیگر لابی های طرفدار اسرائیل، جان گرفته اند و برای تاثیرگذاری بر تصمیم های ضدایرانی در کاخ سفید از هیچ کوششی دریغ نمی کنند. شکل گیری این استراتژی آمریکا درباره ایران را باید در حلقه چنین رایزنی های سیاسی و لابی های ضدایرانی ای جست وجو کرد. از این منظر در خوش بینانه ترین حالت سه سال باقی مانده از ریاست ترامپ بر کاخ سفید دوره ای سخت و پرتنش خواهد بود و باید این دوره را با تدبیر و کمترین هزینه پشت سر گذاشت. در کنار این تحولات، منطقه متشنج خاورمیانه نیز در حال تبدیل شدن به مکانی برای آغاز مجدد جنگ سرد در مناسبات جهانی است. باوجود پیروزی سوریه و متحدانش بر داعش، بحران در این کشور در شکلی دیگر رخ نموده و بیم آن می رود با برهم خوردن ائتلاف ها و قطب بندی جدید در معادلات این کشور و نقش آفرینی قدرت های منطقه ای و بین المللی، نقشه جغرافیای این کشور دچار دگرگونی شده و به کانتون های شبه مستقل که هر یک حوزه نفوذ یکی از بازیگران است، تبدیل شود. تحولات چند روز گذشته یمن نیز با وجود اینکه رویدادی به ظاهر خوشایند و در جهت برهم خوردن ائتلاف ضدحوثی ها و آغاز رقابت بین امارات متحده عربی و عربستان است ولی نگرانی از تجزیه و تبدیل آن به دو کشور شمالی و جنوبی، می تواند در راستای تحولات سوریه و تغییر نقشه جغرافیایی این کشور باشد.در افغانستان پس از گذشت 17 سال از اشغال کامل این کشور از سوی نیروی نظامی آمریکا، طالبان در حال پیشروی است و براساس برخی گزارش ها دولت مرکزی کنترل خود را بر بخشی از مناطق این کشور از دست داده است. مدیریت این دوره نیازمند الزاماتی در سیاست خارجی و البته در مدیریت داخل کشور در موضوعات اقتصادی، سیاسی و فرهنگی است. داخل کشور نیازمند بازگشت به شرایطی است که رشته های وحدت ملی را تحکیم کند. از یاد نبریم که در 40 سال گذشته وحدت مردم ضامن عبور از عقبه های سخت و نفس گیر و خنثی کردن توطئه ها بوده است. ضروری است با کنارگذاشتن اختلاف ها و جایگزین کردن آن با عطوفت از همه نیروهای لایق و کارآمد کشور برای تحکیم رشته های مودت و وحدت و همدلی استفاده شود. در سیاست خارجی چنانچه ملاحظه شد تدبیر حاکمیت در رویکرد نرمش قهرمانانه و جهت گیری درست دولت و بهره گیری از دیپلماسی هوشمندانه و کارآمد، کشور با حفظ حقوق حقه خود توانست با حفظ عزت و کرامت ملی، مناقشه هسته ای را پشت سر بگذارد و با دستیابی به توافق با شش قدرت جهان، کشورمان را در حاشیه امن قرار دهد. امروز نیز در مواجهه با ماجراجویی های ترامپ نیازمند همان تدبیر و برهم زدن ائتلاف هایی هستیم که آمریکا در قالبی دیگر در حال شکل دهی علیه کشورمان است. اروپا، روسیه و چین با ماجراجویی های ترامپ در توافق هسته ای مخالف هستند، با این وجود، تحولات نمایانگر تلاش آمریکا برای تغییر زمین بازی، جلب نظر متحدان اروپایی به مباحث موشکی، تحولات منطقه و افزایش تنش و آغاز دوباره مرحله جدیدی از جنگ سرد با روسیه و چین است تا همگی آنان را به همراهی با استراتژی خود درباره ایران وادار کند. از این منظر آمریکا تلاش خواهد کرد با تغییر صحنه برخورد با ایران، مواضع کشورهای حامی برجام در رابطه با ایران را تحت تاثیر قرار دهد. در زمینه تحولات منطقه و اتهام زنی ترامپ به ایران، پیروزی های عراق و سوریه بر داعش و نقش برجسته ایران در این دستاورد، فرصت مناسبی برای انعطاف در سیاست های منطقه ای ایران در رابطه با کشورهای منطقه و برهم زدن ائتلاف های گذشته را فراهم کرده است که این تحولات را در راستای منافع خود تفسیر می کنند. از این رو بازگشایی کانال های مذاکره براساس منطق برد- برد، با وجود دشواری هایی که ناشی از عمیق شدن کدورت هاست، هنوز می تواند راهکار مناسبی برای ناکارآمدکردن سیاست های آمریکا برای استفاده ابزاری از کشورهای منطقه برای برخورد با ایران باشد.
                