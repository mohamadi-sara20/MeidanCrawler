پنج‌شنبه ۷ دی ۱۳۹۶
-----------------------------------------
حرف اول
-----------------------------------------
تلخی های 2017 امیدهای 2018
-----------------------------------------

                    هم زمان با شروع سال نو میلادی، عرصه مناسبات بین المللی اندکی از چهره خشن و غیرانسانی خود فاصله گرفته، موجی از شادی و پیام های تبریک بین مردم و سران کشورهای مختلف رد و بدل می شود و محتوای انسان دوستانه پیام مقامات مذهبی و سیاسی، کورسوی امیدی برای تغییر وضعیت فعلی روابط بین الملل ایجاد کرده است. پاپ فرانسیس، رهبر مسیحیان کاتولیک جهان، در سخنرانی خود در شب پیش از کریسمس، از مردم دنیا خواست که گرفتاری میلیون ها انسانی را که از «وطن خود رانده شده اند»، فراموش نکنند. او از بیش از یک میلیارد و 200 میلیون کاتولیک در سراسر جهان خواست که «مهاجران خارجی» را در سراسر دنیا به گرمی بپذیرند و با آنها رفتاری دوستانه و انسانی داشته باشند؛ پیامی که در نوع خود دلگرم کننده و ستودنی است؛ اما درعین حال یادآور تحولات تلخی است که در سال 2017 میلادی رقم خورد. سال 2017، سال عجایب بسیار بود؛ سالی که در آن دونالد ترامپ بی تجربه، خودخواه و ملی گرا در ایالات متحده به ریاست جمهوری رسید و تحولات جهانی را هرچه بیشتر به سمت خودکامگی و عدم همکاری بین المللی سوق داد. او با رویکردی نژادپرستانه و البته بیشتر اسلام هراسانه، درهای آمریکا را به روی مردم جهان و به ویژه شهروندان کشورهای اسلامی بست، کشورش را از سازمان علمی -فرهنگی ملل متحد (یونسکو) و نیز توافق نامه اقلیمی پاریس خارج کرد و همه تلاشش را به کار بست تا بزرگ ترین دستاورد دیپلماسی بین المللی، یعنی برجام را بی اثر کند. اولویت منافع آمریکا و متحدش اسرائیل، برای ترامپ به همین جا ختم نشد و در واپسین روزهای سال 2017 نیز او با اعلام قدس به عنوان پایتخت اسرائیل و انتقال سفارت آمریکا به این شهر، میخ آخر را بر تابوت حقوق بین الملل و توجه به افکار عمومی جهانی کوبید و راه خود را از همه کشورهای دیگر جدا کرد. اما دونالد ترامپ یگانه بازیگر یاغی سال 2017 نبود که به سبب رفتارهای نابهنجار در انزوا قرار گرفت؛ آنگ سان سوچی، رهبر سیاسی میانمار و برنده جایزه صلح نوبل، نیز شخصیت دیگری بود که به علت سکوت معنادارش در مقابل نسل کشی های گسترده مسلمانان روهینگیا در این کشور و آواره شدن آنها در کشورهای همسایه، مورد انتقاد گسترده جامعه جهانی قرار گرفت و جایگاه و منزلت خود را از دست داد.پایان نیافتن جنگ بی نتیجه یمن و به ویژه، محاصره بنادر کلیدی این کشور فقیر عربی، ازسوی ائتلاف عربی به رهبری عربستان سعودی که منجر به مرگ و میر روزانه هزاران غیرنظامی یمنی و شیوع گسترده وبا و سایر بیماری ها در این کشور شد، نیز از دیگر حوادث تلخ سال 2017 بود. مرگ علی عبدالله صالح و پرتاب موشک های یمنی به سمت عربستان نیز از دیگر حوادث مهم بحران یمن بود که معادلات استراتژیک و نظامی جنگ در این کشور را تا حد زیادی تغییر داد. سال 2017، پایان خلافت خودخوانده داعش و انزوای همه گروه های افراط گرا و تروریستی در منطقه غرب آسیا نیز بود که البته نه با کمک ائتلاف های دروغین غربی، بلکه با همت و همدلی نیروهای مقاومت و شکل گیری مثلث ایران، روسیه، ترکیه، از صحنه سیاسی کشورهای منطقه حذف شد. به این ترتیب، سال 2017، سال تقویت دولت های ملی در غرب آسیا در مقابل گروه های افراط گرا و تروریستی، به طور کلی و سال قدرت یابی ایران به طور خاص بود. در شرایطی که کشورهای عربی منطقه با خریدهای گسترده تسلیحاتی از غرب، مشارکت در جنگ ضدانسانی یمن و بازکردن باب مناسبات با رژیم صهیونیستی، تا حد زیادی اعتبار و قدرت نرم خود را از دست دادند، جمهوری اسلامی ایران به سبب سیاست های معتدل و همکاری جویانه، افزایش مناسبات با جامعه جهانی، مقابله جدی و واقعی با تروریسم و تکیه بر توان دفاعی بومی، به طور هم زمان از قدرت نرم افزاری و سخت افزاری زیادی بهره مند شده و در عمل به قدرت برتر و اول منطقه تبدیل شد. بااین حال، سیاست دولت تدبیر و امید هیچ گاه بر مبنای تک روی و رویارویی با کشورهای منطقه و جهان نبوده و همان گونه که رئیس جمهور کشورمان در پیام تبریک خود به مسیحیان جهان نیز اعلام کرد، برنامه و سیاست ایران در سال جدید میلادی (2018)، هم زیستی مسالمت آمیز برای حرکت در مسیر گسترش صلح، عدالت، برابری و برادری و اعتدال و فراهم کردن زمینه برای تعامل میان صاحب نظران، عالمان و پیروان ادیان الهی، برای تبدیل شدن سال 2018 میلادی به «سالی مملو از معنویت، عزت، رفاه، رفع تبعیض و عاری از خشونت برای تمامی مردمان جهان» است.
                