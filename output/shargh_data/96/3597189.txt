دو‌شنبه ۲ مرداد ۱۳۹۶
-----------------------------------------
سرمقاله
-----------------------------------------
توزیع دولتی مواد مخدر 49 سال بعد
-----------------------------------------

                    انتشار خبر تصویب نهایی پیشنهاد توزیع مواد مخدر دولتی در کمیسیون حقوقی و قضائی مجلس، مباحث مختلفی را در فضای عمومی ایجاد کرده است. این اتفاق که سیاستی مهم در حوزه مواجهه با سوءمصرف مواد مخدر، در عرصه عمومی به بحث گذاشته شود تا با بررسی همه جانبه و تحلیل همه ابعاد آن، زمینه برای اخذ بهترین و موثرترین تصمیم مهیا شود، پدیده مبارکی است. در این میان، بسیار ضروری است هم تجربه داخلی توزیع مواد مخدر دولتی در ایام پیش از انقلاب و هم تجارب بین المللی درباره توزیع درمانی مواد مخدر بررسی و به آن توجه شود. در اسفند 1347 که قانون اجازه کشت محدود خشخاش و صدور تریاک در قوه مقننه وقت تصویب شد، در ماده 3 این قانون، اجازه مصرف مواد افیونی داده شده بود. در آیین نامه اجرائی قانون برای معتادان بالای 60 سال کارت سهمیه و برای مراکز خاص و برای افراد زیر 60 سال نیز با تجویز پزشک، مجوز استفاده از تریاک دولتی صادر شده بود. در یک تحقیق در سال 1353، مشخص شد از ابتدای سال 1348 تا مهر 1353، بیش از 160 هزار کوپن مواد مخدر دریافت شده است. نظرات یکسانی درباره اینکه تجربه توزیع دولتی مواد مخدر موفق بوده یا نه، بیان نشده است. برای مثال، یک محقق (سعید مدنی) در کتابی که درباره اعتیاد در ایران در سال 1390 نگاشته، پیرامون مبارزه با اعتیاد در دوران پیش از انقلاب می نویسد: «مداخله دولت در توزیع تریاک و ایجاد بازار رسمی برای خریدوفروش تریاک، هیچ گاه نتوانست مانع از گسترش بازار غیرقانونی مواد شود». همین جا باید متذکر شد که بسیار ضروری است قبل از هرگونه تصمیم درباره تکرار تجربه توزیع دولتی مواد مخدر، تاثیرات اجرای این سیاست در سال های پیش از انقلاب به دقت و در یک فضای کاملا علمی و بی حاشیه بررسی و محل توجه قرار گیرد. از سوی دیگر، باید به این مسئله هم اشاره شود که تجربه توزیع درمانی مواد مخدر در کشورهای مختلف موجود است و می تواند و باید محل توجه باشد. در این نوع درمان، معتاد در یک روند منظم تزریق مواد قرار می گیرد. به بیان دیگر، این رویکرد به عنوان روشی فرعی و مکمل در درمان مصرف کنندگان کاربرد دارد؛ ازاین رو، معیارها و ضوابطی برای تجویز این شکل از درمان پیش بینی شده است. حداقل سن، حداقل مدت زمانی که بیمار به مواد مخدر اعتیاد داشته یا شواهدی مبنی بر اینکه شکل های دیگر درمان موثر واقع نشده اند، از این ضوابط هستند. مواد درمانی علاوه بر هدف ترک اعتیاد، به اهداف دیگری مانند مصرف کمتر، کاهش جرائم، بهبود وضعیت سلامت و شرایط اجتماعی نیز معطوف است. برای نمونه در سوئیس، هدف از اجرای این نوع درمان، ایجاد پایداری در زندگی مصرف کنندگان از طریق دیدارهای منظم و تسهیل ارتباط با خدمات اجتماعی و مشاوره سلامتی و حمایتی گسترده تر است. در سال 2012، مرکز کنترل مواد و اعتیاد اروپا مروری بر مطالعات مرتبط با مواددرمانی در سوئیس، هلند، آلمان، اسپانیا، کانادا و انگلستان داشت. در این تحقیق، شواهد محکمی از اثربخشی این نوع درمان در مقایسه با متادون درمانی روی افرادی که اعتیاد طولانی مدت داشتند و به دیگر اشکال درمان واکنشی نشان نداده بودند، ارائه شد.کاهش چشمگیر در ادامه مصرف قاچاقی خیابانی، بهبود در سلامت جسمی و روانی معتادان و کاهش در جرائم ناشی از مصرف مواد، در مقایسه با سطوح قبل از شروع درمان، از این نتایج بوده است. همچنین در بررسی انجام شده در سه مطالعه اثرات اقتصادی مواد درمانی، فرضیه های مختلفی را در محاسبه سود و هزینه ها لحاظ کرده اند. هزینه های معمول در این رویکرد، شامل منابع بالینی و روانی مورد نیاز برای ارائه درمان روزانه در تمام طول سال و ساختمان ها و هزینه های اداری تسهیل چنین خدماتی است. در مقابل، مزایایی مانند کاهش هزینه های درمانی در ارتباط با بهبود سلامت و کاهش هزینه های مربوط به پلیس و سیستم عدالت کیفری در کاهش جرم و جنایت را به دنبال دارد. مطالعه دیگری در این باره، بیان می کند: «شواهدی وجود دارد که این هزینه با توجه به مزایایی که برای جامعه به همراه دارد، با توجه به اثربخشی درمان در کاهش جرم و جنایت و بهبود سلامت بیماران و تعامل اجتماعی جبران، مقرون به صرفه است». جمع بندی اینکه ابعاد سیاست توزیع دولتی مواد مخدر باید در فضای گفت وگوی اجتماعی به طور دقیق و همه جانبه بررسی شود. می توان با مطالعه تجارب داخلی و بین المللی، تصمیمی اتخاذ کرد که در شرایط اجتماعی، فرهنگی و اقتصادی کشورمان، بهترین و موثرترین اثر را در مبارزه با سوءمصرف مواد مخدر به دنبال داشته باشد. 
                