دو‌شنبه ۲۸ اسفند ۱۳۹۶
-----------------------------------------
یادداشت
-----------------------------------------
سال نافرجام
-----------------------------------------

                    سیاست خارجی کشور در سال 1396 فرازونشیب های بسیاری را با موفقیت در برخی حوزه ها و ناکامی هایی در بیشتر موارد، پشت سر گذاشت. ارزیابی واقع بینانه دراین باره، نیازمند گزارشی برگرفته از ذکر یک به یک موارد، عوامل و عناصر تاثیرگذار بر روند سیاست خارجی و تصمیم گیری های مرتبط با آن است. ذکر این نکته ضروری است که وقتی از سیاست خارجی کشور سخن می گوییم، عملکرد همه دست اندرکاران و تصمیم سازان و نه فقط وزارت امور خارجه مدنظر است. هرچند وزارت امور خارجه در مقابل مجلس پاسخ گو است؛ اما بر اساس قانون، این وزارت مسئول تنظیم روابط با کشورهای جهان و سازمان های بین المللی و به بیان بهتر، مجری دیپلماسی است. مشکل، زمانی رخ می دهد که رئیس جمهور و دستگاه متولی دیپلماسی دولت (و نظام)، باید در مقابل شرایطی که خود در ایجاد آن نقشی نداشته اند پاسخ گوی مجلس و دیگر مقامات بالادستی نظام باشند که نمونه واضح آن، روابط ایران با عربستان پس از به آتش کشیده شدن سفارت و کنسولگری این کشور در تهران و مشهد است. در اینجا کارنامه سیاست خارجی ایران را در سال گذشته، به شکل اجمالی مرور می کنم. توافق هسته ای در چند سال گذشته مهم ترین چالش کشور در عرصه خارجی بود. با این وجود، با گذر پیروزمندانه از ماراتن هسته ای و دستیابی به توافقی تاریخی با کشورهای 1+5، مدیریت پسابرجام به گونه ای رقم خورد که با گذشت دو سال از زمان اجرا، این توافق با تهدیداتی جدی روبه روست که در خوش بینانه ترین شکل و خارج نشدن آمریکا از آن، نیازمند تمرکز برای نتیجه گیری است. از این منظر، 1396 سال ناموفقی برای توافق هسته ای بود که می توان از آن به عنوان شرایط «نه اجرا و نه توقف» نام برد و آن را به حالت «نه جنگ، نه صلح» و صلح مسلح تشبیه کرد. دو عامل عمده را در ایجاد این وضعیت می توان رصد کرد؛ اول پیروزی ترامپ در انتخابات آمریکا و آغاز سنگ اندازی در اجرای توافقی که او قبل از ورود به کاخ سفید آن را بدترین توافق نامیده و وعده پاره کردن آن را داده بود. عامل دوم، ضعف سیاست خارجی ایران در مدیریت این توافق در دو دوره قبل و بعد از پیروزی ترامپ در انتخابات بود که می توان به سه نکته در این باره اشاره کرد:اول، 18 ماه باقی مانده از دوره دوم ریاست جمهوری باراک اوباما پس از امضای توافق، دوره ای بسیار حساس برای محکم کردن پیچ ومهره های توافق هسته ای بود که ایران از آن غافل شد. بر کسی پوشیده نیست که اوباما تمام توان سیاسی خود را برای دستیابی به توافق هسته ای به کار گرفت و در این مسیر، حتی به تعارض با اسرائیل و نخست وزیر تندرو آن که پایگاهی بسیار قوی در آمریکا دارد و همچنین عربستان سعودی به عنوان یکی از مهم ترین شرکای تجاری خود وقعی ننهاد. اوباما به صراحت اعلام کرد تا قبل از حصول توافق با ایران، با نتانیاهو ملاقات نخواهد کرد. او آمادگی داشت در موضوعات دیگر، تا جایی که ممکن است، با ایران به توافق دست یابد که در صورت تحقق این مهم، می توانست دست اندازی خلف او در برجام به حداقل ممکن برسد.دوم، برخی تحلیلگران بر این اعتقادند که زبان تعامل با ترامپ، به دلیل پیشینه کاری در تجارت تاکید بر تامین منافع آمریکا از توافق هسته ای و رایزنی با تیم او پس از پیروزی در انتخابات و قبل از ورود به کاخ سفید بود که ایران از آن نیز غافل شد. عربستان سعودی و اسرائیل که حامی کمپین هیلاری کلینتون بودند، بلافاصله پس از تغییر وضعیت با چرخش محسوسی به سمت ترامپ غلتیده و لابی های فشرده ای را با افراد تاثیرگذار تیم او انجام دادند. از اینکه چه عاملی باعث این نگرش ایران شد، می توان به نوع نگاه به توافق هسته ای اشاره کرد که کاهش یا رفع کامل تحریم ها، خروج ایران از بن بست اقتصادی ناشی از قطع نامه های شورای امنیت و تحریم های منتج از آن، برقراری روابط محکم اقتصادی با اروپا و دیگر قدرت های جهان و کنارگذاشتن آمریکا بود. درحالی که روشن بود نه تنها ترامپ بلکه هرکس دیگری که بر آمریکا حکومت می کرد، نمی توانست قبول کند بیشترین تاثیر را در دستیابی توافق هسته ای و کمترین بهره اقتصادی را از آن داشته باشد. بنابراین یکی از نقاط ضعف سیاست خارجی در سال 1396، کنارگذاشتن کامل تیمی بود که زمام امور در کاخ سفید و دستگاه تصمیم گیری آمریکا را در دست داشت.اگر کمی صریح تر باشیم، می توان نقش کشمکش های داخل کشور را در این موضوع، استمرار روابط و بلکه کار با آمریکا برای مقوم سازی برجام و حل وفصل مشکلات منطقه که تهران و واشنگتن نظرات تقریبا نزدیکی دارند، مشاهده کرد.سوم، سه کشور امضا کننده توافق هسته ای با وجود آگاهی از نظر ترامپ، از توافق هسته ای دفاع کرده و حاضر به تمکین در برابر آمریکا نشدند. آنچه موضع این سه کشور را از منظر آنها در مقابل ترامپ تضعیف کرد، موضوعاتی مانند برنامه موشکی ایران و به خصوص هدف قرارگرفتن عربستان و امارات در جنگ یمن بود که در ظاهر ربطی به برجام نداشت، ولی روشن بود اروپا نیز این تحول را برنمی تابد. به بیان دیگر، این مورد و همچنین تحولات منطقه، اروپا را وادار به همراهی با آمریکا در قبال ایران کرد و تا آنجا پیش رفت که سه کشور برای راضی کردن آمریکا در خارج نشدن از برجام، قصد اعمال تحریم بر ایران در رابطه با برنامه موشکی و منطقه را دارند.در حوزه منطقه ای و همسایگان نیز در سال گذشته با وجود دستاوردهای نظامی در برخی کشورها، عملکرد سیاست خارجی کشور به طور عام و وزارت امور خارجه به طور خاص نتوانست گره های کور در روابط با همسایگان و دیگر کشورهای منطقه را باز کند. به جرئت می توان گفت ما در وضعیت نامساعدی در سیاست خارجی خود با همسایگان در 40 سال گذشته قرار داریم. تصور می کنم جرقه یا اشتباهی کوچک -عمدی یا سهوی- می تواند شرایطی را ایجاد کند که خروج از آن تقریبا محال خواهد بود. مشکل کشور دراین باره، اول نوع نگرش به منطقه و دیگر جایگزینی رویکردهای فیزیکی به جای دیپلماسی است. از این منظر، دکتر ظریف و دستگاه دیپلماسی کشور نقش کافی را در تدوین راهبردها در رابطه با منطقه ندارند؛ درحالی که اجماع ملی و نخبگان تصمیم گیر، بر اساس قانون اساسی از الزامات پیشبرد اهداف و تامین منافع کشور در منطقه و جهان است. چنانچه در مقدمه ذکر شد، پرداختن به دیگر حوزه های سیاست خارجی در مناطق مختلف جهان در عهده این یادداشت نیست؛ ضمن اینکه وقتی با چالش های عمده ای در موضوعات هسته ای، همسایگان و منطقه مواجه هستیم، نمی توان معجزه ای در حوزه های دیگر مانند آسیا، آفریقا، آمریکای لاتین و... از دستگاه دیپلماسی کشور انتظار داشت و اجمالا باید به سفرهایی که هر از چندگاهی شاهد آن هستیم، بسنده کنیم. در پایان، ذکر این نکته در بررسی کارنامه سیاست خارجی در سال 96 ضروری است که کاهش چشمگیر کارآمدی و توان دستگاه دیپلماسی کشور به دلیل جراحی نابهنگام در سازمان و ساختار نسبتا جاافتاده آن در ماه های پایانی سال که حتی در صورت توافق و همراهی با دکتر ظریف در تغییر ساختار با هدف تزریق انگیزه و چابک کردن دستگاه دیپلماسی، باید قبول کرد این جراحی بزرگ در زمانی غیرمناسب صورت گرفت؛ درحالی که اندک تدبیر مدیریتی می توانست ارتقای بهره وری آن در شرایط بحران زده منطقه و روابط وخیم با همسایگان را در پی داشته باشد.
                