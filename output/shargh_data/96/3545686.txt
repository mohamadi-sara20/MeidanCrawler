شنبه ۲ اردیبهشت ۱۳۹۶
-----------------------------------------
یادداشت
-----------------------------------------
اصول اقلیت های دینی و بیانات امام (ره)
-----------------------------------------

                    حقیقت اینکه بنده نفهمیدم در گیرودار شرایط کنونی ایران و جهان و برگزاری انتخابات شوراهای شهر و روستا چه اتفاق مهمی پیش آمده که شورای محترم نگهبان به فکر رفع تهدید حضور اقلیت های دینی در انتخابات شوراهای اسلامی افتاده و بر عدم حضور آنها برای حضور احتمالی در شوراها تاکید فراوان کرده اند. برای روشن شدن موضوع اشاره به چند اصل قانون اساسی جمهوری اسلامی ایران و بیانات مکرر حضرت امام خمینی (ره) ضروری به نظر می رسد:1- در مقدمه قانون اساسی زیر عنوان شیوه حکومت در اسلام آمده است: حکومت از دیدگاه اسلام برخاسته از موضوع طبقاتی- سلطه گری فردی یا گروهی نیست.2- در اصل نوزدهم، مردم ایران از هر قوم و قبیله ای که باشند، از حقوق مساوی برخوردارند و رنگ و زبان و مانند اینها سبب امتیاز نخواهد شد.در اصل چهاردهم، دولت جمهوری اسلامی و مسلمانان موظف اند نسبت به افراد غیرمسلمان با اخلاق حسنه و قسط و عدل اسلامی عمل نمایند و حقوق انسانی آنها را رعایت کنند، البته این حق برای کسانی اعتبار دارد که بر ضد اسلام و جمهوری اسلامی ایران توطئه و اقدام نکنند.اصل سوم- بندهای 8 و 9- مشارکت عامی مردم در تعیین سرنوشت سیاسی، اقتصادی، اجتماعی و فرهنگی خویش، رفع تبعیضات ناروا و ایجاد امکانات عادلانه برای تمام زمینه های مادی و معنوی از بنیادهای اساسی جمهوری اسلامی ایران است:نقطه نظرات امام راحل و بیانات ایشان در این مورد در ادامه خواهد آمد و معلوم است که استناد به این اصول برای رفع هر شبهه ای کفایت می کند، اما آنچه از حضور اقلیت های دینی در جریان پیروزی انقلاب اسلامی در ایران و هشت سال دفاع مقدس و شرکت در پیشرفت و سربلندی ایران و مقابله و جواب گویی به تبلیغات زهرآگین امپریالیست ها می توان گفت، حکایتی پرافتخار و فراوان است و تاکید بر این نکته لازم است که افراد اقلیت های دینی بی هیچ ادعایی سهم خود را و شاید بیش از آن در دفاع از جمهوری اسلامی ایران و مشارکت در دفاع مقدس از جان و مال در عمل نشان داده اند. دیگر اینکه انتخابات شوراهای اسلامی برای اولین بار نیست که برگزار می شود و تاکنون نه نهادهای جمهوری اسلامی ایران درباره شرکت اقلیت های دینی حساسیت نشان داده اند و نه اقلیت های دینی علاقه چندانیبه عضویت در شوراهای اسلامی نشان داده اند و کمتر کسی از اقلیت های دینی به شوراهای اسلامی راه پیدا کرده اند و تاکید بر عدم حضور اقلیت های دینی در انتخابات شوراها سالبه به انتفاع موضوع است. در ادامه چند مورد از اعتقادات و موضوع گیری های حضرت امام خمینی(ره) درباره این مقوله گفتنی است.1- حسینیه جماران 27/8/61 در ملاقات با نمایندگان همه اقلیت های دینی: «ما همه در تحت لوای توحید مجتمع هستیم، ایران مال همه است و توحید مذهب همه و ما ملت واحده هستیم». 2- در ملاقات با نمایندگان ارامنه ایران 15/10/58: «اگر تعلیمات انبیا، حضرت مسیح در مسیحیین، حضرت موسی در کلمیین، حضرت رسول اکرم(ص) در مسلمین آن طوری که می خواستند تحقق پیدا می کرد، این گرفتاری ها که الان برای همه بشر است پیش نمی آمد»،3- در یک مصاحبه در تاریخ 20/8/57: «البته درست است که در مملکت ما گروه های قومی مختلفی وجود دارد، ولی همه ما یک ملت را تشکیل می دهیم»: (پیام انقلاب جلسه دوم)4- سخنرانی در جمع گروهی از طلاب، روحانیون و کارکنان هواپیمایی و شرکت نفت 17/11/57: «در قرا و قصبات دورافتاده، حرف های غیرصحیح است که می زنند، مثلا می گویند که اقلیت های دینی در حکومت اسلامی باید از بین برود، این خلاف اسلام است، اسلام اقلیت های مذهبی را احترام گذاشته است، اسلام اقلیت های مذهبی را در مملکت ما محترم می شمرد: این مملکت مال همه ما است، مال اقلیت های مذهبی، مال مذهبیون و مال برادران اهل سنت، همه ما با هم هستیم». (کلام امام)5- فرمان حضرت امام راحل به مهندس بازرگان در مورد تصویب قانون اساسی 4/3/58: «هریک از اقلیت های مذهبی نمایندگان صاحب نظر خود را به تعدادی که شورای انقلاب و دولت تعیین می کنند، انتخاب کنند و مجلس متشکل از نمایندگان مردم با توجه به همه پیشنهادات مفیدی که رسیده است و مواد قانون اساسی را به صورت نهایی بررسی و تنظیم نمایند».در اولین دوره مجلس خبرگان قانون اساسی نیز نمایندگان اقلیت های دینی حضور فعال داشته اند، بررسی صورت جلسات مجلس خبرگان حاکی از پیشنهادهای مفید نمایندگان اقلیت های دینی در مجلس که مورد توجه و در موارد بسیاری بوده و سایر روحانیون مجلس خبرگان به آن تاکید و اشاره کرده اند، حضور عالیجناب رستم شهرزادی موبد موبدان زرتشتی و مهندس عزیز دانش راد نماینده کلیمیان ایران در مجلس خبرگان نشانه ای از حسن ارتباط و تفاهم و همدلی اقلیت های دینی با سایر هموطنان خود است و یادآوری آن برای مسئولان جمهوری اسلامی مفید خواهد بود.
                