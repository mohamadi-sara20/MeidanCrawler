سه‌شنبه ۲۸ آذر ۱۳۹۶
-----------------------------------------
یادداشت
-----------------------------------------
زلزله های بزرگ در راه است؟
-----------------------------------------

                    آبان و آذر امسال، بعد از رخداد زمین لرزه 21 آبان با بزرگای 7،3، وقوع مجموعه ای از زلزله های پی درپی توجه افکار عمومی را به زلزله متمایل کرد. 120 زمین لرزه با بزرگای بیش از چهار و 280 زلزله با بزرگای بیش از سه، در 35 روز ثبت شده است؛ این در حالی است که در ایران حدود 200 تا 250 زمین لرزه با بزرگای بیش از چهار، در سال انتظار می رود. بیشتر این زلزله ها در این مدت، در منطقه ازگله سرپل ذهاب (به صورت پس لرزه های زلزله 21/8/96) و زلزله های سه گانه با بزرگای شش و پس لرزه های آنها در شرق هجدک کرمان در 10 تا 22 آذر رخ داده است. سوال های مهمی در این مورد نزد افکار عمومی ایجاد شده است که آیا زلزله های پی درپی ادامه می یابد؟ آیا این زلزله ها به هم مربوط اند؟ آیا زلزله مهمی در تهران و سایر شهرهای پرجمعیت کشور می تواند رخ دهد؟ آیا این زلزله ها اساسا طبیعی بوده اند یا مصنوعی؛ مثلا حاصل از انفجار یا تحریک شده با فناوری نظیر هارپ بوده اند؟ واقعیت این است که بخشی از جواب ها را با دقت بالا و عدم قطعیت کم می دانیم. مثلا می دانیم که همه این زلزله ها طبیعی بوده و نه حاصل انفجار و با فناوری هایی نظیر هارپ تحریک نشده اند؛ چراکه اولا بشر امکان ایجاد چنین تحریکی برای عمق های زلزله های اخیر را ندارد و در ثانی، نگاشت های زمین لرزه های طبیعی (زمین ساختی) کاملا از زلزله های ناشی از انفجارات تفکیک پذیر هستند. بخشی دیگر از این سوالات را هم می توان با ابهام کمی پاسخ داد، مثلا می توان گفت که این زلزله های اخیر به لحاظ زمین ساختی و گسلش وقتی در نقاط مختلف کشور رخ می دهند، الزاما با هم مرتبط نیستند. بنابراین نمی توان رویداد زمین لرزه در شمال کرمان با رخداد زلزله قبلی در منطقه سرپل ذهاب را با ارتباطی خطی توضیح داد. درباره احتمال رویداد زلزله در ناحیه های پرجمعیت شهری مانند تهران باید گفت که شهرهایی مانند تهران و تبریز باید به شکلی ویژه برای زمین لرزه بزرگ (که ممکن است در نزدیکی یا پهنه شهری شان رخ دهد) آماده شوند و این برنامه ریزی و اقدام باید جنبه ملی و جدی داشته باشد. ولی از سوی دیگر سوال مهمی همچنان برقرار است و آن اینکه آیا این زلزله ها با تغییرات تنش در پوسته زمین ایران مرتبط است و آیا ممکن است زلزله های مهم بعدی احتمال رخداد بالاتری داشته باشند. در این مورد متخصصان خطر زلزله، پس از هر زمین لرزه مهم، به بررسی تغییرات احتمال رخداد زلزله های بعدی می پردازند. مثلا بعد از زلزله هفت سپتامبر 2017 با بزرگای 8.2 و زلزله 19 سپتامبر 2017 با بزرگای 7.2 در مکزیک، دکتر «راس استین»، پژوهشگر معتبر عرصه خطر زلزله در ایالات متحده، احتمال رخداد یک زمین لرزه با بزرگای بیش از هفت در مکزیک در ماه های آینده در سال 2018 را دو برابر برآورد سابق محاسبه و اعلام کرد (از 25 درصد به 55 درصد افزایش یافته است). چنین تغییراتی بعد از هر زلزله مهمی در ژاپن نیز بررسی می شود. بعد از زلزله 11 مارس 2011 توهوکو در ژاپن، دانشمند ژاپنی سرشناس، پروفسور «شینجی تودا» از دانشگاه کیوتو، در مقاله ای که با دکتر «راس استین» در سال 2013 منتشر کردند، توضیح دادند که به دلیل افزایش تنش روی گسل ها و انتقال تنش، احتمال رخداد زلزله بزرگ در ناحیه توکیو در بازه پنج ساله بین مارس 2013 تا مارس 2018 حدود 2.5 برابر افزایش یافته است. البته پژوهش های دیگری در همان ژاپن ازسوی دو دانشمند دیگر به نام های «نانجو» و «اوچیدا» انجام شد که به نتیجه ای نسبتا متفاوت انجامید؛ به نحوی که داده های موجود، به ویژه از تغییر شکل پوسته، نمایانگر بخش مهمی از انتقال تنش به صورت خزش و خمش است و بنابراین نتیجه می گیرند که افزایش احتمال رخداد زلزله های بعدی را چندان قابل ملاحظه نمی دانند. حال درباره ایران و رویداد زمین لرزه های مهم اخیر چه می توان گفت؟ در 75 سال گذشته، 101 زمین لرزه با بزرگای بین شش و هفت و 20 زمین لرزه با بزرگای بین هفت تا هشت در ایران گزارش شده اند که البته پوشش شبکه لرزه نگاری فقط در 50 سال اخیر با پنج ایستگاه شروع شده (و به تدریج افزایش یافته تا امروزه به حدود 130 ایستگاه رسیده) و بنابراین امکان اینکه رخدادهای اتفاق افتاده در ایران به دقت و با تعداد واقعی گزارش نشده باشد، وجود دارد. ولی همین بررسی به همراه دقت در رخداد زمین لرزه های 1970 به بعد و به ویژه خردزمین لرزه های دهه اخیر، براساس بررسی های آماری می توان نشان داد که احتمال رخداد زمین لرزه با بزرگای هفت در دهه پیش رو- از 2017 تا 2027 - از 2.5 تا 3.5 برابر بیشتر از سه دهه قبل از 2017 است به نحوی که می توان گفت احتمال زلزله با بزرگای بیش از هفت را در قطعه گسله های فعال که در آنها نبود لرزه ای قابل مشاهده است، از 20 تا 30 درصد به 60 تا 70 درصد افزایش می یابد. این کار با انتقال استرس از پهنه هایی که در آن زمین لرزه های قبلی رخ داده به پهنه های زمین ساختی مجاور قابل انجام است. چنین مطالعات آماری ای از سوی نگارنده برای داده های قبل از روز رخداد زمین لرزه 21/8/96 ازگله سرپل ذهاب انجام شده است (داده های خردزمین لرزه ها و همچنین زمین لرزه های شدید تا اصلی، تا روز 20 آبان 96 در نظر گرفته شده است). این بررسی ها البته برآورد دست اول است و بدیهی است که با پایش های دقیق تغییرشکل بر پایه لغزش و جابه جایی در پوسته با میکروژئودزی، ارزیابی تغییرات تنش در لایه های سطحی و همچنین واردکردن داده های دقیق دیرینه لرزه شناسی و تحلیل چنین داده های علمی ای در کنار مطالعه احتمالی آمار لرزه خیزی و ارزیابی احتمالی خطر زلزله، می توان دریافت که اولا در کدام محل ها، باید کاندیداهای اصلی برای رخداد زمین لرزه های با بزرگای هفت بعدی را جست وجو کنیم و در ثانی در هر محل میزان احتمال رخداد لرزه ای یا آزادشدن تنش به صورت خزش و خمش (بی لرزه) چقدر است. دست آخر باید تاکید کنم که باید خود را برای رویدادهای زمین لرزه های با بزرگای هفت که نوبت های بعدی در نزدیکی شهرهای پرجمعیت ما می توانند رخ دهند، آماده کنیم.
                