چهار‌شنبه ۲۵ بهمن ۱۳۹۶
-----------------------------------------
یادداشت
-----------------------------------------
امنیت جانی زندانیان حفظ شود
-----------------------------------------

                    دومین قانون آیین دادرسی کیفری ایران که به گفته معاون قضائی وقت قوه قضائیه، رسالت آن تامین امنیت قضائی و دادرسی عادلانه بود، در اسفندماه سال 1392 به تصویب رسید. در این قانون نوآوری هایی مانند تضمین حق دفاع متهم و امکان حضور وکیل در تمام مراحل دادرسی مدنظر قرار گرفت. اولین قانون آیین دادرسی دادگاه های عمومی و انقلاب در امور کیفری مصوب سال 1378، در جرائم علیه امنیت کشور، حضور وکیل در مرحله تحقیق را موکول به اجازه دادگاه کرده بود. البته این اجازه دادگاه ها به ندرت صادر می شد. وکلایی که دفاع از متهمان جرائم سیاسی و مطبوعاتی را قبول می کردند و شاهد دادگاه ها و دادسراهای دادرسی ارتش پیش از انقلاب و نیز محدودیت های ورود وکلا به دادسراها و دادگاه های انقلاب بودند، امیدوار شدند با حضور وکیل در همه مراحل دادرسی، لااقل امنیت جانی متهمان در این مرحله تامین می شود. قطعا با دسترسی متهمان به وکیل منتخب خویش، حوادثی مانند فوت «زهرا کاظمی» در تهران، «ابراهیم لطف اللهی» در سنندج و «خانم دکتر زهرا بنی یعقوب» در همدان و... به وجود نخواهد آمد. به نظر حقوق دانان، اگر محاکمه و مجازات بزهکار، مطلوب جامعه و منطبق با عدالت است، این عدالت اقتضا می کند متهم نیز از حقوق دفاعی، از جمله سازوکارهای لازم برای اثبات برائت خود و دفاع از امنیت جانی خویش برخوردار باشد. این کار امکان پذیر نیست مگر اینکه متهم در همه مراحل دادرسی، از جمله در مرحله تحقیق، بتواند به وکیل منتخب خود دسترسی داشته باشد، زیرا حضور وکیل در کنار متهم آرامشی برای او ایجاد می کند و خود را تنها نمی بیند. از طرف دیگر جان و حیثیت او در مرحله ای که هنوز بزهکاری او ثابت نشده است مصون خواهد بود. یک اصل حقوقی و فقهی بر این امر تاکید دارد: زندانبان ضامن جان و حیثیت زندانی است. افزون براین قانون فوق در مواد مختلف ضابطان را مکلف کرده است که حقوق متهم، از جمله حق داشتن وکیل و ارتباط او با خانواده را به وی تفهیم کنند و در صورت ممانعت، متخلف شناخته می شوند.متاسفانه این قانون که مقرر شده بود از اول تیرماه 1393 اجرا شود، قبل از اجرا به مدت یک سال به تعویق افتاد و پیش از همه چیز مهم ترین شاخص آن از سایر قوانین آیین دادرسی کیفری پیشین (به تعبیر معاون قضائی وقت قوه قضائیه) را که تضمین حق دفاع متهم و امکان حضور وکیل در تمام مراحل دادرسی بود، با چالش جدی روبه رو کرد؛ اصلاحیه ذیل ماده 48 این قانون نه تنها در جرائم امنیتی که همواره حق دسترسی متهم به وکیل در مرحله تحقیق محدودتر می شد، در موارد زیر: جرائم موجب سلب حیات (اعدام و قصاص)، جرائمی که مجازات آن حبس ابد باشد، جرائمی که مجازات آن قطع عضو یا جنایت عمدی علیه تمامیت جسمانی با مجازات نصف دیه کامل باشد و نیز جرائم تعزیری که مجازات حبس آن از 10 سال به بالا یا جزای نقدی آن بیش از 360 میلیون ریال باشد و همچنین جرائم سیاسی و مطبوعاتی محدود کرد. طرفین دعوی باید وکیل یا وکلای خود را از بین وکلای رسمی دادگستری که مورد تایید رئیس قوه قضائیه باشند انتخاب کنند.اسامی این وکلا از سوی رئیس قوه قضائیه اعلام می شود. چنان که ملاحظه می شود، در قانون آیین دادرسی کیفری جدید نه تنها حق دسترسی متهم به وکیل در تمام مراحل و حق انتخاب وکیل در به اصطلاح جرائم امنیتی محدود شده است، بلکه این محدودیت به مهم ترین جرائم که دارای مجازات های سنگین است و امکان در خطر قرارگرفتن حقوق متهم وجود دارد تعمیم داده شده است. در مواردی که برای اخذ وکالت برخی از روزنامه نگاران به دادسرا مراجعه کردم، بازپرسان محترم فرمودند ما وکالت نامه شما را از طریق دادسرا برای ریاست قوه قضائیه می فرستیم، هرموقع پاسخ تایید شما آمد، مراجعه کنید. برخی از آنان هم از اول آب پاکی روی دست ما ریخته و فرمودند قبل از رسیدن پاسخ تحقیقات تمام می شود! اگر متهم مجرم شناخته شد، به دادگاه مراجعه کنید. هدف از بازگویی این قصه پرغصه آن بود که قانون آیین دادرسی کیفری جدید نه تنها امنیت قضائی عادلانه (بند 14 اصل 3 قانون اساسی) را برای متهمان به ارمغان نیاورد، بلکه حق دسترسی به وکیل را که می توانست موجب امنیت جانی متهمان باشد، با اماواگر و شرط وشروط در تمام جرائم مهم مواجه کرد. به همین جهت به دنبال ناآرامی های دی ماه، تعدادی از شرکت کنندگان در راهپیمایی ها، صرف نظر از اینکه اتهام وارده به آنان صحیح باشد یا خیر، دستگیر شدند. گزارش هایی از مناطق مختلف کشور حاکی از آن بود که افرادی در تهران، اراک، سنندج و... در زندان خودکشی و فوت کرده اند. گزارش های مخالف هم فوت آنان بر اثر خودکشی را رد و اتهاماتی را به مقامات دستگیرکننده وارد کرده اند. آخرین مورد این گونه فوت ها، درگذشت شادروان دکتر کاووس سیدامامی، استاد برجسته جامعه شناسی دینی دانشگاه امام صادق (ع)، در بازداشتگاه است که چون خودکشی غیرقابل باور بود، مقامی رسمی گفته بود: «نه جامعه شناسان دینی خودکشی می کنند و نه حافظان حیات وحش». بااین حال اکنون دو مسئله اساسی مطرح است؛ اول اینکه چرا این خودکشی ها اخیرا در بازداشتگاه ها رواج یافته است، زیرادر مورد بازداشتی های امنیتی که معمولا در بندهای ویژه نگهداری می شوند سازوکارهای بازداشت و نگهداری آنان به صورتی است که همیشه تحت کنترل زندانبانان هستند و امکان مبادرت به خودکشی محدود است. دوم اینکه چرا باید در کشور ما این اندازه بازداشتی متهم به جاسوسی، آن هم در یک گروه فعال در زمینه محیط زیست وجود داشته باشد؛ مگر آنان بدون اطلاع مقامات اطلاعاتی و امنیتی به خارج سفر کرده اند یا آنان در حفاظت از محیط زیست وارد مناطق ممنوع شده اند؟ چرا نباید علاج واقعه قبل از وقوع شود. توضیح این نکته ضروری است طبق اصل برائت، متهم تا صدور حکم قطعی در مرحله تجدیدنظر مجرم شناخته نمی شود. اقرار متهمان دیگر علیه وی و حتی اقرار متهم به تنهایی، مجرمیت او را اثبات نمی کند.
                