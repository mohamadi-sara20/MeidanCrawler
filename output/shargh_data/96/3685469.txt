سه‌شنبه ۱۲ دی ۱۳۹۶
-----------------------------------------
یادداشت
-----------------------------------------
مردم را متقاعد کنید
-----------------------------------------

                    متقاعدسازی، یکی از مهم ترین موضوعات در سیاست گذاری است. وقتی صحبت از سیاست گذاری می شود، در همه مراحل از انتخاب و تصمیم گیری تا تدوین سیاست، اجرا و ارزیابی نباید از واقعیت متقاعدسازی به دور بود. اگر همراهی با سیاست ها از سوی مجریان و مردم برای سیاست گذاران از اهمیت برخوردار است، پس گریزی نیست جز توسل به همراهی مردم در همه مراحل تدوین سیاست های عمومی. مردمی که همراه فرایند سیاست گذاری نباشند یا در تصمیم ها نادیده گرفته شوند، به راحتی با هر موج نارضایتی از مسیر همراهی خارج می شوند. فارغ از اینکه تصمیم های سیاستی دولت، به چه میزان تخصصی یا برای مردم فهمیدنی است، متقاعدکردن عموم مردم می تواند در همراهی و همدلی آنها موثر باشد. تمام سیاست ها را می توان به زبان مردم ترجمه کرد، تنها لازم است که سیاست گذاران در فرایند تدوین، مردم را همراهی کنند، به گونه ای که احساس طردشدگی و نادیده انگاری نداشته باشند. احساس طردشدگی مهم ترین دلیلی است که مردم را به اعتراض مقابل سیاست های عمومی سوق می دهد. هنر سیاست گذاری در متقاعدسازی و طراحی رویه هایی است که مردم بتوانند رد نظرات و منافع خود را در ساحت تصمیم های عمومی ببینند، نه اینکه با رونمایی از سیاست ها غافلگیر و به هر شیوه ای متوسل شوند تا نظراتشان شنیده شود. تجربه تاریخی در ایران نشان می دهد که سوار بر موج اعتراض های مردمی شدن کار دشواری نیست؛ زیرا بی خبری و کم اطلاعی از کم و کیف سیاست ها نه تنها بر شایعه ها دامن می زند؛ بلکه راهی می شود برای خودنمایی آنان که ورشکسته سیاسی هستند و برای تجدید آبرو راهی جز هم زبانی با مردم نمی بینند. متقاعدسازی از ضرورت های سیاست گذاری در دنیای امروز است، به این دلیل که کمتر سیاستی را می توان یافت که در هریک از مراحل، نیاز به مردم نداشته باشد. حتی در سیاست های دفاعی و امنیتی که به تخصصی ترین شکل ممکن و بنابر ضرورت های استراتژیک دولت ها شکل می گیرند نیز متقاعدکردن مردم اهمیت دارد. انتشار شفاف تر برخی ردیف های بودجه سال 97، اگرچه گام موثری در پاسخ گویی و عمومی کردن تصمیم های سیاستی داشت؛ اما نمی تواند به تنهایی نقشی در متقاعدسازی ایفا کند. توضیح بودجه به زبان مردم و تبیین دقیق محدودیت ها کافی نیست، فرایند بودجه ریزی که از اصول برنامه ها و سیاست های کلان ناشی می شود، باید منطبق بر ذائقه مردم باشد. فرایند متقاعدسازی را نباید تنها به اطلاع رسانی و شفافیت محدود کرد. متقاعدسازی به معنای دقیق تر، قائل شدن نقش کنشگری برای عموم مردم است، نه فقط برای نمایندگانی از مردم. از همین روست که حتی در کشورهای توسعه یافته هم فقط به نظرات و رای نمایندگان مردم در مجالس اکتفا نمی شود. ذات خروجی سیاست گذاری، هنجاری و از جنس بایدها و نبایدها است.از این نظر سیاست گذاری بدون هنر ارتباط با مردم و ذی نفعان اصلی نمی تواند به صورت دائم به موفقیت دست یابد. بسیاری از تصمیم های مهم سیاست مداران در سراسر تاریخ و در گوشه و کنار دنیا، با اعتراضات مردمی و فشار ذی نفعان از دستور کار دولت ها خارج شده است. نادیده گرفتن این سرشت تعاملی و ارتباطی جز القای دستوری بودن سیاست ها دستاوردی نخواهد داشت و چنانچه نتواند تصمیم ها را از دور خارج کند، دست کم اجرای آنها را دچار چالش های جدی خواهد کرد. صحبت از محدودیت ها و محذوریت های تصمیم گیری با عموم مردم و نه فقط بخشی از آنها، شاید نتواند در ابتدای امر اعتمادسازی کند؛ اما می تواند در درازمدت منجر به همراهی مردم شود. صحبت از دلایل اتخاذ سیاست ها و به میان مردم آوردن رویه های تصمیم سازی، در سیاست گذاری اهمیت دارد. به ویژه در جوامع سیاست زده که مردم، بیشتر تصمیم ها را ناشی از پشت پرده ای مبهم می دانند، توضیح و گفت وگو با آنها راه حل نخست است. طراحی فرایند گفت وگو و در میان گذاشتن مسائل با مردم، بنا بر اهمیت و ذات مسائل، شدت اعتراض و ناهمراهی ها، اعتماد عمومی میان جامعه و سیاست مداران و شکل کلی اداره امور عمومی متفاوت خواهد بود. مواجه شدن تصمیم های عمومی با مقاومت های مردمی، خوشایند هیچ دولتی نیست؛ اما بی توجهی به آن نه تنها می تواند منجر به بهره برداری دیگرانی شود که سوار بر موج های اعتراضی خواهند شد؛ بلکه می تواند ضربه اساسی به انسجام اجتماعی وارد کند. پاسخ به «چه باید کرد؟» دست کم در شرایط کنونی که تنها هفت ماه از انتخابات ریاست جمهوری می گذرد دشوار نیست. دولت برخاسته از مردم باید با مردم گفت وگو کند. منظور از گفت وگو تنها ارائه گزارش های یک طرفه نیست؛ بلکه معجزه متقاعدسازی را نه به سهولت، اما با طی فرایندی در بر خواهد داشت. سیاست های خوب، سیاست هایی نیستند که خوب نوشته می شوند، سیاست هایی هستند که در اجرا موفق خواهند بود. رها کردن کشور از اسارت اقتصاد نفتی، یارانه های کمرشکن، پاسخگو نبودن و مسئولیت ناپذیری نهادهای متعدد با کارکردهای غیرشفاف و رویه های نادرست و بعضا فسادآمیز فقط با تدوین قانون، برنامه و سند ممکن نیست. گریزی جز همراهی مردمی نیست. مردمی که خود را در تدوین سیاست ها موثر بدانند؛ شریک تصمیمات باشند و تنها نقش امربری برای خود قائل نباشند. گفت وگو و متقاعدسازی مردمی که احساس طردشدگی دارند، جسارت می خواهد و این جسارت، در اساس از دولتی که برآمده از رای قاطع مردم است، برمی آید؛ بنابراین اراده می خواهد.
                