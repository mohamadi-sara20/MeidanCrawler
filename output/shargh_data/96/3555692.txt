سه‌شنبه ۱۹ اردیبهشت ۱۳۹۶
-----------------------------------------
حرف اول
-----------------------------------------
حیثیت کشور را به حراج نگذارید
-----------------------------------------

                    فارغ از اینکه مناظره های تلویزیونی با حضور نامزدهای ریاست جمهوری چه اثرات مثبتی برای آنان و هوادارانشان دارد، از منظر چالش برای کشور، به گونه ای است که جز مایوس کردن و بدبین کردن مردم، سودی ندارد. ایران و انقلاب اسلامی مخالفانی دارند که اگر هزاران ساعت وقت صرف کنند تا نقصی را بیابند و آن را در تبلیغاتشان علیه ما به کار برند، شاید به اندازه مناظره ها موثر نباشد.حتی این مناظره ها می تواند برای سال های آینده نیز اطلاعات کافی از انقلاب اسلامی و آثاری را که برایش منفی است، در اختیار خارجی ها بگذارد. یک بار جملات مطرح شده از سوی بعضی از داوطلبان ریاست جمهوری، در دو مناظره پیشین را در ذهنتان مرور کنید و القائات آنان را در جامعه به یاد آورید تا اکنون که سرگرم تماشای مناظره نیستید، عمق فاجعه را دریابید.کشور دچار فقر مطلق است. چهار درصد افراد غارتگر و دزد و قاچاقچی در کشورمان وجود دارند که دولت، فقط وفقط به همین چهار درصد می رسد و 96 درصد، گرسنه و بی کار و درگیر هزاران گرفتاری هستند. تمامی مشکلات محیط زیستی و ریزگردها در دوره چهارساله دکتر روحانی بروز کرده است و جملاتی از این دست که به وفور از سوی نامزدهای اصولگرا در مناظره ها بیان می شد. خدا به دادمان برسد از پخش مناظره سوم که موضوع آن اقتصادی است.امیدوارم ذره ای از آبرویی که برای مدیریت جامعه باقی مانده در مناظره سوم پایمال نشود.می دانیم که از ابتدای پیروزی انقلاب اسلامی تاکنون هفت نفر از شخصیت های سیاسی ایران به مقام ریاست جمهوری رسیده اند. آنچه امروز در ایران جریان دارد، حاصل عملکرد این هفت نفر است که در 11 دوره ریاست جمهوری، سکان قوه مجریه را در دست داشته اند. ناگفته پیداست که در ایران از نظر اقتصادی، دولت، تنها ارگان متولی اقتصاد نیست. بخش زیادی از امور اقتصادی در ارگان ها و سازمان های خارج از دولت سامان می یابد. وانگهی، چه بسیار اموری که متولی آن قوای دیگر هستند. پس چگونه است که وضع امروز را مخالفان دولت پای عملکرد دولت مستقر می نویسند و با بدترین عبارات، حتی با توسل به دروغ گویی، رئیس و وزرای دولت را می کوبند؟ با دید واقعی می توان قضاوت کرد که در ایران اسلامی، کارهای بسیار زیادی شده و در حدواندازه کشورهای درحال پیشرفت، قدم های بزرگی برداشته شده است. اگرچه دولت هایی سر کار آمدند که قدر پیشینیان را ندانستند و مصائبی برای ملت ایجاد کردند، اما خارج از آن برهه ای که بر ما سخت گذشت، شایسته نیست که حاصل فعالیت های چند دولت زمان جنگ، سازندگی، اصلاحات و تدبیر و امید، توسط برخی برای رسیدن به قدرت و از طریق فریب افکار عمومی، به هیچ گرفته شود؛ به ویژه از سوی کسانی که هرکدام در بخشی از مدیریت این کشور فعال بوده و هستند.
                