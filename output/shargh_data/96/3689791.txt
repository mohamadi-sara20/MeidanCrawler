چهار‌شنبه ۲۰ دی ۱۳۹۶
-----------------------------------------
حرف اول
-----------------------------------------
اقتصاد کهنه فروشی
-----------------------------------------

                    «گر همیشه همان کنی که می کردی، همیشه همان نصیبت می شود که می شد». این جمله را آلبرت انیشتین گفته تا تاکید کند که برای بهبود و تغییر مثبت، باید جسارت کرد و در راه هایی نو قدم گذاشت. حاشیه امن شناخته ها و کرده های قبلی، انسان ها و سازمان ها را در دام تکرارها فرو برده و راه هرگونه نوآوری و تعالی را بر آنها می بندد. بی شک لازمه برون رفت از دایره امن و راحت شناخته ها و کرده ها، پذیرش ریسک و عدم قطعیت است. این جمله گفته شده تا شنونده به پذیرش ریسک برانگیخته شود. روی صحبت با طراحان، دولت مردان و حکمرانان اقتصاد و صنعت دو دهه گذشته ایران است. به صراحت به آن یا این بزرگواران یادآور می شوم که خروجی و حاصل سیاست های شما با آنچه در اسناد سیاستی ریز و درشت و سخنرانی های پرتعدادتان ثبت شده، بسیار متفاوت است. از وابستگی اقتصاد کشور به نفت و درآمدهای نفتی کاسته نشده است. تولید زاینده و ریشه دار بومی همچنان پا نگرفته، وابستگی به دانش و فناوری خارجی شدت یافته، اقتصاد دانش بنیان از خبرها فراتر نرفته است و رد محسوس آن در اقتصاد دیده نمی شود. فرصت های شغلی باکیفیت و پایدار ایجاد نشده، جریان مهاجرت سرمایه های انسانی نخبه همچنان ادامه دارد، فساد و نابرابری اقتصادی رو به فزونی است و در یک کلام، شرایط اقتصادی کشور به تدریج به مرحله شکننده ای نزدیک می شود. با وجود این، سیاست گذاران اقتصادی کشور همچنان در دایره دانسته های خویش به همان کرده های قبلی مشغول اند. ردی از نوآوری در سیاست های اقتصادی به چشم نمی خورد. اگر به جمله نقل شده از انیشتین استناد کنیم، می توان چشم داشت که در اقتصاد کشور در سال های پیش رو همچنان بر همان پاشنه قبلی بچرخد و شاهد امتداد وضعیت اقتصادی نامطلوب موجود باشیم. شوربختانه چشم انداز اقتصاد کشور از این تیره تر است. آن جمله نقل شده مربوط به دورانی است که پیشرفت های فناوری و سرعت تحولات، شتابی به مراتب کمتر داشتند. هنوز اقتصاد شبکه ای شکل نگرفته بود و اقتصاد صنعتی سایه ای گسترده بر جهان داشت. امروزه تحولات چنان شتاب گرفته که نه تنها «درجازدن» بلکه آهسته و پیوسته رفتن هم جایی در منوی گزینه های ادامه حیات ندارند. امروز اگر نوآوری در شرکتی مداوم نباشد، باید از بین دو گزینه حذف ناگهانی یا تدریجی از بازار رقابت، یکی را انتخاب کند. گزینه های دیگری در کار نیست!کشورها هم باید در سبدی که پیش روی دنیا عرضه می کنند، دم به دم ارزش نوبرانه ای بگنجانند تا خریداران پیشین را نگه دارند و هواخواهان تازه ای برای خود دست وپا کنند. کشوری که چنین نکند، دیر یا زود فقر و در پی آن، زنجیره ای از مشکلات گریبانش را خواهند گرفت.در یک کلام: عصر کهنه فروشی گذشته، اما سیاست های اقتصادی کشور همچنان در پی ارتقای کهنه فروشی است (بگذریم که در همان زمینه هم توفیقی نداشته اند!). برای نوفروشی، به نگاه های اقتصادی جدید و متناسب با واقعیت های امروز نیاز است. برای نوفروشی، به سیاست گذارانی نیاز است که واقعیت های جدید دنیای کسب وکار را به خوبی شناخته و لمس کرده باشند. بنابراین لازم است جمله نقل شده از آلبرت انیشتین را با توجه به شرایط روز این گونه تصحیح کنم: «اگر همیشه همان کنی که می کردی، داشته های قبلی هم از کفت می رود».
                