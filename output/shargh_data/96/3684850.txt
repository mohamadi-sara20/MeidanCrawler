دو‌شنبه ۱۱ دی ۱۳۹۶
-----------------------------------------
یادداشت. اقتصاد
-----------------------------------------
زنگ خطر بی آبی
-----------------------------------------

                    در نیمه دوم قرن بیستم موضوع افزایش گازهای گلخانه ای و نظریه تغییر اقلیم از سوی برخی از دانشمندان مطرح شد. پیش بینی شد که جهان با چالش جدیدی از رویدادهای جدی مواجه خواهد شد. خشک سالی های ممتد و طولانی به همراه وقوع سیلاب های بزرگ مخرب، افزایش گرمای زمین و نهایتا تغییرات وضعیت جهانی در تمرکز جمعیت، رخداد مهاجرت های بزرگ و حوادث غیرمترقبه در مناطق مختلف کشور پیامدهای تغییر اقلیم خواهد بود. از سال های پایانی قرن بیستم زنگ خطر مراکز علمی جهانی به ساکنان زمین به صدا درآمد و نهادهای بین المللی به شکل های جدی تری به چاره اندیشی پرداختند. تغییر اقلیم از نظریه به واقعیت انکارناپذیر تبدیل شد و انسان از اثرات آن به شدت آسیب دید. بسیاری از مناطق جهان با خشک سالی و اثرات آن مانند خالی از سکنه شدن روستاها مواجه شدند و هم زمان نیز سیلاب های مخربی در نواحی دیگری روی داد. نشست ها و همایش های جهانی نظیر کنفرانس ریو از دو دهه پیش و در ادامه آن کنفرانس جهانی تغییر اقلیم در پاریس و مراکش در سال های 2015 و 2016 میلادی با حضور صدها نفر از روسای جمهور یا معاونان آنها برنامه های جامعی را برای سازگاری با تغییر اقلیم ارائه دادند و کشورها متعهد شدند که با اجرای برنامه هایی از میزان انتشار گازهای گلخانه ای بکاهند. در همین دوره زمانی در کشور ایران شاهد چهار رویداد در مباحث تغییر اقلیم هستیم:1- متوسط میزان بارندگی کشور حدود 20 درصد کاهش یافته؛ به گونه ای که متوسط بلندمدت از 250 به 210 میلی متر در سال تقلیل یافته است.2- در دو دهه اخیر براساس سنجش های صورت گرفته پهنه سرزمینی کشورمان به صورت متوسط 1،1 درجه سانتیگراد گرم شده است و براساس پیش بینی های انجام شده تا دهه آینده این میزان به دو درجه افزایش خواهد یافت. با توجه به اثرات مستقیم درجه حرارت بر تبخیر، حدودا 30 میلیارد مترمکعب در سال به حجم تبخیر افزوده خواهد شد.3- بررسی های سازمان های علمی جهان حاکی از آن است که ایران در محدوده مناطقی است که در سال های پیش رو به دلیل تغییرات اقلیمی بیش از 15 درصد از عملکرد تولیدی محصولات کشاورزی آن کاسته خواهد شد.4- براساس برنامه ها و چشم انداز مصوب کشور جمعیت کشور تا افق 1420 به 106 میلیون نفر خواهد رسید؛ بنابراین حدود 32 درصد ساکنان پهنه سرزمینی افزایش خواهند یافت.در صورت ادامه روند موجود تغییرات آب وهوایی میزان منابع آب تجدیدپذیر کشور از 130 میلیارد به 70 میلیارد مترمکعب کاهش خواهد یافت و همچنین از عملکرد محصولات کشاورزی نیز 15 درصد کاسته خواهد شد و این در حالی است که رشد جمعیت کشور 32 درصد پیش بینی شده است؛ بنابراین مدیریت تامین و مصرف آب، غذا و انرژی در آینده ای نه چندان دور در منطقه و به ویژه در کشور از مباحث مهمی خواهد بود که توجه به آن و تعیین مسیر برای رفع مشکلات ناشی از کمبودها ضروری خواهد بود. ادامه روند فعلی تامین و مصرف آب، غذا و انرژی در کشور به ویژه اختصاص یارانه به مصرف بیشتر این مولفه ها به طور بدیهی نمی تواند راه حل مقبولی برای پایداری اقتصاد کشور و تاب آوری منابع و مصارف در سطح ملی باشد؛ بنابراین تغییر الگوهای تولید، توزیع و مصرف منابع سه گانه آب، غذا و انرژی چالش مهم دهه های پیش رو خواهد بود و مدیریت آن از اهمیت ویژه ای برخوردار است. در مصرف انرژی، براساس آمار انتشاریافته از سوی مراجع بین المللی، کشور ایران بالاترین ضریب شدت انرژی را در جهان دارد و در مقایسه با سایر کشورهای جهان نسبت مصرف انرژی به تولید ناخالص ملی کشورمان چند برابر است. در انتشار گازهای گلخانه ای کشورمان به دلیل استفاده بیش از حد از سوخت های فسیلی جزء 10 کشور رتبه اول در جهان محسوب می شود و این روند به صورت فزاینده ادامه دارد. در مصارف آب کشاورزی نیز بیشترین میزان آب بدون توجه به کمبودها و رعایت الگوی مصرف بهینه و الگوی کشت مناسب در ایران استفاده می شود. براساس آمار سازمان جهانی غذا و کشاورزی سازمان ملل متحد بهره وری مصرف یک مترمکعب آب به ازای یک مترمکعب محصولات کشاورزی در ایران نسبت به متوسط جهانی دو برابر است. حدود 9،27 میلیارد مترمکعب آب ناشی از ضایعات کشاورزی در مرحله برداشت تا قبل از مصرف محصولات کشاورزی به دلیل بسته بندی و نحوه ارائه به بازار هدر می رود. تمامی آمار و اطلاعات و شواهد انتشاریافته از سوی مراجع ملی و بین المللی حاکی از مصرف گرایی و توجه نکردن به پایداری و تاب آوری اقتصاد آب و انرژی است. سهم یارانه غیرنقدی اختصاص یافته به آب و انرژی براساس گزارش سازمان برنامه و بودجه در سال بیش از 300 هزار میلیارد تومان است....این در شرایطی است که کشور برای طی مراحل توسعه، ارتقای سطح زندگی مردم و ایجاد سالانه حدود یک میلیون شغل جدید، نیاز به این سرمایه دارد. بنابراین حل مشکلات آب، انرژی و تامین غذا، از محورهای مهم برنامه دولت برای آینده پیش روست. دولت باید برنامه کاهش شدت انرژی و مصرف بی رویه آب را با استفاده از تمامی مولفه های ممکن به اجرا بگذارد و از آن صیانت کند. مهم ترین مولفه های بهره وری در آب و انرژی به شرح زیر است:1- اطلاع رسانی و فرهنگ سازی در تمام لایه های اجتماعی، شامل سیاست گذاران، تصمیم سازان، نهادهای اجتماعی و یکایک مردم شریف کشورمان برای آشنایی و نهادینه شدن رعایت اخلاق اجتماعی قابل قبول در مصرف آب و انرژی و مبارزه با مصرف گرایی ضروری است. نقش رسانه و شبکه های اجتماعی دراین باره بسیار حائز اهمیت است.2- کاهش تلفات در تامین، توزیع و انتقال آب و انرژی؛ دولت اعتباراتی را که صرف توسعه تاسیسات می کند باید با قاطعیت برای کاهش تلفات و افزایش بهره وری هزینه کند. تاسیساتی که با زحمات زیاد و صرف هزینه گزاف ساخته شده است، با بهره وری پایین به کار گرفته می شود. بنابراین اثرگذاری آن در حل مشکلات جامعه کم بوده و نتیجه لازم حاصل نمی شود.3- ابزار اقتصادی و تعرفه آب و انرژی و عدم تعادل بین هزینه تمام شده و تعرفه تکلیفی از مباحث مهم دیگری است که باید مورد توجه قرار گیرد. یارانه آب و انرژی در مصارف شهری و کشاورزی به شکل نامتوازنی توزیع می شود. بدون استفاده از ظرفیت های تعرفه ای و اصلاح قیمت ها نباید در انتظار تحولی جدی در کاهش مصرف و افزایش بهره وری آب و انرژی باشیم چراکه با اختصاص یارانه به آب و انرژی عملا به مصرف گنندکان علامت مصرف بیشتر حامل های انرژی داده می شود.4- درصورتی که بهای آب و انرژی اصلاح شود، استفاده از ابزار کاهنده در محل مصرف نیز می تواند در جلوگیری و اصلاح الگوی مصرف موثر باشد. طبعا مادامی که آب و انرژی به لحاظ اقتصادی کالایی کم ارزش در جامعه قلمداد شوند، نباید انتظار اصلاح رویه مصرف با هزینه سازی و استفاده از تجهیزات کاهنده را داشته باشیم.5- امروز در جهان استفاده از آب خاکستری و مصرف مجدد پساب برای اموری نظیر آبیاری فضای سبز و شست وشوی فضای عمومی بسیار رایج است. حتی در کشورهایی با بارش و منابع آبی کافی نیز دولت ها ضوابطی برای مصارف مجدد آب از طریق تصفیه فاضلاب ارائه کرده اند. پساب می تواند بخش بسیاری از مصارف را پوشش داده و تهدید منابع آبی به لحاظ کمی و کیفی را کاهش دهد.به کارگیری پنج مولفه یادشده می تواند برنامه برون رفت از چالش های مدیریت منابع آب و انرژی باشد. امید است دولتمردان و تمامی اقشار جامعه توجه ویژه ای به حفظ منابع آب و انرژی و زمین برای نسل آینده داشته باشند.
                