پنج‌شنبه ۴ خرداد ۱۳۹۶
-----------------------------------------
سرمقاله
-----------------------------------------
موج دوم دیپلماسی روحانی
-----------------------------------------

                    پیروزی دوباره دکتر حسن روحانی در انتخابات 1396 حاوی پیامدها، نتایج و پیام های آشکار و مهمی برای کشور است. از آنجا که یکی از برجسته ترین جنبه های ریاست جمهوری دکتر روحانی و متعاقبا برخی از مهم ترین وعده های انتخاباتی او برای دور دوم در حوزه سیاست خارجه تعریف شده است، در اینجا چهار پیامد و نتیجه گیری مهم این انتخابات را در رابطه با آینده سیاست گذاری در این حوزه برمی شماریم:1) اول اینکه نتیجه انتخابات 1396 ایجاب می کند که از جدال های فرسایشی و مباحث تکراری درباره «برجام» عبور کنیم و با نمایش همدلی و همسویی داخلی، فضا را برای حفظ این توافق و بهره برداری حداکثری از این سند ملی مستعد کنیم. به بیان دیگر، قبول کنیم که رای مجدد به حسن روحانی به مثابه رد سه سال اتهامات سنگین به کارگزاران توافق هسته ای و رویکرد آنها بوده و تیم او اینک مزین به مهر تایید، مشروعیت و اعتماد از جانب مردم ایران شده است. پذیرش این حقیقت - که در عمل به معنی پرهیز از کارشکنی های بی وقفه به شیوه گذشته است - به دولت دوازدهم اجازه خواهد داد در راستای تحقق همه ظرفیت های برجام با کارآمدی و اقتدار بیشتر در صحنه بین المللی گام بردارد.2) دوم اینکه در پرتو تجدید اعتماد عمومی به حسن روحانی - و با توجه به وعده های انتخاباتی او - لازم است به دولت دوازدهم اجازه دهیم در راستای لغو تحریم های «غیرهسته ای» نیز با طرف مقابل به مذاکره بنشیند.این تحریم ها هم اکنون در چارچوب قطع نامه های اتحادیه اروپا، قطع نامه های چندجانبه و قوانین یک جانبه پارلمان های ملی (از جمله قوانین فرامرزی کنگره آمریکا) اجرا و بخش هایی از حوزه صنعتی، تسلیحاتی، مالی، بانکی و تجاری کشور را شامل می شود. صرف وجود این تحریم ها - جدا از تاثیر مستقیم حقوقی ای که دارند - فضای روانی نامساعدی نیز ایجاد کرده است که در عمل بانک ها و سرمایه گذاران خارجی را در رابطه با ایران بیش از حد معقول و قانونی «محتاط» کرده است. لغو این تحریم های کهنه - که قریب به سه دهه است گریبان ایران را گرفته و حتی بهره برداری از برجام را نیز دشوار کرده است - مستلزم یک همکاری همه جانبه در همه سطوح حاکمیت است و چنانچه میسر شود، یک جهش اقتصادی، سیاسی و راهبردی درخورملاحظه ای برای کشور در پی خواهد داشت. این جهش - که با جایگاه دلخواه ایران در نظام بین المللی و با انتظارات مردم از دولت دوم روحانی متناسب است - ارزش آن را دارد تا مسیر مذاکره مجددا پیموده شود. به بیان دیگر، اگر آن طور که نتیجه انتخابات ثابت کرد «برجام» مایه رضایت مردم و اعتماد آنها به تیم روحانی بوده، هیچ دلیلی نیست که به دولت دوم او فرصت رفع کامل همه تحریم های باقی مانده داده نشود.3) سوم اینکه انتخابات 96 ایجاب می کند که به دولت دوازدهم فرصت دهیم با رویکرد سیاسی، دیپلماتیک و راهبردی دلخواه خود، بدون کارشکنی داخلی، نسبت به «مدیریت بحران منطقه ای» و جلوگیری از تشدید تنش های فرسایشی با کشورهای همسایه اقدام کند. تحقق این امر نیز مستلزم این است که به دولت مجال داده شود تا در استفاده از مولفه های قدرت نرم - که بارزترین شیوه سیاست ورزی او در حوزه امور خارجه بوده است - با فراغ خاطر گام بردارد.به واقع، در ایران پسا 96، باید پذیرفت که استفاده از مولفه های جدید «قدرت معنایی» (به قول دکتر ظریف) - مانند قدرت هنجاری، قدرت گفتمانی، قدرت دیپلماتیک، قدرت اجماع سازی، قدرت افکار عمومی، قدرت رسانه ای و قدرت مجازی و شبکه های اجتماعی - به همان اندازه اهمیت دارد که تلاش برای برتری نظامی نسبت به قدرت های متخاصم منطقه ای واجب و ضروری است. به بیان دیگر، اگر عربستان سعودی قادر است بالغ بر صد میلیارد دلار از ایالات متحده سلاح جدید خریداری کند و از این طریق در مسابقه تسلیحاتی گام های جهشی مهمی در مقابل ایران بردارد، کارگزاران سیاست خارجه ایران نیز باید بتوانند از طریق به کارگیری مولفه های جدید قدرت - که عربستان سعودی به دلایل ساختاری، هویتی و فرهنگی از آن محروم است - در روند شکل دهی به نظام جدید منطقه ای مهم ترین و موثرترین نقش را ایفا کنند. طبیعتا، تحقق این امر مستلزم همکاری همه جانبه تمام بازیگران عرصه سیاست و پرهیز از کارشکنی ها، سوءظن ها و نیت خوانی هایی است که در دولت اول روحانی نسبت به شیوه های به کار گرفته شده هر روزه شاهدش بودیم.4) چهارم اینکه لازم است در ایران پسا 96 بیش از همیشه بر اهمیت وفاق و انسجام داخلی، ایجاد هماهنگی میان کانون های مختلف قدرت با دستگاه دیپلماسی و بهره برداری از همه ظرفیت های کشور - به صورت فراجناحی - تاکید کنیم. در واقع، تجربه نشان داده که در کشوری مانند ایران، تشتت و نزاع های غیرضروری داخلی می تواند به شدت بر روند بهره برداری از ظرفیت های کشور در فضای بین المللی تاثیر بگذارد. ازاین رو، مصلحت ملی در این است که بپذیریم در کشوری هستیم که از یک سو، جناحی وجود دارد که با پافشاری و تاکید بر گفتمان و ارزش های انقلابی، همواره ظرفیت مفهوم سازی و حتی قابلیت حضور فیزیکی را در سطح منطقه ارتقا می دهد و از سوی دیگر جناحی داریم که در آن شخصیت هایی هست که منادی نظریاتی مانند «گفت وگوی تمدن ها» بوده اند و قادرند - به دلیل اعتبار، قابلیت ایجاد هم زبانی با جهان و جایگاه جهانی خود - در نزاع های بین المللی، میانجی گری میان شیعه و سنی در منطقه و حتی در میانجی گری در مذاکرات صلح در بحرین و سوریه، نقش کلیدی و موثری به نام ایران ایفا کنند. به بیان دیگر، اقتضائات انتخابات 96، الزامات دوران گذار و فضای خاص منطقه ایجاب می کند که همه ظرفیت های داخلی را - با حسن نیت و در یک فرایند هم افزایی نسبت به یکدیگر - در جهت ارتقا و تثبیت موقعیت ایران در جهان جدید به کار گیریم.اگر چنین شود، به خواسته مردم - که در بحرانی ترین شرایط نگرش و شیوه های دولت روحانی در عرصه سیاست ورزی خارجه را مورد پسند قرار داده - متناسب با روح دموکراسی، تمکین کرده ایم و پیام انتخاب آنها را شنیده ایم.
                