چهار‌شنبه ۲۳ فروردین ۱۳۹۶
-----------------------------------------
سرمقاله
-----------------------------------------
ارزیابی مانیفست «رئیسی»
-----------------------------------------

                    سرانجام همان گونه که انتظار می رفت، آقای رئیسی رسما با صدور بیانیه یا مانیفست انتخاباتی خود، ورود خود به انتخابات 29 اردیبهشت را اعلام کرد. یکی، دو نکته درباره این اعلامیه در همین وهله نخست، قابل تامل است؛ نخستین نکته اینکه ایشان ظاهرا به عنوان نامزد مستقل وارد عرصه شده است. البته مستقل بودن ایشان به نظر می رسد بیشتر تدبیری باشد برای جلب آرای غیراصولگرایان، وگرنه کیست که نداند تولیت آستان قدس، نامزد اصلی اصولگرایان است. درعین حال نام برده می خواهد با اعلام مستقل بودن، توجه آرای خاکستری را جلب کند. مهم تر از این ملاحظه، دستورالعمل و رویکرد انتخاباتی آقای رئیسی است. به نظر می رسد مرکز ثقل برنامه تبلیغات انتخاباتی او، روی انتقاد از عملکرد آقای روحانی تمرکز یافته باشد. به عبارت دیگر مهم ترین و اصلی ترین سخنی که ایشان در بیانیه انتخاباتی مطرح کرده، انتقاد غیرمستقیم از عملکرد دولت یازدهم است. عمده انتقادات هم روی اشتغال و تولید، تمرکز یافته اند. ایشان به مخاطبان این پیام را می دهد که برخلاف مسئولان فعلی که به دو امر مهم اشتغال و تولید -که دغدغه اصلی مردم است- چندان نپرداخته اند، نامزد اصولگرایان این دو مسئله را سرلوحه دولت احتمالی قرار خواهد داد. حتی اگر فرض بگیریم آنچه آقای رئیسی می گوید درست باشد و دولت یازدهم می توانسته خیلی بیشتر از اینها به اشتغال و تولید بپردازد، اما کوتاهی کرده و نپرداخته، باز هم مانیفست انتخاباتی معاون اول سابق قوه قضائیه، با یک نقطه ضعف و اشکال اساسی روبه رو است. به نظر نمی رسد که هیچ طرح و برنامه و درواقع «چه باید کرد» در مانیفست انتخاباتی اعلام شده، در نظر گرفته شده باشد. به عبارت دیگر او می گوید تولید و اشتغال در صدر اولویت ها قرار دارد، اما یک کلام توضیح نمی دهد این دو مقوله چگونه و از طریق کدامین برنامه اجرائی تحقق پیدا خواهد کرد؟گفته می شود درحال حاضر بین پنج تا هفت میلیون بی کار در کشور وجود دارد. از سوی دیگر تخمین زده می شود برای ایجاد هر شغل، بین 100 تا 300 میلیون تومان سرمایه گذاری نیاز است. اگر جمعیت بی کار را صرفا پنج میلیون نفر در نظر بگیریم، برای ایجاد اشتغال آنها حداقل به 500 هزار میلیارد تومان بودجه نیاز است. برای اطلاع خوانندگان که این رقم یعنی چه میزان بودجه، نگارنده سه آمار متعلق به سال 95 را می آورم. کل بودجه عمرانی که سال گذشته در کشور هزینه شده به 15 هزار میلیارد تومان نمی رسد. کل بودجه دانشگاه های کشور در سال گذشته، پنج هزار میلیارد تومان و کل بودجه محیط زیست کشور با بیش از شش هزار پرسنل، حدود 300 میلیارد تومان بود. اکنون بهتر می توان ابعاد 500 هزار میلیارد تومان را درک کرد. همه حرف آقای رئیسی انتقاد از عملکرد دولت یازدهم است. ایشان یک کلام پیرامون برنامه های دولت خود سخنی به میان نیاورده است. نامزد اصولگرایان نه تنها درخصوص طرح و برنامه های خود به منظور تحقق اشتغال، بالابردن تولید، خروج از رکود، بهبود وضع معیشت اقشار و لایه های کم درآمد و سایر ابعاد اصلاحات اقتصادی که وعده ایجاد آن را داده، توضیحی به مخاطبان پیام خود نمی دهد، بلکه به هیچ یک از مسائل مهم سیاسی، اجتماعی و فرهنگی هم اشاره ای نمی کند. تولیت آستان قدس، کلامی توضیح نمی دهد که برای بسیاری از مشکلات و ناهنجاری های اجتماعی؛ از فقر و اعتیاد گرفته تا بالارفتن سن ازدواج، مهاجرت فارغ التحصیلان ممتاز کشور به خارج و یک، دوجین معضل جدی دیگر که جامعه ایران با آنها دست به گریبان است، چه ایده ها و برنامه هایی دارد؟ ایضا معلوم نیست اگر آقای رئیسی رئیس جمهور شود، برای موضوعات دیگری همچون مسئله زنان، اداره دانشگاه های کشور، سیاست خارجی، رابطه با غرب و هیچ یک از موضوعات مهم و جدی کشور در مانیفست آقای رئیسی، کلامی وجود ندارد. بماند اینکه توضیحی درباره برنامه ها در مورد مطبوعات، فضای مجازی، توسعه سیاسی، فعالیت های تشکل های صنفی همچون کارگران، دانشجویان، معلمان و سایر صنوف وجود ندارد. به بیان ساده تر، رئیسی در این اعلامیه، درباره نحوه مملکت داری، سیاست های عملی و اجرائی در زمینه حوزه های سیاسی، اجتماعی، فرهنگی و اصلاح ساختار کلان اقتصاد ناکارآمد دولتی حاکم بر کشور و مبارزه با مفاسد اقتصادی چیزی به مخاطبان خود نگفته اند. بماند طرح ها و برنامه هایی که انتظار می رفت ایشان درخصوص بهبود وضعیت اسفبار محیط زیست کشور ارائه دهند. تنها چیزی که به مردم گفته می شود آن است که دکتر روحانی موفق نبوده است؛ همین و بس! و البته وعده اینکه نامزد اصولگرایان به حول و قوه الهی موفق خواهد شد. بدون اینکه کلامی درباره چگونه موفق شدن با رای دهندگان بالقوه در میان بگذارد.
                