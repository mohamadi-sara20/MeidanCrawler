دو‌شنبه ۱ خرداد ۱۳۹۶
-----------------------------------------
یادداشت
-----------------------------------------
آوار مطالبات انبوه
-----------------------------------------

                    1) بیست ونهم شورانگیز اردیبهشت گذشت. مثل خیلی روزهای دیگر. مثل دوم خرداد. مثل بیست وچهارم خرداد. روزها می آیند و تلخی یا شیرینی خود را در دهان می گذارند و زودتر از آنچه می پنداریم، صورت تاریخ به خود می گیرند و به خاطره ها تبدیل می شوند. برای کسانی خاطره ای تلخ می سازند و برای دیگرانی خاطره ای شیرین. بعضی خاطره ها و تاریخ ها اما زنده اند و بعضی دیگر نیمه جان یا بی جان در بایگانی راکد ذهن فراموش می شوند. این طبع و سرشت ناگزیر زندگی و اجتماع و سیاست است. عمر خاطره ها همان قدر که مربوط به اهمیت آنهاست، از میزان توجه به آنها و استفاده ما از آنها تبعیت می کند.2) سال های زیادی از آن روزها نگذشته است که انبوه خواسته های سیاسی و اجتماعی و فرهنگی از رئیس دولت اصلاحات چنان بالا رفت که نه او و نه هیچ کس دیگر تاب وتوان پاسخ گویی به آن را نداشتند. تعارض ها و فاصله های زیاد میان مطالبات با ظرفیت های واقعی موجود آن قدر افزایش یافت که به سرعت به توسعه یاس و ناامیدی در مردم و حتی فعالان سیاسی و مدنی انجامید. این طبیعت آدمی است که هرقدر فاصله آرزوها با توانایی ها بیشتر باشد، خطر یاس و سرخوردگی نیز افزایش می یابد. خیلی زود افراد و گروه هایی مغرورانه و ذهن گرایانه سخن از عبور از خاتمی یا استعفای او گفتند. نه آنکه هرآنچه دولت اصلاحات کرد کامل بود و هرآنچه اصلاح طلبان گفتند و کردند نقص نداشت. مشکل آنجا بود که در فضای مسرور و سرخوش از پیروزی های 76 در ریاست جمهوری، 77 در شورای شهر تهران و کمی بعدتر در بهمن 78 در مجلس شورای اسلامی خیلی از فعالان و مردم و حتی صاحب منصبان از یاد بردند که یک نظام سیاسی و اجتماعی مانند ایران بسیار پیچیده تر و ظریف تر از آن است که فقط در چند نهاد حقوقی منحصر و مختصر شود و مسیر تحول و اصلاح، مسیری کوتاه و زودبازده و سطحی نیست. اصولا اگرچه از یک نگاه حقوقی ساده می گوییم باید قانون و حقوق برتر و بالاتر از همه چیز باشد، اما واقعیت این است که حقوق حتی اگر ذیل سیاست هم قرار نگیرد، اما عمیقا متاثر از سیاست است. در سال های ابتدایی دهه 80 همه آرزوهای بزرگ و کوچک، گذشته از آنکه هرکدام ماهیتا چقدر درست بودند بر سر دولت آوار شدند. چنان شد که گویی دولتی که بیش از چندسال برقرار نیست موظف است تمامی آرزوها و خواسته های قدیم و جدید همه جریان ها را در بلندترین سقف و کوتاه ترین مدت محقق کند. هیچ گاه چنین تصوری نمی تواند واقعیت پیدا کند. تنها چیزی که واقعیت یافت، آوار مطالبات بر سر دولت بود؛ مطالباتی که حتی برای تحقق درست ترینشان به سال ها وقت و تغییرات تدریجی نیاز است؛ مطالباتی که خیلی از آنها در آن شرایط قابلیت تحقق نداشتند. بالاخره در سال 1384 امواج ناامیدی از محمد خاتمی و تفکر اصلاح طلبانه در جامعه ایران به اوج خود رسید. تشتت و ناسازگاری در میان اصلاح طلبان بالا گرفت. گویی همان قدر که مردم از خاتمی و اصلاحات ناامید شده بودند، جریان های طیف اصلاح طلب از یکدیگر ناامید شدند. فضای ناامیدی و تشتت و منازعات ناشی از آن در انتخابات سال 84 به خوبی خود را نشان داد و یکی از عوامل مهم روی کارآمدن دولتی شد که تنها ارمغانش شدت و عسرت ملی بود.3) پیروزی شورانگیز روحانی در انتخابات دوازدهم و پیروزی فهرست امید در انتخابات شورای تهران و پیش از آن پیروزی چشمگیر فهرست همین جریان در مجلس در سال 94 شورانگیز است و انتظارات برای اصلاح امور و حفظ کشور از خطرات خارجی و ترمیم روابط بین المللی ایران و مدیریت عقلانی و توسعه آزادی های سیاسی و مدنی را افزایش می دهد. این وضعیت مشابهت های زیادی با وضعیت سه نهاد حقوقی قدرت در ایران در سال 1380 دارد. قطع نظر از کیفیت های شخصی افراد در آن سال ها، اینک نیز هر سه نهاد در اختیار همین طیف سیاسی است. همین ویژگی می تواند زمینه یا انگیزه ای برای اوج گیری ذهنی انبوه مطالبات را فراهم آورد.4) شاید طرح این انذار یا نگرانی در روزهای شیرین پیروزی، نوعی تلخ مزاجی یا وقت ناشناسی تلقی شود، اما چهار سال، مدت اندکی است و از هرروز آن باید بیشترین بهره را گرفت. از تجربه نیمه اول دهه80 در دوره دوم روحانی چگونه باید بهره گرفت؟ طیف سیاسی مشهور به اعتدال و اصلاح در سه انتخابات پیروزی چشمگیری یافتند. اکثریت قابل توجهی از جامعه ایران علاقه و گرایش خود را به این جریان نشان داده و اهداف و آرمان ها و خواسته های خود را با حمایت از این جریان دنبال کردند. شکی نیست که موقعیت این جریان در ریاست جمهوری، مجلس و شورای شهر تهران زمینه های مناسبی برای طراحی و اجرای برنامه های اصلاحی و عقلانی فراهم می آورد و باید دولت و نمایندگان مجلس و اعضای شورا، با نظارت دقیق ملت، وظایف خود را انجام داده و از این امکان استفاده کامل کنند. بااین حال از یاد نباید برد که توانایی های دولت و جریان حامی آن از یک سو و ظرفیت های عمومی سیاسی و اجتماعی جامعه ایران از سوی دیگر قابلیت ها و گنجایش های معینی دارد. این انتظار که دولت در چهار سال بتواند انبوه مطالبات انواع گروه های سیاسی و اجتماعی اعم از فرهنگی، سیاسی، اجتماعی و اقتصادی را پاسخ داده و همه آنها را حل کند، همان انتظاری است که در سال های نیمه نخست دهه 80 شکل گرفت و چنان آثار مخربی برجای گذاشت.5) این سخن به آن معنا نیست که نباید از دولت روحانی مطالباتی داشت، بلکه باید انتظار داشته باشیم که زمینه های مناسب برای اصلاح امور در بخش های مختلف کشور را فراهم آورد. دولت، مجلس و شورای شهر را باید در اتاق شیشه ای گذاشت و دیده بانی و نقد کرد، اما باید به این واقعیت نیز توجه شود که اصلاح و اصلاحات امری تدریجی است که محصور در شرایط پیچیده سیاسی، فرهنگی، قانونی و اقتصادی است و ثمردهی آنها مستلزم دقت های بسیار در ابعاد حقوقی و سیاسی است و سال های زیادی باید صرف آن شود. در اینجا آنچه مهم است، جهت گیری های دولت است و زمینه سازی هایش، نه دستیابی حداکثری به نتایج فوری و کوتاه مدت. نباید با تکرار تجربه زیانبار مطالبات انبوه آزموده ها را دوباره آزمود.
                