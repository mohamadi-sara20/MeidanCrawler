چهار‌شنبه ۱۸ فروردین ۱۳۹۵
-----------------------------------------
یادداشت
-----------------------------------------
روزی که آن دروغ، راست شود
-----------------------------------------

                    مردمی که گمان می کنند در طول سال هیچ دروغ و فریبی در گفتارشان نبوده و نیست، یک روز سال را به شوخی به «دروغ سال» اختصاص می دهند تا به این شیوه، زیان دروغ گویی را یادآوری کنند. یکی از جعل های واقعا دردآور و سنگین که امسال به این سیاق به قالب زدند، ماجرای آتش زدن سرو ابرکوه برای کباب درست کردن بود. گفتند مسافرانی بی توجه، سرو تاریخی ابرکوه را آتش زده اند تا بر آتشش جوجه ای کباب کنند و بخورند. تا معلوم شود خبر جعل بوده و سرو چهار هزار ساله همچنان پا برجاست، زمان کند و سخت و تلخ گذشت. درخت هایی مانند سرو ابرکوه، سرو کاشمر، چنار نطنز، چنار آقادار یوسف قائم شهر و... نه تنها جزء میراث تاریخی و نشانگر باور ما به دوستداری طبیعت است؛ بلکه برخی از آنان را در میراث جهانی ثبت کرده اند. خوشبختانه خبر دروغ بود؛ اما بدبختانه این ترس بجاست. روشن تر بگویم آیا تنها آتش مسافران بی توجه، یک درخت کهنسال را تهدید می کند؟ هر چند در گذشته در پای برخی درختان کهن، شمع روشن می کردند؛ اما هیچ گزارشی از آتش گرفتن و آتش زدن آنها نرسیده است. کمبود آب و وزش باد پرغبار و آفت های گونا گون و چیزهای دیگر چه؟ آیا همان طور که به ثبت جهانی این میراث زنده شوق داریم، به ثبت و تدوین قواعد و آیین نامه های اجرائی و عملی برای محافظت از آنها نیز همت کرده ایم؟ برای نگهداری این درختان هزینه ای پیش بینی کرده ایم؟ کارشناسانی زبده برای نگاهبانی از این میراث پرورده ایم؟ گمان نکنیم که این دلواپسی از سر وسواس است. نگاهی به تهران بیندازیم؛ البته تهران در نوروز زیبا شده است. کاهش ترافیک و دیدن این همه لاله در شهری که «لاله زار» زیبایش می کرد، بسیار مغتنم است؛ اما در کنار این همه لاله های زیبا از یاد نبریم که سرنوشت چنارهای خیابان ولی عصر در حال پیوستن به سرنوشت چنار تاریخی امام زاده صالح و چنار بزرگ محله اوین و چنار معروف محله فرحزاد و چنار مشهور کوچه غریبان و پاچنار در بازار تهران است. «چنارستان» را دریابیم که شهر با گل و سبزه زیبا می شود؛ اما با درخت نفس می کشد. به هرحال چنارهای خشک شده در خیابان ولی عصر و خیابان های اطراف کم نیستند و قرار دادن شان در قاب شیشه ای و برگ سبز مصنوعی از تنه شان آویختن، هرچند کاری نو و دیدنی ست؛ اما کمکی به حل مشکل آلودگی هوا و بهبود کیفیت زندگی شهروندان نمی کند. دارآباد را به خاطر درختان فراوانش به این نام خوانده اند. از آن همه درخت جز برج های سر به آسمان کشیده چه مانده است؟ امروز هنوز در گوشه و کنار شهرمان نمونه هایی از چنارهای کهن به چشم می خورد که در تهران گردی ها برخی از آنها را معرفی کرده ام؛ مانند چنار «یکه باغ» در کن که برای نشان دادن شکوه و بزرگی آن به ناچار هشت نفر دست در دست یکدیگر گذاشتند تا بر گرد آن حلقه زنند و چنار جماران که درون شکاف آن را سیمان ریخته بودند و اگر هنوز وضع بر همان روال باشد، جای بسی تاسف است...و کوچه سیزده چنار محله اوین- درکه و چنار امام زاده یحیی که عمر آن بیش از 900 سال برآورد شده است و چنار محله هفت چنار- اولین میراث طبیعی ثبت شده کشورمان در دهه 40- که تنها دو چنارش باقی ست و چنارهای محله قدیمی سرآسیاب کن که به صورت به هم پیوسته در یک ردیف در حاشیه گذر محله قرار دارند و چنار کنار سفارت روسیه تزاری در باغ ایلچی در بازار تهران که پناهگاه معتادان شده و قسمتی از تنه و شاخه آن را سوزانده بودند و چهل چنار دره فرحزاد که محل تجمع معتادان شده است (به ویژه پس از اجرای طرح ساماندهی محله هرندی) و درخت چنار بیمارستان مسیح دانشوری و موزه دکتر حسابی و امام زاده قاسم سنگان که مالکان آنها حرمتشان را حفظ کرده و ساختمان بنا را برای عبور شاخه ها به هم ریخته بودند و ده ها مورد دیگر. به خبر برساخته سرو ابرکوه برگردیم. خبر البته این بار درست نبود؛ اما اگر نجنبیم، ای بسا بار دیگر واقعی باشد.
                