چهار‌شنبه ۱۸ فروردین ۱۳۹۵
-----------------------------------------
حرف اول
-----------------------------------------
زندگی در پاورقی
-----------------------------------------

                    تعابیر نادرست و خلاف واقع از صفحه نخست شماره روز گذشته «شرق» موجب بروز حاشیه هایی عجیب و دور از انتظار در فضای مجازی شد. همان گونه که خوانندگان گرامی و فرهیخته «شرق» آگاه اند، «تیتر یک» روز گذشته، «دست های آلوده» بود. این گزارش که ناظر بر افشاگری روز دوشنبه رسانه های معتبر جهانی درباره دست داشتن برخی از چهره های مشهور و قدرتمند جهانی در پول شویی است، با زیرتیتر «به ادعای روزنامه آلمانی زوددویچه نام احمدی نژاد نیز در این فهرست قرار داد»، چاپ شد. گزارش های مربوطه در صفحات 8، 18 و 19 شماره روز گذشته چاپ و به ابعاد مختلف ماجرا پرداخته شد. در صفحه نخست شماره روز گذشته همچنین عکسی از رئیس جمهوری محترم با تیتر «برجام نبود حتی یک بشکه نفت هم نمی توانستیم صادر کنیم»، چاپ شد که مربوط به سخنان آقای روحانی در نشست مدیران ارشد وزارت ارتباطات و فناوری اطلاعات بود، اما روز گذشته با کمال تاسف حاشیه سازی هایی شگفت انگیز و خلاف واقع در فضای مجازی با هدف ایجاد این شبهه به خدمت گرفته شد که تیتر و خبر یادشده با نیتی خاص انتخاب شده است، نیتی که بی شک هیچ ارتباطی با دیدگاه و نظر «شرق» ندارد. در این میان باید بر دو نکته تاکید و یادآوری شود؛ نخست آنکه تیتر و عکس صفحه یک «شرق» به سیاق معمول از دو مطلب مجزا انتخاب می شود...... و در شماره روز گذشته نیز این تفکیک بر اساس اصول گرافیکی به روشن ترین شکل ممکن انجام شد. دوم آنکه «شرق» بنا بر مشی اصلاح طلبانه، خود را حامی دولت «تدبیر و امید» می داند و عملکرد گذشته روزنامه مبین این مدعاست. فضاسازی های انجام شده پیرامون صفحه یک «شرق» دیروز هنگامی معنادارتر می شود که به یاد بیاوریم آنچه در این میان به محاق رفت و تلاش شد توجه افکار عمومی از آن منحرف شود، اصل ماجرا و محتوای افشاگری صورت گرفته است؛ چیزی که در «تیتر» روز گذشته روزنامه بر آن تاکید شده بود. نوشته هایی هستند که پاورقی هایی مهم تر از خود متن دارند؛ کم اند اما هستند. متن هایی هم هستند که حاشیه هایی که در پی دارند از آنها مهم تر است؛ اینها هم هستند، نه به کمی قبلی ها، اما هستند. کسانی نیز هستند که به تعبیر دکتر شریعتی همواره در پاورقی زندگی می کنند یا شاید تمایل دارند اصل زندگی را به پاورقی بکشانند.... بنابراین ما هم ناچار شدیم این توضیح واضحات را برای کسانی که زیست پاورقی دارند، بدهیم تا کسانی که نمی خواهند دستان پاک رئیس جمهوری محترم را ببینند، نتوانند با تمسک به امور نامربوط به اهداف خود برسند.
                