یک‌شنبه ۱۵ فروردین ۱۳۹۵
-----------------------------------------
type_unknown
-----------------------------------------
خیز دوم اصلاح طلبان
-----------------------------------------

                    گروه سیاست: امروز در اولین یکشنبه سال جدید، اعضای ستاد ائتلاف فراگیر اصلاح طلبان گردهم می آیند تا درباره فهرست «امید» در حوزه هایی که انتخابات آن به مرحله دوم رفته است، تصمیم بگیرند. این فهرست امشب قرار است نهایی شود. منظور از نهایی شدن هم این است که اصلاح طلبان برای کرسی هایی که نامزد معرفی نکرده بودند و حالاقرار است تکلیف آن کرسی ها در مرحله دوم روشن شود، از نامزدهای مستقل اعلام حمایت کنند. تکلیف 56 حوزه و 69 کرسی باقیمانده از 290 کرسی مجلس قرار است در مرحله دوم روشن شود. ستاد ائتلاف قرار است برای بیش از 60 کرسی نامزد معرفی کند. از این تعداد بالای 60 نامزد در فهرست امید قرار می گیرند و گفته می شود قرار است از پنج نفر هم اعلام حمایت شود. ستاد ائتلاف در حقیقت قرار است درباره هر 69 کرسی اعلام موضع کند.این برنامه ای است که امشب قرار است درباره آن مذاکره شده و موضوع نهایی شود. به این ترتیب در اولین جلسه آغازین سال نو، اصلاح طلبان استارت مرحله دوم انتخابات را می زنند، آن هم پرقوت.پیش تر محمدرضا عارف، نفر اول تهران و فهرست امید هم از تلاش برای کسب 40 درصد کرسی های باقی مانده در مرحله دوم خبر داده بود. این نشان از تلاش ائتلاف برای کسب حداکثر کرسی های باقی مانده در مرحله دوم دارد. به گواه اعضای ائتلاف، فهرست امید در مرحله اول انتخابات توانست 124 کرسی را از آن خود کند. از این تعداد 99 نفر اصلاح طلب قطعی و 25 نفر از حامیان دولت بودند که در فهرست امید جای گرفتند. همچنین پنج نفر از اقلیت های دینی که رای آورده اند گرایش اصلاح طلبی دارند و البته 20 نفر از مستقل ها هم گرایش حامی دولت دارند. با توجه به این آمار کرسی های باقی مانده در مرحله اول یعنی 97 کرسی را هم مستقل ها و اصولگرایان کسب کرده اند. هدف 10 اردیبهشتمرحله دوم انتخابات قرار است در تاریخ دهم اردیبهشت برگزار شود. به گزارش ایسنا، در این مرحله کسانی می توانند در یک حوزه رای دهند که در مرحله نخست در همان حوزه انتخابیه رای داده باشند. همچنین کسانی که در مرحله اول رای نداده باشند، می توانند در انتخابات شرکت کنند.برای مرحله دوم انتخابات مجلس شورای اسلامی تعرفه جدید چاپ می شود و تعرفه های مرحله اول به هیچ عنوان برای مرحله دوم قابل استفاده نیست. احکام مرحله دوم از جمله مربوط به تبلیغات همانند مرحله اول خواهد بود؛ یعنی نامزدها یک هفته فرصت تبلیغات خواهند داشت و 24 ساعت قبل از رای گیری این فرصت به پایان می رسد.تاکنون از 207 حوزه انتخابیه مجلس، صحت برگزاری انتخابات در 202 حوزه در شورای نگهبان تایید شده است. شورای نگهبان اعلام کرده است که در چهار حوزه بازرسی انجام داده است. وزارت کشور نیز به شکایات رسیدگی کرده و آرای برخی شعب بازشماری شده که تغییر در نتایج انتخابات حاصل نشده است. اما یکی از حاشیه های انتخابات دهمین دوره مجلس عدم تایید آرای مینو خالقی، منتخب سوم اصفهان بود. براساس ابلاغیه شورای نگهبان که در اختیار استانداری اصفهان قرار گرفت، صحت آرای منتخبان اول، دوم، چهارم و پنجم این شهر تایید و آرای نفر سوم باطل شد و به این ترتیب طبق گفته زرگرپور استاندار اصفهان، انتخابات میان دوره ای برای انتخاب پنجمین نفر برگزار می شود. از سویی طبق آرا نفر ششم اصفهان 26،2 درصد آرا را به خود اختصاص داده و این از یک چهارم آرا بیشتر است، بنابراین تعیین تکلیف نفر پنجم به نظر نهایی شورای نگهبان بستگی دارد. البته محمدحسین مقیمی، رئیس ستاد انتخابات کشور در همین رابطه گفته است که از منظر حقوقی نظرمان با شورای نگهبان متفاوت است و ما نظر خود را به آنها اعلام کرده ایم. میزان مشارکت در انتخابات دهمین دوره مجلس شورای اسلامی و پنجمین دوره مجلس خبرگان در تهران 50 درصد و در کل کشور 62 درصد بود.اصلاح طلبان که در مرحله اول و در انتخابات شهر تهران توانستند تمامی اعضای فهرست امید را راهی بهارستان کنند و البته در شهرستان ها نیز موفق ظاهر شدند، تمام تلاش خود را آغاز کرده اند تا بتوانند در مرحله دوم هم حداکثر کرسی ها را از آن خود کنند.به همین دلیل هم در جلسه امشب بنا دارند تا درباره همه 69 کرسی باقی مانده اعلام موضع کنند. این جلسه در واقع تکمیل کننده آخرین جلسه ستاد ائتلاف در اسفند سال گذشته بود. بر مبنای آن جلسه، برای 32 حوزه انتخابیه نامزد معرفی شده است که اسامی آنها در جدول زیر آمده است:
                