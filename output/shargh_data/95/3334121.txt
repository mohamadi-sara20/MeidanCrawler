یک‌شنبه ۱۵ فروردین ۱۳۹۵
-----------------------------------------
سرمقاله
-----------------------------------------
چرا با این لحن؟
-----------------------------------------

                    اولا، اینکه انتخابات- از هر نوعش- مقدمات و موخراتی، مثبت و منفی داشته باشد، طبیعی است. همیشه کسانی با برخی کاندیداها موافق و با برخی دیگر مخالف هستند و ابراز این مخالفت در قالب های منطقی و اصولی با رعایت اخلاق عمومی، نه تنها اشکالی ندارد و مجاز است بلکه شاید بتوان گفت واجب است. به ویژه با توجه به موارد آتی:الف- اصل 56 قانون اساسی که می فرماید: «حاکمیت مطلق بر جهان و انسان از آن خداست و هم او انسان را بر سرنوشت اجتماعی خویش حاکم ساخته است. هیچ کس نمی تواند این حق الهی را از انسان سلب کند یا در خدمت منافع فرد یا گروهی خاص قرار دهد و ملت این حق خداداد را از طرقی که در اصول بعد می آید اعمال می کند».ب- اصل 6 قانون اساسی که می فرماید: «در جمهوری اسلامی ایران امور کشور باید به اتکا و آرای عمومی اداره شود، از راه انتخابات...»پ- اصل هشتم همان قانون که می فرماید: «در جمهوری اسلامی ایران دعوت به خیر، امر به معروف و نهی ازمنکر وظیفه ای است همگانی و متقابل برعهده مردم نسبت به یکدیگر، دولت نسبت به مردم و مردم نسبت به دولت...». امربه معروف و نهی ازمنکر ممکن است با نگاه یا کلام یا عمل (اعم از فعل یا ترک فعل) صورت گیرد؛ بنابراین در اجرای اصل ششم قانون اساسی از طرف مردم، ممکن است جلوه هایی از امربه معروف و نهی ازمنکر وجود داشته باشد و رای دهندگان با رای خود درصدد فهماندن چیزی به دولت (دولت به معنی اعم) باشند.ت- دو اصل 58 و 59 قانون اساسی که رای مردم را چه در تعیین نمایندگان مجلس و چه در همه پرسی، تعیین کننده اعلام کرده است و فرمایش مرحوم امام(ره) که: «میزان رای مردم است».ث- اصل نهم قانون اساسی که اعلام می کند: «... هیچ مقامی حق ندارد به نام حفظ استقلال و تمامیت ارضی کشور آزادی های مشروع را، هرچند با وضع قوانین و مقررات، سلب کند». این بیانگر غایت و نهایت اختیار و اقتدار مقامات در قبال آزادی ها و حقوق مشروع مردم ایران است که دو اصل 19 و 20 قانون اساسی آنها را متساوی الحقوق و به طور یکسان تحت حمایت قانون اعلام کرده است و فصل سوم قانون حقوق آنها را تفصیلابرمی شمرد و ازجمله این حقوق است مصونیت از «تفتیش عقاید» و سایر تعرضات.ثانیا: با این مقدمات طبیعی است که ما مردم عادی کوچه و بازار، از مقامات و مسئولان، نحوه برخورد خاصی را با انواع انتخابات و نتایج آنها انتظار داشه باشیم و باید به نحوی که درخور همانندسازی و تقلید باشد رفتار کنند و در مقابل نظر و رای مردم، اگر همه تسلیم نیستند، به طور منطقی و مستدل و با رعایت اصول ادب و نزاکت، انتقاد و اظهارنظر کنند. من به طور معمول در امور سیاسی دخالت نمی کنم و از این بابت به اصطلاح «رژیم دارم»؛ اما بیان برخی مطالب از سوی چهره هایی که مسئولیت هایی در برخی بخش های کشوری یا لشکری دارند و باید مظهر قانونمندی باشند به نوعی به حقوق اساسی مربوط و موضوع فصل سوم قانون، اساسی است. من هم فردی هستم که حق رای دارم و در هر حال گهگاه در انتخابات شرکت کرده ام؛ بنابراین به خود اجازه می دهم عرض کنم:1- اگر مردم در امتحان بزرگ الهی در هفتم اسفند نظام را تایید کردند پس بدوبیراه گفتن به تعداد نامشخصی از همین مردم، که به هر کسی می تواند توجه پیدا کند، چه محملی دارد؟2- آیا واقعا باید پذیرفت «خارج نشینان» و «ضدانقلاب» و «کسانی که با نظام مخالف هستند» می توانند «تصمیم بگیرند» که در انتخابات اثر بگذارند؟ اگر چنین باشد پرسش های بی شمار و چون وچراهای فراوانی را می توان طرح کرد.3- مقام معظم رهبری تا پیش از رای گیری، سخنی جز دعوت به شرکت در انتخابات و حمایت از شورای نگهبان در راستای انجام وظایف این شورا، نفرمودند. از بیان و سکوت و تقریر معظم له تایید یا رد هیچ فرد یا گروه یا نحله ای را نمی شد استنباط کرد. پس از اعلام نتایج هم جز تایید صحت و سلامت انتخابات و تشکر از حضور مردم و تلاش مسئولان مطلبی نفرمودند. فقط در دیدار اعضای مجلس خبرگان چهارم، ابراز تاسف گذرایی داشتند از عدم انتخاب دو نفر از کاندیداها؛ اما حتی دراین باره هم گلایه ای از معظم له شنیده نشد و کسی را سرزنش یا به کسی توهین یا فرد و گروهی را به ضدانقلاب و خارج نشینان ملحق و مرتبط نفرمودند. پس به کارگیری الفاظ و عباراتی منفی علیه مردم را چگونه باید پذیرفت؟4- رای دهندگان، یعنی مردم ایران، جز اینکه پای صندوق ها رفته و به عده ای از کسانی که از خان های متعدد گذشته و تایید صلاحیت شده بودند رای دادند، چه کرده اند که باید به ارتکاب «اعمال زشت و قبیح و شنیع» متهم شوند؟! و در معرض اتهام هم نوایی با ضدانقلاب و ادامه مسیر آن نیز قرار گیرند؟5- آنهایی هم که فهرست درست کردند مگر افراد فهرست شان اتباع آمریکا یا اسرائیل یا عربستان بودند که حمایت از آنها کاری «زشت و شنیع» و «هم نوایی ادامه مسیر ضدانقلاب» محسوب شود؟6- به طور تاریخی ایرانیان برای بیشتر رهبرانشان نوعی موقعیت کاریزماتیک و معنوی- فارغ از ملاحظات سیاسی و عوارض ناشی از آن- قائل هستند. همان چیزی که در ایران باستان به «فره ایزدی» تعبیر می شد؛ به این ترتیب اینکه گفته شود این مردم در اجرای تصمیمی که در خارج گرفته شده بود با رای خود برخی از چهره های نظام و به ویژه کسانی را که منصوب مقام معظم رهبری هستند از ورود به مجلس خبرگان حذف کردند، جفای به مقام معظم رهبری، جفای به آن چهره ها و جفای به مردم است. خلاصه اینکه انتخاباتی با رعایت همه ضوابط و قوانین و نظارت استصوابی انجام شد که مورد تایید و حتی تحسین مقام معظم رهبری هم بود. مردم هم رفتند و 62 درصدشان به فهرست های موجود و تاییدشده رای دادند (یا رای ندادند). اینکه بدوبیراه گفتن ندارد! خداوند عاقبت همه ما را ختم به خیر کند. والله اعلم.
                