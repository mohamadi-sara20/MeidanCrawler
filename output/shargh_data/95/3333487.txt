شنبه ۱۴ فروردین ۱۳۹۵
-----------------------------------------
یادداشت
-----------------------------------------
مطالبات معوق بانک ها در آینه قانون
-----------------------------------------

                    پیروزی انقلاب اسلامی و استقرار نظام جمهوری اسلامی برقراری نظام اقتصاد اسلامی را برای تامین استقلال اقتصادی جامعه و ریشه کن کردن فقر و محرومیت لازم دانست و برای تحقق اقتصاد اسلامی حذف ربا و ایجاد بانکداری بدون ربا را ضروری تشخیص داده و در اصول چهل وسوم و چهل وچهارم قانون اساسی حذف ربا و ملی کردن بانک ها را به عنوان یکی از راه های وصول به اقتصاد اسلامی پیش بینی کرد.قبل از تصویب قانون اساسی شورای انقلاب در خرداد 1358 ملی شدن بانک ها را تصویب کرد و بر اساس این 28 بانک، 16 شرکت پس انداز وام مسکن و دو شرکت سرمایه گذاری، ملی اعلام شد.اگرچه در ارتباط با اقتصاد اسلامی نظریه پردازی نشده بود؛ ولی باید در عرصه نظری، فقها مطالعه و تحقیق و اظهارنظر کنند؛ اما دخالت فقها در عرصه های اجرائی باید نظام مند باشد و وقتی حاکمیت با ولی فقیه است و رهبری نظام صراحتا اعلام کرده اند که عملیات بانکی که به تصویب مجلس شورای اسلامی و تایید شورای نگهبان رسیده از مشروعیت برخوردار است، دخالت فقها در عرصه های اجرائی، کانون های تصمیم گیری را متعدد و نظم و قانون را مخدوش می کند.پس از تصویب قانون اساسی قانون عملیات بانکی بدون ربا در شهریور 1362 در مجلس شورای اسلامی تصویب و به تایید شورای نگهبان رسیده که در این قانون اهداف و وظایف نظام بانکی در جمهوری اسلامی، تجهیز منابع و تسهیلات اعطایی بانک ها به بحث و بررسی گذاشته شد و براساس ماده 3 این قانون، عملیات بانکی بدون ربا در دو منبع انجام می گیرد: الف) سپرده های قرض الحسنه ب) سپرده های سرمایه گذاری مدت دار و طبق ماده 4 قانون عملیات بانکی بدون ربا، بانک ها مکلف به بازپرداخت اصل سپرده های قرض الحسنه هستند و طبق تبصره ب ماده 3 قانون عملیات بانکی بدون ربا جمع آوری سپرده های سرمایه گذاری مدت دار که از طرف بانک ها انجام می گیرد، بانک در به کارگرفتن این سپرده ها امین و وکیل سپرده گذار است تا آنها را در امور مشارکت، مضاربه، اجاره به شرط تملیک، معاملات اقساطی، مزارعه، مساقات، سرمایه گذاری مستقیم معاملات سلف و جعاله استفاده کند و سود حاصل از این عملیات بر اساس قرارداد بین بانک و سپرده گذار تقسیم می شود. قانون عملیات بانکی بدون ربا پس از تایید شورای نگهبان و احراز مغایر نبودن آن با موازین شرعی از سال 1362 لازم الاجرا شده و نظم اقتصادی بر اساس این در نظام جمهوری اسلامی ایران برقرار شده و خدشه در این نظام، موجبات اخلال در نظام اقتصادی را فراهم می کند و این قانون با نظارت شورای فقهی بانک مرکزی که با حضور چهار نفر از فضلای حوزه علمیه که از مجتهدین آشنا به اقتصاد اسلامی هستند، اجرا می شود.نظریه بانک بدون ربا توسط شهید سیدمحمدباقر صدر در پاسخ به درخواست کمیته آماده سازی دفتر تامین بودجه وزارت اوقاف کویت درباره پایه ریزی سیستم بانکی بدون ربا براساس فقه اسلامی قبل از پیروزی انقلاب اسلامی به رشته تحریر درآمده است و با گذشت قریب به 40 سال هنوز فقیهی ظهور نکرده که در تکمیل این دیدگاه نظریه پردازی کند و قانون عملیات بانکی بدون ربا براساس دیدگاه های شهید صدر تدوین و تصویب شده و قطعا نیازمند تکمیل شدن است که لازم است حوزه های علمیه در این زمینه وارد شوند.اگرچه دغدغه های فقها در عرصه های نظری موجه است و باید در زمینه اداره امور اقتصادی جامعه اسلامی نظریه پردازی شود، دخالت در امر اجرا و قضاوت درباره عملکرد بانک ها و تعیین تکلیف شرعی برای مردم موجبات سوءاستفاده افرادی را فراهم می کند که بیشتر از 90 هزار میلیارد تومان از منابع بانک ها نزد آنهاست و امروز می خواهند با استناد به فتاوای فقها که قطعا از روی حسن نیت صادر شده، از بازپرداخت بدهی خود طفره روند.حجم مطالبات معوق بانک ها که در سال 1385، 22 هزار میلیارد تومان بوده، در طول هشت سال دولت اصولگرا به بیش از 80 هزار میلیارد تومان رسیده و عمده این تسهیلات به کمتر از صد نفر پرداخت شده که متاسفانه اسامی این افراد اعلام نشده است.بانک مرکزی و مقامات دولتی باید با جدیت پیگیر وصول مطالبات معوق باشند و حساب تولیدکنندگانی را که به دلیل بحران های اقتصادی سال های اخیر توان بازپرداخت اقساط بدهی شان را ندارند، از غارتگرانی که با استفاده از روابط ناسالم توانسته اند هزاران میلیارد تومان از منابع بانک ها را به غارت ببرند و از بازپرداخت آن سر باز بزنند، جدا کند و ضمن حمایت و کمک به زحمتکشان عرصه تولید و صنعت، تسلیم ارتباطات و نفوذهای غیرمتعارف و اغلب غیرقانونی دریافت کنندگان تسهیلات عمده نشوند.براساس گزارشات رسمی، بخش عمده ای از 90 هزار میلیارد تومان معوقات بانکی با نرخ 12 درصد واگذار شده است. چگونه می توان انتظار داشت که بدهکار دیون خود را بپردازد؟ بسیاری از تسهیلاتی که از حساب ذخیره ارزی پرداخت شده اند، امروز به چنین سرنوشتی دچارند و ارزش بخش عمده ای از این منابع با سه برابر شدن قیمت ارز و تورم سال های مزبور بیش از پنج برابر شده است. شاخص بها در سال 84 معادل 39 و سال 94 به 23 رسیده است. دریافت مطالبات معوق بانک ها تامین کننده منافع ملی است و لازم است موضوع به صورت جدی در دستور کار سران سه قوه قرار گیرد و راه حلی قاطع و فوری برای وصول مطالبات ارائه شود.
                