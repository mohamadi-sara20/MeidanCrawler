دو‌شنبه ۱۶ فروردین ۱۳۹۵
-----------------------------------------
سرمقاله
-----------------------------------------
روح برجام، جسم برجام
-----------------------------------------

                    سخنرانی باراک اوباما در چهارمین اجلاس امنیت هسته ای در واشنگتن مبنی بر اینکه ایران از مفاد برجام تخطی نکرده اما درخصوص پایبندی به «روح برجام» همچنان انتظارات و توقعاتی از ایران می رود، با واکنش های متفاوتی در تهران روبه رو شده است. طرفداران برجام و در راس آنان دولت یازدهم، بیشتر ترجیح داده اند سکوت اختیار کنند. درعین حال برخی هم بر آن خرده گرفته اند که این سخنان درست نبوده و ایران همچنان بر اصل و فرع یا روح و کالبد برجام پایبند و متعهد مانده است. اما همان طور که انتظار می رفت مخالفان برجام بیشترین واکنش ها را نسبت به سخنان اوباما نشان داده اند. آنها متقابلاآمریکا را متهم کرده اند که نه به روح برجام متعهد مانده نه به جسم آن. البته اصولگرایان همواره و از همان ابتدای روند جدید در سیاست خارجی ایران، نه نگاه مثبتی به این رویکرد داشتند و نه به مذاکرات اصلی و به طریق اولی به آمریکا به عنوان طرف اصلی مذاکره با ما روی خوش نشان دادند. بعد از برجام هم نه تنها کلمه ای در تایید آن نگفتند بلکه همواره سخنان ناامیدانه، دلسردکننده و مایوسانه نسبت به آن ابراز کرده اند. به هرحال این گفته رئیس جمهور آمریکا جای تامل دارد. آیا برجام یک «روح» دارد و یک کالبد؟ در پاسخ باید گفت اتفاقا اوباما درست می گوید. برجام یک کالبد یا جسم دارد که از یک سری بایدهاونباید ها تشکیل شده که بخشی برعهده ایران و بخش دیگر بر گردن غربی هاست. البته همان طور که اشاره شد، مخالفان برجام در ایران اعتقاد دارند آمریکایی ها به تعهدات خود عمل نکرده اند. البته ظاهرا واشنگتن هر عمل دیگری هم انجام دهد، گروه های مخالف دولت خواهند گفت آمریکایی ها به تعهداتشان عمل نکرده اند! جریان مخالف برجام در داخل آمریکا و برخی کشورهای منطقه نیز ایران را متهم می کنند که مفاد برجام را رعایت نکرده و در هر فرصتی که بتواند از زیر بار تعهدات، شانه خالی می کند. اما اگر نگاه سیاسی و جانب دارانه را کنار بگذاریم و منصفانه به برجام بنگریم، هم ما گام های بلندی در راستای تعهدات در چارچوب برجام برداشته ایم و هم غربی ها. صد البته که مشکلات هم نه بنا بوده نباشند و نه بنا بوده خیلی سریع حل وفصل شوند. هر دو طرف نشان داده اند که در حل مشکلات و نکاتی که دردسرساز بوده اند خواهان توافق و رفع آنها هستند؛ یعنی همچنان بر سر همان عزم و اراده ای که در به دست آمدن توافق تاریخی هسته ای در آن 23ماه از خود نشان دادند باقی مانده اند. اوباما هم همین را دارد می گوید. او می گوید برخلاف آنچه مخالفان برجام در داخل آمریکا و بیرون آن می گویند ایران به تعهدات در چارچوب برجام عمل کرده؛ اما آنچه اوباما نمی گوید و من به سخنان رئیس جمهور می افزایم این است: و ایضا برخلاف آنچه مخالفان برجام در داخل ایران هم می گویند، غرب هم به تعهداتش در قبال برجام عمل کرده است. می ماند نکته ظریفی که اوباما به عنوان «روح برجام» مطرح می کند و معتقد است در چارچوب آن، انتظارات بیشتری از ایران می رفت و می رود. سوال مهم آن است که آن روح برجام که اوباما از آن سخن می گوید، کدام است؟ خود او البته در سخنرانی مذکور، هیچ اشاره ای نه به روح برجام می کند و نه آن انتظارات را مطرح می کند اما می توان حدس زد که او شاید انتظاراتی نه در چارچوب برجام بلکه در حال وهوای به وجودآمده پس از برجام از ایران داشته است. او قطعا انتظار نداشت ایران برنامه های موشکی خود را متوقف یا حتی آهسته تر کند اما این انتظار را داشت که تهدید به نابودی رژیم اسرائیل مطرح نشود.مخالفت با سیاست های آن رژیم و نقض حقوق بشر توسط او البته محکوم است و ایران و برخی دیگر از کشورها همواره برای محکومیت آن در مجامع جهانی تلاش می کنند اما شاید رئیس جمهور آمریکا انتظار داشت که در فضای پسابرجام، ایران گام های بلندتری در جهت حل وفصل معضلات و مشکلات منطقه بردارد و ابتکارات دیگری از خود نشان دهد؛ ایضا تلطیف فضای سیاسی در داخل ایران و شاید انتظارات دیگری. شاید او انتظار داشت ایران بیشتر به جای سخن گفتن از موضع خاص، با زبان دیپلماسی و پسابرجام سخن بگوید. صد البته که هیچ کدام اینها نه در برجام بوده و نه اساسا هیچ کشوری از جمله ایالات متحده می تواند به خود اجازه دهد که چنین مطالباتی از ایران داشته باشد. ظاهرا اوباما به خود حق می دهد برخی امیدها و آرزوها در مورد ایران را تحت لوای پدیده ای به نام «روح برجام» ابراز کند.
                