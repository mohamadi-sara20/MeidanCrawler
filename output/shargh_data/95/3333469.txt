شنبه ۱۴ فروردین ۱۳۹۵
-----------------------------------------
حرف اول
-----------------------------------------
رویه ای جدید در انتخابات
-----------------------------------------

                    اعلام ردصلاحیت یا ابطال آرای یکی از منتخبین انتخابات اخیر مجلس در حوزه اصفهان توسط شورای نگهبان به تدریج واکنش های گسترده ای پیدا کرد. علت آن علاوه بر دلیل یا دلایل مطرح شده برای این امر، عمدتا به بی سابقه بودن آن که انطباق قانونی ندارد بازمی گردد. همان طورکه در روزهای گذشته برخی از حقوق دانان نیز اشاره کرده اند، در قانون انتخابات هیچ نکته ای که پس از انتخاب یک نامزد توسط مردم و اعلام رسمی آن توسط وزارت کشور، به شورای نگهبان اجازه دهد که او را ردصلاحیت کند یا آرای او را به کلی ابطال کند وجود ندارد. شورای نگهبان صرفا می تواند به استناد شکایت های مستند به بازشماری آرا، یک یا چند یا همه صندوق های حوزه انتخابیه بپردازد و در صورت وجود تخلف یا تقلب، متناسب با شرایط و مجوزهای قانونی، همه یا بخشی از آرای یک یا چند یا همه صندوق های حوزه انتخابیه را باطل کند؛ اما اینکه بدون طی این فرایند، صرفا آرای یکی از نامزدها را بدون هیچ تغییری در وضعیت آرای سایر نامزدها باطل کند یا اصولانامزد انتخاب شده را ردصلاحیت کند، فاقد سابقه و مجوز قانونی است. به فرض اگر در این مرحله معلوم شود صلاحیت یک نامزد انتخاباتی به اشتباه تایید شده است، قانون برای این موضوع هم مرحله جدیدی پیش بینی کرده و رسیدگی به آن را با عنوان بررسی و تصویب اعتبارنامه نمایندگان به مجلس جدیدی که تشکیل می شود سپرده است.این اتفاق، هیچ ارتباطی با نظارت استصوابی شورای نگهبان نیز ندارد، زیرا نظارت استصوابی به آن معنی است که عبور از هر مرحله انتخابات باید به تصویب و تایید شورای نگهبان برسد و این تصویب و تایید نیز در چارچوب قانون انتخابات باید انجام پذیرد. هیچ تفسیر قانونی و حقوقی از نظارت استصوابی توسط هیچ کس حتی شورای نگهبان مطرح نشده است که به معنای عمل خارج از چارچوب قانون باشد و همه ازجمله شورای نگهبان بارها تاکید کرده اند که نظارت و نظارت استصوابی براساس و در چارچوب قانون است.در اینجا نکات و سوال های مهم دیگری هم وجود دارد که توجه به آنها به ویژه برای برخی اعضای شورای نگهبان بسیار شایان توجه و تامل است. در همین روزهای پس از انتخابات و قبل از ردصلاحیت منتخب مردم اصفهان، فیلم مستندی از سخنرانی یکی از منتخبین حوزه انتخابیه ارومیه پخش شد و به شدت فضای جامعه و افکار عمومی را تحت تاثیر قرار داد. در آن فیلم سخنانی توسط آن فرد مطرح شده بود که بسیار تکان دهنده و متاثرکننده بود. در آن نه تنها به زنان جامعه و مجلس بلکه به مردان مجلس نیز توهین شرم آوری کرده بود. شدت گناه و خطای این فرد در مقایسه با آنچه برای منتخب اصفهان مطرح شده است اصولاقیاس مع الفارق است. تازه، این در فرضی است که آنچه درخصوص منتخب اصفهان مطرح شده است درست باشد؛ زیرا نام برده آن را تکذیب کرده و اعلام کرده است که علیه اتهام زنندگان به او اعلام شکایت خواهد کرد؛ اما به فرض صحت هم، نه در قانون و نه در شرع هیچ مجازاتی برای آن پیش بینی نشده است. اما آنچه منتخب مردم ارومیه اعتراف و بیان کرده است از مصادیق گناهان و جرائم کبیره و ایراد تهمت است. در اینجا نکته عجیب و سوال بزرگ آن است که چگونه نسبت به سخنان و اعتراف منتخب ارومیه که به شدت فضای مجازی و واقعی را دربر گرفت و سبب تاسف و شرمندگی همگانی شد هیچ گونه واکنشی نشان داده نشد؟ اگر قرار بود چنین اقدامی انجام پذیرد و قانون هم اجازه می داد قطعا باید منتخب ارومیه مشمول آن می شد. منتقدان شورای نگهبان هم اگر انتقادی می کنند به خاطر آن است که هم از حقوق اساسی مردم دفاع کنند و هم جایگاه و شان قانونی این نهاد مخدوش نشود. نکته مهم دیگر مربوط به ارجاع انتخابات جایگزین منتخب اصفهان به انتخابات میان دوره ای است. به فرض که قانون اجازه حذف منتخب مذکور را به شورای نگهبان داده بود علی القاعده باید نفر ششم که اتفاقا یک چهارم آرا را نیز آورده است به مجلس راه یابد و در بدترین حالت باید انتخاب فرد جایگزین به مرحله دوم یعنی دهم اردیبهشت امسال، نه انتخابات میان دوره ای ارجاع شود. زیرا ارجاع انتخاب به انتخابات میان دوره ای براساس قانون در صورتی است که کل انتخابات یک حوزه باطل شود. جالب است که در گذشته هم موارد مشابهی ازجمله در انتخابات مجلس ششم در تهران بوده است که به دلیل انصراف آیت الله هاشمی رفسنجانی در این مرحله، نفر سی ویکم که یک چهارم آرا را کسب کرده بود به مجلس راه یافت.
                